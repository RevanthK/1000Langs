40001001	Yeezuu yaabɔɔ wɔɔ ba n nɩ: Yeezuu ɩ yɩrɛ ɩ ʋ, cir Davɩd Nyɩ m, Abraham do gʋaa m sɔ.
40001002	Abraham n Izakkɩ yɩ,
40001003	Ziida n Farɛɛs kan Zaaraa kɩ yɩ, ŋ da m Tamaar m, Farɛɛs n Ɛsrɔm yɩ, Ɛsrɔm n Aram yɩ,
40001004	Aram n Aminadaab yɩ, Aminadaab n Naasɔɔn yɩ, Naasɔɔn n Salmɔɔn yɩ,
40001005	Salmɔɔn n Boozɩ yɩ, a da m Rahab m, Boozɩ n Zobɛɛd yɩ, a da m Rutɩ m, Zobɛɛd n Yesee yɩ,
40001006	Yesee n cir Davɩd yɩ, Davɩd n Salomɔɔn yɩ, a da nyɩnta Iirii lʋ,
40001007	Salomɔɔn n Roboam yɩ, Roboam n Abɩya yɩ, Abɩya n Azaa yɩ,
40001008	Azaa n Zozafat yɩ, Zozafat n Zooram yɩ, Zooram n Ozɩyas yɩ,
40001009	Ozɩyas n Zowatan yɩ, Zowatan n Akaazɩ yɩ, Akaazɩ n Ezekɩyas yɩ,
40001010	Ezekɩyas n Manase yɩ, Manase n Amɔɔn yɩ, Amɔɔn n Zozɩyas yɩ,
40001011	Zozɩyas n Zekonɩyas kan a dannɔ kɩ yɩ. A n a ga kʋ ʋ kan Babɩlɔnnɩ lɔmbaa tarɛ dɔmɩm bɩ kɩ.
40001012	Babɩlɔnnɩ lɔmbaa bɩ jɛ ʋ bɩ, Zekonɩyas Salatɩyɛl yɩ, Salatɩyɛl n Zorobabɛl yɩ,
40001013	Zorobabɛl n Abiyud yɩ, Abiyud n Eliyakim yɩ, Eliyakim n Azɔɔr yɩ,
40001014	Azɔɔr n Sadɔk yɩ, Sadɔk n Akim yɩ, Akim n Eliyud yɩ,
40001015	Eliyud n Eleyazaar yɩ, Eleyazaar n Matan yɩ, Matan n Zakɔɔb yɩ,
40001016	Zakɔɔb n Maarii zim Zozɛf yɩ, Maarii bɩ do ɩ Yeezuu yɩ n n'a birm Krista.
40001017	Yaabɔɔ wɔɔ haay lɛ a zɛ kʋ ra bueeresi-si. A n a sa Abraham ma an ta m Davɩd ra bueeresi, an a sa Davɩd ma an ta m Babɩlɔnnɩ lɔmbaa ma bueeresi, an a sa Babɩlɔnnɩ lɔmbaa ma an ta m Krista ra bueeresi.
40001018	Yeezuu yɩrɛ bɩ zaa ba n nɩ: A da Maarii bɩ, nyɩnta a ʋ Zozɛf jaan, bɩ, an lɛɛ ka kʋ Maarii n a ba Zozɛf lʋ bɩ, Sɛnt-Ɛspri a ka Maarii n jɩsɩ sa.
40001019	A jaan Zozɛf bɩ kʋ gʋaa mɩŋŋa m bɩ, a n a ŋʋa k'a a da nyannɩ ʋ y. A n a hɔɔn da k'a wɔ saa kʋ gɔsɩ b'a dɔ y.
40001020	K'a n'a hɔɔn darɛ ncɩnaaʋ bɩ, Zuuba Malɛɛka bʋr zi nɩnnarɛ nɔ ʋ, an a hɩ m, a ʋ: "Zozɛf, Davɩd do gʋaa, ɩ bɩ nyi ba k'ɩ Maarii sa ɩ ba ɩ lʋ y, bala, Sɛnt-Ɛspri paŋŋa y'a ka, an nɩ jɩsɩ bɩ m,
40001021	a nyɩ yɩm yar, k'ɩ tɔ ka Yeezuu, bala, a m n'a do bɩ bʋmbɔrɛ a mimbʋnyaarɔ nɔ ʋ."
40001022	Naa do woo••• naa, ba ʋ kʋ meerbaa kʋ Woso a ba kan a lɛsinnɩsorazaa lɛ kɩ bɩ n kʋ yɩ.
40001023	A ba n nɩ: nyɩmbʋɛɛrɛ k'a n yar dɔ bɩ jɩsɩ sim, an nyɩ yɩ yar, n y'a tɔ karɛ Emanʋwɛl, a jɩ lɛ taa k'a hɩ, a ʋ: Woso ɩ kan wɔɔ kɩ.
40001024	Zozɛf k'a bɩ gu hinceem ma bɩ, a hɔ kʋ Zuuba malɛɛka b'a hɩ m bɩ ba: A Maarii gaa, an a ba a lʋ,
40001025	bɩ, a n a dɔ lʋ y, an ta an aa dɔmɩm k'a nyɩyar bɩ yɩ ʋ bɩ ku, an a tɔ ka Yeezuu.
40002001	Yeezuu bɩ, yɩ a ʋ Betelehɛm ʋ Zidee kʋ ʋ, cir Hɩrɔɔdɩ dɔmɩm ʋ, bɩ hɔdonno a to dɔjɩr ʋ, ŋnɩ bʋr Zerizalɛm ʋ,
40002002	ŋnɩ laaka da: "Zɩɩfʋrɔ cir k'a yɩ b'ɩ ka? Wɔɔ monyaa yɩ dɔjɩr ʋ bɩ y'a ka, wɔɔ n bʋr k'ʋ b'a da ʋ."
40002003	Hɩrɔɔdɩ k'a naa ma bɩ, a da bɔ ʋ kan Zerizalɛm zannɔ kɩ haay.
40002004	A n wosocɛmannɩbənno jɩtannɔ wɔɔ so kʋ ma kan wosocikarɩnsaambɔɔ wɔɔ kɩ, an laaka da ŋ han kʋ niŋŋə kʋ Krista bɩ n nɩ yɩŋ ʋ bɩ ma.
40002005	Brɔɔ n a nyɩ bɔ ʋ, ŋ ʋ: Betelehɛm ʋ Zidee kʋ ʋ, bala, hɔ kʋ wosolɛsinnɩsorazaa b'a hɩ bɩ n naa do.
40002006	B'ɩbɩɩ Betelehɛm, Zidee kʋ, ɩbɩɩ bɛɛ m poore Zidee kʋrɔ gʋtɔɔ wɔɔ barla y. Bala, cir bɔrɛ ɩbɩɩ bireyaa ʋ, an ka Israyɛl mɔɔ gʋɔɔ wɔɔ lɛɛ.
40002007	A m bɩ, Hɩrɔɔdɩ n hɔdonno wɔɔ bir sɛɛrɛ, an laaka da ŋ han dɔmɩm kʋ monyaa bɩ bɔ ʋ bɩ ma.
40002008	A n ŋ nyɔɔ Betelehɛm ʋ, an n'a hɩrɛ ŋ nɩ, a ʋ: "K'a ta a laaka da nyɩ bɩ mim ma mɩŋŋa, k'a nyɩ bɩ yɩ, k'a a wusigə a b'a hɩ mɔɔ m, kʋ m ta m aa da ʋ sɔ."
40002009	Cir bɩ k'a naa hɩ bɩ, ŋ y'a hʋr, ta kʋ ŋ nawʋm bɩ, monyaa kʋ ŋ lɛɛ ka ŋn'a yɩ dɔjɩr b'ɩ tarɛ ŋ lɛɛ, an ta an aa jɩm lɛɛ kʋ nyɩ bɩ n ta ʋ bɩ burə ʋ.
40002010	Monyaa bɩ kʋ ŋ y'a yɩ bɩ, ŋ heer yɩ nyɩnta gʋta.
40002011	Ŋ gasʋ cɛ b'ʋ, ŋn'aa nyɩ bɩ yɩ kan a da Maarii kɩ, ŋnɩ kukurə zɛ a taa, ŋnɩ yaa da m, bɩ jɛ ʋ, ŋn'a mɔdrɔ wɔɔ hʋr, ŋnɩ gan wʋ ma: Sarma m kan tidəər nyisi kɩ, mɩɩr kɩ.
40002012	Bɩ Woso a hɩ ŋ nɩ nɩnnarɛ nɔ ʋ, a ʋ: ŋ b'a ya, ŋnɩ bɔ Hɩrɔɔdɩ zi y. Naa minto bɩ, brɔɔ zaa vanta sa ŋnɩ doo a kʋ ʋ.
40002013	A hʋr kʋ ŋ y'a ʋ bɩ, Zuuba malɛɛka a hɩnka Zozɛf m nɩnnarɛ nɔ ʋ, an a hɩ m, a ʋ: "Wuti ɩ nyɩ bɩ gaa kan a da bɩ kɩ, ɩ ɩ si, ɩ ta Eziptɩ ʋ, nyɩnta b'ʋ k'an ta an aa dɔmɩm kʋ mɔɔ n nɩ m yarɛ m meer ba kan ɩbɩɩ kɩ bɩ ku, bala, Hɩrɔɔdɩ y'a kam nyɩ bɩ ma, k'a zɛ."
40002014	Zozɛf n wuti, an nyɩ bɩ kan a da bɩ kɩ gaa gunuu ʋ, an a hʋr an ta Eziptɩ ʋ.
40002015	A gɔɔta b'ʋ an ta, an Hɩrɔɔdɩ garɛ ku, kʋ Woso meerbaa k'a ba kan a lɛsinnɩsorazaa lɛ kɩ bɩ n kʋ yɩ. Mɔɔ m Nyɩ bɩ bir, k'an bɔ Eziptɩ ʋ.
40002016	Hɩrɔɔdɩ k'a b'a dɔ a ʋ, hɔdonno wɔɔ a yamba a m bɩ, a wuti nɔmaa gandaara m. A n gʋɔɔ nyɔɔ Betelehɛm ʋ kan kʋrɔ vantɔɔ k'a a so ŋ ʋ rɔ wɔɔ kɩ ʋ, kʋ ŋ n'aa nyɩnɔ poorero yaarɔ kʋ ŋ dɔɔraa hɩɩya gɛɛ ŋ n a ku rɔ wɔɔ zɩnzɛ. Amba hɔdonno wɔɔ a hɩ m, nyɩnta k'a ʋ, an laaka da k'a nyɩ bɩ yɩrɛ dɔmɩm dɔ bɩ ma.
40002017	Naa ma bɩ, hɔ kʋ wosolɛsinnɩsorazaa Zeremii a hɩ bɩ kʋ yɩ, a ʋ:
40002018	N zeedarɛ ma Ramaa ʋ, nyikəre kan heerzarlɛ gʋta kɩ: Rasɛl nɩ nyi karɛ a nyɩnɔ minto, a lɛ baa kʋ n n'a wɔ zɩnzɛ a nɩ y, nyɩnɔ wɔɔ kʋ ŋ gɩnga bɩ tɔ ma.
40002019	Hɩrɔɔdɩ garɛ jɛ ʋ bɩ, Zuuba malɛɛka a hɩnka Zozɛf m nɩnnarɛ nɔ ʋ Eziptɩ ʋ.
40002020	A n meer ba kan kɩ, a ʋ: "Wuti, ɩ nyɩ bɩ kan a da bɩ kɩ gaa ɩ ɩ wusigə, ɩ ta Israyɛl tara ra. Bala, gʋɔɔ kʋ ŋ n'a kam ma k'a nyɩ bɩ meeyaa bɔ ʋ rɔ wɔɔ gɩnga."
40002021	Zozɛf n wuti, an nyɩ bɩ kan a da bɩ kɩ gaa, an ta Israyɛl ʋ.
40002022	Bɩ, Zozɛf k'a a ma, n ʋ, Arkelayus nɩ cirbəə m Zidee ʋ a zɩ Hɩrɔɔdɩ bɩncɛ ʋ bɩ, nyibəə a nyasʋ k'an ta b'ʋ bɩ kɩ, bɩ Woso meer ba kan kɩ nɩnnarɛ nɔ ʋ, an ta Galilee kʋ ʋ.
40002023	A n aa nyɩnta kʋ kʋ n n'a hɩm ma Nazarɛtɩ ʋ b'ʋ, k'an bɩr yɩrɛ ɩ ʋ hɔ kʋ wosolɛsinnɩsorazannɔ wɔɔ a hɩ bɩ n kʋ yɩ, ŋ ʋ: N y'a birm Nazarɛtɩ gʋaa.
40003001	Dɔmɩnnɔ wɔɔ duro ʋ bɩ, Zaan-Batiisi bʋr Zidee poo nɔ ʋ, an nɩ Woso lemim pa dam.
40003002	A n n'a hɩrɛ, a ʋ: "K'a a bɔ a taam, k'a sugur yɛ, bala, Woso cirbəə b'a zɔ."
40003003	A mɩŋŋa wosolɛsinnɩsorazaa Ezayii a hɩ ma, a ʋ: Gʋaa leer nɩ bɔm poo nɔ ʋ: k'a Zuuba zaa banka, k'a zaa fɔɔrɛrɔ wɔɔ bɩmbanka kʋ ŋ nɩ yɩ tɩrga.
40003004	Zaan bɩ, yoonde ka huu a a du a ma, an kʋmbar sa an a so a ʋ, bɩsɩnɔ kan zɔɔn kɩ n a hɔbɩrɛ.
40003005	A m naa, Zerizalɛm, Zidee kʋ bɩ haay, kɔ k'a tɔ m Zʋrdɛn kʋrɔ wɔɔ haay nɩ tam zi,
40003006	ŋ n'a mimbʋnyaarɔ hɩrɛ, Zaan nɩ batɛm karɛ ŋ ʋ Zʋrdɛn kɔ ʋ.
40003007	K'a farizɛɛnrɔ kan sadisɛɛnrɔ kɩ yɩ ŋn'ɩ zɛm gʋta batɛm sire bɩncɛ ʋ bɩ, a a hɩ ŋ nɩ, a ʋ: "Mɩnnɔ kʋsɩrɔ do, nka y'a hɩ awɔɔ m, a ʋ, a a si Woso nɔmaa gʋta k'a nɩ zɛm bɩ lɛɛ?
40003008	K'a zibəə k'a n'a hɩnkarɛ a ʋ, awɔɔ heerlʋrlɛ yɩ bɩ ba.
40003009	B'a b'a hɔɔn da a ʋ, awɔɔ zɩ m Abraham nɩ y. Bala, mɔɔ y'a hɩrɛ awɔɔ m, Woso a da ma an jaarɔ nɔɔn duro wusigə an ŋ ba Abraham nyɩnɔ.
40003010	Bɩ dɩɩtaa naa, n sɩga banka k'an gɔrɔ zɩnzɛ ra ŋ məsi ma, gɔ niŋŋə k'a bɩr nyɩ mɩŋŋa darɛ y, n y'a zɛm la, n n a da sɛ ʋ."
40003011	"Mɔɔ ɩ batɛm karɛ awɔɔ ʋ hi ʋ a heer k'awɔɔ lʋr bɩ minto. Bɩ, an nɩ zɛm mɔɔ jɛ ʋ bɩ paŋŋa lɛ da mɔɔ ra, mɔɔ n m ga m, m a kʋsɔrɔ waa a gannɔ ʋ y, a batɛm karɛ awɔɔ ʋ Sɛnt-Ɛspri kan sɛ kɩ nɔ ʋ.
40003012	A y'a gʋr m a wɔ ʋ, a y'a tʋyaa waarɛ an a hɔyaa gʋr an a zar sɩ ʋ, bɩ, a sɛ k'a bɩr lihim bɩ nyam puur b'ʋ."
40003013	A m bɩ, Yeezuu n a to Galilee ʋ, an bʋr Zʋrdɛn ʋ Zaan zi, k'a bɩ batɛm si.
40003014	Bɩ, Zaan a gu an n'a hɩrɛ, a ʋ: "Ɩbɩɩ y'ɩ ga m, ɩ batɛm ka mɔɔ ʋ, b'ɩbɩɩ ɩ ya, ɩ nɩ zɛm mɔɔ zi!"
40003015	Yeezuu n a hɩ m, a ʋ: "A to k'an yɩ ncɩnaaʋ naa ma, bala, naa n'a karɛ, wɔɔ n hɔ haay k'an tɩrga Woso ma bɩ ba." Zaan n yɛ kɛɛrɛ.
40003016	Yeezuu k'a batɛm bɩ si bɩ, a bɔ hi b'ʋ. A m bɩ, brama n a gʋ, an Woso Ɛspri yɩ an nɩ zerle, am cirpʋʋrɛ hɔ bɩ m an bɩ zer la.
40003017	Leer n a to mim ʋ an n'a hɩrɛ, a ʋ: "Ba mɔɔ Nyɩ m na. Mɔɔ ŋʋa gʋta. A mɔɔ nɔ yɩ paan•••."
40004001	Bɩ jɛ ʋ bɩ, Sɛnt-Ɛspri bɩ ta Yeezuu m poo nɔ ʋ, kʋ Sʋtaana n a gɩnga ma.
40004002	K'a a lɛ kʋsɩ dɔmɩm busi sinuu ʋ kan a gunuu ʋ kɩ bɩ, nɔ b'a nyasʋ.
40004003	Sʋtaana n a zɔ ma, an a hɩ m, a ʋ: "Kʋ Woso Nyɩ n'ɩbɩɩ m, k'ɩ ka kʋ jaarɔ nɔɔn duro n a ba hɔbɩrɛ."
40004004	Bɩ, Yeezuu a nyɩ bɔ nʋ, a ʋ: "N y'a gʋrsɩra ba Wosoci ʋ, n ʋ: Hɔbɩrɛ bɛɛ gʋaa n'a bɩm bala k'a mɩsɩrbaa ba y, bɩ lemim haay k'a nɩ bɔm Woso lɛ ʋ bɩ m."
40004005	Sʋtaana n a gaa an ta m Zerizalɛm ʋ, an a der Wosocɛ bɩ mim ʋ.
40004006	A n a hɩ m, a ʋ: "Kʋ Woso Nyɩ n'ɩbɩɩ m k'ɩ hɩr ɩ ɩ da tara ʋ, bala, n y'a gʋrsɩra ba, n ʋ: A lɛrɔ karɛ a malɛɛkarɔ ʋ, kʋ ŋ n'ɩbɩɩ busu a wɔrɔ ʋ k'ɩbɩɩ b'ɩ gəm zɛ y."
40004007	Yeezuu n a hɩ m, a ʋ: "N y'a gʋrsɩra ba sɔ, n ʋ: Ɩ bɩ da Zuuba ɩ Woso lɛ ʋ y."
40004008	Sʋtaana n a ya, an ta m ci gʋta mim ʋ, an durnya cirbəəro kʋrɔ hɩnka m kan ŋ paŋŋa kɩ,
40004009	an a hɩ, a ʋ: "K'ɩbɩɩ kukurə zɛ mɔɔ taa, ɩ mɔɔ da ʋ, mɔɔ naa haay karɛ ɩbɩɩ ʋ."
40004010	Yeezuu a nyɩ bɔ nʋ, a ʋ: "Ɩ jɛ bɔ mɔɔ jɩr ʋ, Sʋtaana! Bala, n y'a gʋrsɩra ba, n ʋ: Zuuba Woso y'a deem ɩbɩɩ nɩ yaa dam nɩ, ɩ da ʋ."
40004011	Bɩ jɛ ʋ bɩ, Sʋtaana n a bɔ a jɛ ʋ, lɛɛm bɩ malɛɛkarɔ n bʋr, ŋnɩ bɩ hɔbɩrɛ ka ʋ.
40004012	Yeezuu k'a a ma, n ʋ, n Zaan du lɔnnɔcɛ ʋ bɩ, a a hʋr, an ta Galilee ʋ.
40004013	A n gɔɔta Nazarɛtɩ ʋ y. A hʋr a ʋ, an aa nyɩnta Kapɛrnawum ʋ. Kʋ m bɩ, an nɩ Galilee higʋta lɛ ra Zabɩlɔn kan Nɛftalii kɩ kʋrɔ wɔɔ barla.
40004014	Yɩ a ʋ ncɩnaaʋ kʋ wosolɛsinnɩsorazaa Ezayii meerbaarɔ nɔɔn duro n kʋ yɩ.
40004015	Zabɩlɔn tara, Nɛftalii tara, higʋta zaa, kʋrɔ kʋ ŋ nɩ Zʋrdɛn kɔ gəm la kan doro vantɔɔ kʋ ŋ nɩ Galilee ʋ rɔ wɔɔ kɩ.
40004016	Do k'a nɩ monsigə ʋ bɩ lɛɛgure gandaara yɩ, gʋɔɔ kʋ ŋ nɩ zɛ kʋ ʋ kan zɛ hinni kɩ rɔ wɔɔ, lɛɛgure bʋr brɔɔ minto.
40004017	A n a sa naa ma bɩ, Yeezuu a sɩŋŋɩda sa, an nɩ Woso lemim pa darɛ, an n'a hɩrɛ, a ʋ: "K'a bɔ a taam k'a sugur yɛ: Woso cirbəə b'a zɔ."
40004018	Yeezuu k'a nɩ Galilee higʋta lɛ ra an nɩ tam bɩ, a gʋɔɔ yɩ hɩɩya: Sɩmɔɔn kʋ n n'a birm Pɩyɛɛr kan a danzaa Andɩr kɩ, ŋn'ɩ zaŋŋa zom higʋta b'ʋ, bala, zɔbənno m.
40004019	A n a hɩ ŋ nɩ, a ʋ: "K'a bʋr a zu mɔɔ ʋ, mɔɔ y'awɔɔ bam gʋɔɔ kama zannɔ."
40004020	Lɛɛm bɩ, ŋ y'a zaŋŋarɔ wɔɔ to, ŋn'ɩ zum Yeezuu ʋ.
40004021	K'a ta lɛɛ bɩ, a Zakkɩ yɩ kan a danzaa Zaan kɩ, Zebedee nyɩnɔ m ŋn'ɩ kɔɔlʋʋ ʋ kan a zɩ Zebedee bɩ kɩ, ŋn'a zaŋŋarɔ bankam. A n ŋ bir.
40004022	Ŋ n a bɔ a zɩ b'ʋ kan kɔɔlʋʋ bɩ kɩ lɛɛm, ŋn'ɩ zure a jɛ ʋ.
40004023	Yeezuu gasʋ Galilee kʋ b'ʋ haay, an nɩ bɩmbɩrm, an nɩ hɔ dɩndam gʋɔɔ m zɩɩfʋrɔ sokʋmacɛrɔ wɔɔ ʋ, an nɩ Woso cirbəə lemim nyɩnta bɩ pa dam, an nɩ yaaba do haay waam kan kʋsɩ do haay kɩ zamaa bɩ bire ʋ.
40004024	A tɔ bɔ lɛɛ haay ʋ, an ta kan Siirii kʋ kɩ haay, a m naa, n nɩ zɛm gʋɔɔ kʋ ŋ nɩ cicir bam yaaba do haay kan kʋsɩ do haay nɔ ʋ rɔ wɔɔ kɩ m: Gʋɔɔ kʋ zinəro n ta ŋ nɩ, parparlɔzannɔ, mɛgarɛzannɔ kɩ an ŋ waa.
40004025	Zamaa cir gʋta nɩ zure a jɛ ʋ, a to ŋ y'a ʋ Galilee ʋ, Taraburo ʋ, Zerizalɛm kan Zidee kɩ, kan Zʋrdɛn kɔ gəm la kɩ.
40005001	Yeezuu k'a zamaa bɩ yɩ bɩ, a der ci burə ʋ, an nyɩnta. A karɩndanyɩnɔ wɔɔ n a zɔ ma.
40005002	A n a sɩŋŋɩda sa, an nɩ hɔ dɩndarɛ ŋ nɩ, an n'a hɩrɛ, a ʋ:
40005003	"Mimbirenyɩntazannɔ m mɩŋŋazerlezannɔ m: Ŋ hɔ m Woso cirbəə bɩ m.
40005004	Mimbirenyɩntazannɔ m gʋɔɔ bʋgʋ-bʋgʋdɔɔ wɔɔ m: Ŋ y'a hɔjirle yɩm durnya ʋ.
40005005	Mimbirenyɩntazannɔ m nyikərezannɔ m: Woso bra barɛ ŋ nɩ.
40005006	Mimbirenyɩntazannɔ m gʋɔɔ kʋ tɩrgabaa nɔ nɩ ŋ zɛm kan mɩsɩ kɩ rɔ wɔɔ m: Hɔ yɩ ŋ kam.
40005007	Mimbirenyɩntazannɔ m cicirzɛrɛzannɔ m: Woso yɩ ŋ cicir zɛrɛ.
40005008	Mimbirenyɩntazannɔ m heerhuzannɔ m: Ŋ Woso yɩrɛ.
40005009	Mimbirenyɩntazannɔ m gʋɔɔ kʋ ŋ n'a kam kʋmarɛ ma rɔ wɔɔ m: Woso yɩ ŋ birle a nyɩnɔ.
40005010	Mimbirenyɩntazannɔ m gʋɔɔ kʋ ŋ nɩ cicir bam tɩrgabaa tɔ ma rɔ wɔɔ m: Ŋ hɔ m Woso cirbəə bɩ m.
40005011	Mimbirenyɩntazannɔ n'awɔɔ m, kʋ n y'awɔɔ sʋnsɔ wʋrɛ, n nɩ cicir karɛ awɔɔ ma, n nɩ ŋʋaar do haay karɛ awɔɔ ra mɔɔ minto,
40005012	k'a heer nyɔɔ heernyɔɔ gʋta m, bala, awɔɔ ganwʋrɛ gʋta yɩm arzana ʋ. A ba n y'a ʋ ncɩnaaʋ wosolɛsinnɩsorazannɔ kʋ ŋ lɛɛ ka awɔɔ m nɔ wɔɔ m."
40005013	"Durnya yɛ n'awɔɔ m. Bɩ, kʋ yɛ nyɩntabaa bɔ, n y'a bam lɔ, k'a a ya, a nyɩntabaa ka ʋ? A zibəə ba ʋ dɔ y, a lo n nawʋm garga ra, gʋɔɔ nɩ tʋntɔm la."
40005014	"Durnya lɛɛgure n'awɔɔ m, kʋ k'a nɩ zigi burə ʋ bɩ b'a dam ma, an a nyaakʋm da y.
40005015	Kʋ gʋaa sɛ nya fɩtɩrɛ ʋ a bɩr a cɩntam kasɩ taa y, a cɩnta a tɩr a ʋ hɔ burə ʋ an cɛ bɩ gu gʋɔɔ kʋ ŋ nɩ b'ʋ haay rɔ wɔɔ daahan minto.
40005016	Bɩ, k'awɔɔ lɛɛgure n yɔ ncɩnaaʋ gʋɔɔ mɩm ʋ, kʋ ŋ n'a lɛ bɔ awɔɔ Zɩ k'a nɩ arzana ʋ b'ʋ, awɔɔ zibəəro mɩŋŋɔɔ kʋ ŋ yɩ ŋ yɩ rɔ wɔɔ minto."
40005017	"A b'a hɔɔn da a ʋ, bʋr mɔɔ ʋ kʋ m bɩ Moyiisi lɛ, gɛɛ, wosolɛsinnɩsorazannɔ wɔɔ n a hɩ rɔ wɔɔ zar y. Mɔɔ n bʋr kʋ m bɩ ŋ zar y, bʋr mɔɔ ʋ kʋ ŋ nɩ kʋ yɩ.
40005018	Sɩra mɔɔ n'a hɩrɛ awɔɔ m, an lɛɛ ka kʋ tara kan brama kɩ n cem bɩ, Woso lɛ bɩ nyɩ deem bɩ bɩ cenle y, a jɩ deem bɩ cenim sɔ y, kʋ nawɔnnɔ haay n bɔkarɛ an kʋ yɩ.
40005019	Naa minto bɩ, kʋ gʋaa bɩsɩ ka Woso lɛ bɩ poore deem taan••• ma an a dɩnda gʋɔɔ m kʋ ŋ n'a ba maam sɔ, a zaa bɩ do bir n nawʋm gʋɔɔ wɔɔ haay poore Woso cirbəə b'ʋ. Bɩ gʋaa k'a zu lɛrɔ wɔɔ ʋ, an a dɩnda gʋɔɔ m ŋn'a ba maam sɔ bɩ, bɩ zaa nyɩntam gʋta Woso cirbəə b'ʋ.
40005020	Kʋ m sɩra hɩ awɔɔ m. K'awɔɔ tɩrgabaa n cem wosocikarɩnsaambɔɔ wɔɔ kan farizɛɛnrɔ wɔɔ tɩrgabaa kɩ han, awɔɔ bɩ gasʋm Woso cirbəə ʋ y."
40005021	"Awɔɔ ma n n a hɩ wɔɔ yaabɔɔ m, n ʋ: 'Ɩ bɩ gər zɛ y', kʋ gʋaa a mim meeyaa bɔ ʋ, a a ga m, kʋ n n ta m dʋdɔkənno taa.
40005022	Bɩ mɔɔ y'a hɩrɛ awɔɔ m: Kʋ gʋaa nɔmaa ba kan a mim kɩ, a a ga m, kʋ n n ta a zaa m dʋdɔkənno taa. Kʋ gʋaa a hɩ a mim m, a ʋ: 'Hɔɔnwarzaa', a a ga m, kʋ n n ta a zaa m dʋdɔkənno jɩtannɔ taa. Kʋ gʋaa a hɩ a mim m, a ʋ: 'hɔɔzaa', a ga a ʋ m k'an ta sɛhar ʋ.
40005023	Naa minto bɩ, k'ɩbɩɩ ta Wosocɛ ʋ k'ɩ yaa ganwʋrɛ ka Woso ʋ, ɩ bɔkarɛ ɩ tɔ da ɩ nɔ ʋ, ɩ ʋ, ɩ ɩ zar ɩ mim ma,
40005024	k'ɩ ganwʋrɛ bɩ to Wosocɛ ʋ b'ʋ, ɩ ta ɩ yaa n'ɩ zɛ kʋ ra kan ɩ mim bɩ kɩ, k'ɩ bɔkarɛ ɩ ɩ wusigə ɩ bʋr, ɩ b'ɩ ganwʋrɛ bɩ ka Woso ʋ.
40005025	K'ɩbɩɩ jɩm ɩ tarɛ ɩ m dʋdɔkarɛ bɩncɛ ʋ, k'ɩ tɔ ʋ, a kʋ ma zaa ra. K'a n yɩ ncɩnaaʋ y, a y'ɩ kam dʋdɔkər ʋ, dʋdɔkər bɩ n ɩ ka lɔnnɔdɔmazannɔ ʋ, ŋn'ɩ du lɔnnɔcɛ ʋ.
40005026	Sɩra mɔɔ n'a hɩrɛ ɩbɩɩ m: Ɩbɩɩ bɩ bɔm b'ʋ k'ɩbɩɩ n ɩ zɩm bɩ ka haay y, bɩ tanka deem taan••• bɩ gɔɔtarɛ y."
40005027	"Awɔɔ ma, n ʋ: 'Ɩ bɩ jaan da y.'
40005028	Bɩ mɔɔ y'a hɩrɛ awɔɔ m: Kʋ gʋaa dɩga lʋ ma a hɔɔn n ta zi, a jaan da kan kɩ a heer ʋ."
40005029	"K'ɩ bɩsɩ mɩnyaa bɩ y'ɩ dam mimbʋnyaa barɛ ma, k'ɩ bɔ ʋ, ɩ zo laatʋ ɩ ma. Bala, a jɩra k'ɩ mɛ vəŋŋə deem n a zaar ba, k'ɩ mɛ bɩ haay bɩ ta sɛhar ʋ y.
40005030	Bɩ, k'ɩ bɩsɩ wɔ bɩ y'ɩ dam mimbʋnyaa barɛ ma, k'ɩ zɛ ra ɩ zo laatʋ ɩ ma. A jɩra k'ɩ mɛ vəŋŋə deem n a zaar ba, k'ɩ mɛ bɩ haay bɩ ta sɛhar ʋ y."
40005031	"N y'a ya, n n a hɩ sɔ, n ʋ: 'Kʋ gʋaa la a lʋ ra k'an wɔsaalʋmaci ka ʋ.'
40005032	Bɩ mɔɔ y'a hɩrɛ awɔɔ m: Kʋ gʋaa la a lʋ ra, bɩ jaan bɛɛ a a da y, lʋ bɩ da an nawʋm jaandarɛ ma. Bɩ, kʋ gʋaa lʋ k'a gʋ a zim ma sa, jaan a da."
40005033	"Awɔɔ ma, n n a hɩ wɔɔ yaabɔɔ m, n ʋ: 'Ɩ bɩ ɩ lerbɔrɛ to y, b'a ka kʋ hɔ k'ɩbɩɩ ler bɔ Zuuba m ɩ ɩ wer si bɩ n kʋ yɩ.'
40005034	Bɩ mɔɔ y'a hɩrɛ awɔɔ m, a b'a wer si fɩɩga y: A b'a wer si brama tɔ nɩ y, bala, Woso cirbəəduu m bɩ.
40005035	A b'a wer si tara tɔ nɩ y, bala, a gam cɩntarahɔ m bɩ, a b'a wer si Zerizalɛm tɔ nɩ y, bala, cir gʋta bɩ kʋ m bɩ.
40005036	Ɩ b'ɩ wer si ɩ mim tɔ nɩ y, bala ɩbɩɩ b'ɩ dam ma ɩ ka minkə deem n a ba kunkum gɛɛ fu y.
40005037	K'awɔɔ ɩ meer barɛ, kʋ ɩɩn••• m, k'a hɩ, a ʋ: ɩɩn••• m. Kʋ ayy••• m, k'a hɩ, a ʋ: ayy••• m. Meerbaa k'a n'a nam ma bɩ, a to a ʋ a Bʋnyaabarɛzaa bɩ zi."
40005038	"Awɔɔ ma, n n a hɩ, n ʋ: 'Mɩnyaa nɩ sompim mɩnyaa bɩncɛ ʋ, sɔ nɩ sompim sɔ bɩncɛ ʋ.'
40005039	Bɩ mɔɔ y'a hɩrɛ awɔɔ m, kʋ gʋaa a ba awɔɔ m bʋnyaa, a b'a bʋnyaa ba m sɔ y. Bɩ, kʋ gʋaa a wɔ ta ɩ bɩsɩ paasɩ rɛ, k'ɩ ɩ jɩsa paasɩ bɩ ka ʋ k'an a ta rɛ.
40005040	Kʋ gʋaa ʋ, k'a dʋdɔ ka kan ɩ kɩ, k'a ɩ huudaara yɔ ɩ m, k'ɩ to k'an ɩ huukuurə sa sɔ.
40005041	Kʋ gʋaa paŋŋa ba ɩ ma, k'a ɩ da tarɛ ma ganjɩbɔʋrɛ tisi kan a kɩ, k'ɩ ta ganjɩbɔʋrɛ tisi hɩɩya kan kɩ.
40005042	Kʋ gʋaa hɔ yɛ ɩ han, k'ɩ ka ʋ. Kʋ gʋaa ʋ, k'a zɩm sa ɩ zi, ɩ bɩ ɩ gu han y."
40005043	"Awɔɔ ma, n n a hɩ, n ʋ: 'K'ɩ ɩ gʋaa ŋʋa, k'ɩ sɔ ɩ jɩm m.'
40005044	Bɩ mɔɔ y'a hɩrɛ awɔɔ m: K'a a jɩnnɔ ŋʋa, k'a yaa da Woso m gʋɔɔ kʋ ŋ nɩ fɩr karɛ awɔɔ ma rɔ wɔɔ tɔ ma.
40005045	Ncɩnaaʋ bɩ, awɔɔ yɩm awɔɔ Zɩ k'a nɩ arzana ʋ bɩ nyɩnɔ paan•••rɔ. Bala, a a ka woso nɩ gum gʋɔɔ bʋnyaarɔ wɔɔ ra kan gʋɔɔ mɩŋŋɔɔ wɔɔ kɩ. A a ka sɔ, la nɩ bam gʋɔɔ mɩŋŋɔɔ ra kan gʋɔɔ bʋnyaarɔ wɔɔ kɩ.
40005046	Bɩ, k'awɔɔ ɩ gʋɔɔ kʋ ŋ n'awɔɔ ŋʋam nɔ wɔɔ ŋʋarɛ, a nyɔɔdʋ ɩ ka? Bala, yawʋrsinno wɔɔ y'a barɛ ncɩnaaʋ sɔ.
40005047	Bɩ, k'awɔɔ ɩ yaa darɛ a danyɩnɔ m bala, bɔ awɔɔ n'a bam, an nɩ yɩrɛ a hɔ? Kɩfɩɩrɔ wɔɔ bɩr a barɛ ncɩnaaʋ sɔ ra?
40005048	K'a maam, k'a yɩ mɩŋŋa paan••• amba awɔɔ Zɩ k'a nɩ arzana ʋ n mɩŋŋa paan••• bɩ m."
40006001	"A b'a ka k'a a zibəəro mɩŋŋɔɔ ba, kʋ gʋɔɔ n dɩga a ma y. K'awɔɔ ŋ ba kʋ ŋ nɩ dɩga a ma, awɔɔ bɩ ganwʋrɛ yɩm awɔɔ Zɩ k'a nɩ arzana ʋ bɩ zi y.
40006002	K'ɩbɩɩ ɩ hɔ kam cicirzaa ʋ, ɩ bɩ hɔ ba kʋ gʋaa haay n a dɔ, ŋ ʋ, ɩbɩɩ ɩ hɔ kam gʋaa ʋ, amba zambʋzannɔ kʋ ŋ n'a bam sokʋmacɛrɔ ʋ kan zaa birero ʋ kɩ, kʋ gʋɔɔ n a lɛ bɔ a ʋ rɔ wɔɔ nɩ y. Mɔɔ y'a hɩrɛ awɔɔ m, ŋ y'a ganwʋrɛ yɩ.
40006003	B'ɩbɩɩ, k'ɩ ɩ gan wʋrɛ, k'ɩ jɩsa wɔ bɩ bɩ hɔ k'ɩ bɩsɩ wɔ n'a bam bɩ dɔ y.
40006004	K'ɩ ganwʋrɛ bɩ nyaakʋm da ɩ ka, ɩ Zɩ k'a nɩ hɔ nyaakʋndarɛ yɩm bɩ ganwʋrɛ karɛ ɩ ʋ."
40006005	"K'awɔɔ ɩ yaa darɛ, a bɩ yɩ am zambʋzannɔ hɔ bɩ nɩ y. Kʋ ŋ lɛ n taa kʋ gʋɔɔ n a yɩ bɩ, jɩm ŋ tɩr a ʋ sokʋmacɛrɔ wɔɔ ʋ, kan zaarɔ zɛkʋrajɩrɔ kɩ ʋ, ŋn'ɩ bɩr yaa darɛ. Mɔɔ y'a hɩrɛ awɔɔ m, sɩra m, ŋ y'a ganwʋrɛ yɩ.
40006006	B'ɩbɩɩ, k'ɩ lɛ taa kɩ yaa da, gasʋ ɩ cɛ ʋ ɩ lɛ ta, ɩ yaa da ɩ Zɩ Woso k'a nɩ b'ʋ bɩ m, b'ɩbɩɩ Zɩ k'a nɩ lɛɛ k'a nyaakʋm da bɩ yɩm bɩ, a y'ɩbɩɩ zibəə k'ɩbɩɩ nyaakʋm da bɩ ganwʋrɛ karɛ ɩ ʋ.
40006007	K'awɔɔ ɩ yaa darɛ, a bɩ meer ba gʋta am kɩfɩɩrɔ hɔ bɩ nɩ y. A hɔɔn ŋn'a darɛ, ŋ ʋ, k'a meer ba gʋta, Woso y'a yaadarɛ mam.
40006008	A b'a ba am ŋ hɔ bɩ nɩ y. Bala, awɔɔ Zɩ Woso bɩ lɛɛ ka an hɔ k'awɔɔ lɛ n taa bɩ dɔ, awɔɔ n bɔkarɛ, an n'a yɛm han."
40006009	"K'awɔɔ k'a yaa da, k'a da ncɩnaaʋ: Wɔɔ Zɩ k'a nɩ arzana ʋ, k'ɩ tɔ n lɛbɔʋrɛ yɩ,
40006010	k'ɩ cirbəə n bʋr, k'ɩ hɔɔnhɔ n ba tara burə ʋ, amba an nɩ bam arzana ʋ bɩ m.
40006011	Wɔɔ her hɔbɩrɛ ka wɔɔ ʋ.
40006012	Wɔɔ kʋrɔmarɔ sugur ka wɔɔ ʋ, amba wɔɔ n'ʋ muno kʋrɔmarɔ sugur karɛ ŋ ʋ bɩ m.
40006013	Dɔ wɔɔ ma k'ʋ bɩ yɛ ʋ ʋ do makra bʋnyaa nɔ ʋ y, bɩ wɔɔ yɔ Bʋnyaabarɛzaa bɩ wɔ ʋ. [Bala, ɩbɩɩ y'ɩ so cirbəə ʋ kan paŋŋa kɩ, lɛbɔʋrɛ kɩ dɔɔraa k'a nyarɛ ba ʋ nɔ ʋ."]
40006014	"Kʋ sɩra nɩ, k'awɔɔ gʋɔɔ kʋrɔmarɔ sugur ka ŋ ʋ, awɔɔ Zɩ k'a nɩ arzana ʋ bɩ sugur karɛ awɔɔ ʋ sɔ.
40006015	Bɩ, k'awɔɔ bɩr sugur kam gʋɔɔ ʋ, awɔɔ Zɩ k'a nɩ arzana ʋ bɩ b'awɔɔ kʋrɔmarɔ sugur karɛ awɔɔ ʋ sɔ y."
40006016	"K'awɔɔ y'a lɛ kʋsɩrɛ, a bɩ tɩr a meer zɩnzar kʋ ʋ, am zambʋzannɔ hɔ bɩ nɩ y. A meer ŋ tɩr a zɩnzar kʋ ʋ, kʋ gʋɔɔ n a dɔ, ŋ ʋ, a a lɛ kʋsɩ. Sɩra mɔɔ n'a hɩrɛ awɔɔ m: ŋ y'a ganwʋrɛ yɩ.
40006017	K'ɩbɩɩ y'ɩ lɛ kʋsɩrɛ, k'ɩ hi da ɩ meer ʋ, ɩ tidəər zɛ ɩ mim ma,
40006018	kʋ gʋɔɔ b'a dɔ, ŋ ʋ, ɩ lɛ ɩ kʋsɩ y. Bɩ, k'ɩ Zɩ k'a nɩ lɛɛ k'a nyaakʋm da ʋ bɩ n a dɔ a deem. B'a y'ɩ ganwʋrɛ karɛ ɩ ʋ."
40006019	"A b'a ka arzaka ma durnya burə ʋ naa ʋ y. Bala, bɛɛ kan muku kɩ y'a zarm, konno ɩ cɛlɛ yarm, ŋn'a sarɛ.
40006020	Bɩ k'ɩ ka arzana arzaka ma. Bala, muku kan bɛɛ kɩ ba b'ʋ k'a zar y, konno ba b'ʋ k'a cɛlɛ yar, k'a sa y.
40006021	Bala, lɛɛ k'ɩ arzaka n ta ʋ b'ɩ heer n ta ʋ sɔ."
40006022	"Mɛsim fɩtɩrɛ m mɩnyaa m. K'ɩ mɩnyaa mɩŋŋa ɩbɩɩ mɛ bɩ haay ɩ lɛɛgure ʋ.
40006023	Bɩ k'ɩ mɩnyaa bɩ mɩŋŋa y, ɩbɩɩ mɛ bɩ haay nyɩntam monsigə ʋ. K'a ɩ yɩrɛ ɩ ʋ, lɛɛgure k'ɩbɩɩ n ta m bɩ monsigə nɩ, monsigə bɩ do yɩm gʋta bidə."
40006024	"Gʋaa ba ʋ an b'a dam ma, an zuubɔɔ hɩɩyɔɔ zi ba y. A deem ŋʋam, an sɔ deem m, gɛɛ, an a zɛ kʋ ra kan deem kɩ, an kaanm deem m. Awɔɔ b'a dam ma, a zu Woso ʋ, k'a a ya, a zu busoo ʋ y."
40006025	"Bɩ y'a ka, mɔɔ n'a hɩrɛ awɔɔ m: a b'a heer kɔ a mɩsɩrbaa bɩ hɔbɩrɛ mim ma y. B'a b'a heer kɔ huu mim ma sɔ y. Mɩsɩrbaa n lɛ da hɔbɩrɛ m na? Mɛsim bɩ n lɛ da huu m na?
40006026	K'a dɩga bɛnnɔ ma: ŋ bɩr hɔ duure y, bɩ ŋ bɩr hɔ darɛ y, ŋ bɩr hɔ zarm sɩ ʋ y, b'awɔɔ Zɩ k'a nɩ arzana ʋ bɩ yɩ ŋ tʋrm! Awɔɔ n lɛ da ŋ nɩ gallɛm hɔka ra?
40006027	Nka n'a dam ma, an a mɩsɩrbaa da ra poore tɔkkɛ a hɔɔn k'a n'a dam ma gʋta minto?
40006028	Bɔ y'a ka, awɔɔ n'a heer kɔm huu mim ma? K'a dɩga pooyaa hɔvuro ma, ŋ yɩ mam, bɩ ŋ bɩr zi barɛ, bɩ ŋ bɩr huu barɛ y.
40006029	Bɩ mɔɔ ʋ kʋ m a hɩ awɔɔ m, Salomɔɔn mɩŋŋa, b'a kan a cirbəə bɩ kɩ, a n huu du a ma, am ŋ deem hɔ bɩ nɩ y.
40006030	Bɩ, kʋ Woso ɩ huu dum pooyaa bur ma ncɩnaaʋ, bɩ ta an a ʋ her kʋ sɛ n b'a bɩ booti m, a bɩ huu dure awɔɔ ma an lɛ da brɔɔ m na? Sɩrakarɛ poore zannɔ!
40006031	K'a maam, a b'a heer kɔ a bɩr a hɩrɛ, a ʋ: Bɔ wɔɔ n'a bɩrɛ? Bɔ wɔɔ n'a mire? Bɔ wɔɔ n'a dure ʋ ma?
40006032	Naa do haay kɩfɩɩrɔ wɔɔ n'a karɛ ŋ ma kʋsɩ-kʋsɩ, b'awɔɔ Zɩ k'a nɩ arzana ʋ b'a dɔ, a ʋ, awɔɔ lɛ taa ŋ ma.
40006033	K'a lɛɛ ka a ka Woso cirbəə bɩ ma, kan a tɩrgabaa kɩ. Maam bɩ, Woso hɔ k'a gɔɔta bɩ karɛ awɔɔ ʋ.
40006034	Naa minto bɩ, a b'a heer kɔ booti mim ma y. Booti dɩgarɛ a mɩŋŋa mim ma. Dɔmɩm biyəə y'a mɩŋŋa mim m."
40007001	"A bɩ gʋaa dʋdɔ yar y, kʋ Woso b'a dʋdɔ yar y.
40007002	K'awɔɔ gʋaa dʋdɔ yar lʋnlɔ, awɔɔ dʋdɔ yar n nawʋm maam sɔ, hɔganhɔ k'awɔɔ n ta m gʋɔɔ minto bɩ, bɩ nɩ nyɩntam hɔganhɔ awɔɔ minto sɔ.
40007003	A lɔ ɩbɩɩ nɩ bur k'a n'ɩ mim mɩm ʋ bɩ yɩrɛ, an bɔkarɛ kusə n'ɩbɩɩ mɩm ʋ, b'ɩ bɩr a yɩrɛ?
40007004	Ɩbɩɩ y'a bam lɔ, ɩ hɩ ɩ danyɩ m, ɩ ʋ, jɩm kʋ m bur bɔ ɩ mɩm ʋ, an bɔkarɛ kusə n'ɩbɩɩ mɩm ʋ!
40007005	Zambʋzaa, kusə bɩ bɔ ɩ mɩm ʋ cɩna, k'ɩ dɔ ɩ lɛɛ yɩ mɩŋŋa, ɩ bur bɩ bɔ ɩ danyɩ bɩ mɩm ʋ.
40007006	A bɩ hɔ mɩŋŋa ka jino ʋ y, kʋ n bɛɛ m, ŋ y'a bɔrɛ, ŋn'awɔɔ bɩ. A bɩ hɔ wɩsɩ sa a ka kurkuuro ʋ y, kʋ n bɛɛ m, ŋ tʋntɔm la.
40007007	K'a hɔ yɛ, n y'a karɛ awɔɔ ʋ. K'awɔɔ a ka ma, awɔɔ y'a yɩm. K'awɔɔ cɛlɛ zɛ, n y'a gʋrɛ awɔɔ m.
40007008	Bala, kʋ gʋaa hɔ yɛ, a y'a yɩm. K'a a ka ma, a y'a yɩm. Kʋ gʋaa cɛlɛ zɛ, n y'a gʋm nɩ.
40007009	Gʋaa y'awɔɔ bire ʋ a nyɩ nɩ bur yɛm han, an jaa ka ʋ ra?
40007010	Gɛɛ, k'a zɔ yɛ han, a mɩm kaŋ ʋ ra?
40007011	Awɔɔ k'an bʋnyaa ncɩnaaʋ a bɔkarɛ a hɔɔ mɩŋŋɔɔ ka a nyɩnɔ ʋ dɔ, awɔɔ Zɩ k'a nɩ arzana ʋ bɩ bɛɛ lɛ da ra? A hɔɔ mɩŋŋɔɔ kam gʋɔɔ kʋ ŋ n'a yɛm han rɔ wɔɔ ʋ.
40007012	Ncɩnaaʋ bɩ, hɔ k'awɔɔ lɛ n taa haay kʋ gʋɔɔ n a ba awɔɔ m bɩ, k'a ba ŋ nɩ sɔ. Moyiisi lɛrɔ wɔɔ haay kan wosolɛsinnɩsorazannɔ wɔɔ ciro wɔɔ kɩ a hɩ.
40007013	K'a gasʋ cɛlɛ fɔɔrɛ bɩ m, bala, cɛlɛ gʋta bɩ kan zaa zanta bɩ kɩ bɩ, ta ŋ nawʋm nyaanlɛ bɩncɛ ʋ. Gʋɔɔ gʋta yɩ ŋ sam.
40007014	Bɩ, cɛlɛ fɔɔrɛ bɩ kan zaa kʋsɩ bɩ kɩ bɩ, ta ŋ nawʋm mɩsɩrbaa bɩncɛ ʋ. Gʋɔɔ kʋ ŋ nɩ ŋ yɩm nɔ wɔɔ bɩ gʋta y.
40007015	K'a dundo a zi kan ŋʋaarlɛsinnɩsorazannɔ wɔɔ kɩ, bʋr ŋ tɩr a ʋ awɔɔ zi, am seero hɔ bɩ m, an bɔkarɛ poojino kʋsɩrɔ m.
40007016	Ŋ zibəəro awɔɔ nɩ ŋ dɔm ma. N bɩr tʋgɔ nyɩ nɔm laa gɔ ra y, n bɩr sɔɔn nyɩ nɔm laazankʋrɛ ra y.
40007017	Gɔ mɩŋŋa bɩ, nyɩ mɩŋŋa an n'a dam, gɔ bʋnyaa bɩ, nyɩ bʋnyaa an n'a dam sɔ.
40007018	Gɔ mɩŋŋa b'a dam ma an nyɩ bʋnyaa da y, gɔ bʋnyaa b'a dam ma, an nyɩ mɩŋŋa da sɔ y.
40007019	Gɔ haay k'a bɩr nyɩ mɩŋŋa dam bɩ, a zɛ n nawʋm la, n n'a dam sɛ ʋ.
40007020	Ncɩnaaʋ bɩ ŋ zibəəro awɔɔ nɩ ŋ dɔm ma.
40007021	Gʋaa haay k'a n'a hɩm mɔɔ ma: 'Zuuba, Zuuba' bɩ bɛɛ nɩ gasʋm Woso cirbəə ʋ y. Bɩ, gʋɔɔ kʋ ŋ nɩ mɔɔ Zɩ k'a nɩ arzana ʋ bɩ hɔɔnhɔ bam nɔ wɔɔ m.
40007022	Dʋdɔkarɛ hinni ʋ, gʋɔɔ gʋta y'a hɩrɛ: 'Zuuba, Zuuba, ɩbɩɩ tɔ minto, wɔɔ Woso lɛ si ʋ so ra. Ɩbɩɩ tɔ ma wɔɔ la zinəro ra. Wɔɔ hoserlo ba gʋta ɩbɩɩ tɔ minto.'
40007023	Bɩ mɔɔ y'a hɩrɛ ŋ nɩ, mɔɔ ʋ: 'Mɔɔ n awɔɔ dɔ fɩɩga y. K'a a hʋr mɔɔ jɩr ʋ, mimbʋnyaabənno!'
40007024	Ncɩnaaʋ bɩ, gʋaa k'a nɩ mɔɔ meerbaa kʋ mɔɔ ba naa mam bɩ, an nɩ zi bam nɩ bɩ, bɔ a ʋ kʋ ʋ kan gʋaa k'a hɔɔn n ta ʋ, an a cɛ dɔ ci burə ʋ kɩ.
40007025	La n ba, hi n yar, hɩnhɛr n hɔn kan paŋŋa kɩ, an a mom cɛ b'ʋ, a n a da y. Bala, a jɩr bɩ da n y'a ʋ ci burə ʋ.
40007026	Bɩ gʋaa k'a nɩ mɔɔ meerbaa kʋ mɔɔ ba naa mam b'a bɩr zi bam nɩ bɩ, gʋaa bɩ do bɔ a ʋ kʋ ʋ kan gʋaa yarma k'a cɛ dɔ nyɩntaa burə ʋ kɩ.
40007027	La n ba, hi n yar, hɩnhɛr n hɔn kan paŋŋa kɩ, an a mom cɛ b'ʋ, cɛ bɩ n wurgə, a hɔsɩ n gɔɔta y."
40007028	Yeezuu k'a hɔ dɩnda ncɩnaaʋ an a nya bɩ, gʋɔɔ cir gʋta kʋ ŋ nɩ b'ʋ rɔ wɔɔ zɛ kədə a hɔdɩndarɛ bɩ minto.
40007029	Bala, Yeezuu bɩr hɔ dɩndarɛ am ŋ wosocikarɩnsaambɔɔ wɔɔ hɔ bɩ nɩ y. Woso paŋŋa an nɩ hɔ bɩ dɩndam nɩ.
40008001	Yeezuu k'a a to ci bɩ mim ʋ bɩ, gʋɔɔ cir gʋta zu a jɛ ʋ.
40008002	Kusimə n b'a zɔ ma, an kukurə zɛ a taa, an a hɩ m, a ʋ: "Zuuba, k'ɩ lɛ taa, ɩ ɩ da ma, ɩ mɔɔ waa, ɩ dintim naa do gʋ mɔɔ ma."
40008003	Yeezuu n a wɔ hʋr, an a da ma, an a hɩ, a ʋ: "Mɔɔ lɛ taa, ɩ waa. Kʋ dintim bɩ n gʋ ɩ ma." Lɛɛm bɩ, a kusiməbaa bɩ nya ma.
40008004	A m bɩ, Yeezuu n a hɩ m, a ʋ: "Ɩ b'a hɩ gɔsɩ nɩ y, bɩ ta ɩ yaa n'ɩ hɩnka wosocɛmannɩbər bɩ m, k'ɩ ganwʋrɛ kʋ Moyiisi lɛ ka kʋ n n a ba bɩ ka, k'an nyɩnta ɩbɩɩ waarɛ bɩ kasɛtɩ gʋaa haay minto."
40008005	Yeezuu k'a nɩ gasʋm Kapɛrnawum ʋ bɩ, sʋrdaarɔ cir bʋr zi, an a hɩ m, a ʋ:
40008006	"Zuuba, mɔɔ zibəənyɩ nɩ wʋtam har ʋ, a mɛ n ga, an nɩ fɩr yɩm gʋta."
40008007	Yeezuu n a hɩ m, a ʋ: "Mɔɔ tam, m aa a waa."
40008008	Bɩ sʋrdaarɔ cir b'a nyɩ bɔ ʋ, a ʋ: "Zuuba, mɔɔ n m ga m, k'ɩbɩɩ n gasʋ mɔɔ har ʋ y, meerbaanyɩ ba deem bala, mɔɔ zibəənyɩ bɩ y'a waam!
40008009	Lɛɛzannɔ y'a so mɔɔ mɩŋŋa ʋ, mɔɔ nɩ m so sʋrdaarɔ ʋ. Kʋ mɔɔ hɩ deem m, mɔɔ ʋ: 'Ta!', b'a ta. Kʋ mɔɔ hɩ a vanta m, mɔɔ ʋ: 'Bʋr!', b'a bʋr. Kʋ mɔɔ m ya, m a hɩ m zibəənyɩ m, mɔɔ ʋ: 'Naa ba!', b'a a ba."
40008010	Yeezuu k'a naa ma bɩ, a dɩga gʋaa bɩ ma, an zɛ kədə, an a hɩ gʋɔɔ kʋ ŋ nɩ zum kʋ ʋ kan kɩ rɔ wɔɔ m, a ʋ: "Sɩra mɔɔ n'a hɩrɛ awɔɔ m, mɔɔ n sɩrakarɛ naa do lɔɔ yɩ Israyɛl gʋaa zi y.
40008011	A hɩ mɔɔ n nawʋrɛ awɔɔ m, gʋɔɔ y'a tom gʋta dɔjɩr ʋ kan meer kɩ ŋnɩ bɩ nyɩnta kan Abraham kɩ Izakkɩ kɩ, Zakɔɔb kɩ, ŋnɩ hɔ bɩ Woso cirbəə b'ʋ.
40008012	Gʋɔɔ kʋ n lɛɛ ka n ŋ bɔ ʋ Woso cirbəə bɩ minto rɔ wɔɔ, n brɔɔ nyɔɔm garga ra monsigə ʋ. Nyikəre kan sɔsʋrɛ kɩ nyɩntam b'ʋ."
40008013	Meerbaa naa do jɛ ʋ, Yeezuu a hɩ sʋrdaarɔ cir bɩ m, a ʋ: "Doo har ʋ, k'an ba ɩbɩɩ m, amba ɩbɩɩ sɩra ka mɔɔ ʋ bɩ m." Wakatɩ bɩ do ʋ lɛɛm bɩ, zibəənyɩ b'a waa.
40008014	Yeezuu k'a gasʋ Pɩyɛɛr har ʋ bɩ, a Pɩyɛɛr dində yɩ an nɩ wʋtam mɛmarɛ m.
40008015	A n a wɔ da a wɔ ma mɛmarɛ bɩ n bɔ a mɛ ʋ, an wuti an nyasʋ Yeezuu m.
40008016	Yirbəə k'a da bɩ, n bʋr gʋɔɔ m gʋta zinəro n ta ŋ nɩ. Yeezuu meer ba bala an la zinəro wɔɔ ra, an yaabazannɔ wɔɔ waa haay.
40008017	Yɩ a ʋ ncɩnaaʋ, kʋ hɔ kʋ wosolɛsinnɩsorazaa Ezayii a hɩ bɩ n kʋ yɩ. A a hɩ, a ʋ: A ɩ hɔ haay k'a nɩ fɩr kam wɔɔ mɛsim ma bɩ sa, an wɔɔ yaabarɔ gʋ wɔɔ ma.
40008018	Yeezuu k'a gʋɔɔ cir gʋta yɩ, ŋnɩ bɩr a ma bɩ, a lɛ ka a ʋ, k'a ta higʋta bɩ gəm deem la.
40008019	Wosocikarɩnsaamba deem n a zɔ ma, an a hɩ m, a ʋ: "Karɩnsaamba, mɔɔ zure ɩbɩɩ jɛ ʋ lɛɛ haay k'ɩbɩɩ nɩ taŋ ʋ b'ʋ."
40008020	Yeezuu n a hɩ m, a ʋ: "Sɛɛʋnrɔ ɩ yaarɔ m, bɛnnɔ ɩ cɛlɩŋŋarɔ m, bɩ Gʋaanyɩ bɩ ba bɩncɛ m k'a a mim cɩnta ʋ y."
40008021	Karɩndanyɩ vanta n a hɩ m, a ʋ: "Zuuba, zaa ka m ʋ, kʋ m aa nɩ m zɩ gər bir, kʋ m a dɔ m bʋr."
40008022	Bɩ, Yeezuu a hɩ m, a ʋ: "Zu mɔɔ ʋ, k'ɩ gəəno to kʋ ŋ n'a gəəno bir."
40008023	Yeezuu gasʋ kɔɔlʋʋ ʋ, a karɩndanyɩnɔ n zu a jɛ ʋ.
40008024	Lɛɛm bɩ, hɩnhɛr gʋta wuti hi bɩ burə ʋ, an a ŋʋa k'a ka kʋ hi m kɔɔlʋʋ bɩ mom. Yeezuu n bɔkarɛ, an nɩ hinceem bam.
40008025	Karɩndanyɩnɔ wɔɔ n a zɔ ma, ŋn'a gu, ŋn'a hɩ m, ŋ ʋ: "Zuuba, wɔɔ yɔ! Kʋ m bɛɛ m wɔɔ gɩngam!"
40008026	A n a hɩ ŋ nɩ, a ʋ: "Bɔ m, awɔɔ nɩ nyi barɛ, sɩrakarɛ poore zannɔ!" A n wuti an jɩm, an həən si hɩnhɛr bɩ ma kan higʋta bɩ kɩ. Lɛɛ bɩ n zɛ sɩɩ•••
40008027	Ŋ n zɛ kədə, ŋn'a hɩrɛ, ŋ ʋ: "Bɩ gʋaa bɩ kara n naa, baa hɩnhɛr kan hi kɩ n n'a lɛ sire?"
40008028	Yeezuu k'a lee ku higʋta bɩ tʋr deem ʋ Gadara zannɔ kʋ ʋ b'ʋ bɩ, a m bɩ, gʋɔɔ hɩɩyɔɔ kʋ zinəro n ta ŋ nɩ n bɔ gəənoyaarɔ ʋ, ŋnɩ b'a zɛ ʋ. Gʋɔɔ wɔɔ duro nyɩnta bʋnyaa gʋta. Naa minto bɩ, gɔsɩ b'a dam ma, an cem lɛɛ bɩ do ʋ y.
40008029	Ŋ n a sɩŋŋɩda ba, ŋn'ɩ zee dam, ŋ ʋ: "Bɔ ɩbɩɩ lɛ n taa k'ɩ ba wɔɔ nɩ Woso Nyɩ? Bʋr ɩbɩɩ ʋ k'ɩ bɩ fɩr ka wɔɔ ma, bɩ wɔɔ fɩryɩrɛ dɔmɩm bɩ n a ku cɩna ra?"
40008030	A n bɔkarɛ, kurkuuro cir gʋta ɩ nyɩnta laatʋ b'ʋ, ŋn'ɩ hɔ bɩrɛ.
40008031	Zinəro wɔɔ n'a yɛm Yeezuu han gʋta, ŋ ʋ: "K'ɩ la wɔɔ ra, k'ɩ wɔɔ nyɔɔ kurkuuro wɔɔ mɛ ʋ."
40008032	Yeezuu n a hɩ ŋ nɩ, a ʋ: "K'a ta!" Ŋ nɩ bɔ gʋɔɔ wɔɔ mɛ ʋ, ŋnɩ gasʋ kurkuuro wɔɔ mɛ ʋ. A m bɩ, kurkuuro cir gʋta bɩ n bra si, ŋnɩ zer, ŋn'a zar higʋta b'ʋ, ŋnɩ gɩnga.
40008033	Kurkuuro dundonno wɔɔ n bra si, ŋn'aa hɔ k'a ba bɩ hɩ kʋnɔ ʋ b'ʋ, kan hɔ k'a ba gʋɔɔ kʋ zinəro n ta ŋ nɩ rɔ wɔɔ n bɩ kɩ.
40008034	A m bɩ, gʋɔɔ kʋ ŋ nɩ kʋnɔ ʋ b'ʋ haay rɔ wɔɔ n bɔ, ŋn'ɩ tam k'a yaa Yeezuu zɛ ʋ. A yɩ kʋ ŋ y'a ʋ bɩ, ŋ y'a yɛ han gʋta k'an bɔ a kʋ b'ʋ.
40009001	Naa jɛ ʋ bɩ, Yeezuu gasʋ kɔɔlʋʋ ʋ, an a wusigə, an higʋta bɩ zɛ ra an ta a kʋ ʋ.
40009002	N n mɛgarɛzaa busu wʋtarahɔ ra, n nɩ bʋr m Yeezuu zi. K'a gʋɔɔ kʋ ŋ bʋr m nɔ wɔɔ sɩrakarɛ yɩ bɩ, a a hɩ mɛgarɛzaa bɩ m, a ʋ: "M nyɩnnɩ, ɩ tɔ ʋ, ɩ ɩ mimbʋnyaarɔ wɔɔ sugur yɩ."
40009003	Wosocikarɩnsaambɔɔ gɔsɩnnɔ nyɩnta b'ʋ, ŋn'a hɩrɛ a heer ʋ, ŋ ʋ: "Gʋaa naa do ɩ Woso sʋnsɔ wʋrɛ!"
40009004	Yeezuu k'a hɔ k'a nɩ ŋ heer ʋ bɩ dɔ bɩ, a a hɩ ŋ nɩ, a ʋ: "Bɔ minto, awɔɔ n'a hɔɔn darɛ ncɩnaaʋ?
40009005	Kara m zanta? Mɔɔ n b'a hɩm lʋgɔ bɩ m, mɔɔ ʋ: Ɩ ɩ mimbʋnyaarɔ sugur yɩ bɩ m gɛ, gɛɛ, ɩ wuti ɩ ɩ wʋtarahɔ bɩ gʋr, ɩ ta bɩ nɩ?
40009006	Bɩ kɛɛrɛ bɩ, awɔɔ y'a dɔrɛ, a ʋ: Gʋaanyɩ b'ɩ lɛ m tara burə ʋ, k'a gʋɔɔ mimbʋnyaarɔ sugur ka ŋ ʋ." A n a hɩ lʋgɔ bɩ m, a ʋ: "Wuti, ɩ ɩ wʋtarahɔ bɩ gʋr ɩ doo!"
40009007	Gʋaa bɩ n wuti an doo.
40009008	Gʋɔɔ cir gʋta kʋ ŋ naa yɩ bɩ, ŋ da bɔ ʋ, ŋn'a lɛ bɔ Woso ʋ, k'a paŋŋa naa do ka gʋɔɔ ʋ bɩ minto.
40009009	Yeezuu k'a nɩ tam bɩ, a a to, an gʋaa yɩ an nɩ nyɩntam yawʋrsire bɩncɛ b'ʋ, a tɔ m Matiyee, an a hɩ m, a ʋ: "Zu mɔɔ ʋ!" A n wuti an zu a jɛ ʋ.
40009010	Kʋ Yeezuu nɩ nyɩntam Matiyee har ʋ b'ʋ k'a hɔ bɩ bɩ, yawʋrsinno kan mimbʋnyaabənno kɩ nyɩnta b'ʋ gʋta kan kɩ, kan a karɩndanyɩnɔ wɔɔ kɩ.
40009011	Farizɛɛnrɔ wɔɔ kʋ ŋ naa yɩ bɩ, ŋ y'a hɩrɛ a karɩndanyɩnɔ wɔɔ m, ŋ ʋ: "A lɔ, awɔɔ karɩnsaamba bɩ nɩ hɔbɩrɛ bɩm kan yawʋrsinno kɩ, mimbʋnyaabənno kɩ?"
40009012	Yeezuu k'a naa ma bɩ, a a hɩ, a ʋ: "Laafɩɩzannɔ lɛ baa lɔɔtɔr ma y, yaabazannɔ lɛ n taa lɔɔtɔr ma.
40009013	K'a ta, a yaa a ka meerbaa naa do jɩ ma: 'Cicirzɛrɛ mɔɔ lɛ n taa, mannɩ barɛ bɛɛ y'. Mɔɔ n bʋr kʋ m bɩ gʋɔɔ mɩŋŋɔɔ bir y. Bʋr mɔɔ ʋ kʋ m bɩ mimbʋnyaabənno bir."
40009014	Zaan karɩndanyɩnɔ a zɔ Yeezuu ma, ŋnɩ laaka da han, ŋ ʋ: "Bɔ minto m, wɔɔ kan farizɛɛnrɔ wɔɔ kɩ, wɔɔ n'ʋ lɛ kʋsɩm, b'ɩbɩɩ hɔɔ wɔɔ bɩr a kʋsɩrɛ?"
40009015	Yeezuu n a nyɩ bɔ ŋ nʋ, a ʋ: "Kʋ gʋaa ɩ lʋsarɛ cibsa barɛ, lʋ bɩ zim bɩ nɩ gʋɔɔ wɔɔ bireyaa ʋ, gʋɔɔ wɔɔ y'a dam ma, ŋnɩ heerzarlɛ ba ra? Bɩ dɔmɩm niŋŋə ʋ, n zɛm bɩ lʋ bɩ zim bɩ gʋ ŋ ma, ŋ y'a lɛ kʋsɩm dɔmɩm bɩ do ʋ.
40009016	Gʋaa ba ʋ, an nɩ pɛɛra daa kər sam, an n'a tam huu gusire rɛ y. Bala, pɛɛra daa kər bɩ huu gusire bɩ gaam an a kaansʋ, an lɛ da biisi ra.
40009017	Gʋaa ba ʋ, an nɩ dɩvɛn daa sam k'a tɔ hibɔɔnrɔ gusinno ʋ y. Kʋ m bɛɛ m, hibɔɔnrɔ wɔɔ hɩnhaanm, dɩvɛn bɩ n a lo hibɔɔnrɔ wɔɔ n a zaar ba. Bɩ dɩvɛn daa bɩ tɔ n tɩr a ʋ hibɔɔnrɔ daarɔ ʋ, dɩvɛn bɩ kan hibɔɔnrɔ wɔɔ kɩ b'a zaarbarɛ y."
40009018	K'a nɩ meer barɛ ncɩnaaʋ kan gʋɔɔ wɔɔ kɩ bɩ, zɩɩfʋrɔ sokʋmacɛ cir deem n a zɔ ma, an sʋnta a taa, an n'a hɩm nɩ, a ʋ: "Mɔɔ nyɩmbʋɛɛrɛ ɩ ga, a n maasɩrɛ ba cɩna y. Bɩ, bʋr ɩ wɔ ka a mim la, k'an a mɩm bɔ ʋ."
40009019	Yeezuu n wuti kan a karɩndanyɩnɔ kɩ, ŋnɩ zu a jɛ ʋ.
40009020	Bɩ, lʋ n ta ʋ, ma n'a dam zi a dɔɔraa bueerehɩɩya hɔ m naa, an a zɔ Yeezuu ma jɛ ʋ, an a wɔ da Yeezuu huu lɛ ma.
40009021	Bala, lʋ bɩ y'a hɩrɛ a heer ʋ, a ʋ: "Kʋ mɔɔ m wɔ da a huu lɛ ma tɔkkɛ, mɔɔ yɩ m waam."
40009022	Bɩ, Yeezuu a bɔ an dɩga a jɛ ʋ, an lʋ bɩ yɩ an a hɩ m, a ʋ: "Mɔɔ nyɩnnɩ, ɩ heer ba kookoo, ɩ sɩrakarɛ y'ɩ bʋmbɔ". Lɛɛm bɩ, lʋ b'a waa wakatɩ bɩ do ʋ.
40009023	Yeezuu k'a lee ku zɩɩfʋrɔ sokʋmacɛ cir bɩ har ʋ bɩ, k'a hirpenno wɔɔ yɩ kan gʋaa cir bɩ bʋgʋr barɛ kɩ bɩ, a a hɩ ŋ nɩ, a ʋ:
40009024	"K'a bɔ, nyɩmbʋɛɛrɛ bɩ n ga y. Hinceem a a ba." Gʋɔɔ wɔɔ nɩ yaa wʋm ma.
40009025	Kʋ n bɔ gʋɔɔ wɔɔ m bɩ, a gasʋ zi, an nyɩ bɩ sa a wɔ ma, a m bɩ, nyɩmbʋɛɛrɛ bɩ n wuti.
40009026	Mim naa do n ta lɛ haay ʋ kʋ bɩ do ʋ.
40009027	Yeezuu k'a hʋr b'ʋ bɩ, bʋʋrɔ hɩɩyɔɔ ɩ b'a zɛ ʋ, ŋnɩ zu a jɛ ʋ, ŋn'ɩ baa dam, ŋn'a hɩrɛ, ŋ ʋ: "Wɔɔ cicir zɛ Davɩd Nyɩ!"
40009028	Yeezuu k'a lee ku har ʋ bɩ, bʋʋrɔ wɔɔ a zɔ ma, an ŋ lar, a ʋ: "Awɔɔ sɩra ka a ʋ, mɔɔ yɩ m dam ma, m naa ba ra?" Ŋ n a nyɩ bɔ ʋ, ŋ ʋ: "Ɩɩn•••, Zuuba."
40009029	A m naa, Yeezuu n a wɔ da ŋ mɩnyaarɔ wɔɔ ma, an a hɩ, a ʋ: "Hɔ k'awɔɔ sɩra ka k'a yɩ bɩ, k'a yɩ maam."
40009030	Ŋ mɩnyaarɔ wɔɔ n gʋ. Yeezuu n lɛ ka ŋ ʋ paŋŋa m, a ʋ: "K'a dundo a zi! A b'a ka gʋaa n a dɔ y!"
40009031	Bɩ gʋɔɔ wɔɔ kʋ ŋ bɔ bɩ, ŋ y'a sɩŋŋɩda sa lɛɛm, ŋn'a mim dɩndam kʋ b'ʋ haay.
40009032	Yeezuu k'a n'a hʋrm bɩ, n bʋr gʋaa m zinə n ta m, an a ba bəətir.
40009033	Yeezuu k'a la zinə bɩ ra bɩ, bəətir b'a sɩŋŋɩda sa, an nɩ meer bam. Gʋɔɔ cir gʋta bɩ zɛ kədə. Ŋ n'a hɩrɛ, ŋ ʋ: "Hɔ naa do lɔɔ n ba cɩna Israyɛl kʋ naa ʋ y!"
40009034	Bɩ farizɛɛnrɔ wɔɔ y'a hɩrɛ, ŋ ʋ: "Zinəro jɩtaarɛ bɩ nɩ paŋŋa kaŋ ʋ, an nɩ lam zinəro wɔɔ ra."
40009035	Yeezuu ɩ bɩrm kʋnɔrɔ wɔɔ ʋ kan bɔlɛɛmarɔ kʋrɔ wɔɔ kɩ, an nɩ hɔ dɩndarɛ ŋ sokʋmacɛrɔ wɔɔ ʋ, an nɩ Woso cirbəə lemim nyɩnta pa dam sɔ, an nɩ yaaba do haay waam kan kʋsɩ do haay kɩ.
40009036	K'a gʋɔɔ cir gʋta bɩ yɩ bɩ, ŋ cicir a nyasʋ, bala, gʋɔɔ wɔɔ ɩ heerzarlɛ nɔ ʋ kan kɔrɛ kɩ, amba hɔbɩsɩrɔ kʋ ŋ ba dundor m bɩ m.
40009037	A n a hɩ a karɩndanyɩnɔ wɔɔ m, a ʋ: "Mɔsa zibəə bɩ gʋta, bɩ zibəənyɩnɔ wɔɔ bɩ gʋta y.
40009038	Naa minto bɩ, k'a yɛ Wutuzaa bɩ han k'an zibəənyɩnɔ nyɔɔ a mɔsa zibəə bɩ tɔ ma."
40010001	Yeezuu a karɩndanyɩnɔ bueerehɩɩyɔɔ wɔɔ bir, an paŋŋa ka ŋ ʋ, kʋ ŋ n'a da zinəro wɔɔ ma, kʋ ŋ nɩ la ŋ la, kʋ ŋ nɩ yaaba do haay waa, kan kʋsɩ do haay kɩ.
40010002	Kristazibəəzannɔ bueerehɩɩyɔɔ wɔɔ tɔrɔ ba n nɩ: Lɛɛkarɛ zaa bɩ tɔ m, Sɩmɔɔn, n n'a hɩm ma Pɩyɛɛr, kan a danzaa Andɩr kɩ, Zebedee nyɩnɔ Zakkɩ kan a danzaa Zaan kɩ.
40010003	Filipi kan Bartelemii kɩ, Toma kan yawʋrsirezaa Matiyee kɩ, Alfee nyɩ Zakkɩ kan Tade kɩ.
40010004	Sɩmɔɔn Zelɔtɩ, kan Zidas Iskarɩyɔtɩ kɩ, b'ɩ Yeezuu da jɩnnɔ wɔ ʋ bɩ.
40010005	Yeezuu bueerehɩɩyɔɔ nɔɔn duro nyɔɔ, an lɛ ka ŋ ʋ, a ʋ: "A bɩ kɩfɩɩrɔ zaa sa y, b'a bɩ gasʋ Samarii zannɔ kʋ ʋ y.
40010006	Bɩ k'a ta Israyɛl do zi, gʋɔɔ kʋ ŋ bɔ kʋ ʋ kan hɔbɩsɩrɔ kʋ ŋ nyaam nɔ wɔɔ kɩ zi.
40010007	K'awɔɔ ɩ tam k'a bɩr a pa darɛ, a ʋ: Woso cirbəə b'a zɔ.
40010008	K'a yaabazannɔ waa, k'a gəəno mɩm bɔ ʋ, k'a kusiməro waa, a dintim gʋ ŋ ma, k'a la zinəro ra. A ka n y'a ʋ awɔɔ ʋ vam, k'a ka vam sɔ.
40010009	A bɩ sarma sa, b'a bɩ busoo sa sɔ y. A bɩ bɔɔlʋgʋ zar a mɔr ʋ sɔ y.
40010010	A bɩ hɩra sa zaa bɩ sarɛ minto, b'a bɩ huu sa hɩɩya y. A bɩ kʋsɔ kan bara kɩ sa y, bala, zibəəzaa b'a ga m, an hɔbɩrɛ yɩ.
40010011	K'awɔɔ gasʋ kʋ poore ʋ gɛɛ kʋ gʋta ʋ, k'a laaka da, kʋ gʋaa ta ʋ a lɛ n taa k'awɔɔ si a har ʋ, k'a gɔɔta b'ʋ k'an ta an awɔɔ hʋrlɛ ku.
40010012	K'awɔɔ ta k'a gasʋ har b'ʋ, k'a hɩ, a ʋ: 'Laafɩɩ n bɩr kan awɔɔ kɩ.'
40010013	Kʋ har bɩ do a ga m, k'awɔɔ laafɩɩ n nyɩnta kan kɩ. Bɩ, k'a n a ga m, k'awɔɔ laafɩɩ n a wusigə awɔɔ zi.
40010014	Har bɩ do nɔ ʋ kʋ ŋ n awɔɔ si, kʋ ŋ n a tʋr ka awɔɔ meerbaa bɩ ma, ŋn'a si sɔ, k'a ɩ bɔm har bɩ do ʋ, gɛɛ kʋ bɩ do ʋ, k'a taanyisi gʋ a gannɔ ma.
40010015	Sɩra mɔɔ n'a hɩrɛ awɔɔ m: dʋdɔkarɛ hinni ʋ, kʋ naa do fɩryɩrɛ yɩm gʋta an lɛ da Sodɔm kan Gomɔɔr kɩ kʋ ra."
40010016	"K'a tʋr ka mɩŋŋa, awɔɔ nyɔɔ mɔɔ nawʋm am seero hɔ bɩ m poojino bireyaa ʋ. Bɩ minto bɩ, k'a hɔɔn ka mɩŋŋa, am mɩnnɔ hɔ bɩ m. K'a yɩ gʋɔɔ kʋ ŋ mim ba ʋ y, am cirpʋnnɔ hɔ bɩ m.
40010017	K'a dundo a zi kan gʋɔɔ kɩ, bala, ŋ y'awɔɔ gʋrm, ŋnɩ ta awɔɔ m dʋdɔkənno zi. Ŋ y'awɔɔ zɛm madɩɩrɔ m a sokʋmacɛrɔ ʋ.
40010018	Ŋ tarɛ awɔɔ m kʋrɔ lɛɛzannɔ kan cinno kɩ taa mɔɔ tɔ ma. Naa nɩ nyɩntam kasɛtɩ ŋ mɩŋŋɔɔ kan kɩfɩɩrɔ wɔɔ kɩ lɛɛ.
40010019	Kʋ ŋ bɩ ta awɔɔ m brɔɔ lɛɛ, a b'a hɔɔn da k'awɔɔ meer bam lʋnlɔ, gɛɛ, bɔ awɔɔ n n'a hɩrɛ y. Hɔ k'awɔɔ n'a hɩm bɩ, n y'a karɛ awɔɔ ʋ dɔmɩm bɩ do ʋ.
40010020	Bala, awɔɔ bɛɛ n nɩ meer barɛ a zim y, awɔɔ Zɩ Sɛnt-Ɛspri n nɩ meer k'awɔɔ n n'a bam bɩ darɛ awɔɔ lɛ ʋ.
40010021	Danyɩnɔ kʋ kam zɛ ma. Zɩ y'a nyɩ karɛ, n n a zɛ. Nyɩnɔ wutire ŋnɩ jɩm kan a zɩrɔ kɩ, ŋnɩ ŋ ka, ŋnɩ ŋ zɩnzɛ.
40010022	Gʋaa haay sɔrɛ awɔɔ m mɔɔ tɔ ma. Bɩ gʋaa k'a jɩm kɔɔkɔɔ an ta an fɩryɩrɛ bɩ nyarɛ ku bɩ bʋmbɔrɛ yɩm.
40010023	Kʋ ŋ fɩr ka awɔɔ ma kʋ niŋŋə ʋ, k'a a si a ta kʋ vanta ʋ. Sɩra mɔɔ n'a hɩrɛ awɔɔ m, awɔɔ bɩ Israyɛl kʋnɔrɔ wɔɔ nyarɛ Gʋaanyɩ bɩ m bɔkarɛ, an bʋr y.
40010024	Karɩndanyɩ bɩ n lɛ da a karɩnsaamba ra y, zibəənyɩ bɩ n lɛ da a zuuba ra sɔ y.
40010025	Karɩndanyɩ a ga m, an yɩ am a karɩnsaamba m. Zibəənyɩ a ga m, an yɩ am a zuuba m. Kʋ n har bɩ zaa bɩ ba zinəro jɩtaarɛ, awɔɔ hɔɔn ʋ naa, n b'a bam har bɩ nyɩnɔ wɔɔ m ncɩnaaʋ ra?
40010026	Ncɩnaaʋ bɩ, a bɩ nyi ba gʋɔɔ nɩ y. Bala, hɔ ba ʋ, an a nyaakʋm da, n ba yɩrɛ y. Mim ba ʋ, an a nyaakʋm da, n b'a dɔrɛ y.
40010027	Hɔ kʋ mɔɔ n'a hɩrɛ awɔɔ m monsigə ʋ bɩ, k'a hɩ garga ra, hɔ k'awɔɔ n'a mam sɔ awɔɔ y'a minto bɩ, k'a pa da kʋ gʋaa haay n a ma.
40010028	A bɩ nyi ba gʋɔɔ kʋ ŋ nɩ mɛsim zɛm gər, bɩ ŋ b'a dam ma, ŋnɩ gʋaa nyi zɛ rɔ wɔɔ nɩ y. K'a nyi ba Woso m. Bɩ y'a da ma, an mɛsim kan nyi kɩ zaar ba sɛhar ʋ.
40010029	N bɩr bɛnnɔ hɛɛnm hɩɩya wacɩr la? A n bɔkarɛ deem taan••• bɩr gam k'awɔɔ Zɩ bɛɛ zaa ka y.
40010030	B'awɔɔ, ŋ y'awɔɔ minkə bɩ lɛ dɔ.
40010031	K'a maam, a bɩ nyi ba y. Awɔɔ gore ta ʋ, an lɛ da bɛnnɔ haay ra.
40010032	Kʋ gʋaa a hɩ gʋɔɔ lɛɛ, a ʋ, a mɔɔ dɔ, mɔɔ y'a hɩrɛ m Zɩ k'a nɩ arzana ʋ bɩ m, mɔɔ ʋ, mɔɔ zaa dɔ sɔ.
40010033	Bɩ, kʋ gʋaa bɩsɩ ka mɔɔ ma gʋɔɔ lɛɛ, mɔɔ bɩsɩ karɛ a zaa ma sɔ mɔɔ Zɩ k'a nɩ arzana ʋ bɩ lɛɛ.
40010034	A b'a hɔɔn da, a ʋ, bʋr mɔɔ ʋ kʋ laafɩɩ n nyɩnta ʋ tara burə ʋ y. Mɔɔ n bʋr kʋ laafɩɩ n nyɩnta ʋ y. Bʋr mɔɔ ʋ zoobarɛ m.
40010035	Bʋr mɔɔ ʋ, kʋ m gʋaa gʋ a zɩ ma, kʋ m nyɩmbʋɛɛrɛ gʋ a da ma, kʋ m lʋ gʋ a nyar ma.
40010036	Gʋaa har gʋɔɔ n nɩ yɩrɛ a jɩnnɔ.
40010037	Kʋ gʋaa a zɩ ŋʋa gɛɛ a da an lɛ da mɔɔ m, gʋaa bɩ do n a ga m, an yɩ mɔɔ gʋaa y. Kʋ gʋaa a nyɩyar gɛɛ a nyɩmbʋɛɛrɛ ŋʋa an lɛ da mɔɔ m, gʋaa bɩ do n a ga m, an yɩ mɔɔ gʋaa sɔ y.
40010038	Kʋ gʋaa n a gɔdarkʋra busu an zu mɔɔ ʋ, a n a ga m, an yɩ mɔɔ gʋaa y.
40010039	Kʋ gʋaa lɛ taa k'a a meeyaa bʋmbɔ, a b'a meeyaa bʋmbɔrɛ yɩrɛ y. Bɩ gʋaa k'a yɛ zɛ ma mɔɔ tɔ ma bɩ bʋmbɔrɛ yɩm."
40010040	"Kʋ gʋaa awɔɔ si, mɔɔ a m si. Mɔɔ si k'a ʋ bɩ, bɔzaa ɩ mɔɔ nyɔɔ b'a a si.
40010041	Kʋ gʋaa wosolɛsinnɩsorazaa si k'an wosolɛsinnɩsorazaa bɩ minto, a wosolɛsinnɩsorazaa ganwʋrɛ yɩm. Kʋ gʋaa gʋaa tɩrga si a tɩrgabaa tɔ ma, a gʋaa tɩrga ganwʋrɛ yɩm.
40010042	Sɩra mɔɔ n'a hɩrɛ awɔɔ m, kʋ gʋaa hi ka hɩnnɩ ʋ tɔkkɛ nyɩnɔ poorero nɔɔn duro deem ʋ, kʋ mɔɔ karɩndanyɩ m bɩ tɔ ma, gʋaa bɩ do bɩ kʋrɔm ganwʋrɛ ma y."
40011001	Yeezuu k'a hɔ dɩnda a karɩndanyɩnɔ bueerehɩɩyɔɔ wɔɔ m an a nya bɩ, a a hʋr lɛɛ bɩ do ʋ k'a yaa Woso lemim pa da, k'a hɔ dɩnda sɔ kʋrɔ kʋ ŋ nɩ b'ʋ rɔ wɔɔ ʋ.
40011002	Zaan k'a nɩ lɔnnɔcɛ ʋ b'a to an Krista zibəəro wɔɔ mim ma, an a karɩndanyɩnɔ gɔsɩnnɔ nyɔɔ,
40011003	kʋ ŋ n aa laaka da han, ŋ ʋ: "Ɩbɩɩ ŋn'ɩ dɔrɛ ɩ zɛrɛ ma bɩ gɛɛ, gʋaa vanta nɩ?"
40011004	Yeezuu n a nyɩ bɔ ŋ nʋ, a ʋ: "K'a ta a yaa hɔ k'awɔɔ n'a mam, an n'a yɩm naa dɩnda Zaan m:
40011005	Bʋʋrɔ mɩm ɩ lɛɛ yɩm, lʋgɔrɔ ɩ tam, kusimoo y'a waam, dintim nɩ gʋrɛ ŋ ma, tikkiro ɩ meerbaa mam, gəəno y'a mɩm bɔŋ ʋ, lemim nyɩnta ɩ hɩm ŋʋazannɔ m.
40011006	Mimbirenyɩntazaa m gʋaa k'a n a sɩrakarɛ to mɔɔ minto bɩ m."
40011007	Zaan karɩndanyɩnɔ wɔɔ kʋ ŋ y'a hʋr bɩ, Yeezuu a sɩŋŋɩda ba, an n'a hɩm zamaa bɩ m, a ʋ: "Nka awɔɔ ta a yaa dɩga a poohɔɔn ʋ? Hɩnhɛr awɔɔ yɩ, an nɩ niigə gɔ yəŋŋəm gɛ?
40011008	Bɔ awɔɔ ta a yaa dɩga a paan•••? Gʋaa m, an huu wɩsɩ da a ra gɛ? Gʋɔɔ kʋ ŋ nɩ huu wɩsɩrɔ darɛ a ra rɔ wɔɔ ɩ cinno harlɔ ʋ.
40011009	Nka awɔɔ ta a yaa dɩga a? Wosolɛsinnɩsorazaa m gɛ? Ɩɩn•••, mɔɔ y'a hɩ awɔɔ m, a lɛ da wosolɛsinnɩsorazaa ra.
40011010	Zaan mim n y'a gʋrsɩra ba Wosoci nɔ ʋ, n ʋ: 'Mɔɔ nɩ m zibəəzaa nyɔɔrɛ ɩbɩɩ lɛɛ, k'an ɩbɩɩ zaa banka.'
40011011	Sɩra mɔɔ n'a hɩrɛ awɔɔ m, lannɔ nyɩnɔ barla gʋaa ba ʋ an lɛ da Zaan-Batiisi ra y. A n bɔkarɛ gʋaa k'an poore Woso cirbəə nɔ ʋ bɩ lɛ da m.
40011012	A n a sɩŋŋɩda sa Zaan-Batiisi Woso lemim padarɛ dɔmɩnnɔ ʋ, an lee ku dɩɩtaa naa ma bɩ, arzana bɩ gasʋ n nawʋŋ ʋ paŋŋa m, tʋntɔʋrɛzannɔ n'a soŋ ʋ.
40011013	Wosolɛsinnɩsorazannɔ wɔɔ haay kan Moyiisi lɛrɔ wɔɔ kɩ Woso cirbəə bɩ mim dɩnda, an ta an Zaan dɔmɩm ku.
40011014	K'a dɔ mɩŋŋa a ʋ, Elii niŋŋə kʋ n ʋ a zɛm bɩ m Zaan m.
40011015	Gʋaa k'a nɩ tʋr m k'an a ma!
40011016	Kʋ m her gʋɔɔ nɔɔn makra ba kan bɔ kɩ? Bɔ ŋ y'a ʋ kʋ ʋ kan nyɩnɔ kʋ ŋ yaa nyɩnta daasɩyaa ʋ, ŋn'a to, ŋn'ɩ kʋ bimbirm, ŋ ʋ:
40011017	Wɔɔ hir hɛ awɔɔ m, b'awɔɔ n sar ba y! Wɔɔ zɛlaa lɔ awɔɔ m, b'awɔɔ n nyi ka y!
40011018	Bala, Zaan k'a bʋr bɩ, a bɩr hɔ bɩrɛ y, a bɩr dɩvɛn mim sɔ y. N n a hɩrɛ, n ʋ: zinə n ta m.
40011019	Gʋaanyɩ bɩ bʋr, an nɩ hɔ bɩm, an nɩ hɔ mim, n n'a hɩm ma, n ʋ: Naa do naa, nɔzaa m, bɩ, bɛɛmir m sɔ. Yawʋrsinno kan mimbʋnyaabənno kɩ hannyɩ m. Bɩ, gʋɔɔ kʋ ŋ nɩ yɛm Woso Mindɔrɛ bɩ ma rɔ wɔɔ a dɔ ŋ ʋ, Woso Mindɔrɛ bɩ tɩrga."
40011020	A m naa, Yeezuu n a sɩŋŋɩda sa, an nɩ nyaa bam kan kʋrɔ k'a hoserlo ba ʋ gʋta bɩ ŋ n a bɔ a taam nɔ wɔɔ kɩ.
40011021	"Korazɛn, ɩbɩɩ kʋsɩ yɩm! Bɛtsayɩdaa, ɩbɩɩ kʋsɩ yɩm sɔ! Bala, hoserlo kʋ ŋ ba awɔɔ bireyaa ʋ rɔ wɔɔ, kʋ ba ŋ y'a ʋ Tiir kʋ ʋ kan Sidɔn kʋ kɩ, k'an naa brɔɔ huu yiiro gʋr ŋnɩ ŋ ka a ra ŋnɩ suu lo a ra, k'a hɩnka a ʋ, a lɛ taa k'a a bɔ a taam.
40011022	Bɩ y'a ka, mɔɔ n'a hɩrɛ awɔɔ m: dʋdɔkarɛ hinni ʋ, awɔɔ fɩryɩrɛ nyɩntam kʋsɩ, an lɛ da Tiir kan Sidɔn kɩ m.
40011023	B'ɩbɩɩ, Kapɛrnawum, ɩbɩɩ y'ɩ busure ɩ lee ku brama ra? Ɩbɩɩ zerm ɩ gasʋ gəənokʋ ʋ! Bala, kʋ hoserlo kʋ ŋ ba ɩbɩɩ zi rɔ wɔɔ, kʋ ba ŋ y'a ʋ Sodɔm kʋ ʋ, k'an naa a gɔɔta an ta ʋ her dɔmɩm ʋ.
40011024	Naa y'a ka, mɔɔ n'a hɩrɛ awɔɔ m: dʋdɔkarɛ dɔmɩm ʋ, ɩbɩɩ fɩryɩrɛ yɩm kʋsɩ an lɛ da Sodɔm hɔ ra."
40011025	Dɔmɩm bɩ do ʋ bɩ, Yeezuu meer ba, a ʋ: "Zɩ k'a a so tara ʋ kan brama kɩ, mɔɔ ɩ yaa darɛ ɩbɩɩ m barka, k'ɩbɩɩ hɔɔ nɔɔn duro nyaakʋm da gʋɔɔ hɔɔnzannɔ m kan hɔdonno kɩ m, ɩ bɔkarɛ, ɩ ŋ hɩnka nyɩnɔ poorero m bɩ minto.
40011026	Ɩɩn•••, Zɩ, ɩbɩɩ y'a ŋʋa ɩ ba ncɩnaaʋ.
40011027	Mɔɔ Zɩ hɔ haay ka mɔɔ ʋ. Zɩ bɩ y'a deem ɩ Nyɩ bɩ dɔ. Nyɩ bɩ y'a deem ɩ Zɩ bɩ dɔ kan gʋɔɔ k'a lɛ n taa k'a hɩnka ŋ nɩ rɔ wɔɔ kɩ bala.
40011028	K'a bʋr mɔɔ zi, awɔɔ haay k'awɔɔ mɔr gorezaa busu an n'a kɔm nɔ wɔɔ, mɔɔ hoonsire karɛ awɔɔ ʋ.
40011029	K'a zu mɔɔ ʋ, k'a mɔɔ hɔdɩndarɛ si, bala, mɔɔ bʋgʋ-bʋgʋ, mɩŋŋazerlezaa m mɔɔ m. Bɩ, awɔɔ nyiro wɔɔ hoonsire yɩm.
40011030	Bala, zuuba k'an kʋsɩ bɛɛ m mɔɔ nɩ y. Mɔr kʋ mɔɔ n'a karɛ awɔɔ ʋ bɩ gore ba ʋ sɔ y."
40012001	Dɔmɩnnɔ wɔɔ duro ʋ, sabaa hinni ʋ, Yeezuu bɔ hɔsɩrarɔ ʋ, nɔ n a karɩndanyɩnɔ wɔɔ nyasʋ, ŋn'a sɩŋŋɩda ba, ŋn'ɩ hɔyaa yɩnyarm ŋn'a tiŋŋəre, ŋn'a sʋm.
40012002	Farizɛɛnrɔ wɔɔ kʋ ŋ naa yɩ bɩ, ŋ y'a hɩ Yeezuu m, ŋ ʋ: "Dɩga ɩ karɩndanyɩnɔ wɔɔ ma, hɔ k'a n a ga barɛ m sabaa hinni ʋ bɩ ŋn'a bam."
40012003	Yeezuu n a hɩ ŋ nɩ, a ʋ: "Mim k'a pakra ba Davɩd m kan a gʋɔɔ kɩ bɩ dɔmɩm ʋ, hɔ niŋŋə k'a a ba, nɔ k'a a nyasʋ bɩ,
40012004	gasʋ k'a ʋ Woso zɛʋjɩ bɩncɛ ʋ, an mannɩ bur bɩ gʋr an a bɩ, kan a gʋɔɔ wɔɔ kɩ, bɩ lɛ ba ʋ kʋ ŋ n'a bɩ kʋ wosocɛmannɩbənno wɔɔ bɛɛ m bala bɩ, awɔɔ n a karɩnda ba ra?
40012005	Gɛɛ, awɔɔ n a karɩnda ba Moyiisi lɛrɔ ci b'ʋ, n ʋ: Woso zɛʋjɩ bɩncɛ ʋ b'ʋ bɩ, wosocɛmannɩbənno wɔɔ bɩr zum sabaa hinni b'ʋ y, bɩ kʋrɔma bɛɛ nɩ y.
40012006	Bɩ, mɔɔ y'a hɩrɛ awɔɔ m, Gʋaa ɩ naa ʋ, an lɛ da Wosocɛ bɩ ra.
40012007	N ʋ: cicirzɛrɛ mɔɔ lɛ n taa, mannɩbarɛ bɛɛ y, k'awɔɔ meerbaa naa do jɩ ma, awɔɔ bɩ gʋɔɔ nɔɔn duro dʋdɔ yarlɛ y, bala, ŋ n kʋrɔma y.
40012008	Bala, Gʋaanyɩ bɩ m sabaa hinni bɩ minzaa."
40012009	Cem kʋ Yeezuu ʋ b'ʋ bɩ, ta a ʋ, an aa gasʋ ŋ sokʋmacɛ ʋ.
40012010	Lɛɛ bɩ do ʋ bɩ, gʋaa n nɩ b'ʋ, a wɔ deem n ga. Ŋ n laaka da Yeezuu han, ŋ ʋ: "A a ga m, kʋ n nɩ gʋaa waa sabaa hinni ʋ ra?" A hɩ ŋ y'a ʋ ncɩnaaʋ, k'a Yeezuu ku, a mim ka ra.
40012011	Bɩ, Yeezuu a hɩ ŋ nɩ, a ʋ: "Nka n'awɔɔ bire ʋ, a ser deem bala n n'a dam yaa ʋ sabaa hinni ʋ, b'a bɩ tarɛ an aa a bɔ yaa b'ʋ?
40012012	Gʋaa n lɛ da ser m denter la? K'a maam, a a ga m, kʋ n nɩ zi mɩŋŋa ba gʋaa m sabaa hinni ʋ."
40012013	A m bɩ, an a hɩ wɔgərzaa bɩ m, a ʋ: "Ɩ wɔ bɩ hʋr!" Gʋaa bɩ n a hʋr, a wɔ bɩ n a banka mɩŋŋa am deem bɩ hɔ bɩ m.
40012014	Farizɛɛnrɔ wɔɔ kʋ ŋ bɔ sokʋmacɛ b'ʋ bɩ, ŋ y'a dɩnda k'a ka zaa ma k'a Yeezuu ku a zɛ.
40012015	Yeezuu k'a naa ma bɩ, a a hʋr lɛɛ bɩ do ʋ, gʋaa cir gʋta n zu a jɛ ʋ, an yaabazannɔ wɔɔ waa haay.
40012016	A n n'a hɩrɛ ŋ nɩ mɩŋŋa, a ʋ: A b'a ka gɔsɩ n a dɔ y.
40012017	Kʋ hɔ kʋ wosolɛsinnɩsorazaa Ezayii a hɩ bɩ n kʋ yɩ. A a hɩ, a ʋ:
40012018	Mɔɔ Zibəənyɩ kʋ mɔɔ bɔ ʋ bɩ ba n nɩ. Gʋaa kʋ mɔɔ n'a ŋʋam kan m heer kɩ haay bɩ, mɔɔ yɩ m Ɛspri bɩ kaŋ ʋ. A mɔɔ lɛrɔ hɩ m do gʋta m.
40012019	A b'a kam nyaa ma y. A bɩ zee darɛ y. Gɔsɩ b'a leer mam zaarɔ bire ʋ y.
40012020	A bɩ niigə gɔ paŋŋawarzaa darɛ y. A bɩ fɩtɩrɛ k'a sɛ paŋŋa ba ʋ bɩ lihire y. A ba a nawʋrɛ ncɩnaaʋ, an ta an paŋŋa ka tɩrgabaa ʋ.
40012021	Do haay sɩra kaŋ ʋ.
40012022	Bɩ jɛ ʋ bɩ, n bʋr gʋaa m Yeezuu zi, zinə n ta m, an a ba bʋʋ, bəətirbaa n ta m sɔ. Yeezuu n a waa, a n nɩ meerbarɛ, a mɩm n nɩ lɛɛ yɩm sɔ.
40012023	Gʋaa cir bɩ zɛ kədə, ŋn'a hɩrɛ, ŋ ʋ: "Davɩd Nyɩ bɛɛ m na?"
40012024	Bɩ farizɛɛnrɔ wɔɔ kʋ ŋ naa ma bɩ, ŋ y'a hɩrɛ, ŋ ʋ: "Naa do k'an naa, la a nawʋm zinəro ra, zinəro jɩtaarɛ Bɛlzebul paŋŋa m bala."
40012025	Yeezuu k'a hɔ kʋ ŋ n'a hɔɔn dam ma bɩ dɔ bɩ, a a hɩ ŋ nɩ, a ʋ: "Kʋ k'a gʋɔɔ bɩr kʋ mam bɩ y'a darɛ. Kʋnɔ gɛɛ, har kʋ kʋmarɛ ba ʋ bɩ y'a dam sɔ.
40012026	Kʋ Sʋtaana bʋr an nɩ lam Sʋtaana ra, gʋngʋrɛ m bɩ. A kʋ bɩ y'a dam ma, an jɩm dʋntɔ ra?
40012027	Bɩ kʋ Bɛlzebul paŋŋa y'a ka mɔɔ nɩ lam zinəro ra, awɔɔ karɩndanyɩnɔ wɔɔ la kʋ ŋ nawʋrɛ ŋ la sɔ bɩ, ŋ paŋŋa b'a to ka? Bɩ y'a ka ŋ mɩŋŋɔɔ n n'awɔɔ dʋdɔ karɛ.
40012028	Bɩ kʋ Woso Sɛnt-Ɛspri paŋŋa y'a ka mɔɔ nɩ lam zinəro ra, k'a maam k'a dɔ a ʋ, Woso cirbəə bɩ lee ku awɔɔ zi.
40012029	A n ta ʋ sɔ bɩ, gʋaa ba ʋ, an b'a dam ma, an gasʋ gʋaa paŋŋazaa har ʋ, k'a mɔrlɔ gʋr, k'a n ser ka, an a kʋsɩ, an bɔkarɛ, an gasʋ, an mɔrlɔ wɔɔ gʋr y.
40012030	Gʋaa k'a ba kan mɔɔ kɩ bɩ, mɔɔ jɩm m. Gʋaa k'a bɩr a dam mɔɔ han an a so kʋ ma bɩ, a hɩsɩga a nawʋm."
40012031	"Naa y'a ka, mɔɔ n'a hɩrɛ awɔɔ m, Woso mimbʋnyaarɔ haay kan sʋnsɔrɔ haay kɩ sugur kam gʋɔɔ ʋ. Bɩ, gʋaa biyəə k'a nɩ Sɛnt-Ɛspri sʋnsɔ wʋm bɩ, a b'a sugur yɩm fɩɩga y.
40012032	Kʋ gʋaa meer ba Gʋaanyɩ bɩ ma, a y'a sugur yɩm, bɩ k'a meer ba Sɛnt-Ɛspri ma, a b'a sugur yɩm tara burə ʋ naa ʋ, b'a b'a yɩm booti hinni ʋ sɔ y."
40012033	"K'a dɔ a ʋ: gɔ mɩŋŋa bɩ, nyɩ mɩŋŋa a n'a dam. Gɔ bʋnyaa bɩ nɩ nyɩ bʋnyaa dam. N gɔ biyəə dɔ a nyɩ ma.
40012034	Mɩnnɔ kʋsɩrɔ, awɔɔ y'a bam lɔ k'a mim mɩŋŋa hɩ a kʋsɩrabaa bɩ nɔ ʋ? Bala, hɔ k'a gʋaa heer han b'a lɛ n'a hɩm.
40012035	Gʋaa mɩŋŋa k'a n'a mɩŋŋabaa m bɩ, bɔ an nawʋm mim mɩŋŋa m a heer ʋ. Gʋaa bʋnyaa k'a n'a bʋnyaabaa m bɩ, bɔ an nawʋm mim bʋnyaa m a heer ʋ sɔ.
40012036	Bɩ, mɔɔ y'a hɩrɛ awɔɔ m, mɔɔ ʋ: Meerbaa k'a nyɔɔdʋ ba ʋ haay kʋ gʋaa n'a bam bɩ, Woso y'a larm ma.
40012037	Bala, ɩbɩɩ meerbaa n n'ɩ bʋmbɔrɛ, ɩ meerbaa n n'ɩ dam mim ʋ sɔ."
40012038	Naa kur bɩ, wosocikarɩnsaambɔɔ kan farizɛɛnrɔ kɩ a sɩŋŋɩda ba, ŋn'a hɩ Yeezuu m, ŋ ʋ: "Karɩnsaamba, wɔɔ lɛ taa k'ɩ hoser ba k'ʋ a yɩ."
40012039	A n a nyɩ bɔ ŋ nʋ, a ʋ: "Her naa gʋɔɔ wɔɔ, gʋɔɔ bʋnyaarɔ m, ŋ bɩr Woso lɛ sire y, ŋ y'a kam makra ma, bɩ kʋ makra bɩ nɩ, ŋ bɩ makra vanta yɩrɛ kʋ wosolɛsinnɩsorazaa Zonas makra bɩ bɛɛ y.
40012040	Bala, Zonas k'a gɔɔta zɔ gʋta nɔ ʋ hi ʋ dɔmɩm kaakʋ bɩ, sinuu ʋ kan a gunuu ʋ kɩ bɩ, Gʋaanyɩ bɩ gɔɔtam maam sɔ tara noom ʋ dɔmɩm kaakʋ, sinuu ʋ kan a gunuu ʋ kɩ.
40012041	Dʋdɔkarɛ hinni ʋ, Niniivɩ gʋɔɔ wutire, ŋnɩ her gʋɔɔ nɔɔn da lɛ ʋ, ŋnɩ ŋ gumə war bɩ hɩnka ŋ nɩ. Bala, Niniivɩ gʋɔɔ wɔɔ a bɔ a taam ŋnɩ sugur yɛ Zonas Woso lemim padarɛ ma. Bɩ naa ʋ bɩ, gʋaa ta ʋ an lɛ da Zonas ra.
40012042	Dʋdɔkarɛ hinni ʋ, lʋ cir k'a a to jɩsadɔpaasɩ ma an bʋr k'a b'a tʋr ka Salomɔɔn mindɔrɛ meerbaa ma bɩ, a zamaana naa do gumə war bɩ hɩnkarɛ ŋ nɩ. Bala, a to a ʋ kʋ laatʋrɛ ʋ, an bʋr k'a b'a tʋr ka ma, an bɔkarɛ, gʋaa ɩ naa ʋ an lɛ da Salomɔɔn ra."
40012043	"Kʋ zinə bɔ gʋaa mɛ ʋ, a da an nawʋm lɛɛ gəəro zi, k'a a ka hoonsire bɩncɛ ma, bɩ k'a bɩr a yɩrɛ,
40012044	b'a hɩ a heer ʋ, a ʋ: 'Mɔɔ yɩ m wusigəre m bɩncɛ gusire ʋ.' K'a yaa leeku bɩ, a yaa dɩga a gɔsɩ n a so cɛ b'ʋ, bɩ dintim ba b'ʋ sɔ y. Hɔ haay ɩ cɛ b'ʋ, a bɩncɛrɔ ʋ mɩŋŋa.
40012045	K'a yɩ ncɩnaaʋ, b'a ta an aa zinəro vantɔɔ gaa saanhɩna, ŋ bʋnyaabaa n lɛ da a mɩŋŋa ra, ŋnɩ bɩ gasʋ, ŋn'a so gʋaa bɩ do ʋ. Gʋaa bɩ do mim bɩ bʋnyaabaa lɛ dam biisi hɔ ra. Zamaana naa do k'an bʋnyaa naa, a mim yɩrɛ ncɩnaaʋ sɔ."
40012046	Yeezuu k'a nɩ meer bam kan gʋɔɔ cir bɩ kɩ bɩ, a da kan a danyɩnɔ kɩ bʋr, ŋnɩ jɩm garga ra, ŋn'a ŋʋam k'a meer ba kan kɩ. [
40012047	Gʋaa n a hɩ Yeezuu m, a ʋ: "Ɩ da kan ɩ danyɩnɔ kɩ ɩ garga ra, ŋ lɛ n taa k'a meer ba kan ɩ kɩ."]
40012048	Yeezuu n a nyɩ bɔ gʋaa bɩ nʋ, a ʋ: "Nka m mɔɔ da? Nkɔɔ m mɔɔ danyɩnɔ?"
40012049	A n bɔkarɛ, an a wɔ nyɔɔ a karɩndanyɩnɔ wɔɔ ma, an a hɩ, a ʋ: "Mɔɔ da bɩ ba n nɩ, kan mɔɔ danyɩnɔ wɔɔ kɩ.
40012050	Gʋaa niŋŋə k'a nɩ mɔɔ Zɩ k'a nɩ arzana ʋ bɩ hɔɔnhɔ bam bɩ, mɔɔ danyɩ m, mɔɔ danlʋ m, mɔɔ da m."
40013001	Hinni bɩ dɔ ʋ bɩ, Yeezuu bɔ har ʋ, an aa nyɩnta higʋta bɩ lɛ ra,
40013002	zamaa cir gʋta a so kʋ ma a jɩr ʋ. A m bɩ, Yeezuu n kɔ, an aa nyɩnta kɔɔlʋʋ ʋ, zamaa bɩ haay n nɩ jɩnɩm hi bɩ lɛ ra.
40013003	A hɔ dɩnda ŋ nɩ gʋta hɔbɔkʋrɛnoom darɛ nɔ ʋ, an a hɩ, a ʋ: "Gʋaa ɩ bɔ, k'a hɔ duu.
40013004	A duu k'a nawʋm bɩ, gɔsɩnnɔ n a lo zaa gʋr ma, bɛnnɔ n bʋr, ŋnɩ b'a bɩ haay.
40013005	Gɔsɩnnɔ n a lo jaarɔ bɩncɛ ʋ, taa n nyɩnta b'ʋ gʋta y. Hɔyaa bɩ n bɔ lɛɛm, kʋ taa ba b'ʋ gʋta bɩ minto.
40013006	Woso k'a der bɩ, a na hɔka bɩ ma, an ga, k'a məsi ba ʋ bɩ tɔ ma.
40013007	Gɔsɩnnɔ n a zar laa gaa ʋ, laa bɩ n haan, an ŋ zɩnzɛ.
40013008	Gɔsɩnnɔ n a lo lɛɛ mɩŋŋa ʋ, ŋnɩ haan, ŋnɩ ma, ŋnɩ nyɩ da. A yaa deem yaa ka zɔrɔ, deem busɔrdɩ, deem bukərku.
40013009	Gʋaa k'a nɩ tʋr m bɩ, k'an a tʋr ka ma."
40013010	Karɩndanyɩnɔ wɔɔ a zɔ Yeezuu ma, ŋn'a hɩ m, ŋ ʋ: "Bɔ m, ɩbɩɩ n tɩr meer ba kan ŋ kɩ hɔbɔkʋrɛnoom nɩ?"
40013011	A n a nyɩ bɔ ʋ, a ʋ: "Woso a ka k'awɔɔ n Woso cirbəə bɩ minno kʋ ŋ y'a nyaakʋm da rɔ wɔɔ dɔ, b'a n a ka nawɔnnɔ ʋ y.
40013012	Bala, gʋaa k'an ta hɔ m bɩ, n y'a yarɛ n n a ka ʋ, a hɔ n yɩ gʋta, bɩ gʋaa k'a ba m bɩ, baa hɔ k'an ta m bɩ, n bɩ yɔm nɩ.
40013013	Naa y'a ka mɔɔ nɩ meer bam kan ŋ kɩ hɔbɔkʋrɛnoom m. Bala, ŋ yɩ dɩgam, bɩ ŋ bɩr lɛɛ yɩrɛ y. Ŋ y'a tʋr kam, bɩ ŋ bɩr a marɛ, ŋ bɩr a jɩ mam sɔ y.
40013014	Kʋ hɔ kʋ Ezayii a hɩ bɩ n kʋ yɩ ŋ minto. A ʋ: Awɔɔ mim mam gʋta, b'awɔɔ b'a jɩ marɛ y. Awɔɔ dɩgam mɩŋŋa, b'awɔɔ bɩ lɛɛ yɩrɛ y.
40013015	Bala, do naa do heer a ta. Ŋ tʋr bɩr mim marɛ y, ŋ y'a mɩnyaarɔ tɩnta, k'a bɩ lɛɛ yɩ, k'a bɩ mim ma y, k'a heer bɩ mim jɩ ma y, k'a bɩ sugur yɛ, a a bɔ a taam kʋ mɔɔ n a waa y!
40013016	B'awɔɔ, awɔɔ jɩra: awɔɔ mɩnyaarɔ ɩ lɛɛ yɩm, awɔɔ tʋʋrɔ ɩ mim mam!
40013017	Sɩra mɔɔ n'a hɩrɛ awɔɔ m, wosolɛsinnɩsorazannɔ gʋta kan gʋɔɔ tɩrgɔɔ gʋta kɩ a ŋʋa, k'a hɔ k'awɔɔ n'a yɩm naa yɩ, bɩ ŋ n a yɩ y. K'a hɔ k'awɔɔ n'a mam naa ma, bɩ ŋ n a ma y."
40013018	"K'a tʋr ka hɔduure hɔbɔkʋrɛnoom bɩ jɩ ma.
40013019	Hɔyaa k'a nɩ zaa lezi bɩ, gʋɔɔ kʋ ŋ nɩ Woso cirbəə lemim bɩ mam, bɩ ŋ bɩr a jɩ mam nɔ wɔɔ m. Bala, lɛɛm bɩ, Sʋtaana lemim kʋ n y'a duu ŋ heer ʋ bɩ si ŋ han.
40013020	Hɔyaa k'a nɩ jaarɔ bɩncɛ ʋ bɩ, gʋɔɔ kʋ ŋ nɩ Woso lemim bɩ marɛ, ŋn'a sim lɛɛm kan heernyɔɔ kɩ rɔ wɔɔ m brɔɔ m.
40013021	Bɩ, ŋ mɩŋŋɔɔ məsi ba ʋ y, hindeem gʋɔɔ m. Kʋ heerzar gɛɛ fɩryɩrɛ bʋr Woso lemim bɩ tɔ ma, bɩ ŋ y'a do lɛɛm.
40013022	Hɔyaa k'a nɩ laarɔ bireyaa ʋ bɩ, gʋɔɔ m, ŋnɩ Woso lemim bɩ ma, durnya hɔɔndama kan a arzaka lɛtaama kɩ ŋ lemim bɩ zɛ, a bɩr nyɩ darɛ y.
40013023	Hɔyaa k'a nɩ lɛɛ mɩŋŋa ʋ bɩ, gʋɔɔ kʋ ŋ Woso lemim bɩ ma, ŋn'a jɩ ma rɔ wɔɔ m: Ŋ n'ɩ nyɩ dam. A yaa deem ɩ nyɩ dam zɔrɔ, deem busɔrdɩ, deem bukərku."
40013024	Yeezuu a ya, an hɔbɔkʋrɛnoom vanta da, a ʋ: "Woso cirbəə bɔ kʋ ʋ kan gʋaa k'a hɔdo mɩŋŋa duu a hɔsɩra ʋ bɩ kɩ.
40013025	Gum k'a bɩ da gʋɔɔ nɩ hinceem bam bɩ, gʋaa bɩ jɩm deem n bʋr, an bɩ sʋr duu hɔyaa bɩ barla, an a hʋr.
40013026	Hɔyaa bɩ k'a bɩ bɔ, an ma, an yaa ka bɩ, sʋr bɩ n bɔ sɔ.
40013027	Hɔsɩrazaa bɩ zibəənyɩnɔ n b'a hɩ m, ŋ ʋ: 'Zuuba, hɔdo mɩŋŋa bɛɛ ɩbɩɩ duu ɩ hɔsɩra b'ʋ ra? A a ba lɔ kɛɛrɛ sʋr n bʋr, an ta ʋ?'
40013028	A n a nyɩ bɔ ŋ nʋ, a ʋ: 'Jɩm deem ɩ hɔ naa do ba'. A m naa, zibəənyɩnɔ wɔɔ n a lar, ŋ ʋ: 'Ɩbɩɩ lɛ taa k'ʋ ta, ʋ aa sʋr bɩ wʋnwʋr la?' A n a nyɩ bɔ ʋ, a ʋ:
40013029	'Ayy••• Bala, k'awɔɔ k'a sʋr bɩ wʋnwʋr, awɔɔ cenle a hɔka bɩ wʋnwʋr sɔ.
40013030	K'a ŋ to kʋ ŋ nɩ ma kan kʋ kɩ, k'an ta, an aa hɔdarɛ dɔmɩm ku. Hɔdarɛ dɔmɩm ʋ bɩ, mɔɔ y'a hɩm zibənno wɔɔ m, mɔɔ ʋ: K'a lɛɛ ka a sʋr bɩ gʋr, a kʋsɩ, a da sɛ ʋ, k'a bɔkarɛ a hɔyaa bɩ gʋr a zar m sɩ ʋ.' "
40013031	Yeezuu a ya, an hɔbɔkʋrɛnoom vanta da ŋ nɩ, a ʋ: "Woso cirbəə bɩ bɔ kʋ ʋ kan hɔ kʋ n n'a hɩm ma mutardɩ yaa, kʋ gʋaa n'a sam, an n'a duum a hɔsɩra ʋ bɩ kɩ.
40013032	A m hɔdo haay rɔ wɔɔ poore. Bɩ, kʋ n y'a duu an bɔ, ma an nawʋm, an nɩ lɛ dam hɔyaa haay ra: a ba an nawʋm gɔ gʋta, bɛnnɔ n b'a dam ma, ŋnɩ cɛ kɩnka a vəŋŋəro ma."
40013033	A a ya an hɔbɔkʋrɛnoom da ŋ nɩ, a ʋ: "Woso cirbəə bɩ bɔ kʋ rɛ kan nyʋnyɔɔ kɩ. Lʋ n a sa, an a tʋntɔ kan nyisi kɩ mɔr gʋta lɛ ma kaakʋ. Nyisi bɩ n ta an der."
40013034	Minno nɔɔn duro haay hɩ Yeezuu n nawʋrɛ ŋ nɩ hɔbɔkʋrɛnoom m. A bɩr hɔsɩ hɩm gʋɔɔ cir bɩ m, k'a hɩ bɛɛ a nawʋm hɔbɔkʋrɛnoom nɩ y.
40013035	Kʋ hɔ kʋ wosolɛsinnɩsorazaa b'a hɩ bɩ n kʋ yɩ. A a hɩ, a ʋ: Mɔɔ yɩ m lɛ gʋrɛ, m hɔbɔkʋrɛnoom da ŋ nɩ, m hɔ k'a nyaakʋm da durnya sɩŋŋɩda ʋ tee••• bɩ hɩ ŋ nɩ.
40013036	Yeezuu k'a zamaa cir bɩ to, an doo bɩ, a karɩndanyɩnɔ wɔɔ a zɔ ma, ŋn'a hɩ m, ŋ ʋ: "Sʋr hɔbɔkʋrɛnoom bɩ jɩ dɩnda wɔɔ m."
40013037	A n a nyɩ bɔ ŋ nʋ, a ʋ: "Gʋaa k'a nɩ hɔ mɩŋŋa do duum bɩ, Gʋaanyɩ bɩ m.
40013038	Hɔsɩra bɩ, durnya m. Hɔdo mɩŋŋa bɩ, Woso cirbəə nyɩnɔ wɔɔ m. Sʋr bɩ, Sʋtaana nyɩnɔ m.
40013039	Jɩm k'a sʋr bɩ duu bɩ, Sʋtaana m. Hɔdarɛ bɩ, durnya nyarɛ m. Hɔdənno wɔɔ, malɛɛkarɔ m.
40013040	Amba kʋ ŋ nɩ sʋr gʋrm ŋn'a dam sɛ ʋ bɩ, yɩ a nawʋrɛ ncɩnaaʋ durnya nyarɛ hinni ʋ:
40013041	Gʋaanyɩ bɩ y'a malɛɛkarɔ nyɔɔrɛ, ŋnɩ hɔ haay k'a nɩ gʋɔɔ gʋm Woso ma rɔ wɔɔ gʋr Woso cirbəə bɩ nɔ ʋ. Ŋ mimbʋnyaabənno wɔɔ gʋrm sɔ, ŋnɩ bɔ ŋ nɩ,
40013042	ŋn'aa ŋ zar sɛhar ʋ. Ŋ nyi kam b'ʋ, ŋn'a sɔ sʋ.
40013043	Bɩ, gʋɔɔ tɩrgarɔ wɔɔ gure am wosogure hɔ bɩ m, ŋ Zɩ bɩ cirbəə nɔ ʋ b'ʋ. Gʋaa k'a nɩ tʋr m, k'a n'a tʋr ka ma."
40013044	"Woso cirbəə bɩ bɔ kʋ rɛ kan arzaka gʋta kʋ n y'a nyaakʋm da hɔsɩra ʋ bɩ kɩ, gʋaa n sʋr la: a n so ra, an a nyaakʋm da. K'a heer nyɔɔ bɩ, an a hʋr, an aa hɔ haay k'an ta m nɔ wɔɔ hɛɛ, an hɔsɩra bɩ do si m."
40013045	"Woso cirbəə b'a ya an bɔ kʋ rɛ kan terbarɛzaa k'a n'a kam nyɛɛnyaarɔ mɩŋŋɔɔ ma kɩ.
40013046	K'a nyɛɛnyaa wɩsɩ yɩ, a busoo nɩ yɩm gʋta bɩ, an ta, an aa hɔ haay k'an ta m nɔ wɔɔ hɛɛ, an b'a si m."
40013047	"Woso cirbəə b'a ya, an bɔ kʋ rɛ kan zaŋŋa kʋ ŋ n'a zom hi ʋ, an nɩ zɔ do haay gʋrlɛ an nɩ bɔm nɩ bɩ kɩ.
40013048	Kʋ zɔnɔ a han bɩ n y'a gaa, n n bɔ m hi bɩ lɛ ra. N n bɔkarɛ, ŋnɩ nyɩnta, ŋnɩ zɔnɔ mɩŋŋɔɔ wɔɔ nyʋkɔ ʋ, ŋnɩ ŋ zar mɔr ʋ, ŋnɩ zɔnɔ bʋnyaarɔ wɔɔ lo.
40013049	Yɩ a nawʋrɛ ncɩnaaʋ durnya nyarɛ hinni ʋ. Malɛɛkarɔ zɛm bɩ gʋɔɔ bʋnyaarɔ wɔɔ gʋ gʋɔɔ tɩrgarɔ wɔɔ ma,
40013050	ŋnɩ ŋ zar sɛhar ʋ. Ŋ nyi kam b'ʋ, ŋn'a sɔ sʋ."
40013051	Yeezuu n a karɩndanyɩnɔ wɔɔ lar, a ʋ: "Awɔɔ naa haay woo••• ma mɩŋŋa ra?" Ŋ ʋ: "Ɩɩn•••"
40013052	A n a hɩ ŋ nɩ, a ʋ: "Ncɩnaaʋ bɩ, wosocikarɩnsaamba biyəə k'a n'a bam Woso cirbəə kʋ bɩ karɩndanyɩ bɩ, bɔ a ʋ kʋ rɛ kan harzaa k'a nɩ hɔ gusire kan hɔ daa kɩ bɔrɛ a arzaka ʋ bɩ kɩ."
40013053	Yeezuu k'a hɔbɔkʋrɛnoonno nɔɔn duro da an ŋ nya bɩ, a a hʋr lɛɛ bɩ do ʋ,
40013054	an doo kʋ k'a tʋr ʋ b'ʋ. A n a sɩŋŋɩda sa, an nɩ hɔ dɩndam kʋ bɩ do sokʋmacɛ b'ʋ, zamaa bɩ n zɛ kədə a hɔdɩndarɛ bɩ tɔ ma. Ŋ n'a hɩrɛ, ŋ ʋ: "Awɔɔ a to mindɔrɛ naa do m ka? A a ba lɔ, an nɩ hoserlo barɛ?
40013055	Gɔwurezaa bɩ nyɩ bɛɛ n'awɔɔ m na? Maarii nyɩ bɛɛ n'awɔɔ m na? Zakkɩ, Zozɛf, Sɩmɔɔn, Ziidi, a danyɩnɔ bɛɛ m nawɔnnɔ ra?
40013056	Awɔɔ danlʋrɔ ba wɔɔ bire ʋ naa ʋ ra? A a ba lɔ kɛɛrɛ, an n'a dam naa do haay barɛ ma?"
40013057	Naa do a ka, ŋ n kaanm Yeezuu m. A m naa, Yeezuu n a hɩ ŋ nɩ, a ʋ: "Wosolɛsinnɩsorazaa ɩ daʋrɛ yɩm bɩncɛ haay ʋ, b'a bɩr a yɩm a kʋ ʋ, a bɩr a yɩm a har ʋ sɔ y."
40013058	Yeezuu n hoser ba b'ʋ gʋta y, ŋ sɩrakarɛwar bɩ tɔ ma.
40014001	Dɔmɩm bɩ do ʋ bɩ, cir Hɩrɔɔdɩ Yeezuu mim ma, bala a tɔ bɔ lɛɛ haay ʋ.
40014002	A n n'a hɩrɛ a zibəənyɩnɔ m, a ʋ: "Gʋaa naa do, Zaan-Batiisi m! K'a a mɩm bɔ ʋ gəəno bire ʋ bɩ y'a ka, an paŋŋa yɩ, an nɩ hoserlo barɛ."
40014003	Kʋ sɩra nɩ, Hɩrɔɔdɩ a ka, ŋnɩ Zaan nyasʋ, ŋn'a sur, ŋn'a du lɔnnɔcɛ ʋ, a dam Filipi lʋ k'an ta m, a tɔ m Hɩrɔdɩyaadɩ bɩ minto.
40014004	Bala, Zaan a hɩ Hɩrɔɔdɩ m, a ʋ: "A n a ga m k'ɩbɩɩ n a ba ɩ lʋ y!"
40014005	Hɩrɔɔdɩ a ŋʋa k'a Zaan zɛ gər, b'a ɩ nyi bam gʋɔɔ wɔɔ m. Bala, brɔɔ haay ɩ dɩgam Zaan ma, ŋ ʋ: Wosolɛsinnɩsorazaa m.
40014006	Bɩ, Hɩrɔɔdɩ yɩrɛ dɔmɩm cibsa hinni ʋ, Hɩrɔdɩyaadɩ nyɩmbʋɛɛrɛ sar ba gʋɔɔ kʋ n yɩ ŋ bir cibsa ma rɔ wɔɔ lɛɛ, an Hɩrɔɔdɩ nɔ yɩ.
40014007	Hɩrɔɔdɩ n a wer si, a ʋ: hɔ k'a lɛ n taa haay bɩ, a y'a kaŋ ʋ.
40014008	Nyɩmbʋɛɛrɛ bɩ da bɩ n a nyʋnnyɔɔta, a ʋ: "A n Zaan-Batiisi mim yɛ laaga burə ʋ." Nyɩmbʋɛɛrɛ bɩ n a yɛ maam sɔ.
40014009	Cir bɩ heer n a zar, b'a b'a dam ma, an a gu y, k'a wer si hɔbɩrɛbinno wɔɔ bire ʋ bɩ minto. A m bɩ, an lɛ ka kʋ n n'a ka ʋ.
40014010	A n gʋaa deem nyɔɔ, an aa Zaan mim gʋ ma lɔnnɔcɛ ʋ b'ʋ,
40014011	an bʋr m laaga ʋ, an b'a ka nyɩmbʋɛɛrɛ b'ʋ, an a si, an aa a ka a da ʋ.
40014012	Zaan karɩndanyɩnɔ wɔɔ n bʋr, ŋnɩ bɩ Zaan gər bɩ sa, ŋn'aa bir, ŋnɩ bɔkarɛ ŋn'aa hɔ k'a a ba bɩ hɩ Yeezuu m.
40014013	Yeezuu k'a mim naa do ma bɩ, a a hʋr lɛɛ bɩ do ʋ, an da kɔɔlʋʋ ʋ k'a ta toore ma a deem. Gʋɔɔ cir kʋ ŋ naa yɩ bɩ, ŋ y'a hʋr a kʋrɔ ʋ a gam ma, k'a zu a jɛ ʋ.
40014014	Yeezuu k'a bɔ kɔɔlʋʋ b'ʋ bɩ, a gʋaa cir yɩ gʋta, gʋɔɔ wɔɔ cicir n a nyasʋ, an a sɩŋŋɩda sa, an nɩ ŋ yaabazannɔ waarɛ.
40014015	Yirbəə k'a da bɩ, a karɩndanyɩnɔ wɔɔ a zɔ ma, ŋn'a hɩ m, ŋ ʋ: "Gum da, bɩ pooyaa m naa, gʋɔɔ wɔɔ da zaa ra kʋ ŋ nɩ ta kʋrɔ wɔɔ ʋ, ŋn'aa hɔbɩrɛ si, ŋn'a bɩ!"
40014016	Bɩ, Yeezuu a nyɩ bɔ ʋ, a ʋ: "A n a ga m, ŋn'a hʋr y. K'a hɔbɩrɛ ka ŋ ʋ a zim."
40014017	A m bɩ, ŋn'a hɩ m, ŋ ʋ: "Bur soor kan zɔnɔ kɩ hɩɩya wɔɔ n ta m naa ʋ."
40014018	Yeezuu n a hɩ ŋ nɩ, a ʋ: "K'a ŋ ka m ʋ naa ʋ".
40014019	A n lɛ ka, kʋ gʋɔɔ wɔɔ n nyɩnta bur bɩ ra, an bur soorlɔ wɔɔ si kan zɔ hɩɩya bɩ kɩ a wɔ ʋ, an dɩga brama, an barka da Woso m. A n buuro wɔɔ zɩnzɛ ra, an a ka a karɩndanyɩnɔ wɔɔ ʋ, kʋ ŋ n'a ka zamaa b'ʋ.
40014020	Gʋɔɔ wɔɔ haay a bɩ, an ŋ ka. Karɩndanyɩnɔ wɔɔ bur kan zɔ kɩ kuuro kʋ ŋ gɔɔta rɔ wɔɔ gʋr kasɩ lɛ ma bueerehɩɩya.
40014021	Gʋɔɔ kʋ ŋ hɔ bɩ bɩ rɔ wɔɔ, yaarɔ wɔɔ lɛ a zɔ tisi soor ma. N n lannɔ kan nyɩnɔ kɩ lɛ sa y.
40014022	Lɛɛm bɩ, Yeezuu a ka karɩndanyɩnɔ wɔɔ n da kɔɔlʋʋ b'ʋ, kʋ ŋ nɩ bra higʋta bɩ gəm deem la, k'a gɔɔta a zamaa bɩ da zaa ra.
40014023	K'a zamaa bɩ da zaa ra an a nya bɩ, a a hʋr a deem, an ta ci ra, k'a yaa da. Yirbəə k'a da bɩ, a gɔɔta b'ʋ a deem.
40014024	Kɔɔlʋʋ bɩ n a gʋ hi bɩ lɛ bɩ ma, an ta laatʋ hi bɩ bire ʋ. Bala, hɩnhɛr y'a nyam kɔɔlʋʋ bɩ zi, hikurero wɔɔ n'a monɩm kɔɔlʋʋ b'ʋ
40014025	Dɔ k'a bʋr an nɩ mɛm bɩ, a wuti an tɔ hi bɩ ra, an nɩ tarɛ ŋ zi.
40014026	Kʋ karɩndanyɩnɔ wɔɔ a yɩ an nɩ tam hi bɩ ra bɩ, nyibəə gasʋ ŋ ʋ, ŋn'a hɩrɛ, ŋ ʋ: "Toor m!" Ŋ n'ɩ zee dam.
40014027	Lɛɛm bɩ, Yeezuu meer ba kan ŋ kɩ, a ʋ: "K'a sɩra ka, mɔɔ m, a da bɩ bɔ ʋ y!"
40014028	Pɩyɛɛr n a hɩ m, a ʋ: "Zuuba, k'ɩbɩɩ m paan••• k'ɩ lɛ ka kʋ m bʋr ɩ zi hi bɩ burə ʋ."
40014029	Yeezuu n a hɩ m, a ʋ: "Bʋr." Pɩyɛɛr n bɔ kɔɔlʋʋ b'ʋ, an nɩ tɔm hi bɩ ra k'a ta Yeezuu zi.
40014030	K'a hɩnhɛr bɩ yɩ an nɩ hɔnm kan paŋŋa kɩ bɩ, a da bɔ ʋ, hi bɩ n'a monɩm, an zee da, a ʋ: "Zuuba, m bɔ lɛ m!"
40014031	Lɛɛm bɩ, Yeezuu a wɔ nyɔɔ an a nyasʋ, an a hɩ m, a ʋ: "Ɩbɩɩ sɩrakarɛ poore! A lɔ ɩbɩɩ n sɩnsɩm ka?"
40014032	Ŋ n'a da kʋ ʋ, ŋnɩ gasʋ kɔɔlʋʋ b'ʋ hɩnhɛr bɩ n jɩm.
40014033	Gʋɔɔ kʋ ŋ nɩ kɔɔlʋʋ b'ʋ rɔ wɔɔ kukurə zɛ a taa, ŋn'a hɩrɛ, ŋ ʋ: "Woso Nyɩ n'ɩbɩɩ m paan•••."
40014034	Kʋ ŋ higʋta bɩ zɛ ra bɩ, ŋ yaa lee ku Zenezarɛtɩ ʋ.
40014035	Kʋ bɩ do gʋɔɔ wɔɔ kʋ ŋ Yeezuu yɩ, ŋn'a dɔ bɩ, ŋ yaa a hɩ kʋ b'ʋ haay kan kʋrɔ jɩnjɛɛnnɔ wɔɔ kɩ, ŋ ʋ, a bʋr. Ŋ n bʋr yaabazannɔ wɔɔ m haay Yeezuu zi.
40014036	Ŋ n a yɛ han, k'a a wɔ da a huu lɛ tɔkkɛ ma. Bɩ, gʋɔɔ kʋ ŋ y'a wɔ da ma rɔ wɔɔ waarɛ yɩ haay.
40015001	Farizɛɛnrɔ kan wosocikarɩnsaambɔɔ gɔsɩnnɔ kɩ a to Zerizalɛm ʋ, ŋnɩ bʋr Yeezuu zi, ŋnɩ b'a hɩ m, ŋ ʋ:
40015002	"Bɔ m, ɩbɩɩ karɩndanyɩnɔ wɔɔ bɩr zum wɔɔ yaabɔɔ yɩnnɩbayɩrɔ wɔɔ ʋ? Ŋ n'ɩ hɔ bɩm, bɩ ŋ n a wɔ hir y. A n a ga nɩ y."
40015003	Yeezuu n a hɩ ŋ nɩ, a ʋ: "B'awɔɔ, a lɔ awɔɔ bɩr zum Woso lɛrɔ wɔɔ ʋ, a bɔkarɛ, an nɩ zum a yɩnnɩbayɩrɔ wɔɔ ʋ?
40015004	Woso a hɩ, a ʋ: 'Ɩ zɩ kan ɩ da kɩ da ʋ. Bɩ gʋaa k'a zɩ bɔ ʋ gɛɛ a da a bɔ ʋ, pakra m, kʋ n n a zɛ gər.'
40015005	B'awɔɔ ʋ, kʋ gʋaa a hɩ a zɩ m, gɛɛ a da m, a ʋ: 'Daahan kʋ mɔɔ m ga m, m a ka ɩbɩɩ ʋ bɩ, Woso hɔ nɩ.'
40015006	Pakra bɛɛ m kʋ gʋaa bɩ do m a da a zɩ kan a da kɩ han y. Woso lemim bɩ zar awɔɔ nawʋrɛ ncɩnaaʋ a yɩnnɩbayɩrɔ wɔɔ minto.
40015007	Zambʋzannɔ, Ezayii gumə ta ʋ, an awɔɔ mim hɩ, a ʋ:
40015008	Gʋɔɔ nɔɔn duro, mɔɔ da ŋ nawʋŋ ʋ a lɛ m, bɩ ŋ heer laatʋ mɔɔ ma.
40015009	Daʋrɛ kʋ ŋ n'a kam mɔɔ ʋ bɩ, vam m. Bala, durnya mim ŋn'a dɩndam gʋɔɔ m, ɩ ʋ Woso hɔ m."
40015010	Bɩ jɛ ʋ bɩ, Yeezuu zamaa bɩ bir, an a hɩ ŋ nɩ, a ʋ: "K'a tʋr ka mɩŋŋa k'a jɩ ma!
40015011	Hɔ k'a nɩ gasʋm gʋaa lɛ ʋ an ta a nɔ ʋ bɩ bɛɛ nɩ dintim kam ma y, bɩ hɔ k'a nɩ bɔm gʋaa lɛ ʋ bɩ nɩ dintim kam ma."
40015012	A m naa, karɩndanyɩnɔ wɔɔ n a zɔ ma, ŋn'a hɩ m, ŋ ʋ: "Farizɛɛnrɔ wɔɔ kʋ ŋ naa ma bɩ, ɩbɩɩ dɔ ɩ ʋ, a busu ŋ ma ra?"
40015013	A n a nyɩ bɔ ʋ, a ʋ: "Hɔ haay kʋ mɔɔ Zɩ k'a nɩ arzana ʋ bɩ n a sɔɔn bɩ, n y'a wʋrm.
40015014	K'a ŋ to, bʋʋrɔ nɩ bʋʋrɔ gaam. Bɩ, kʋ bʋʋ bʋr, an nɩ bʋʋ gaarɛ, ŋ gʋaa hɩɩya haay y'a zarm yaa ʋ!"
40015015	Pɩyɛɛr n a hɩ m, a ʋ: "Hɔbɔkʋrɛnoom naa do jɩ hɩ ʋ m."
40015016	Yeezuu n a hɩ, a ʋ: "Awɔɔ gɔɔta, awɔɔ n a jɩ dɔ ra?
40015017	Awɔɔ n a dɔ, a ʋ, hɔ haay k'a nɩ gasʋm gʋaa lɛ ʋ, an nɩ tarɛ a nɔ ʋ bɩ, ta an nawʋm, an nɩ bɔm garga ra ra?
40015018	Bɩ, hɔ k'a nɩ bɔm gʋaa lɛ ʋ bɩ, a to a nawʋm gʋaa heer ʋ, bɩ nɩ dintim kam ma.
40015019	Bala, gʋaa heer hɔɔndarɛ bʋnyaarɔ wɔɔ nɩ bɔŋ ʋ: gərzɛrɛ, jaandarɛ, koorbarɛ, gʋɔɔ tɔ zarlɛ, kan sʋnsɔwʋrɛ kɩ.
40015020	Nawɔnnɔ nɩ dintim kam gʋaa ma, bɩ hɔbɩrɛ bɩ, ɩ n ɩ wɔ hir bɩ bɩr dintim kam gʋaa ma y."
40015021	Yeezuu k'a cem b'ʋ bɩ, a ta Tiir kan Sidɔn kɩ kʋrɔ wɔɔ ʋ.
40015022	Lʋ nɩ b'ʋ an ta Yeezuu zi, zɩɩfʋ bɛɛ nɩ y, Kanaan do nyɩ m, an a hɩ Yeezuu m, a ʋ: "M cicir zɛ Zuuba, Davɩd Nyɩ, mɔɔ nyɩmbʋɛɛrɛ zinə n ta m, an nɩ fɩr kam ma gʋta."
40015023	Yeezuu n a nyɩ bɔ nʋ y. A karɩndanyɩnɔ wɔɔ n a zɔ ma, ŋn'a yɛ han, ŋ ʋ: "La lʋ naa do ra, bala, a ɩ wɔɔ kɔm kan a zeedarɛ kɩ."
40015024	Yeezuu n a nyɩ bɔ ʋ, a ʋ: "Mɔɔ nyɔɔ n y'a ʋ Israyɛl gʋɔɔ kʋ ŋ bɔ kʋ ʋ kan seero kʋ ŋ nyaam nɔ wɔɔ kɩ zi."
40015025	Bɩ, lʋ b'a gu an bɩ kukurə zɛ a taa, an a hɩ m, a ʋ: "Zuuba, bʋr ɩ da mɔɔ han!"
40015026	Yeezuu n a nyɩ bɔ ʋ, a ʋ: "A n a ga m, n nɩ nyɩnɔ hɔbɩrɛ sa, n n a ka jinnyɩnɔ ʋ y."
40015027	Lʋ bɩ n a nyɩ bɔ ʋ, a ʋ: "Sɩra m, Zuuba, baa jinnyɩnɔ wɔɔ ɩ hɔbɩrɛ bʋtʋ k'a a lo ŋ zuubarɔ wɔɔ taa bɩ gʋrlɛ, ŋn'a bɩrɛ."
40015028	A m naa Yeezuu n a nyɩ bɔ ʋ, a ʋ: "Lʋ, ɩ sɩrakarɛ gandaa ʋ! Ɩ hɔ k'ɩ lɛ n taa bɩ yɩm!" Lɛɛm bɩ, a nyɩmbʋɛɛrɛ b'a waa wakatɩ bɩ do ʋ.
40015029	Yeezuu a hʋr b'ʋ, an ta Galilee higʋta lɛ ra, an aa der ci ra, an nyɩnta.
40015030	Gʋɔɔ cir gʋta bʋr zi, lʋgɔrɔ m, bʋʋrɔ m, gandeenzannɔ m, bəətinno kan yaabazannɔ vantɔɔ kɩ m, ŋnɩ bɩ ŋ nyɩnta Yeezuu taa, an ŋ waa.
40015031	Gʋɔɔ wɔɔ n zɛ kədə, kʋ bəətinno nɩ meer barɛ, gandeenzannɔ n a gannɔ yɩ, lʋgɔrɔ nɩ tam mɩŋŋa, bʋʋrɔ nɩ lɛɛ yɩm bɩ minto. Ŋ y'a lɛ bɔ Israyɛl Woso ʋ.
40015032	Yeezuu a karɩndanyɩnɔ wɔɔ bir an a hɩ ŋ nɩ, a ʋ: "Zamaa bɩ cicir ɩ mɔɔ zɛm, bala, a dɔmɩm kaakʋ hɔ m naa, ŋ nɩ kan mɔɔ kɩ, hɔsɩ ba ŋ ʋ, ŋn'a bɩrɛ y. Mɔɔ lɛ baa kʋ m ŋ da zaa ra kan nɔ kɩ y. Kʋ n bɛɛ nɩ, ŋ y'a dundom zaa ra."
40015033	Karɩndanyɩnɔ wɔɔ n a hɩ m, ŋ ʋ: "K'ʋ bur yɩ ka pooyaa ʋ naa ʋ, ʋ a ka gʋɔɔ cir naa ʋ, k'an ŋ ka?"
40015034	Yeezuu n ŋ lar, a ʋ: "Bur karɔ n ta awɔɔ ʋ?" Ŋ n a nyɩ bɔ ʋ, ŋ ʋ: "Saanhɩna kan zɔ poorenyɩnɔ kɩ."
40015035	A n lɛ ka kʋ zamaa bɩ n nyɩnta tara ʋ.
40015036	A n bur saanhɩna bɩ sa kan zɔnɔ wɔɔ kɩ an yaa da Woso m barka, an n'a zɩnzɛm la, an n'a kam a karɩndanyɩnɔ wɔɔ ʋ, ŋn'a kam, zamaa b'ʋ.
40015037	Ŋ n a bɩ, an ŋ ka, an a yɔ, ŋn'a kuuro gʋr kasɩ lɛ ma saanhɩna.
40015038	Zamaa bɩ gʋɔɔyaarɔ a zɔ tisi si ma, n n lannɔ kan nyɩnɔ kɩ lɛ sa y.
40015039	Bɩ jɛ ʋ bɩ, Yeezuu ŋ da zaa ra, an da kɔɔlʋʋ b'ʋ an ta Magadaan ʋ.
40016001	Farizɛɛnrɔ kan sadisɛɛnrɔ kɩ a zɔ Yeezuu ma, ŋnɩ hoser yɛ han, k'a makra ba.
40016002	Yeezuu n a nyɩ bɔ ŋ nʋ, a ʋ: "Kʋ woso lɛ a zo, b'awɔɔ ʋ, lɛɛ yɩm mɩŋŋa, bala, brama bɩ piin•••.
40016003	Dɔgta m, b'awɔɔ ʋ la bam her, bala, brama bɩ piin••• b'a kundə sɔ. Awɔɔ brama mim dɔ, b'awɔɔ b'a dam ma a hɔɔ kʋ ŋ nɩ bam dɩɩtaa rɔ wɔɔ jɩ dɔ y.
40016004	Her gʋɔɔ bʋnyaarɔ kʋ ŋ bɩr Woso lɛ sim nɔ wɔɔ ɩ hoser yɛrɛ, bɩ ŋ bɩ hoser vanta yɩrɛ kʋ Zonas hɔ bɩ bɛɛ y." A n a gʋ ŋ ma, an cem.
40016005	A hʋr kʋ Yeezuu ʋ kan a karɩndanyɩnɔ wɔɔ kɩ ŋnɩ bra higʋta bɩ gəm deem bɩ ra bɩ, bur tɔ bɔ karɩndanyɩnɔ wɔɔ nɔ ʋ.
40016006	Yeezuu n a hɩ ŋ nɩ, a ʋ: "K'a dundo a zi, k'a a ba laatʋ farizɛɛnrɔ kan sadisɛɛnrɔ kɩ nyʋnyɔɔ bɩ ma."
40016007	Ŋ n bɔkarɛ, ŋn'a hɩm kʋ m, ŋ ʋ: "Kʋ wɔɔ n bur sa bɩ y'a ka an naa hɩ."
40016008	Yeezuu n a dɔ, an a hɩ ŋ nɩ, a ʋ: "A lɔ awɔɔ n'a hɩm kʋ m, a ʋ: kʋ wɔɔ n bur sa bɩ minto nɩ? Awɔɔ sɩrakarɛ bɩ gʋta y!
40016009	Awɔɔ gɔɔta a bɩr naa jɩ dɔm na? Kʋ mɔɔ bur soor zɩnzɛ ra, m a ka gʋɔɔyaarɔ tisi soor ʋ bɩ, a tɔ b'awɔɔ nɔ ʋ ra? Awɔɔ kuuro gʋr kasɩ lɛ ma karɔ?
40016010	Bɩ, kʋ mɔɔ bur saanhɩna zɩnzɛ ra m a ka gʋaa tisi si ʋ bɩ, kasɩ lɛ ma karɔ awɔɔ kuuro gʋr ʋ? A tɔ b'awɔɔ nɔ ʋ ra?
40016011	A a ba lɔ awɔɔ n a jɩ ma, a ʋ, bur bɛɛ mɔɔ n'a hɩm ma? K'a dundo a zi kan farizɛɛnrɔ, sadisɛɛnrɔ nyʋnyɔɔ bɩ kɩ."
40016012	A m naa, karɩndanyɩnɔ wɔɔ n bɔkarɛ, ŋn'a jɩ ma, ŋn'a dɔ ŋ ʋ, bur barɛ nyʋnyɔɔ bɛɛ an n'a hɩm ma y. Farizɛɛnrɔ kan sadisɛɛnrɔ kɩ hɔdɩndarɛ an n'a hɩm ma.
40016013	Ŋ yaa lee ku kʋ kʋ n n'a hɩm ma, ŋ ʋ: Filipi-Sezaaree kʋrɔ wɔɔ ʋ. Yeezuu laaka da a karɩndanyɩnɔ wɔɔ han, a ʋ: "Gʋɔɔ wɔɔ y'a hɩrɛ, ŋ ʋ: nka m Gʋaanyɩ bɩ nɩ?"
40016014	Ŋ n a nyɩ bɔ ʋ, ŋ ʋ: "Gɔsɩnnɔ y'a hɩrɛ, ŋ ʋ: Zaan-Batiisi m, nawɔnnɔ ʋ: Elii m, gɔsɩnnɔ a ya, ŋ ʋ: Zeremii m, gɛɛ, wosolɛsinnɩsorazannɔ wɔɔ deem m."
40016015	A n ŋ lar, a ʋ: "B'awɔɔ, awɔɔ y'a hɩrɛ, a ʋ: nka m mɔɔ nɩ?"
40016016	Pɩyɛɛr n meerbaa bɩ si, an a nyɩ bɔ ʋ, a ʋ: "Krista bɩ n'ɩbɩɩ m, Woso k'an mɩsɩr bɩ nyɩ."
40016017	Yeezuu n a hɩ m, a ʋ: "Mimbirenyɩntazaa n'ɩbɩɩ m, Sɩmɔɔn, Zonas nyɩnnɩ, bala, gʋaa bɛɛ sɩra naa do hɩnka ɩbɩɩ nɩ y. Mɔɔ Zɩ k'a nɩ arzana ʋ bɩ m.
40016018	Bɩ, mɔɔ y'a hɩrɛ ɩbɩɩ m, Pɩyɛɛr n'ɩbɩɩ m, bɩ ci naa do mɔɔ n nɩ m sokʋma bɩ dɔrɛ a burə ʋ. Zɛ kan a paŋŋa kɩ bɩ bʋrm la y.
40016019	Mɔɔ Woso cirbəə cɛnyɩrɔ karɛ ɩbɩɩ ʋ, hɔ haay k'ɩbɩɩ n n'a kʋsɩm tara burə ʋ bɩ, n y'a kʋsɩm arzana ʋ, hɔ haay k'ɩbɩɩ n n'a hʋrm tara burə ʋ bɩ, n y'a hʋrm arzana ʋ."
40016020	Naa do jɛ ʋ, a lɛ ka ŋ ʋ mɩŋŋa, a ʋ: ŋ b'a hɩ gɔsɩ m, ŋ ʋ, Krista n'awɔɔ nɩ y.
40016021	A n a sa wakatɩ bɩ do ma, Yeezuu a sɩŋŋɩda sa, an nɩ hɔ dɩndarɛ a karɩndanyɩnɔ wɔɔ m, a ʋ: "Pakra m, kʋ m ta Zerizalɛm ʋ kʋ m aa fɩr yɩ gʋta gʋɔɔgusinno kan wosocɛmannɩbənno jɩtannɔ, wosocikarɩnsaambɔɔ kɩ wɔ ʋ. Ŋ mɔɔ zɛm gər. B'a dɔmɩm kaakʋ hinni ʋ, Woso mɔɔ mɩm bɔŋ ʋ."
40016022	Pɩyɛɛr n Yeezuu gaa, an bɔ m toore ma, an nɩ nyaa bam kan kɩ, a ʋ. "Woso dɔrɛ ɩ ma kan naa kɩ Zuuba, mim naa do b'ɩ b'ɩ yɩrɛ y."
40016023	Bɩ, Yeezuu a bɔ, an a hɩ Pɩyɛɛr m, a ʋ: "Ɩ jɛ bɔ mɔɔ jɩr ʋ! Sʋtaana, mɔɔ makra ɩbɩɩ n'a bam, ɩbɩɩ hɔɔndarɛ bɩ n bɔ kʋ ʋ kan Woso hɔ kɩ y. Gʋɔɔ hɔɔndarɛ m."
40016024	Bɩ kur bɩ, Yeezuu a hɩ a karɩndanyɩnɔ wɔɔ m, a ʋ: "Kʋ gʋaa lɛ taa k'a zu mɔɔ ʋ, k'an sɔ a mɩŋŋa m, k'an a gɔdarkʋra busu, an zu mɔɔ ʋ.
40016025	Bala, kʋ gʋaa lɛ taa k'a a meeyaa bʋmbɔ, a b'a meeyaa bʋmbɔrɛ yɩrɛ y. Bɩ, kʋ gʋaa ga mɔɔ tɔ ma a y'a meeyaa bʋmbɔrɛ yɩrɛ.
40016026	Bɩ, kʋ gʋaa a so durnya hɔ haay ʋ, an bɔkarɛ an kʋrɔ mɩsɩrbaa k'a nyarɛ ba ʋ bɩ ma, a nyɔɔdʋ ɩ ka? Gɛɛ gʋaa y'a mɩsɩrbaa lʋrm kan bɔ kɩ?
40016027	Bala, Gʋaanyɩ bɩ zɛrɛ a Zɩ lɛbɔʋrɛ nɔ ʋ kan a malɛɛkarɔ kɩ. Dɔmɩm bɩ do ʋ bɩ, a gʋaa biyəə zibəə nyɔɔdʋ kaŋ ʋ."
40016028	Yeezuu a ya, an a hɩ ŋ nɩ, a ʋ: "Sɩra mɔɔ n'a hɩrɛ awɔɔ m, gʋɔɔ kʋ ŋ nɩ naa ʋ naa, gɔsɩnnɔ zɛ b'a kure, kʋ ŋ n Gʋaanyɩ bɩ yɩ an bʋr a cirbəə nɔ ʋ y."
40017001	Dɔmɩm sɔrdɩ kur bɩ, Yeezuu Pɩyɛɛr gaa, kan Zakkɩ kɩ a danzaa Zaan kɩ, an bɔ ŋ nɩ toore ma a minto, ci jintə mim ʋ.
40017002	A n a lʋr ŋ mɩm ʋ. A meer nɩ yɔm am wosogure hɔ bɩ m, a huuro wɔɔ nɩ nyakɩ bɔm, ŋn'a ba fu fɩrr•••.
40017003	Elii n a hɩnka ŋ nɩ kan Moyiisi kɩ, ŋn'ɩ meer bam kan Yeezuu kɩ.
40017004	Pɩyɛɛr n a hɩ Yeezuu m, a ʋ: "Zuuba, kʋ wɔɔ ɩ naa ʋ, a mɩŋŋa. K'ɩ lɛ taa, kʋ m bur ba kaakʋ: ɩbɩɩ hɔ deem, Moyiisi hɔ deem, Elii hɔ deem."
40017005	K'a nɩ meer barɛ ncɩnaaʋ bɩ, warkʋ k'a nɩ yɔm bʋr an b'a ku ŋ la. Meerbaa n a to warkʋ bɩ nɔ ʋ, a ʋ: "Ba mɔɔ Nyɩ m na. Mɔɔ ŋʋa gʋta. A mɔɔ nɔ yɩ paan•••. K'a a tʋr ka ma."
40017006	Karɩndanyɩnɔ wɔɔ kʋ ŋ naa ma bɩ, ŋ y'a dundo, ŋn'a meer kunku tara ma, dabɔʋ gʋta k'a ŋ nyasʋ bɩ minto.
40017007	Yeezuu n a zɔ ŋ ma, an a wɔ da ŋ ma, an a hɩ, a ʋ: "K'a wuti, a da bɩ bɔ ʋ y!"
40017008	Kʋ ŋ y'a bɔ ŋnɩ dɩga bɩ, ŋ n gɔsɩ yɩ dɔ, kʋ Yeezuu y'a deem bɛɛ y.
40017009	Kʋ ŋ n'ɩ zerm ci bɩ ra bɩ, a lɛ ka ŋ ʋ, a ʋ: "Hɔ k'awɔɔ yɩ naa, a b'a hɩ gɔsɩ nɩ y, k'an ta, an Gʋaanyɩ bɩ mɩmbɔʋrɛ ku gəəno bire ʋ."
40017010	A karɩndanyɩnɔ wɔɔ n a lar, ŋ ʋ: "Bɔ m wosocikarɩnsaambɔɔ wɔɔ ʋ, Elii lɛɛkarɛ an bʋr?"
40017011	Yeezuu n a nyɩ bɔ ʋ, a ʋ: "Sɩra m, Elii nɩ lɛɛkarɛ an bʋr k'a bɩ hɔ haay banka.
40017012	Sɩra mɔɔ n'a hɩrɛ awɔɔ m, Elii bʋr kara, bɩ ŋ n a dɔ y, a hɔɔnhɔ ŋ y'a ba m. Gʋaanyɩ bɩ fɩr yɩrɛ ŋ wɔ ʋ maam sɔ."
40017013	A m naa, karɩndanyɩnɔ wɔɔ n a dɔ, ŋ ʋ, Zaan-Batiisi an n'a hɩm ma.
40017014	Kʋ ŋ lee ku zamaa cir gʋta bɩ zi bɩ, gʋaa a zɔ Yeezuu ma, an kukurə zɛ a taa, an a hɩ m, a ʋ:
40017015	"Karɩnsaamba, m nyɩnnɩ cicir zɛ, hɔɔ n'a zɛm, an nɩ fɩr yɩm gʋta, a tɩr a da sɛ ʋ, gɛɛ hi ʋ.
40017016	Mɔɔ n bʋr m ɩ karɩndanyɩnɔ wɔɔ zi, bɩ, ŋ n a da ma, ŋn'a waa y."
40017017	Yeezuu n meerbaa bɩ sa, a ʋ: "Zamaana sɩrakarɛwar zannɔ, gʋɔɔ bʋnyaarɔ, mɔɔ dɔmɩm bam karɔ kan awɔɔ kɩ? Dɔmɩm karɔ mɔɔ nɩ m yarɛ, m yɛ kɔrɛ ma awɔɔ minto? K'a bʋr m mɔɔ zi."
40017018	Yeezuu n həən si zinə bɩ ma, an bɔ nyɩ bɩ mɛ ʋ, nyɩ bɩ n laafɩɩ yɩ wakatɩ bɩ do ʋ.
40017019	Karɩndanyɩnɔ wɔɔ n a zɔ Yeezuu ma, ŋn'a lar a deem, ŋ ʋ: "Bɔ y'a ka wɔɔ n ʋ da ma, ʋ la zinə bɩ ra?"
40017020	A n a hɩ ŋ nɩ, a ʋ: "Awɔɔ sɩrakarɛ k'an poore bɩ m. Bala, sɩra mɔɔ n'a hɩrɛ awɔɔ m, k'awɔɔ sɩrakarɛ bɔ kʋ ʋ kan mutardɩ yaa kɩ, awɔɔ y'a hɩm ci naa do m, a ʋ: wuti, ɩ ta lɛɛ naa do ʋ! A wutire an ta, awɔɔ bɩ jɩram hɔsɩ barɛ ra y. [
40017021	Bɩ, zinə ncɩnaaʋ bɩ, hɔ ba ʋ an b'a dam ma an a ka, an bɔ, kʋ yaadarɛ bɛɛ kan lɛkʋsɩrɛ kɩ y.]"
40017022	Hindeem ʋ, karɩndanyɩnɔ wɔɔ kʋ ŋ y'a so kʋ ma haay Galilee ʋ bɩ, Yeezuu a hɩ ŋ nɩ, a ʋ: "N Gʋaanyɩ bɩ dam gʋɔɔ wɔ ʋ.
40017023	Ŋ y'a zɛm, b'a dɔmɩm kaakʋ hinni ʋ, Woso y'a mɩm bɔŋ ʋ." Meerbaa naa do ŋ heer zar gʋta.
40017024	Kʋ Yeezuu kan a karɩndanyɩnɔ wɔɔ kɩ lee ku Kapɛrnawum ʋ bɩ, Wosocɛ yawʋrsinno a zɔ Pɩyɛɛr ma, ŋn'a lar, ŋ ʋ: "Awɔɔ karɩnsaamba bɩ bɩr Wosocɛ yawʋr kam na?"
40017025	Pɩyɛɛr n a nyɩ bɔ ʋ, a ʋ: "A y'a kam." Pɩyɛɛr k'a lee ku har ʋ bɩ, Yeezuu lɛɛ ka m an a lar, a ʋ: "Sɩmɔɔn, kan ɩbɩɩ kɩ, nkɔɔ durnya cinno nɔɔm nɩ yawʋr sire ŋ han? Ŋ nyɩnɔ m gɛɛ, saanɔɔ nɩ?"
40017026	Pɩyɛɛr n a nyɩ bɔ ʋ, a ʋ: "Saanɔɔ m." Yeezuu n a hɩ m, a ʋ: "K'a maam ŋ nyɩnɔ wɔɔ ba ŋ barla y.
40017027	Bɩ k'ʋ lɛ baa kʋ ŋ n'a hɩ, ŋ ʋ, ʋ ʋ zar a ma bɩ, ta higʋta b'ʋ, ɩ yaa ka zo hi b'ʋ. Zɔ niŋŋə k'a nɩ lɛɛ kam an ka bɩ mom bɩ, bɔ zɔ bɩ do m, ɩ lɛ gʋ, ɩbɩɩ busoo yɩrɛ a lɛ b'ʋ, an nɩ mɔɔ kan ɩbɩɩ kɩ yawʋr karɛ bɔm. K'ɩ bɔ ʋ, ɩ b'a ka yawʋrsinno wɔɔ ʋ."
40018001	Wakatɩ bɩ do ʋ bɩ, karɩndanyɩnɔ wɔɔ a zɔ Yeezuu ma, ŋn'a lar, ŋ ʋ: "Nka m jɩtaarɛ Woso cirbəə bɩ nɔ ʋ?"
40018002	Yeezuu n nyɩ poore bir an a jɩm ŋ bire ʋ,
40018003	an bɔkarɛ, an a hɩ ŋ nɩ, a ʋ: "Sɩra mɔɔ n'a hɩrɛ awɔɔ m, k'awɔɔ n a lʋr a a ba, am nyɩ poore hɔ bɩ nɩ, awɔɔ bɩ gasʋm Woso cirbəə b'ʋ y.
40018004	Gʋaa k'a n'a mɩŋŋa zerm am nyɩ hɔ bɩ m bɩ, bɩ zaa n jɩtaarɛ Woso cirbəə b'ʋ.
40018005	Gʋaa k'a nyɩ poore si mɔɔ tɔ ma am nyɩ naa do m bɩ, mɔɔ mɩŋŋa a yɩ m si."
40018006	"Bɩ, kʋ gʋaa a ka nyɩnɔ kʋ ŋ sɩra ka mɔɔ rɔ nɔɔn duro gʋaa deem n a do mimbʋnyaa nɔ ʋ, kʋ n jɛnlajaa gʋta kʋsɩ a wer ma, n n a da higʋta ʋ, a jɩra.
40018007	Kʋsɩ nɩ kan durnya kɩ, kʋ minno n ta ʋ, ŋn'ɩ gʋɔɔ dom mimbʋnyaa nɔ ʋ bɩ minto. Minno wɔɔ duro bɩ nyam durnya nɔ ʋ y, bɩ kʋsɩ ɩ kan gʋaa k'a ka ŋn'ɩ zɛm bɩ kɩ.
40018008	K'ɩ wɔ gɛɛ, ɩ gam y'ɩ dam mimbʋnyaa barɛ ma, k'ɩ zɛ ra, ɩ zo laatʋ ɩ ma k'ɩ gasʋ mɩsɩrbaa k'a nyarɛ ba ʋ b'ʋ, ɩ wɔ deem m, gɛɛ ɩ gam deem m, bɩ jɩra, gasʋ k'ɩbɩɩ nawʋrɛ ɩ wɔ hɩɩya m, gɛɛ ɩ gam hɩɩya m sɛhar k'a lihire ba ʋ bɩ nɔ ʋ bɩ m.
40018009	K'ɩ mɩnyaa y'ɩ dam mimbʋnyaa barɛ ma, k'ɩ bɔ ʋ ɩ zo laatʋ ɩ ma, k'ɩ gasʋ ɩ mɩnyaa deem m mɩsɩrbaa k'a nyarɛ ba ʋ bɩ nɔ ʋ, bɩ jɩra, gasʋ k'ɩbɩɩ nawʋrɛ ɩ mɩm hɩɩya m sɛhar ʋ bɩ m.
40018010	K'a dundo a zi, a b'a ka a nyɩnɔ nɔɔn duro gʋaa deem bɔ ʋ y. Bala, sɩra mɔɔ n'a hɩrɛ awɔɔ m, arzana ʋ bɩ, ŋ malɛɛkarɔ ɩ mɔɔ Zɩ k'a nɩ arzana ʋ bɩ mɛ yɩm wakatɩ haay. [
40018011	Bala Gʋaanyɩ bɩ, bʋr a ʋ, k'a gʋɔɔ kʋ ŋ nyaam nɔ wɔɔ bʋmbɔ.]
40018012	Awɔɔ y'a hɔɔn dam lʋnlɔ? Kʋ gʋaa ɩ seero m zɔrɔ, deem n a bɔ ʋ an nyaam, a bɩ bunɛɛhʋ a yaa nɛɛhʋ rɔ wɔɔ tom zigi ra, an ta an aa a ka deem k'a nyaam bɩ ma ra?
40018013	K'a ser bɩ yɩ, a heer yɩm nyɩnta kan kɩ an lɛ da bunɛɛhʋ a yaa nɛɛhʋ rɔ kʋ ŋ n nyaam nɔ wɔɔ ra.
40018014	Awɔɔ Zɩ k'a nɩ arzana ʋ bɩ lɛ baa sɔ kʋ nyɩnɔ nɔɔn duro gʋaa deem n nyaam y.
40018015	K'ɩ danyɩ a zar ɩ ma, k'ɩ ta zi, ɩ yaa hɔ k'a ba ɩbɩɩ m bɩ hɩ m, ɩbɩɩ kan kɩ a hɩɩya. K'a ɩbɩɩ mim bɩ si, k'ɩ dɔ ɩ ʋ, awɔɔ a zɛ kʋ ra.
40018016	Bɩ, k'a n a tʋr ka ɩ ma, k'ɩ gʋaa na ɩ ma deem gɛɛ hɩɩya, amba Wosoci a hɩ, a ʋ: 'Gʋaa hɩɩya gɛɛ kaakʋ y'a ga mim kasɛtɩ barɛ m.'
40018017	Kʋ gʋaa bɩ lɛ baa k'a tʋr ka brɔɔ ma sɔ, k'ɩ hɩ kristagʋɔɔ sokʋma bɩ m. K'a ʋ a b'a tʋr kam kristagʋɔɔ sokʋma bɩ ma, k'ɩ dɩga ma kɩfɩr gɛɛ, yawʋrsirezaa.
40018018	Sɩra mɔɔ n'a hɩrɛ awɔɔ m: hɔ haay, k'awɔɔ n'a gum ma tara burə ʋ naa ʋ, n y'a gum ma sɔ Woso cirbəə nɔ ʋ. Hɔ haay k'awɔɔ nɩ yɛm ma tara burə ʋ, n yɛm ma sɔ Woso cirbəə nɔ ʋ.
40018019	Mɔɔ m ya, m n'a hɩrɛ awɔɔ m sɔ: K'awɔɔ gʋaa hɩɩya a zɛ kʋ ra tara burə ʋ naa ʋ, k'a hɔ niŋŋə haay yɛ yaadarɛ nɔ ʋ, mɔɔ Zɩ k'a nɩ arzana ʋ bɩ hɔ bɩ do karɛ ŋ ʋ.
40018020	Bala, lɛɛ kʋ gʋɔɔ a so kʋ ma ʋ hɩɩya gɛɛ kaakʋ mɔɔ tɔ ma bɩ, mɔɔ yɩ ŋ bireyaa ʋ."
40018021	Pɩyɛɛr n a zɔ Yeezuu ma, an a hɩ m, a ʋ: "Zuuba, kʋ mɔɔ danyɩ a zar mɔɔ ma, gallɛm karɔ mɔɔ nɩ sugur kaŋ ʋ? Gallɛm saanhɩna gɛɛ?"
40018022	Yeezuu n a hɩ m, a ʋ: "Mɔɔ n a hɩ ɩbɩɩ m, mɔɔ ʋ gallɛm saanhɩna y, bɩ, gallɛm busaanhɩna a gallɛm saanhɩna."
40018023	"Naa do minto bɩ, Woso cirbəə bɩ bɔ kʋ rɛ kan cir k'a wuti k'a a zibəənyɩnɔ lar ŋ zibəə ma.
40018024	A sɩŋŋɩda k'a k'a ba bɩ, bʋr n y'a ʋ zibəənyɩ deem m, an ta talan waa bu zɩm m.
40018025	Bɩ, gʋaa bɩ ba hɔsɩ m an b'a zɩm bɩ karɛ y. A m bɩ, cir bɩ n lɛ ka, kʋ n nɩ gʋaa bɩ hɛɛ kan a lʋ kɩ, a nyɩnɔ kɩ, kan hɔ niŋŋə k'an ta m haay kɩ, k'a cɩnta zɩm bɩ bɩncɛ ʋ.
40018026	A m naa, zibəənyɩ bɩ n kukurə zɛ cir bɩ taa, an cicir ba a lɛ ra, a ʋ: 'M cicir zɛ, mɔɔ yɩ m zɩm bɩ kam haay!'
40018027	Gʋaa bɩ cicir n cir bɩ nyasʋ, an zɩm bɩ to m, an a da zaa ra.
40018028	Zibəənyɩ bɩ n bɔ, an a muno wɔɔ deem zɛ ʋ zaa ra, a zɩm n ta ra deniyee zɔrɔ, an a wɔ so a bʋkɔ ʋ, an n'a ŋʋam k'a hoonsi ta rɛ, an n'a hɩm nɩ, a ʋ: 'M zɩm bɩ ka m ʋ.'
40018029	A mim bɩ n kukurə zɛ a taa, an cicir ba a lɛ ra, a ʋ: 'M cicir zɛ, mɔɔ yɩ m zɩm bɩ kam.'
40018030	Bɩ, gʋaa b'a gu, an ta, an aa a ka, n n a du lɔnnɔcɛ ʋ, k'an tolle ba, an zɩm bɩ ka, an a nya.
40018031	Zibəənyɩnɔ mɩsɩrɔ wɔɔ kʋ ŋ naa yɩ bɩ, ŋ heer a zar gʋta, ŋnɩ ta, ŋn'aa hɔ haay woo••• k'a ba bɩ hɩ cir bɩ m.
40018032	Cir bɩ n zibəənyɩ bɩ bir an a hɩ m, a ʋ: 'Zibəənyɩ bʋnyaa, mɔɔ ɩ zɩm bɩ to ɩbɩɩ m haay, k'ɩbɩɩ cicir ba mɔɔ lɛ ra bɩ minto.
40018033	Ɩbɩɩ n ɩ da ma sɔ, ɩ ɩ mim bɩ cicir zɛ, amba mɔɔ ɩbɩɩ cicir zɛ bɩ n na?'
40018034	Cir bɩ nɔ n ma ʋ gʋta, an gʋaa bɩ du lɔnnɔcɛ ʋ k'an fɩr yɩ, k'an zɩm bɩ ka haay."
40018035	Yeezuu n a ya, an a na ma, a ʋ: "Mɔɔ Zɩ k'a nɩ arzana ʋ bɩ y'a barɛ awɔɔ m ncɩnaaʋ, k'awɔɔ bɩr sugur kam kʋ ʋ kan a heer kɩ haay y."
40019001	Yeezuu k'a naa do dɩnda haay bɩ, a a hʋr Galilee ʋ, an ta Zidee ʋ, Zʋrdɛn kur.
40019002	Zamaa cir gʋta zu a jɛ ʋ, an ŋ yaabazannɔ waa b'ʋ.
40019003	Farizɛɛnrɔ n a zɔ ma, k'a nyasʋ meerbaa nɔ ʋ, ŋnɩ laaka da han, ŋ ʋ: "Gʋaa a da ma, an la a lʋ ra, baa kʋ mim kara m na?"
40019004	A n a nyɩ bɔ ʋ, a ʋ: "Awɔɔ n a karɩnda ba Wosoci b'ʋ ra? A ʋ: 'A sɩŋŋɩda ʋ bɩ, Woso gʋaa da kan lʋ kɩ.'
40019005	A n a hɩ ŋ nɩ, a ʋ: 'Bɩ y'a ka: gʋaa y'a gʋrɛ a zɩ kan a da kɩ ma, an a zɛ kʋ ra kan a lʋ kɩ, ŋ gʋaa hɩɩya bɩ n a ba deem.'
40019006	Ncɩnaaʋ bɩ, ŋ bɩ hɩɩya dɔ y, ŋ deem. Bɩ, gʋaa bɩ hɔ kʋ Woso a zɛ kʋ ra bɩ gʋngʋm kʋ ma y."
40019007	Farizɛɛnrɔ wɔɔ n a lar, ŋ ʋ: "Bɔ m Moyiisi ʋ, n nɩ harcɩntarɛ kaansʋrɛ ci ba, kʋ n nɩ bɔkarɛ n nɩ la lʋ ra?"
40019008	Yeezuu n a nyɩ bɔ ʋ, a ʋ: "Awɔɔ heerkarɛ minto y'a ka Moyiisi n lɛ ka k'awɔɔ n la a lannɔ ra. Bɩ, durnya sɩŋŋɩda ʋ bɩ, ncɩnaaʋ bɛɛ y.
40019009	Sɩra mɔɔ n'a hɩrɛ awɔɔ m: kʋ gʋaa la a lʋ ra, bɩ lʋ bɩ n jaan da y, an lʋ vanta sa, gʋaa bɩ do, jaandarɛzaa m."
40019010	Karɩndanyɩnɔ wɔɔ n a hɩ m, ŋ ʋ: "Kʋ gʋaa kan a lʋ kɩ mim b'ɩ yɩrɛ ncɩnaaʋ, kʋ gʋaa n lʋ sa y, a jɩra."
40019011	Yeezuu n a nyɩ bɔ ŋ nʋ, a ʋ: "Gʋaa haay bɛɛ nɩ hɔdɩndarɛ naa do sire y, bɩ gʋɔɔ kʋ Woso paŋŋa ka ŋ ʋ kʋ ŋ n'a si rɔ wɔɔ, brɔɔ y'a sim.
40019012	Minno y'a hʋnhɔ y'a karɛ gʋɔɔ bɩr lʋ sire y: Gʋɔɔ ta ʋ, yɩ kʋ ŋ y'a ʋ bɩ, ŋ b'a dam ma ŋnɩ lʋ si y, gɔsɩnnɔ ta ʋ, gʋɔɔ y'a ba ŋ nɩ, gɔsɩnnɔ n ta ʋ, ŋ bɩr lʋ sire y Woso cirbəə bɩ minto. Gʋaa k'a n'a dam ma, an meerbaa naa do si bɩ, k'an a si."
40019013	Gʋɔɔ bʋr nyɩnɔ poorero m Yeezuu zi, k'an a wɔ ka ŋ mim la, an yaa da ŋ tɔ ma, bɩ karɩndanyɩnɔ wɔɔ n yɛ gʋɔɔ wɔɔ nɩ y, ŋn'a bam kan ŋ kɩ.
40019014	Yeezuu k'a naa yɩ bɩ, a a hɩ ŋ nɩ, a ʋ: "K'a nyɩnɔ poorero wɔɔ to, ŋnɩ bʋr mɔɔ zi, a b'a ta ŋ nɩ tolle y. Bala, gʋɔɔ kʋ ŋ bɔ kʋ ʋ kan nawɔnnɔ kɩ rɔ wɔɔ, ŋ hɔ m Woso cirbəə bɩ m."
40019015	A n a wɔ ka nyɩnɔ wɔɔ mim la, an a hʋr lɛɛ bɩ do ʋ.
40019016	Bɩ kur bɩ, gʋaa a zɔ Yeezuu ma, an a lar, a ʋ: "Karɩnsaamba, bɔ mɩŋŋa mɔɔ n'a barɛ m mɩsɩrbaa k'a nyarɛ ba ʋ bɩ yɩ?"
40019017	Yeezuu n a nyɩ bɔ ʋ, a ʋ: "Bɔ m, ɩbɩɩ nɩ mɔɔ larm hɔ mɩŋŋa mim ma? Gʋaa mɩŋŋa ba ʋ kʋ Woso deem bɛɛ y. K'ɩbɩɩ lɛ taa k'ɩ gasʋ mɩsɩrbaa k'a nyarɛ ba ʋ bɩ nɔ ʋ, k'ɩ zu Woso lɛrɔ wɔɔ ʋ."
40019018	Gʋaa bɩ n laaka da Yeezuu han, a ʋ: "Karɔɔ m Woso lɛrɔ wɔɔ barla?" Yeezuu n a nyɩ bɔ ʋ, a ʋ: "Ɩ bɩ gər zɛ y, ɩ bɩ jaan da y, ɩ bɩ koor ba y, ɩ bɩ kasɛtɩ ŋʋaar ba ɩ ka ɩ mim la y,
40019019	ɩ zɩ kan ɩ da kɩ da ʋ, ɩ ɩ mim ŋʋa amba ɩ ɩ mɩŋŋa ŋʋa bɩ m."
40019020	Nyukumbueere bɩ n a hɩ m, a ʋ: "Mɔɔ zu lɛrɔ nɔɔn duro haay ʋ, bɔ ɩ gɔɔta mɔɔ n'a barɛ?"
40019021	Yeezuu n a hɩ m, a ʋ: "K'ɩbɩɩ lɛ taa k'ɩ yɩ mɩŋŋa paan••• k'ɩ ta ɩ yaa hɔ k'a n'ɩbɩɩ ʋ haay bɩ hɛɛ, ɩ busoo bɩ ka ŋʋazannɔ ʋ. Maam bɩ, ɩbɩɩ arzaka yɩm arzana ʋ. K'ɩ bʋr, ɩ bɩr zum mɔɔ ʋ."
40019022	Bɩ, nyukumbueere bɩ k'a naa ma bɩ, a heer a zar gʋta, an a hʋr kan heerzar kɩ, bala, arzakazaa gʋta m.
40019023	A m naa, Yeezuu n a hɩ a karɩndanyɩnɔ wɔɔ m, a ʋ: "Sɩra mɔɔ n'a hɩrɛ awɔɔ m: a wer ta ʋ kʋ arzakazaa n gasʋ Woso cirbəə nɔ ʋ.
40019024	Mɔɔ m ya, m n'a hɩrɛ: Yoonde gasʋ huuka yaa ʋ zanta, an lɛ da arzakazaa gasʋ Woso cirbəə bɩ nɔ ʋ m."
40019025	Karɩndanyɩnɔ wɔɔ n zɛ kədə meerbaa naa do minto, ŋn'a hɩrɛ, ŋ ʋ: "Bɩ nka n'a dam ma kɛɛrɛ an bʋmbɔrɛ yɩ?"
40019026	Yeezuu n dɩga ŋ ma, an a hɩ ŋ nɩ, a ʋ: "Gʋɔɔ b'a dam ma y, bɩ, Woso a da hɔ haay ma."
40019027	Pɩyɛɛr n meerbaa bɩ sa, a ʋ: "Dɩga, wɔɔ hɔ haay to k'ʋ zu ɩbɩɩ ʋ, a nyɩntam wɔɔ ma lɔ?"
40019028	Yeezuu n a hɩ m, a ʋ: "Sɩra mɔɔ n'a hɩrɛ awɔɔ m: kʋ Gʋaanyɩ bɩ bʋr an nɩ nyɩntam a cirbəəduu paŋŋazaa bɩ ra durnya daa b'ʋ, awɔɔ bueerehɩɩyɔɔ k'a zu mɔɔ ʋ naa, awɔɔ nyɩntam sɔ duuro ra kan mɔɔ kɩ k'ʋ Israyɛl do bueerehɩɩyɔɔ wɔɔ dʋdɔ ka.
40019029	Bɩ, gʋaa haay k'a gʋ a harlɔ ma, gɛɛ a danyɩnɔ ma, a danlʋrɔ ma gɛɛ a zɩ kan a da kɩ ma, a nyɩnɔ ma, a hɔsɩrarɔ ma mɔɔ tɔ ma bɩ, a nawɔnnɔ haay yɩm gallɛm zɔrɔ kan mɩsɩrbaa k'a nyarɛ ba ʋ bɩ kɩ.
40019030	Bɩ, lɛɛkarɛzannɔ gʋta nyɩntam jɛzannɔ, jɛzannɔ gʋta n nyɩnta lɛɛkarɛzannɔ."
40020001	"Woso cirbəə bɩ bɔ kʋ rɛ kan gʋaa k'a wuti dɔgta mɩŋŋa m, k'a gʋɔɔ sa a dɩvɛnsɩra zibəə ma bɩ kɩ.
40020002	A n lɛ sa kan zibəəzannɔ wɔɔ kɩ k'a deniyee deem ka ŋ ʋ hindeem zibəə busoo. A n ŋ nyɔɔ a hɔsɩra b'ʋ.
40020003	A n a ya, an a bɔ dɔgta wakatɩ nɛɛhʋ ma an gʋɔɔ gɔsɩnnɔ yɩ, ŋn'ɩ jɩnɩm daasɩyaa ʋ, bɩ ŋ ba zibəə nɩ y.
40020004	A n a hɩ ŋ nɩ, a ʋ: 'K'a ta mɔɔ hɔsɩra b'ʋ sɔ, mɔɔ y'awɔɔ zibəə busoo k'a a ga m karɛ awɔɔ ʋ.'
40020005	Ŋ n ta hɔsɩra b'ʋ. A n a ya, an bɔ sinsebir ʋ kan yirbəə wakatɩ kaakʋ kɩ ma, an a ya, an a ba maam sɔ.
40020006	Yirbəə wakatɩ soor k'a a ku bɩ, a a ya, an bɔ, an gʋɔɔ vantɔɔ yɩ ŋn'ɩ jɩnɩm daasɩyaa b'ʋ, an a hɩ ŋ nɩ, a ʋ: 'Bɔ m, awɔɔ n gɔɔta naa ʋ dɔgta m saa•••, b'awɔɔ ba zibəə nɩ y?'
40020007	Gʋɔɔ wɔɔ n a hɩ m, ŋ ʋ: 'Gɔsɩ n wɔɔ sa zibəə ma y.' A n a hɩ ŋ nɩ, a ʋ: 'K'a ta mɔɔ hɔsɩra b'ʋ sɔ a yaa zi ba.'
40020008	Lɛɛ k'a bʋr k'a lihi bɩ, dɩvɛnsɩra zaa b'a hɩ a zibəədɩgamazaa bɩ m, a ʋ: 'Zibəəzannɔ wɔɔ bir, ɩ ŋ busoo ka ŋ ʋ. A sɩŋŋɩda ba gʋɔɔ kʋ ŋ bʋr jɛ ʋ rɔ wɔɔ ma, k'ɩ nyambʋr lɛɛkarɛzannɔ wɔɔ ma.'
40020009	Gʋɔɔ kʋ ŋ bʋr yirbəə wakatɩ soor ma rɔ wɔɔ a zɔ, n nɩ deniyee deem-deem ka ŋ ʋ.
40020010	Lɛɛkarɛzannɔ wɔɔ kʋ ŋ y'a zɔ bɩ, ŋ y'a hɔɔn darɛ ŋ ʋ, a y'a yɩrɛ an lɛ da. Bɩ, deniyee deem-deem ŋ y'a ka ŋ ʋ sɔ.
40020011	Busoo bɩ kʋ ŋ n'a sim bɩ, ŋn'ɩ kukur bam hɔsɩrazaa bɩ ma.
40020012	Ŋ ʋ: 'Gʋɔɔ nɔɔn duro, bʋr ŋ y'a ʋ jɛ ʋ, ŋ n zi ba wakatɩ deem taan•••, ɩbɩɩ n bɔkarɛ, ɩ busoo ka ŋ ʋ hɔdeem kan wɔɔ kɩ, bɩ zi wɔɔ ba, ʋ kɔ dɔgta m tee••• woso n wɔ wɔɔ ʋ, am sɛ hɔ bɩ m!'
40020013	Hɔsɩrazaa bɩ n a hɩ ŋ gʋaa deem m, a ʋ: 'M gʋaa, mɔɔ n tu ta ɩbɩɩ rɛ y, ɩbɩɩ n lɛ sa kan mɔɔ kɩ kʋ m deniyee deem ka ɩ ʋ hindeem zibəə busoo ra?
40020014	Ɩ zibəə busoo si k'ɩ hʋr. Mɔɔ lɛ taa kʋ m busoo ka gʋaa k'a bʋr jɛ ʋ naa ʋ, amba mɔɔ lɛ n taa kʋ m a ka ɩbɩɩ ʋ naa m.
40020015	Mɔɔ ba lɛ m kʋ m m hɔɔnhɔ ba m busoo m na? Gɛɛ nɔntaama n ta ɩbɩɩ m kʋ mɔɔ m mɩŋŋa bɩ minto ra!' "
40020016	Yeezuu n a ya, an a hɩ, a ʋ: "Ncɩnaaʋ bɩ, jɛzannɔ yɩm lɛɛkarɛzannɔ, lɛɛkarɛzannɔ n yɩ jɛzannɔ."
40020017	Yeezuu a hʋr, an nɩ tam Zerizalɛm ʋ. A n karɩndanyɩnɔ bueerehɩɩyɔɔ wɔɔ gaa a hɔ, ŋn'ɩ tarɛ, an n'a hɩrɛ ŋ nɩ, a ʋ:
40020018	"K'a tʋr ka, ta kʋ wɔɔ nawʋm Zerizalɛm ʋ naa, bɩ n nɩ zɛm bɩ Gʋaanyɩ bɩ nyasʋ ʋ, n n a ka wosocɛmannɩbənno jɩtannɔ wɔɔ ʋ kan wosocikarɩnsaambɔɔ wɔɔ kɩ. Brɔɔ n a ka zɛ ma.
40020019	Ŋ y'a kam kɩfɩɩrɔ ʋ, brɔɔ n yaa wʋ ma, ŋn'a zɛ madɩr m, ŋn'a wɔ gɔdarkʋra ma, b'a dɔmɩm kaakʋ hinni ʋ, Woso y'a mɩm bɔŋ ʋ gəəno bire ʋ."
40020020	Zebedee nyɩnɔ da a zɔ Yeezuu ma kan a nyɩnɔ wɔɔ kɩ, an kukurə zɛ a taa, k'a hɔ yɛ han.
40020021	Yeezuu n a lar, a ʋ: "Bɔ ɩ lɛ n taa?" A n a nyɩ bɔ ʋ, a ʋ: "Lɛ ka kʋ mɔɔ nyɩnɔ hɩɩyɔɔ nɔɔm n bɩ nyɩnta ɩbɩɩ cirbəə bɩ nɔ ʋ. Deem ɩ bɩsɩ, deem ɩ jɩsa."
40020022	Yeezuu n a hɩ ŋ nɩ, a ʋ: "Awɔɔ n hɔ k'a n'a yɛm bɩ dɔ y. Awɔɔ y'a dam ma, a fɩryɩrɛ kʋ mɔɔ n n'a yɩm bɩ yɩ ra?" Ŋ n a nyɩ bɔ ʋ, ŋ ʋ: "Wɔɔ ʋ da ma."
40020023	Yeezuu n a hɩ ŋ nɩ, a ʋ: "Fɩryɩrɛ kʋ mɔɔ n n'a yɩm bɩ, awɔɔ y'a yɩrɛ. Bɩ, k'a gɔɔta mɔɔ jɩsa kan mɔɔ bɩsɩ bɩ kɩ nyɩntarɛ nɩ, mɔɔ n m da ma, m zaa ka y, bala, mɔɔ n m so ŋ ʋ y. N zɛm bɩ ŋ ka gʋɔɔ kʋ mɔɔ Zɩ bɩncɛrɔ wɔɔ banka ŋ minto rɔ wɔɔ ʋ."
40020024	Karɩndanyɩnɔ buro kʋ ŋ gɔɔta rɔ wɔɔ kʋ ŋ naa ma bɩ, ŋ nɔ ma ʋ kan danyɩnɔ hɩɩyɔɔ wɔɔ kɩ.
40020025	Yeezuu n ŋ bir, an a hɩ ŋ nɩ, a ʋ: "Awɔɔ dɔ, a ʋ: gʋɔɔ k'awɔɔ nɩ dɩgarɛ ŋ ma kɩfɩɩrɔ wɔɔ, ŋ cinno ɩ paŋŋa barɛ ŋ ma, paŋŋazannɔ n n'a hɔɔnhɔ bam gʋɔɔ wɔɔ ma sɔ.
40020026	B'a n a ga m, an yɩ ncɩnaaʋ awɔɔ bire ʋ y. Bɩ, kʋ gʋaa lɛ taa k'a yɩ jɩtaarɛ awɔɔ bire ʋ, k'an a ba awɔɔ zibəənyɩ.
40020027	Bɩ, kʋ gʋaa lɛ taa k'a yɩ lɛɛkarɛzaa awɔɔ bire ʋ, k'an a ba awɔɔ lɔ.
40020028	Bala, Gʋaanyɩ bɩ n bʋr kʋ gʋɔɔ n'a hɔɔnhɔ ba y, bʋr a ʋ k'a b'a ba gʋɔɔ zibəənyɩ, k'a ga, kʋ gʋɔɔ gʋta n bʋmbɔrɛ yɩ."
40020029	Bɔ kʋ ŋ y'a ʋ Zeriko ʋ bɩ, gʋaa cir gʋta zu Yeezuu jɛ ʋ.
40020030	Bʋʋrɔ nyɩnta hɩɩya zaa bɩ lezi. Kʋ ŋ y'a ma, ŋ ʋ: Yeezuu n nɩ cenim bɩ, ŋn'a sɩŋŋɩda ba ŋn'ɩ zee dam, ŋ ʋ. "Karɩnsaamba, Davɩd Nyɩ, wɔɔ cicir zɛ!"
40020031	Gʋɔɔ wɔɔ nɩ bʋgʋr barɛ ŋ ma, ŋ ʋ, ŋn'a tʋr ka, bɩ ŋ y'a banka ŋn'a da ra: "Karɩnsaamba, Davɩd Nyɩ, wɔɔ cicir zɛ!"
40020032	Yeezuu n jɩm, an ŋ bir, an ŋ lar, a ʋ: "Awɔɔ lɛ n taa kʋ m bɔ ba awɔɔ minto?"
40020033	Ŋ n a nyɩ bɔ ʋ, ŋ ʋ: "Karɩnsaamba, a ka kʋ wɔɔ n lɛɛ yɩ."
40020034	Yeezuu n ŋ cicir zɛ, an a wɔ da ŋ mɩnyaarɔ wɔɔ ma. Lɛɛm bɩ, gʋɔɔ hɩɩyɔɔ wɔɔ ɩ lɛɛ yɩrɛ, ŋn'ɩ zum Yeezuu ʋ.
40021001	Kʋ ŋ y'a zɔ Zerizalɛm ma, ŋn'a zɔ Bɛtfazee jɩr ʋ Oliviyee ci mim ʋ bɩ, Yeezuu a karɩndanyɩnɔ nyɔɔ hɩɩya.
40021002	A n a hɩ ŋ nɩ, a ʋ: "K'a ta kʋ k'a n'awɔɔ lɛɛ naa ʋ. Awɔɔ brada yɩrɛ, n n a kʋsɩ kan a nyɩnnɩ kɩ, k'a hʋr a bʋr ŋ nɩ.
40021003	Kʋ gʋaa awɔɔ lar a hʋrlɛ zaa ma, k'a hɩ m a ʋ: Zuuba lɛ n taa. B'a yɩ ŋ tore ŋnɩ bʋr."
40021004	Ba mim naa do ʋ kʋ wosolɛsinnɩsorazaa bɩ hɔ k'a hɩ naa n kʋ yɩ. A ʋ:
40021005	K'a hɩ Siyɔn zannɔ m, a ʋ: K'a dɩga a cir k'a nɩ zɛrɛ a zi mɩŋŋazerle m, an da bra ʋ, brapoo m, brada nyɩnnɩ m.
40021006	Karɩndanyɩnɔ wɔɔ n ta, ŋnɩ hɔ kʋ Yeezuu a hɩ ŋ nɩ bɩ ba.
40021007	Ŋ n bʋr brada bɩ m kan a nyɩnnɩ bɩ kɩ, ŋn'a huuro ka ŋ la, Yeezuu n da ʋ.
40021008	Gʋɔɔ gʋta n a huuro ka zaa bɩ ra, gɔsɩnnɔ n gɔ lɛɛ yɩnyar ŋn'a ka zaa bɩ ra sɔ.
40021009	Gʋɔɔ kʋ ŋ nɩ Yeezuu lɛɛ kan gʋɔɔ kʋ ŋ n'a jɛ ʋ rɔ wɔɔ kɩ ɩ zee darɛ, ŋ ʋ: "Hozaana Davɩd Nyɩ! Gʋaa k'a nɩ zɛm Zuuba tɔ ma bɩ n barka yɩ! Woso n lɛbɔʋrɛ yɩ arzana ʋ!"
40021010	Yeezuu k'a gasʋ Zerizalɛm ʋ bɩ, kʋ bɩ gʋɔɔ wɔɔ haay ŋn'ɩ bɩrlɛ a mim ma, ŋn'ɩ laaka dam, ŋ ʋ: "Gʋaa naa do nka nɩ?"
40021011	Zamaa bɩ n'a nyɩ bɔŋ ʋ, ŋ ʋ: "Wosolɛsinnɩsorazaa Yeezuu m, a to a ʋ Nazarɛtɩ ʋ, Galilee kʋ ʋ."
40021012	Yeezuu n gasʋ Wosocɛ ʋ b'ʋ, an nɩ lam gʋɔɔ kʋ ŋ nɩ hɔ hɛɛnm, ŋn'ɩ hɔ sim nɔ wɔɔ ra. A busoolʋrlɛzannɔ taabɩrlɔ hɩnhɩsɩga kan cirpʋnnɔ hɛɛnno nyɩntaragɔrɔ kɩ.
40021013	A n a hɩ ŋ nɩ, a ʋ: "N n a gʋrsɩra ba Wosoci ʋ, n ʋ: 'N mɔɔ cɛ bɩ birm yaadarɛcɛ' ra? Awɔɔ n bɔkarɛ a sa, a ba konno nyaakʋndajɩ!"
40021014	Bʋʋrɔ kan kusiməro kɩ n a zɔ Yeezuu ma Wosocɛ ʋ b'ʋ an ŋ waa.
40021015	Wosocɛmannɩbənno jɩtannɔ kan wosocikarɩnsaambɔɔ wɔɔ kɩ heer n yɩ nyɩnta kan Yeezuu kɩ y, kʋ ŋ y'a yɩ an nɩ zi gʋta barɛ, kan nyɩnɔ kʋ ŋ nɩ zee dam Wosocɛ ʋ b'ʋ, ŋ ʋ: "Hozaana, Davɩd Nyɩ!"
40021016	Ŋ n a hɩ Yeezuu m, ŋ ʋ: "Ɩbɩɩ ɩ hɔ kʋ ŋ n'a hɩm bɩ mam na?" Yeezuu n a nyɩ bɔ ʋ, a ʋ: "Ɩɩn•••, awɔɔ n a karɩnda ba fɩɩga Wosoci b'ʋ, n ʋ: 'Ɩbɩɩ ka nyɩnɔ kan banfinnirɔ kɩ n n'a lɛ bɔrɛ ɩbɩɩ ʋ' ra?"
40021017	A m bɩ, Yeezuu n ŋ to b'ʋ, an a hʋr an bɔ kʋnɔ ʋ b'ʋ, an ta Betanii ʋ dɔ n mɛ m b'ʋ.
40021018	Yeezuu k'a wusigə dɔgta mɩŋŋa m, an nɩ tam kʋnɔ ʋ b'ʋ bɩ, nɔ a nyasʋ.
40021019	A n sɔɔn yɩ zaa bɩ lezi, an a zɔ ma b'a n hɔsɩ yɩ ma k'a lɛɛ bɛɛ bala y. A m bɩ, an a hɩ sɔɔn bɩ m, a ʋ: "Ɩbɩɩ b'ɩ yarɛ ɩ nyɩ da dɔ y!" Lɛɛm bɩ, sɔɔn bɩ ga.
40021020	Karɩndanyɩnɔ wɔɔ kʋ ŋ naa yɩ bɩ, ŋ zɛ kədə, ŋnɩ laaka da Yeezuu han, ŋ ʋ: "A a ba lɔ sɔɔn bɩ n ga lɛɛm ncɩnaaʋ?"
40021021	Yeezuu n a nyɩ bɔ ŋ nʋ, a ʋ: "Sɩra mɔɔ n'a hɩrɛ awɔɔ m: k'awɔɔ sɩra ka, bɩ bɩsɩkarɛ b'awɔɔ heer ʋ, awɔɔ mɔɔ zi kʋ mɔɔ ba sɔɔn naa do m bɩ bam. B'awɔɔ a da ma sɔ, a hɩ ci naa do m, a ʋ, ɩ bɔɔta naa ʋ, ɩ ɩ da higʋta ʋ. A bam maam.
40021022	K'awɔɔ sɩra ka, hɔ haay k'awɔɔ n n'a yɛm yaadarɛ nɔ ʋ haay bɩ, Woso yɩ ŋ karɛ awɔɔ ʋ."
40021023	Yeezuu k'a gasʋ Wosocɛ ʋ b'ʋ bɩ, a a sɩŋŋɩda ba, an nɩ hɔ dɩndam. Wosocɛmannɩbənno jɩtannɔ kan gʋɔɔgusinno kɩ a zɔ Yeezuu ma, ŋn'a lar, ŋ ʋ: "Lɛ kara ɩbɩɩ n ta m k'ɩ naa ba? Nka ɩ lɛ bɩ do ka ɩ b'ʋ?"
40021024	Yeezuu n a hɩ ŋ nɩ, a ʋ: "Kʋ m awɔɔ lar mim deem ma, deem bala, k'awɔɔ nyɩ bɔ ʋ, kʋ m bɔkarɛ, m lɛ kʋ mɔɔ n ta m bɩ jɩ hɩ awɔɔ m.
40021025	Batɛm kʋ Zaan n n'a kam bɩ, a to a ʋ Woso zi gɛɛ, gʋɔɔ zi?" Ŋ nɩ bɩsɩ kam kan kʋ kɩ, ŋ ʋ: "Kʋ wɔɔ ʋ a to a ʋ Woso zi, a y'a hɩrɛ, a ʋ: Bɔ minto m, wɔɔ n sɩra ka ʋ?
40021026	Bɩ kʋ wɔɔ ʋ gʋɔɔ zi, wɔɔ ɩ nyi bam zamaa bɩ kʋ ŋ Zaan dɔ wosolɛsinnɩsorazaa paan••• bɩ, ŋ bɩ yɛm kan ʋ kɩ y."
40021027	A m naa, ŋn'a nyɩ bɔ Yeezuu nʋ, ŋ ʋ: "Wɔɔ n a dɔ y." Yeezuu n a hɩ ŋ nɩ, a ʋ: "Mɔɔ bɩ lɛ kʋ mɔɔ n ta m, m nɩ naa bam bɩ jɩ hɩrɛ awɔɔ m sɔ y."
40021028	"Awɔɔ y'a hɔɔn dam mim naa do ma lɔ? Gʋaa ɩ nyɩnta nyɩnɔ m hɩɩya. A n a hɩ lɛɛkarɛzaa bɩ m, a ʋ: 'M nyɩnnɩ, ta her ɩ yaa zi ba mɔɔ dɩvɛnsɩra ʋ.'
40021029	Nyɩ bɩ n a nyɩ bɔ ʋ, a ʋ: 'Mɔɔ bɩ tarɛ y.' Maasɩrɛ k'a ba bɩ, a a hɔɔndarɛ lʋr an ta hɔsɩra b'ʋ.
40021030	Gʋaa bɩ n a ya, an a hɩ nyɩ vanta bɩ m maam sɔ. Nyɩ bɩ do ʋ: 'Ɩɩn•••, baaba,' b'a n ta y.
40021031	Nyɩnɔ hɩɩyɔɔ nɔɔn duro bire ʋ bɩ, nka y'a zɩ bɩ hɔɔnhɔ ba?" Ŋ n a nyɩ bɔ ʋ, ŋ ʋ: "Lɛɛkarɛzaa bɩ m". Yeezuu n a hɩ ŋ nɩ, a ʋ: "Sɩra mɔɔ n'a hɩrɛ awɔɔ m, yawʋrsinno kan lannɔ kʋ ŋ n'a mɩŋŋa hɛɛnm nɔ kɩ lɛɛkarɛ awɔɔ m Woso cirbəə bɩ nɔ ʋ.
40021032	Bala, Zaan-Batiisi bʋr awɔɔ zi, an zaa mɩŋŋa hɩnka awɔɔ m, b'awɔɔ n a mim si y. Bɩ, yawʋrsinno kan lannɔ kʋ ŋ n'a mɩŋŋa hɛɛnm nɔ kɩ a mim si. Awɔɔ naa yɩ, b'awɔɔ gɔɔta awɔɔ n a bɔ a taam k'a mim si y."
40021033	"K'a tʋr ka hɔbɔkʋrɛnoom vanta ma: Gʋaa ɩ nyɩnta, an dɩvɛn gɔ sɔɔn, an lambaar da ma, an yaa hɔn, k'a bɩr dɩvɛn bɩ hi bɔŋ ʋ, an bɛŋŋʋ dɔ sɔ k'a tɩr dɔ hɔsɩra bɩ ma. A n a sa, an a da gʋɔɔ wɔ ʋ, kʋ ŋ n'a zi ba, k'a b'a nyɔɔdʋ bɩ jir. A n a hʋr, an ta kʋ ʋ.
40021034	Dɩvɛn mɔsa k'a ku bɩ, an a zibəənyɩnɔ nyɔɔ hɔsɩra bɩ zibənno wɔɔ zi, kʋ ŋ n'aa a hɔ si, ŋnɩ b'a ka a ʋ.
40021035	Zibəənyɩnɔ wɔɔ n ŋ nyasʋ, ŋnɩ deem dundu, ŋnɩ deem zɛ gər, ŋnɩ deem bɩmba jaarɔ m, ŋn'a zɛ, an ga.
40021036	Hɔsɩrazaa bɩ n a ya, an zibəənyɩnɔ nyɔɔ gʋta an lɛ da biisi bɩ m. Bɩ, zibənno wɔɔ a ya ŋnɩ hɔ kʋ ŋ y'a ba lɛɛkarɛzannɔ wɔɔ m bɩ ba nawɔnnɔ m sɔ.
40021037	A nyarɛ ma bɩ, a nyɩyar a nyɔɔ, an n'a hɔɔn darɛ, a ʋ, kʋ mɔɔ nyɩ m naa, ŋ y'a daŋ ʋ.
40021038	Bɩ, zibənno wɔɔ kʋ ŋ y'a to ŋnɩ nyɩ bɩ yɩ bɩ, ŋn'a dɩndam kan kʋ kɩ, ŋ ʋ: 'Naa n nɩ zɛm b'a so a zɩ arzaka b'ʋ. K'a bʋr, k'ʋ a zɛ, k'ʋ ʋ so arzaka b'ʋ!'
40021039	Ŋ n a nyasʋ, ŋnɩ bɔ m hɔsɩra b'ʋ, ŋn'a zɛ gər."
40021040	Yeezuu n laaka da ŋ han, a ʋ: "Kʋ dɩvɛnsɩrazaa bɩ bʋr, bɔ an n'a bam zibənno wɔɔ nɩ?"
40021041	Ŋ n a nyɩ bɔ ʋ, ŋ ʋ: "A gʋɔɔ bʋnyaarɔ nɔɔn duro zɩnzɛm, a bɩ ŋ cicir zɛrɛ y, an hɔsɩra bɩ ka gʋɔɔ vantɔɔ ʋ ŋn'a zi ba, ŋn'a hɔ ka ʋ a dɔmɩm ʋ."
40021042	Yeezuu n a hɩ ŋ nɩ, a ʋ: "Awɔɔ n hɔ kʋ Wosoci b'a hɩ bɩ karɩnda ba ra? A a hɩ, a ʋ: Jaa kʋ cɛdonno wɔɔ a zo bɩ y'a ba cɛ bɩ jɩr jaa paŋŋazaa. Hɔ kʋ Zuuba a ba bɩ n naa do, wɔɔ nɩ dɩgam ma hɔ mɩŋŋa gʋta.
40021043	Bɩ y'a ka, mɔɔ n'a hɩrɛ awɔɔ m, mɔɔ ʋ, n Woso cirbəə bɩ yɔrɛ awɔɔ m, n n a ka do vanta ʋ an cirbəə bɩ zibəə k'a a ga m bɩ ba. [
40021044	Kʋ gʋaa a do jaa naa do ra, a hɩsɩga dam, bɩ kʋ jaa b'a da gʋaa ra a gʋaa bɩ do hɔɔnsɩrɛ.]"
40021045	Wosocɛmannɩbənno jɩtannɔ kan farizɛɛnrɔ wɔɔ kɩ kʋ ŋ Yeezuu hɔbɔkʋrɛnoonno nɔɔn duro ma bɩ, ŋ y'a dɔ ŋ ʋ, a hɩ a nawʋrɛ a ma.
40021046	Ŋ n'a kam ma k'a nyasʋ, bɩ, ŋ yɩ nyi bam zamaa bɩ m, bala, zamaa b'ɩ dɩgam Yeezuu ma wosolɛsinnɩsorazaa.
40022001	Yeezuu a ya, an hɔbɔkʋrɛnoom da ŋ nɩ, a ʋ:
40022002	"Woso cirbəə bɔ kʋ rɛ kan cir k'a a nyɩnnɩ lʋsarɛ cibsa ba kɩ.
40022003	A n a zibəənyɩnɔ nyɔɔ kʋ ŋ n'aa gʋɔɔ k'a hɩ ŋ nɩ kʋ ŋ nɩ bɩ cibsa bɩ rɔ wɔɔ bir, ŋnɩ bɔkarɛ ŋ ʋ, a bɩ zɛrɛ y.
40022004	A n a ya, an zibəənyɩnɔ vantɔɔ nyɔɔ an a hɩ ŋ nɩ, a ʋ: 'K'a yaa hɩ gʋɔɔ kʋ mɔɔ ŋ bir cibsa bɩ ma rɔ wɔɔ m, a ʋ: mɔɔ cibsa bɩ banka m a nya, mɔɔ m dono zɩnzɛ kan m hɔbɩsɩrɔ gʋtɔɔ kɩ, hɔ haay banka, k'a bʋr cibsa bɩ ma kɛɛrɛ.'
40022005	Bɩ, gʋɔɔ wɔɔ n dɩga cibsa birle bɩ ma hɔsɩ y, ŋn'a hʋr ŋnɩ ta a zibəəjɩrɔ ʋ, naa n ta hɔsɩra ʋ, naa n ta daasɩ ʋ mɔdrɔ hɛɛjɩ ʋ.
40022006	Ŋ n gɔɔta rɔ wɔɔ n zibəənyɩnɔ wɔɔ nyasʋ, ŋnɩ nyannɩ da ŋ ma, ŋnɩ bɔkarɛ, ŋnɩ ŋ zɩnzɛ.
40022007	Cir bɩ nɔ n ma ʋ, an sʋrdaarɔ nyɔɔ ŋn'aa gərzenno nɔɔn duro zɩnzɛ, ŋnɩ sɛ da ŋ kʋ bɩ ma.
40022008	A m naa, an a hɩ a zibəənyɩnɔ m, a ʋ: 'Cibsa bɩ hɔbɩrɛ bɩ bankarɛ nya, bɩ gʋɔɔ kʋ mɔɔ hɩ ŋ nɩ rɔ wɔɔ n a ga kʋ ʋ ba y.
40022009	K'a ta zaazɛkʋrarɔ wɔɔ ra, kʋ nka awɔɔ yɩ, k'a hɩ m k'an bʋr cibsa bɩ ma.'
40022010	A zibəənyɩnɔ wɔɔ n a hʋr, ŋnɩ zaarɔ sa ŋnɩ gʋɔɔ kʋ ŋ yɩ ŋ yɩ rɔ wɔɔ so kʋ ma, gʋɔɔ mɩŋŋɔɔ, kan gʋɔɔ bʋnyaarɔ kɩ. Gʋɔɔ n cɛ kʋ n nɩ cibsa bɩ baŋ ʋ bɩ han.
40022011	Cir bɩ gasʋ k'a dɩga gʋɔɔ kʋ ŋ bʋr cibsa bɩ ma rɔ wɔɔ ma, an a to, an gʋaa yɩ, gʋaa bɩ do n harcɩntarɛ cibsa huu du a ma y.
40022012	A n a hɩ m, a ʋ: 'Ɩbɩɩ ba lɔ ɩ gasʋ naa ʋ, b'ɩbɩɩ ba harcɩntarɛ cibsa huu nɩ?' Bɩ gʋaa bɩ n a nyɩ bɔ ʋ y.
40022013	A m bɩ, cir bɩ n a hɩ zibəənyɩnɔ wɔɔ m, a ʋ: 'K'a gannɔ kan a wɔrɔ kɩ kʋsɩ a zo garga ra, monsigə ʋ. Lɛɛ bɩ do an nɩ nyi kaŋ ʋ, an a sɔ sʋ.' "
40022014	Yeezuu n a ya, an a hɩ, a ʋ: "N gʋɔɔ bir gʋta, bɩ, n nɩ ŋ nyʋkɔ ʋ rɔ wɔɔ poore."
40022015	Naa jɛ ʋ bɩ, farizɛɛnrɔ ta, ŋn'aa a so kʋ ma, k'a a ka zaa k'a nɩ Yeezuu nyasʋm ma a meerbaa nɔ ʋ bɩ dɔ.
40022016	Ŋ n a karɩndanyɩnɔ kan Hɩrɔɔdɩ jɛzannɔ kɩ nyɔɔ Yeezuu zi, kʋ ŋ n'aa hɩ m, ŋ ʋ: "Karɩnsaamba, wɔɔ dɔ wɔɔ ʋ sɩra ɩbɩɩ n'a hɩm, Woso zaa ɩbɩɩ n'a dɩndam sɩra bɩncɛ ʋ, ɩbɩɩ bɩr nyi bam gʋɔɔ nɩ y, b'ɩbɩɩ bɩr gʋɔɔ nyʋkɔŋ ʋ sɔ y.
40022017	Bɩ minto bɩ, ɩ hɔɔnhɔ hɩ wɔɔ m, wɔɔ lɛ bɩ zaa ka k'ʋ Rɔm cir yawʋr ka ʋ gɛɛ, ʋ b'a ka ʋ gɛ?"
40022018	Bɩ, kʋ Yeezuu ŋ zambʋ bɩ dɔ bɩ, a a hɩ ŋ nɩ, a ʋ: "Zambʋzannɔ! Bɔ m, awɔɔ nɩ mɔɔ makra barɛ?
40022019	K'a busoo kʋ n nɩ Rɔm cir yawʋr kam nɩ bɩ hɩnka m m." Ŋ n deniyee deem hɩnka m.
40022020	Yeezuu n ŋ lar, a ʋ: "Gʋaa mim kʋ n y'a da ʋ naa kan gʋrsɩra naa do kɩ, nka hɔɔ nɩ?"
40022021	Ŋ ʋ: "Rɔm cir hɔɔ m." A n a hɩ ŋ nɩ, a ʋ: "K'a maam k'a hɔ kʋ Rɔm cir hɔ m bɩ ka ʋ, k'a hɔ kʋ Woso hɔ m bɩ ka ʋ sɔ."
40022022	Meerbaa naa do a ka ŋ n zɛ kədə, ŋn'a hʋr, ŋnɩ Yeezuu to.
40022023	Hinni bɩ do ʋ bɩ, sadisɛɛnrɔ gɔsɩnnɔ bʋr Yeezuu zi. Bala, sadisɛɛnrɔ wɔɔ ʋ gəəno mɩmbɔʋrɛ b'a ʋ y. Ŋ n laaka da Yeezuu han, ŋ ʋ:
40022024	"Karɩnsaamba, Moyiisi a gʋrsɩra ba an a ka wɔɔ ʋ, a ʋ, kʋ gʋaa cɛmba ta ʋ, an ga an a lʋ to, b'a nyɩ ba ʋ y, k'a dam n lʋ bɩ si, k'an nyɩ yɩ kan kɩ a cɛmba bɩ minto.
40022025	A n bɔkarɛ, danyɩnɔ ɩ nyɩnta saanhɩna wɔɔ bire ʋ, lɛɛkarɛzaa bɩ n lʋ sa an ga, b'a n nyɩ yɩ kan lʋ bɩ kɩ y.
40022026	A hɩɩya hɔ bɩ n lʋ bɩ si, an ga, an lʋ bɩ to b'a n nyɩ yɩ kan kɩ y. A kaakʋ hɔ bɩ maam sɔ, saanhɩnarɔ wɔɔ haay ŋ gɩnga bɩ ŋ n nyɩ yɩ kan lʋ bɩ kɩ y.
40022027	Ŋ haay kur bɩ, lʋ bɩ n ga sɔ.
40022028	Gəəno mɩmbɔʋrɛ dɔmɩm ʋ, kʋ ŋ y'a mɩm bɔ ʋ, nka y'a so lʋ b'ʋ ŋ bireyaa ʋ? Bala, gʋɔɔ saanhɩnarɔ wɔɔ haay lʋ bɩ si."
40022029	Yeezuu n a nyɩ bɔ ʋ, a ʋ: "K'awɔɔ n gʋrsɩra mɩŋŋɔɔ wɔɔ dɔ kan Woso paŋŋa kɩ bɩ y'a ka awɔɔ n'a nyʋnnyɔɔm.
40022030	Bala, gəəno mɩmbɔʋrɛ dɔmɩm ʋ, yar bɩr lʋ sarɛ y, lʋ bɩr yar sarɛ y, bɔ ŋ y'a ʋ kʋ ʋ kan malɛɛkarɔ kʋ ŋ nɩ brama rɔ wɔɔ kɩ.
40022031	Bɩ, kʋ gəəno mɩmbɔʋrɛ mim nɩ, awɔɔ n hɔ kʋ Woso a hɩ awɔɔ m bɩ karɩnda ba ra? A a hɩ, a ʋ:
40022032	'Abraham kan Izakkɩ kɩ, Zakɔɔb kɩ Woso m mɔɔ m.' Gəəno Woso bɛɛ y, gʋɔɔ mɩsɩɩrɔ Woso m."
40022033	Yeezuu hɔdɩndarɛ naa do cem zamaa bɩ hɔɔndarɛ han.
40022034	Farizɛɛnrɔ wɔɔ kʋ ŋ y'a ma, ŋ ʋ, Yeezuu a ka sadisɛɛnrɔ wɔɔ b'a dam ma ŋn'a ya ŋnɩ meer ba bɩ, ŋ y'a so kʋ ma.
40022035	Ŋ gʋaa deem kʋ wosocikarɩnsaamba gʋta m bɩ laaka da Yeezuu han, k'a makra ba.
40022036	A ʋ: "Karɩnsaamba, lɛrɔ wɔɔ haay bire ʋ, kara ɩ lɛ da?"
40022037	Yeezuu n a nyɩ bɔ nʋ, a ʋ: " 'K'ɩ Zuuba Woso ŋʋa kan ɩ heer kɩ haay, kan ɩ nyi kɩ haay, kan ɩ hɔɔndarɛ kɩ haay.'
40022038	Lɛ k'a lɛ da, a m lɛ gʋta bɩ m naa do.
40022039	Lɛ hɩɩya hɔ k'a gʋtabaa lɛɛkarɛ hɔ bɩ ku bɩ m naa do: 'K'ɩ mim ŋʋa amba ɩ mɩŋŋa m.'
40022040	Moyiisi lɛrɔ wɔɔ haay kan wosolɛsinnɩsorazannɔ wɔɔ meerbaarɔ kɩ haay məsi m lɛrɔ hɩɩyɔɔ nɔɔn duro m."
40022041	Farizɛɛnrɔ wɔɔ kʋ ŋ y'a so kʋ ma bɩ, Yeezuu laaka da ŋ han, a ʋ:
40022042	"Awɔɔ y'a hɔɔn dam Krista ma lʋnlɔ? Nka nyɩ nɩ?" Ŋ n a hɩ m, ŋ ʋ: "Davɩd Nyɩ m."
40022043	Yeezuu n a hɩ ŋ nɩ, a ʋ: "B'a yɩ lɔ, Sɛnt-Ɛspri n a ka Davɩd n a bir a Zuuba? Bala, Davɩd b'a hɩ, a ʋ:
40022044	Zuuba Woso a hɩ mɔɔ zuuba m, a ʋ: nyɩnta mɔɔ bɩsɩ ʋ, kʋ m tolle ba m a ka, k'ɩ jɩnnɔ wɔɔ n nyɩnta ɩ gam taa.
40022045	K'a ɩ yɩrɛ ɩ ʋ Davɩd y'a birm a Zuuba, yɩ an nawʋm lɔ kɛɛrɛ kʋ Krista n yɩ Davɩd Nyɩ?"
40022046	Gɔsɩ n a da ma, an a nyɩ bɔ nʋ y. Hinni bɩ do tɛkka ma, gʋaa ba ʋ dɔ, a heer n kookoo k'a lar mim ma y.
40023001	Yeezuu a sɩŋŋɩda ba, an nɩ meer bam kan zamaa bɩ kɩ, a karɩndanyɩnɔ wɔɔ kɩ, an n'a hɩrɛ, a ʋ:
40023002	"Wosocikarɩnsaambɔɔ wɔɔ kan farizɛɛnrɔ wɔɔ kɩ, Moyiisi lɛrɔ wɔɔ ŋn'a hɩnkam gʋɔɔ m.
40023003	Bɩ minto bɩ, awɔɔ a ga m, a sɩra ka ŋ ʋ, a hɔ kʋ ŋ n'a hɩrɛ awɔɔ m haay bɩ ba, b'a bɩ zu ŋ zibəə ʋ y. Bala, ŋ bɩr hɔ kʋ ŋ n'a dɩndam gʋɔɔ m bɩ barɛ y.
40023004	Ŋ tɩr mɔr gorezaa kʋsɩ ŋn'a ka gʋaa mee, bɩ ŋ bɩr a wɔ dam ma k'a a da a zaa han, an a busu y.
40023005	Ziro kʋ ŋ nɩ ŋ bam haay rɔ wɔɔ ba ŋ nawʋm kʋ gʋɔɔ m dɩga a ma, bɩ y'a ka, Wosoci lemim kʋ ŋ tɩr a kʋsɩ a tusə ma gɛɛ a za ma bɩ ba ŋ tɩr a ʋ jintə, ŋ tɩr pɛɛra lensəzannɔ dɔ a huuro rɛ, k'an bɩr yɩm.
40023006	Lɛɛ mɩŋŋɔɔ ŋ tɩr a ka ma cibsarɔ bɩncɛ ʋ, sokʋma bɩncɛ ʋ, lɛɛ wɩsɩ ŋ tɩr a kam ma.
40023007	A ŋʋa ŋ tɩr a ʋ kʋ ŋ nɩ bɩr yaa darɛ a m mɩŋŋa gʋɔɔ gaa ʋ, kʋ gʋɔɔ n bɩr a birm karɩnsaamba.
40023008	B'awɔɔ, a bɩ yɛ kʋ n n'a bir karɩnsaamba y, bala, danyɩnɔ n'awɔɔ m haay, awɔɔ karɩnsaamba bɩ deem.
40023009	A bɩ gɔsɩ bir tara burə ʋ a ʋ, a Zɩ y, bala, awɔɔ Zɩ bɩ deem, an nɩ arzana ʋ bɩ.
40023010	A b'a ka ma kʋ n n'a bir jɩtaarɛ y. Bala, awɔɔ jɩtaarɛ bɩ deem, Krista m.
40023011	Gʋaa k'a lɛ da awɔɔ bire ʋ bɩ, k'an yɩ awɔɔ zibəənyɩ.
40023012	Kʋ gʋaa a mɩŋŋa busu, Woso y'a zerm. Kʋ gʋaa a mɩŋŋa zer, Woso y'a busum."
40023013	"Kʋsɩ ɩ kan awɔɔ kɩ, awɔɔ wosocikarɩnsaambɔɔ kan farizɛɛnrɔ zambʋzannɔ kɩ, awɔɔ ɩ Woso cirbəə bɩ lɛ tam kʋ gʋɔɔ bɩ gasʋ y. Awɔɔ mɩŋŋɔɔ bɩr gasʋrɛ y, bɩ gʋɔɔ kʋ ŋ lɛ n taa k'a gasʋ rɔ wɔɔ, awɔɔ bɩr brɔɔ tore ŋn'ɩ gasʋrɛ y. [
40023014	Kʋsɩ ɩ kan awɔɔ kɩ awɔɔ wosocikarɩnsaambɔɔ kan farizɛɛnrɔ zambʋzannɔ kɩ, awɔɔ ɩ zonno hɔ kʋ ŋ nɩ ta m bɩ yɔrɛ ŋ nɩ, a a ya, a gaa, an nɩ yaa jintoo dam kʋ n n'a hɩ a ma gʋɔɔ mɩŋŋɔɔ. Naa minto m, awɔɔ hʋnhʋrlɛ n nɩ yɩm maam-maam.]
40023015	Kʋsɩ ɩ kan awɔɔ kɩ, awɔɔ, wosocikarɩnsaambɔɔ kan farizɛɛnrɔ zambʋzannɔ kɩ, awɔɔ ɩ tam kʋrɔ ʋ tara burə ʋ kan kɔɔlʋʋ nɔ ʋ kɩ an n'a kam gʋaa deem taan••• ma k'an zu awɔɔ lɛrɔ wɔɔ ʋ, bɩ k'awɔɔ ku b'awɔɔ ka an yɩ sɛhar gʋaa gallɛm hɩɩya an lɛ da awɔɔ m.
40023016	Kʋsɩ ɩ kan awɔɔ kɩ, awɔɔ k'an bʋʋrɔ, an nɩ zaa hɩnkam gʋɔɔ m, awɔɔ y'a hɩrɛ, a ʋ: 'Kʋ gʋaa ler bɔ Wosocɛ bɩ tɔ ma hɔsɩ bɛɛ nɩ y, bɩ k'a ler bɔ Wosocɛ bɩ sarma bɩ tɔ ma pakra m k'an hɔ k'a hɩ bɩ ba.'
40023017	Hɔɔnwarzannɔ, bʋʋrɔ n'awɔɔ m! Kara ɩ lɛ da a mim nɩ? Sarma bɩ m gɛɛ, Wosocɛ k'a ka sarma bɩ nɩ yɩm Woso hɔ bɩ nɩ?
40023018	Awɔɔ a ya, an n'a hɩrɛ, a ʋ: 'Kʋ gʋaa ler bɔ mannɩduu ma hɔsɩ bɛɛ y, bɩ k'a ler bɔ mannɩhɔ k'a n'a burə ʋ bɩ ma, pakra m k'an hɔ k'a hɩ bɩ ba.'
40023019	Bʋʋrɔ n'awɔɔ m! Kara ɩ lɛ da? Mannɩhɔ bɩ n gɛɛ, mannɩduu k'a nɩ mannɩhɔ bɩ kam Woso ʋ bɩ nɩ?
40023020	Gʋaa k'a nɩ ler bɔm mannɩduu bɩ ma bɩ, ler bɔ a nawʋm duu bɩ ma, kan hɔ niŋŋə haay k'a nɩ duu bɩ burə ʋ bɩ kɩ.
40023021	Gʋaa k'a nɩ ler bɔm Wosocɛ bɩ ma bɩ, ler bɔ a nawʋm Wosocɛ bɩ ma, kan Woso k'a nɩ cɛ b'ʋ bɩ kɩ.
40023022	Gʋaa k'a nɩ ler bɔm arzana ma, ler bɔ a nawʋm Woso duu bɩ ma kan Woso mɩŋŋa k'a nyɩnta ra bɩ kɩ.
40023023	Kʋsɩ ɩ kan awɔɔ kɩ, wosocikarɩnsaambɔɔ kan farizɛɛnrɔ zambʋzannɔ kɩ, awɔɔ ɩ dʋlɛɛrɔ bu hɔ ganwʋrɛ bɔŋ ʋ an n'a kam Woso ʋ, a bɔkarɛ, a hɔ k'an mɩŋŋa Woso lɛrɔ wɔɔ nɔ ʋ bɩ to, amba: Tɩrgabaa, mɩŋŋabaa, kan sɩrabarɛ kɩ, nawɔnnɔ awɔɔ a ga m, a ŋ ba, a ŋ gɔɔtarɔ wɔɔ ba sɔ.
40023024	Awɔɔ k'an bʋʋrɔ, an nɩ zaa hɩnkam bɩ, awɔɔ y'a hɔ mire sʋrm k'a mɛɛm bɔ ʋ, b'awɔɔ ɩ yoonde monɩm.
40023025	Kʋsɩ ɩ kan awɔɔ kɩ, wosocikarɩnsaambɔɔ kan farizɛɛnrɔ zambʋzannɔ kɩ, awɔɔ ɩ hɔmihɔ kan hɔbɩrɛ mɔr burə kɩ sʋrgɔm, k'a dintim gʋ ŋ ma. Bɩ, ŋ nɔ rɔ wɔɔ, awɔɔ koorbaa zibəə kan a hɔɔndarɛ bʋnyaarɔ kɩ yɩ ŋ han.
40023026	Farizɛn, bʋʋ n'ɩbɩɩ m, lɛɛ ka ɩ hɔmihɔ bɩ nɔ sʋrgɔ, a burə bɩ hu bɔm sɔ.
40023027	Kʋsɩ ɩ kan awɔɔ kɩ, wosocikarɩnsaambɔɔ kan farizɛɛnrɔ zambʋzannɔ kɩ, bɔ awɔɔ ʋ kʋ rɛ kan gəənoyaarɔ huro kɩ, ŋ burə gʋɛrɛ n ta ʋ, an bɔkarɛ, ŋ nɔ ʋ b'ʋ bɩ, yaarɔ kan hɔɔ vənno do haay kɩ yɩ ŋ han.
40023028	Awɔɔ do m bɩ, gʋɔɔ ɩ dɩgarɛ a ma gʋɔɔ mɩŋŋɔɔ, an bɔkarɛ zambʋ kan bʋnyaabaa kɩ y'awɔɔ heer han."
40023029	"Kʋsɩ ɩ kan awɔɔ kɩ, wosocikarɩnsaambɔɔ kan farizɛɛnrɔ zambʋzannɔ kɩ, gəənoyaarɔ awɔɔ nɩ ŋ bankam mɩŋŋa wosolɛsinnɩsorazannɔ minto, gʋɔɔ tɩrgɔɔ wɔɔ awɔɔ nɩ ŋ yaarɔ gʋɛrɛ dam ma.
40023030	A bɔkarɛ, an n'a hɩrɛ, a ʋ: 'Kʋ wɔɔ ɩ nyɩnta ʋ yaabɔɔ dɔmɩm ʋ, wɔɔ b'ʋ zɛm kʋ ra kan ŋ kɩ, ʋ wosolɛsinnɩsorazannɔ wɔɔ zɩnzɛ y.'
40023031	Naa minto bɩ, awɔɔ mɩŋŋɔɔ nɩ kasɛtɩ karɛ a ʋ, gʋɔɔ kʋ ŋ wosolɛsinnɩsorazannɔ wɔɔ zɩnzɛ rɔ wɔɔ nyɩnɔ n'awɔɔ m.
40023032	K'a maam, k'a a tʋntɔ ʋ, k'a hɔ k'awɔɔ yaabɔɔ a sɩŋŋɩda ba bɩ nyambʋr.
40023033	Mɩnnɔ, cɩrkarɔ do n'awɔɔ m! Awɔɔ y'a hɔɔn dam lɔ, k'a a da ma, a a si Woso k'awɔɔ dʋdɔ yar, an awɔɔ da sɛhar ʋ bɩ lɛɛ?
40023034	Bɩ y'a ka, mɔɔ wosolɛsinnɩsorazannɔ, hɔɔnzannɔ kan wosocikarɩnsaambɔɔ kɩ nyɔɔrɛ awɔɔ zi. Awɔɔ nɔɔn zɩnzɛm, a gɔsɩnnɔ wɔ gɔdarkʋrarɔ ma, awɔɔ nɔɔn zɛm madɩɩrɔ m a sokʋmacɛrɔ ʋ, a fɩr ka ŋ ma kʋrɔ ʋ.
40023035	Naa minto bɩ, awɔɔ hʋnhʋrlɛ yɩm gʋɔɔ tɩrgɔɔ k'awɔɔ ŋ zɩnzɛ rɔ wɔɔ minto, an a sɩŋŋɩda sa gʋaa tɩrga Abɛl zɛrɛ ma, an ta an aa Baraki nyɩ Zakarii k'awɔɔ zɛ Wosocɛ bɩ bɩncɛ paan••• bɩ kan mannɩduu bɩ kɩ bire ʋ bɩ ma.
40023036	Sɩra mɔɔ n'a hɩrɛ awɔɔ m, hʋnhʋrlɛ k'a a ga m gʋɔɔ zɩnzɛrɛ naa do minto bɩ, her zamaana naa do n nɩ hʋnhʋrlɛ bɩ do yɩm."
40023037	"Zerizalɛm, Zerizalɛm, ɩbɩɩ k'ɩ nɩ wosolɛsinnɩsorazannɔ zɩnzɛm, ɩ nɩ gʋɔɔ kʋ Woso ŋ nyɔɔ ɩ ma rɔ wɔɔ bɩmbam jaarɔ m bɩ! Mɔɔ gallɛm karɔ m a ŋʋa kʋ m ɩ ɩ zamaa so kʋ ma m taa amba kʋrda tɩr a nyɩnɔ so kʋ ma a zarɔ taa bɩ m, b'awɔɔ n yɛ!
40023038	Bɩ kɛɛrɛ naa, 'N y'a bɔrɛ awɔɔ cɛ b'ʋ.'
40023039	Sɩra mɔɔ n'a hɩrɛ awɔɔ m: an a sɩŋŋɩda sa naa ma, awɔɔ b'a yarɛ a mɔɔ yɩ y, k'awɔɔ m b'a hɩ, a ʋ: 'Barka ɩ gʋaa k'a nɩ zɛm Zuuba tɔ ma bɩ mim ʋ!' "
40024001	Yeezuu k'a bɔ Wosocɛ b'ʋ k'a a hʋr bɩ, a karɩndanyɩnɔ wɔɔ a zɔ ma ŋn'ɩ Wosocɛ bɩ dɔrɛ mim hɩm nɩ.
40024002	A n a nyɩ bɔ ŋ nʋ, a ʋ: "Naa k'awɔɔ n'a yɩm haay naa, sɩra mɔɔ n'a hɩrɛ awɔɔ m: jaa deem bɩ gɔɔtarɛ a mim burə ʋ y. Ŋ haay zɛm bɩ wurgə."
40024003	Yeezuu k'a nɩ nyɩntam Oliviyee ci mim ʋ bɩ, a karɩndanyɩnɔ a zɔ ma a minto, ŋn'a lar, ŋ ʋ: "A hɩ wɔɔ m, ba naa do nawʋm brɔ? Makra kara n n'ɩbɩɩ zɛrɛ hɩnkarɛ kan durnya nyarɛ kɩ?"
40024004	Yeezuu n a nyɩ bɔ ʋ, a ʋ: "K'a dundo a zi kʋ gɔsɩ b'awɔɔ nyʋnnyɔɔ y.
40024005	Bala, gʋɔɔ zɛm gʋta, ŋnɩ meer ba mɔɔ tɔ m, ŋ ʋ: 'Mɔɔ m Krista,' bɩ ŋ gʋɔɔ nyʋnnyɔɔm gʋta.
40024006	Awɔɔ yarbarɛ mim mam, kan yarbarɛ k'a n'a dam ma an bɩ wuti bɩ mim kɩ, a bɩ dabɔʋ ba y. Bala, pakra m, kʋ naa haay n ba, bɩ durnya bɩ nyarɛ bɛɛ m cɩna y.
40024007	Do deem gʋɔɔ wutire ŋnɩ yar ba kan do vanta kɩ, tara deem zannɔ wutire ŋnɩ yar ba kan tara vanta zannɔ kɩ, nɔ nyɩntam kʋrɔ ʋ, bɩncɛrɔ niŋŋoo nyiŋŋəm.
40024008	Naa do haay bɩ, bɔ a ʋ kʋ rɛ kan lʋ nyɩ yɩrɛ fɩryɩrɛ sɩŋŋɩda kɩ.
40024009	Bɩ, n y'awɔɔ gʋrm, ŋnɩ fɩr ka awɔɔ ma, ŋn'a zɩnzɛ. Doro haay sɔrɛ awɔɔ m mɔɔ minto.
40024010	Dɔmɩnnɔ wɔɔ duro ʋ gʋɔɔ gʋta sɩrakarɛ tom, ŋnɩ ŋʋaar ba kʋ m, ŋnɩ sɔ kʋ m.
40024011	Ŋʋaarlɛsinnɩsorazannɔ zɛm gʋta ŋnɩ gʋɔɔ gʋta nyʋnnyɔɔ.
40024012	Mimbʋnyaa pasɩm gʋta, an a ka gʋaa cir gʋta ŋʋarɛ n nyɔɔ.
40024013	Bɩ, gʋaa k'a nyasʋ a sɩrakarɛ m kaŋŋɩda an ta an fɩryɩrɛ bɩ nyarɛ ku bɩ, bɩ zaa bʋmbɔrɛ yɩm.
40024014	Ŋ Woso lemim nyɩnta naa do pa dam durnya haay nɔ ʋ, k'an nyɩnta kasɛtɩ, doro minto. Naa jɛ, durnya nyarɛ n nɩ zɛŋ ʋ."
40024015	"K'awɔɔ bɩ 'Gʋaa kʋ hɔzaarbarɛzaa bʋnyaa m bɩ yɩ', wosolɛsinnɩsorazaa Danɩyɛl n a hɩ ma bɩ, an nɩ nyɩntam lɛɛ mɩŋŋa kʋ Woso bɩncɛ m, b'a n a ga nɩ y, gʋaa k'a nɩ karɩnda bam bɩ, k'a n'a jɩ ma mɩŋŋa.
40024016	Ncɩnaaʋ bɩ, gʋɔɔ kʋ ŋ nɩ Zidee ʋ bɩ, kʋ ŋ n'a si, ŋnɩ ta ciro ʋ.
40024017	Gʋaa k'a n'a cɛ mim ʋ bɩ, a b'a ka zerle ma k'a gasʋ a cɛ ʋ a hɔsɩ sa y.
40024018	Gʋaa k'a n'a hɔsɩra ʋ sɔ bɩ, a bɩ doo k'a yaa a huu sa y.
40024019	Dɔmɩnnɔ wɔɔ duro ʋ, a yɩm kʋsɩ lannɔ jɩsɩzannɔ wɔɔ ma, kan lannɔ kʋ ŋ nɩ nyɔ karɛ a nyɩnɔ ʋ rɔ wɔɔ kɩ.
40024020	K'a yaa da Woso m k'awɔɔ sire bɩ bɩ nyɩnta la barɛ dɔmɩnnɔ ʋ gɛɛ, sabaa hinni ʋ y.
40024021	Bala, a nyɩntam fɩryɩrɛ gʋta dɔmɩnnɔ an lɛ da fɩryɩrɛ haay ra, an a sa durnya sɩŋŋɩda ma an naa ma ku, naa lɔɔ n nyɩnta ʋ y, b'a bɩ nyɩntaŋ ʋ fɩɩga y.
40024022	Kʋ Woso bɛɛ dɔmɩnnɔ nɔɔn duro bɔrɛ, gɔsɩ bɩ larɛ y. Bɩ, a ŋ bɔrɛ a gʋɔɔ k'a ŋ nyʋkɔ ʋ rɔ wɔɔ minto.
40024023	Kʋ gʋaa a hɩ awɔɔ m, a ʋ: Krista ɩ naa ʋ, gɛɛ, a ɩ bra ʋ, a b'a si y.
40024024	Bala, kristarɔ ŋʋaarzannɔ kan ŋʋaarlɛsinnɩsorazannɔ kɩ nyɩntaŋ ʋ gʋta. Ŋ hoserlo bam kan makrarɔ kɩ, k'an yɩ ʋ, a a da ma, a gʋɔɔ kʋ Woso ŋ nyʋkɔ ʋ rɔ wɔɔ nyʋnnyɔɔ.
40024025	K'a tʋr ka mɩŋŋa, mɔɔ ser ka m a hɩ awɔɔ m.
40024026	Kʋ n b'a hɩ awɔɔ m, n ʋ, k'a dɩga, a ɩ poo ʋ, a bɩ ta y, gɛɛ kʋ n y'a hɩ awɔɔ m, n ʋ, a a nyaakʋm da naa ʋ, a b'a si y.
40024027	Amba brama tɩr nyakɩ bɔ dɔjɩr ʋ an ta meer ʋ bɩ, Gʋaanyɩ bɩ zɛm maam sɔ.
40024028	Lɛɛ kʋ hɔgər n ta ʋ bɩ, gɔbɩrgʋrɔ n n'a som kʋ ma ʋ."
40024029	"Kʋ fɩr gʋta dɔmɩnnɔ wɔɔ bɩ cem, woso bɩ gum dɔ y, mom bɩ gum sɔ y, monyaarɔ surm, brama hɔɔpaŋŋazannɔ haay nyiŋŋəm.
40024030	Dɔmɩm bɩ do ʋ bɩ, Gʋaanyɩ bɩ makra y'a hɩnkam brama. 'Do haay n nyi ka. Ŋ Gʋaanyɩ bɩ yɩrɛ an a to brama warkʋ mim ʋ' kan paŋŋa kɩ, lɛbɔʋrɛ gʋta nɔ ʋ.
40024031	'Ŋ hir gʋta bɩ hɛm, an a malɛɛkarɔ nyɔɔ durnya gʋrga siro wɔɔ ʋ, kʋ ŋ nɩ gʋɔɔ k'a ŋ nyʋkɔ ʋ rɔ wɔɔ so kʋ ma, an a sa durnya lɛ ma an ta a cɩntarɛ ma.' "
40024032	"K'a makra sa sɔɔn ma: k'awɔɔ b'a yɩ, an lɛɛ daa da, a lɛɛ nɩ kure, awɔɔ dɔ a ʋ, siire a zɔ.
40024033	A maam sɔ, k'awɔɔ bɩ minno nɔɔn duro yɩ, k'a dɔ a ʋ Gʋaanyɩ bɩ zɛrɛ a zɔ, bɩ, yɩ an nawʋm maam sɔ.
40024034	Sɩra mɔɔ n'a hɩrɛ awɔɔ m, zamaana naa do bɩ cenim, kʋ nawɔnnɔ haay bɛɛ ba y.
40024035	Brama kan tara kɩ cenim, bɩ mɔɔ meerbaarɔ wɔɔ bɩ cenle y."
40024036	"A n ta ʋ bɩ, gɔsɩ n dɔmɩm bɩ do kan a wakatɩ kɩ dɔ y. Baa, malɛɛkarɔ kʋ ŋ nɩ brama rɔ wɔɔ n a dɔ y, Nyɩ bɩ n a dɔ sɔ y. Zɩ bɩ y'a dɔ a deem.
40024037	Hɔ k'a ba Nowee dɔmɩm ʋ bɩ nyɩntaŋ ʋ sɔ Gʋaanyɩ bɩ zɛrɛ dɔmɩm ʋ.
40024038	Kʋ sɩra nɩ, an lɛɛ ka kʋ hi m durnya bɩ Nowee dɔmɩm b'ʋ bɩ, gʋɔɔ wɔɔ ɩ hɔbɩrɛ bɩm, ŋn'ɩ hɔ mim, ŋn'ɩ lʋ kam cɛ ʋ, ŋn'a nyɩnɔ kam gʋɔɔ ʋ ŋnɩ ŋ kam cɛ ʋ, an ta an aa dɔmɩm kʋ Nowee gasʋ kɔɔlʋʋ b'ʋ bɩ ku.
40024039	Ŋ n a zu a ʋ, ŋ n a dɔ ŋ ʋ hɔsɩ ɩ barɛ y, hi bɩ n tolle ba an bɩ cem ŋ nɩ haay. A yɩrɛ ncɩnaaʋ Gʋaanyɩ bɩ zɛrɛ dɔmɩm ʋ.
40024040	Kʋ gʋaa hɩɩya ɩ hɔsɩra ʋ: n deem gaam, n nɩ deem to.
40024041	Kʋ lannɔ hɩɩya ŋn'ɩ jaa lɔm, n deem gaam, n nɩ deem to.
40024042	Naa minto bɩ, a b'a zu a ʋ y, bala, awɔɔ n dɔmɩm k'awɔɔ Zuuba n nɩ zɛŋ ʋ bɩ dɔ y.
40024043	K'a mim naa do jɩ ma mɩŋŋa. Kʋ harzaa b'a dɔ a ʋ, koor bɩ zɛm gunuu wakatɩ naa do ma, a bɩ hinceem barɛ y, a bɩ koor bɩ tore an gasʋ a cɛ b'ʋ y.
40024044	Bɩ y'a ka, awɔɔ sɔ k'a a banka, bala, Gʋaanyɩ bɩ zɛm wakatɩ k'awɔɔ bɩr a hɔɔn dam ma b'ʋ y."
40024045	"Zibəənyɩ kara n mɩŋŋa, a hɔɔn n ta ʋ? Zibəənyɩ lɛɛzaa zibəə ka ʋ, a ʋ, an dɩga zibəənyɩnɔ mɩsɩrɔ wɔɔ ma mɩŋŋa k'a nɩ ŋ hɔbɩrɛ kaŋ ʋ a dɔmɩm ʋ.
40024046	Zibəənyɩ bɩ do nyɩntam mimbirenyɩntazaa, k'a lɛɛzaa b'a wusigə an bʋr har ʋ, an b'a ku an nɩ zibəə k'a ka ʋ bɩ barɛ.
40024047	Sɩra mɔɔ n'a hɩrɛ awɔɔ m, lɛɛzaa bɩ y'a kam an yɩ a har bɩ haay arzaka dɔmazaa.
40024048	Bɩ, kʋ zibəənyɩ bʋnyaa m, a y'a hɩrɛ a heer ʋ, a ʋ, mɔɔ Zuuba maasɩrɛ ba a bɩr zɛrɛ y.
40024049	A n wuti, an a muno wɔɔ zɛ, an hɔ bɩ, an bɛɛ mi kan bɛɛminno kɩ.
40024050	B'a Zuuba bɩ zɛm dɔmɩm kʋ zibəənyɩ bɩ bɩr dɔm ma b'ʋ, kan wakatɩ k'a n a dɔ bɩ kɩ ʋ.
40024051	A zibəənyɩ bɩ hʋnhʋrm mɩŋŋa, an zambʋzannɔ fɩryɩrɛ ka ma, bɩncɛ niŋŋə k'a nɩ nyi kaŋ ʋ, an a sɔ sʋ ʋ b'ʋ."
40025001	"Woso cirbəə bɩ bɔ kʋ rɛ kan nyɩmbɔnnɔ buro kʋ ŋ y'a fɩtɩrɛrɔ gʋr, ŋnɩ bɔ k'a yaa n'a zim zɛ ʋ kɩ.
40025002	Soor hɔɔn ɩ ba ʋ y, soor hɔɔn n ta ʋ.
40025003	Ŋ hɔɔn ba ʋ rɔ wɔɔ n a fɩtɩrɛrɔ gʋr, bɩ ŋ n nyɔɔ tɔ mɔr ʋ, ŋn'a sa y.
40025004	Bɩ, ŋ hɔɔn n ta ʋ rɔ wɔɔ, brɔɔ nyɔɔ tɔ mɔdrɔ ʋ ŋn'a na a fɩtɩrɛrɔ wɔɔ ma.
40025005	Bɩ, zim bɩ bɔkarɛ an maasɩrɛ ba a bɩr zɛrɛ y. Hinceem n nyɩmbɔnnɔ bu rɔ wɔɔ nyasʋ, ŋnɩ hinceem ba.
40025006	Gunuu wakatɩ bueerehɩɩya k'a b'a ku bɩ, zee n bɔ, a ʋ: 'Zim bɩ ba n nɩ! K'a bɔ a yaa a zɛ ʋ!'
40025007	A m naa, nyɩmbɔnnɔ bu rɔ wɔɔ n gu, ŋn'a fɩtɩrɛrɔ bankarɛ.
40025008	Ŋ hɔɔn ba ʋ rɔ wɔɔ n'a hɩm, ŋ ʋ: 'K'a nyɔɔ bɩ ka wɔɔ ʋ poore, bala, wɔɔ fɩtɩrɛrɔ wɔɔ ɩ lihim.'
40025009	Ŋ hɔɔn ta ʋ rɔ wɔɔ n a nyɩ bɔ ʋ, ŋ ʋ: 'Ayy•••, bala, a bɩ gʋta y, a bɩ wɔɔ bɔm kan awɔɔ kɩ y. K'a ta a yaa n a hɔ si a hɛɛrɛzannɔ wɔɔ zi.'
40025010	Ŋ hɔɔn ba ʋ rɔ wɔɔ n ta k'a yaa nyɔɔ bɩ si, a hʋr kʋ ŋ y'a ʋ bɩ, zim bɩ gɔɔta an bʋr ŋ jɛ ʋ, nyɩmbɔnnɔ kʋ ŋ y'a banka rɔ wɔɔ n gasʋ kan kɩ harcɩntarɛ cibsa cɛ ʋ b'ʋ, n nɩ cɛlɛ bɩ gaa, n n a ta a nyɩ m.
40025011	Maasɩrɛ k'a ba bɩ, nyɩmbɔnnɔ kʋ ŋ gɔɔta rɔ wɔɔ bʋr, ŋn'ɩ zee darɛ, ŋ ʋ: 'Karɩnsaamba, karɩnsaamba, cɛ bɩ gʋ wɔɔ m!'
40025012	Bɩ, b'a nyɩ bɔ ʋ, a ʋ: 'Sɩra mɔɔ n'a hɩrɛ awɔɔ m, mɔɔ n awɔɔ dɔ y.' "
40025013	Yeezuu n a ya, an a hɩ, a ʋ: "A bɩ hinceem ba y, bala, awɔɔ n dɔmɩm bɩ kan wakatɩ bɩ kɩ dɔ y."
40025014	"Woso cirbəə b'a ya, an bɔ kʋ rɛ kan gʋaa k'a n'a ŋʋam k'a ta kʋ ʋ, an a zibəənyɩnɔ bir, an a arzaka ka ŋ ʋ kʋ ŋ nɩ dɔ ma bɩ kɩ.
40025015	A n talan soor ka deem ʋ, an talan hɩɩya ka naa do ʋ, an talan deem ka a vanta ʋ. Gʋaa biyəə n n'a dam ma an zi ba m b'a ka ʋ, an bɔkarɛ, an cem.
40025016	Gʋaa k'a talan soor bɩ yɩ bɩ n ta an ter ba m, an talan soor vanta yɩ an a na ma.
40025017	Gʋaa k'a talan hɩɩya yɩ bɩ n ta an ter ba m sɔ, an talan hɩɩya yɩ an a na ma.
40025018	Bɩ, gʋaa k'a talan deem yɩ bɩ, ta a ʋ, an aa yaa hɔn, an a zuuba bɩ busoo nyaakʋm da ʋ.
40025019	Zibəənyɩnɔ wɔɔ zuuba bɩ, k'a ta tee••• bɩ, a a bɔ an bʋr, an n'a busoo bɩ mim laaka darɛ ŋ han.
40025020	Gʋaa k'a talan soor yɩ bɩ n a zɔ, an talan soor k'a yɩ an a na ma bɩ hɩnka, an a hɩ, a ʋ: 'Zuuba, talan soor ɩbɩɩ ka mɔɔ ʋ hɔɔ, talan soor vanta ba mɔɔ yɩ na.'
40025021	A zuuba bɩ n a hɩ m, a ʋ: 'Zibəənyɩ mɩŋŋa k'an tɩrga n'ɩbɩɩ m, a mɩŋŋa, ɩbɩɩ sɩra zi ba hɔ poore nɔ ʋ, mɔɔ hɔ gʋta zibəə karɛ ɩ ʋ, bʋr ɩ heernyɔɔ ba kan mɔɔ kɩ.'
40025022	Zibəənyɩ k'a talan hɩɩya yɩ bɩ n a zɔ, an a hɩ, a ʋ: 'Talan hɩɩya ɩbɩɩ ka mɔɔ ʋ, talan hɩɩya vanta ba mɔɔ yɩ na.'
40025023	A zuuba bɩ n a hɩ m, a ʋ: 'Zibəənyɩ mɩŋŋa k'an tɩrga n'ɩbɩɩ m, ɩbɩɩ sɩra zi ba hɔ poore nɔ ʋ, mɔɔ hɔ gʋta zibəə karɛ ɩ ʋ, bʋr ɩ heernyɔɔ ba kan mɔɔ kɩ.'
40025024	Zibəənyɩ k'a talan deem yɩ bɩ n a zɔ, an a hɩ, a ʋ: 'Zuuba, mɔɔ dɔ mɔɔ ʋ gʋaa kʋsɩ n'ɩbɩɩ m, lɛɛ k'ɩbɩɩ n hɔ duu ʋ bɩ ɩbɩɩ nɩ hɔ daŋ ʋ, lɛɛ k'ɩbɩɩ n hɔ sɔɔn ʋ bɩ ɩbɩɩ nɩ hɔ saŋ ʋ.
40025025	Nyibəə mɔɔ nyasʋ, mɔɔ n ta m aa ɩ busoo bɩ biitə tara ʋ, dɩga, ɩ busoo bɩ ba n nɩ.'
40025026	A zuuba bɩ n a nyɩ bɔ nʋ, a ʋ: 'Zibəənyɩ bʋnyaa yakʋzaa ra! Ɩbɩɩ dɔ mɩŋŋa ɩ ʋ, mɔɔ ɩ hɔ dam lɛɛ kʋ mɔɔ n hɔ duu ʋ, m nɩ hɔ sam lɛɛ kʋ mɔɔ n hɔ sɔɔn ʋ.
40025027	A dɔ k'ɩbɩɩ ʋ maam bɩ, mɔɔ busoo bɩ cɩnta ɩbɩɩ nawʋm busoocɩntarɛcɛ ʋ, mɔɔ wusigəre ma, mɔɔ yɩ m busoo bɩ sam kan nyɔɔdʋ kɩ.
40025028	Naa minto bɩ, k'a busoo talan deem k'an ta m bɩ yɔm, a ka talan bu zaa b'ʋ.
40025029	Bala, gʋaa k'an ta hɔ m bɩ, n y'a kam bɩ zaa ʋ, an a na ma, a hɔ m yɩ gʋta. Bɩ gʋaa k'a bam bɩ, baa hɔ k'an ta m bɩ, n bɩ yɔm nɩ.
40025030	Bɩ, k'a zibəənyɩ hɔ vam naa do zo garga ra monsigə ʋ. Lɛɛ bɩ do an nɩ baa daŋ ʋ, an a sɔ sʋ.' "
40025031	"Kʋ Gʋaanyɩ bʋr a cirbəə nɔ ʋ kan malɛɛkarɔ wɔɔ kɩ haay, a nyɩntam a cirbəəduu paŋŋazaa bɩ ra.
40025032	Durnya kʋrɔ haay gʋɔɔ y'a som kʋ ma a lɛɛ, an gʋɔɔ gʋngʋ a hɔ, amba hɔbɩsɩrɔ dundor tɩr seero gʋ biiro ma bɩ m.
40025033	A seero wɔɔ nyɔɔrɛ a bɩsɩ, an biiro wɔɔ nyɔɔ a jɩsa.
40025034	Cir bɩ y'a hɩrɛ a bɩsɩ ra zannɔ wɔɔ m, a ʋ: 'Awɔɔ kʋ mɔɔ Zɩ barka n nɩ kan a kɩ bɩ, k'a bʋr, a cirbəə kʋ Woso a banka awɔɔ minto durnya darɛ sɩŋŋɩda ʋ bɩ si.
40025035	Bala, nɔ mɔɔ zɛ, awɔɔ n hɔbɩrɛ ka mɔɔ ʋ, mɩsɩ mɔɔ zɛ, awɔɔ n hi ka mɔɔ ʋ, mɔɔ bʋr awɔɔ zi saana, awɔɔ mɔɔ si a har ʋ,
40025036	mɔɔ nyɩnta dɩgɩ, awɔɔ n huu du mɔɔ ma, mɔɔ n nyɩnta laafɩɩ y, awɔɔ bɩ dɩga mɔɔ ma, mɔɔ nyɩnta lɔnnɔcɛ ʋ, awɔɔ m bʋr mɔɔ zi b'ʋ.'
40025037	Meerbaa naa do jɛ ʋ, gʋɔɔ tɩrgɔɔ wɔɔ y'a hɩrɛ, ŋ ʋ: 'Zuuba, wɔɔ ɩbɩɩ yɩ brɔɔ nɔ n'ɩbɩɩ zɛrɛ, ʋ hɔbɩrɛ ka ɩbɩɩ ʋ, gɛɛ mɩsɩ n'ɩ zɛrɛ, ʋ hi ka ɩ ʋ?
40025038	Wɔɔ ɩbɩɩ yɩ brɔɔ saana, ʋ ɩbɩɩ si ʋ har ʋ, gɛɛ ɩbɩɩ n dɩgɩ, ʋ huu du ɩ ma?
40025039	Wɔɔ ɩbɩɩ yɩ brɔɔ ɩ nɩ yaaba m, gɛɛ ɩ nɩ lɔnnɔcɛ ʋ, ʋ ta, ʋ aa dɩga ɩ ma?'
40025040	Cir bɩ y'a hɩrɛ, a ʋ: 'Sɩra mɔɔ n'a hɩrɛ awɔɔ m, hɔɔ nɔɔn duro k'awɔɔ n n'a bam gʋɔɔ poorero nɔɔn gʋaa deem m bɩ, kʋ ŋ nɩ mɔɔ danyɩnɔ wɔɔ bɩ, a ba awɔɔ nawʋm mɔɔ m.'
40025041	Naa jɛ ʋ, a y'a hɩm jɩsa ra zannɔ wɔɔ m, a ʋ: 'K'a jɩ bɔ mɔɔ ma a ta laatʋ, awɔɔ kʋ Woso lerbɔrɛ bʋnyaa n'a jɛ ʋ, k'a ta sɛ k'a lihire ba ʋ, n n a banka Sʋtaana kan a malɛɛkarɔ kɩ minto b'ʋ.
40025042	Bala, nɔ mɔɔ zɛ, b'awɔɔ n hɔbɩrɛ ka mɔɔ ʋ y, mɩsɩ mɔɔ zɛ, b'awɔɔ n hi ka mɔɔ ʋ y,
40025043	mɔɔ nyɩnta saana, awɔɔ n mɔɔ si a har ʋ y, mɔɔ nyɩnta dɩgɩ, awɔɔ n huu du mɔɔ ma y, mɔɔ n nyɩnta laafɩɩ y, awɔɔ n bɩ dɩga mɔɔ ma y, mɔɔ nyɩnta lɔnnɔcɛ ʋ, awɔɔ n bɩ dɩga mɔɔ ma sɔ y.'
40025044	Brɔɔ y'a hɩm nɩ, ŋ ʋ: 'Zuuba, wɔɔ ɩbɩɩ yɩ brɔɔ nɔ n'ɩ zɛrɛ, mɩsɩ n'ɩ zɛrɛ, gɛɛ saana, ɩ n dɩgɩ, ɩ nɩ yaaba m, ɩ nɩ lɔnnɔcɛ ʋ, wɔɔ n dɩga ɩbɩɩ ma, k'ʋ da ɩ han?'
40025045	Cir bɩ y'a hɩrɛ ŋ nɩ, a ʋ: 'Sɩra mɔɔ n'a hɩrɛ awɔɔ m, k'awɔɔ n a ba gʋɔɔ poorero nɔɔn duro gʋaa deem m bɩ, awɔɔ n a ba mɔɔ m sɔ y.'
40025046	Ncɩnaaʋ bɩ, ŋ y'a hʋrlɛ ŋnɩ ta hʋnhʋrlɛ k'a nyarɛ ba ʋ bɩ nɔ ʋ, bɩ gʋɔɔ tɩrgɔɔ wɔɔ tam mɩsɩrbaa k'a nyarɛ ba ʋ bɩ nɔ ʋ."
40026001	Yeezuu k'a meerbaarɔ nɔɔn duro ba haay bɩ, a a hɩ a karɩndanyɩnɔ wɔɔ m, a ʋ: "Awɔɔ dɔ a ʋ pakkɩ cibsa n zizer.
40026002	N Gʋaanyɩ bɩ nyasʋrɛ, n n a zɛ gɔdarkʋra ma."
40026003	A m naa, wosocɛmannɩbənno jɩtannɔ, kan kʋ bɩ gʋɔɔgusinno wɔɔ kɩ n a so kʋ ma wosocɛmannɩbər jɩtaarɛ Kayiifʋ har ʋ.
40026004	Ŋ n kʋ ma k'a Yeezuu nyasʋ hɔɔnkarɛ m, a zɛ gər.
40026005	Ŋ n'a hɩrɛ, ŋ ʋ: "Ʋ b'a nyasʋ cibsa bɩ bire ʋ y, kʋ m bɛɛ zɛkʋma nyɩntam zamaa bɩ bire ʋ."
40026006	Yeezuu k'a ta Sɩmɔɔn kʋ n n'a birm kusimə bɩ har ʋ, Betanii ʋ bɩ,
40026007	Yeezuu k'a nyɩnta an nɩ hɔ bɩm bɩ, lʋ n a zɔ ma tidəər k'a lɛ n kʋsɩ m albatɩr jaa gedre ʋ, an a burgu Yeezuu mim la.
40026008	Karɩndanyɩnɔ wɔɔ kʋ ŋ naa yɩ bɩ, ŋ nɔ n yɩ y, ŋn'a hɩrɛ, ŋ ʋ: "Bɔ noonkahɔma n naa?
40026009	N y'a da ma, n nɩ tidəər naa do hɛɛ busoo gʋta ma, n n a ka ŋʋazannɔ ʋ."
40026010	Yeezuu k'a a dɔ a ʋ, ŋ yɩ meer barɛ ncɩnaaʋ bɩ, a a hɩ ŋ nɩ, a ʋ: "Bɔ m, awɔɔ nɩ lʋ naa do heer kɔrɛ? Zibəə mɩŋŋa a a ba mɔɔ m naa.
40026011	Ŋʋazannɔ gɔɔtarɛ ŋnɩ bɩr kan awɔɔ kɩ tee•••, bɩ mɔɔ ba kan awɔɔ kɩ tee••• y.
40026012	Tidəər naa do k'a a burgu mɔɔ ra naa, mɔɔ gər birle a a banka.
40026013	Sɩra mɔɔ n'a hɩrɛ awɔɔ m, lɛɛ haay kʋ gʋɔɔ n nɩ lemim nyɩnta naa do dɩndaŋ ʋ durnya lɛɛ haay ʋ bɩ, ŋ lʋ naa do zi k'a a ba bɩ tɔ darɛ a nɔ ʋ, ŋn'a dɩnda."
40026014	Bɩ kur bɩ, Zidas Iskarɩyɔtɩ karɩndanyɩnɔ bueerehɩɩyɔɔ wɔɔ gʋaa deem bɩ ta wosocɛmannɩbənno jɩtannɔ wɔɔ zi.
40026015	A n aa a hɩ ŋ nɩ, a ʋ, awɔɔ: "Bɔ hɔ awɔɔ n n'a kam mɔɔ ʋ, kʋ mɔɔ Yeezuu nyasʋ m a ka a ʋ?" Brɔɔ n wanzurfu busooyaa lɛ sa bukərku, ŋn'a ka ʋ.
40026016	Dɔmɩm bɩ do tɛkka ʋ, Zidas y'a kam toore mɩŋŋa ma k'a Yeezuu nyasʋ a ka ŋ ʋ.
40026017	Bur kʋ n nɩ nyʋnyɔɔ da ʋ cibsa lɛɛkarɛ dɔmɩm ma bɩ, karɩndanyɩnɔ wɔɔ bʋr Yeezuu zi, ŋn'a lar, ŋ ʋ: "Ɩbɩɩ lɛ n taa kʋ aa pakkɩ hɔbɩrɛ banka lɛɛ kara ʋ ɩbɩɩ minto?"
40026018	Yeezuu n a nyɩ bɔ ŋ nʋ, a ʋ: "K'a ta kʋnɔ ʋ b'ʋ niŋŋəzaa naa zi, a hɩ m, a ʋ: Karɩnsaamba ʋ, mɔɔ dɔmɩm a zɔ, ɩbɩɩ har mɔɔ n nɩ pakkɩ bɩ bɩŋ ʋ kan ŋ karɩndanyɩnɔ kɩ."
40026019	Karɩndanyɩnɔ wɔɔ hɔ kʋ Yeezuu a hɩ ŋ nɩ bɩ ba, ŋnɩ pakkɩ hɔbɩrɛ bɩ banka.
40026020	Yirbəə k'a da bɩ, Yeezuu nyɩnta k'a hɔ bɩ kan bueerehɩɩyɔɔ wɔɔ kɩ.
40026021	Hɔbɩrɛ bɩ kʋ ŋ n'a bɩm bɩ, Yeezuu n a hɩ, a ʋ: "Sɩra mɔɔ n'a hɩrɛ awɔɔ m, awɔɔ gʋaa deem mɔɔ nyasʋrɛ, an mɔɔ ka."
40026022	Karɩndanyɩnɔ wɔɔ heer n a zar, ŋn'ɩ laaka dam han deem-deem, ŋ ʋ: "Yɩ a nawʋm mɔɔ ra, Zuuba?"
40026023	Yeezuu n a nyɩ bɔ ʋ, a ʋ: "Gʋaa k'a a wɔ nyɔɔ laaga b'ʋ kan mɔɔ kɩ, bɩ m.
40026024	Gʋaanyɩ bɩ garɛ amba hɔ kʋ ŋ y'a gʋrsɩra ba a tɔ ma bɩ m, bɩ gʋaa k'a nɩ Gʋaanyɩ bɩ nyasʋm k'a ka bɩ kʋsɩ yɩrɛ. Kʋ gʋaa bɩ do ɩ nɩ yɩ, a jɩra m."
40026025	Zidas k'a nɩ zɛm b'a nyasʋ an a ka bɩ n a lar, a ʋ: "Mɔɔ m gɛɛ karɩnsaamba?" Yeezuu n a nyɩ bɔ ʋ, a ʋ: "Ɩbɩɩ y'a hɩ ɩ zi m."
40026026	Hɔbɩrɛ bɩ kʋ ŋ n'a bɩm bɩ, Yeezuu bur sa an barka da Woso m, an a zɩnzɛ ra, an bɔkarɛ an a ka a karɩndanyɩnɔ wɔɔ ʋ, an a hɩ ŋ nɩ, a ʋ: "K'a si a bɩ, naa do naa mɔɔ mɛ m."
40026027	Bɩ kur bɩ, an hɔmire sa, an barka da Woso m, an bɔkarɛ an a ka a karɩndanyɩnɔ wɔɔ ʋ, an a hɩ, a ʋ: "Awɔɔ haay k'a mi.
40026028	Bala, mɔɔ ma n naa, gʋaasɩbabaa ma m, an a lo gʋɔɔ ciiro minto, mimbʋnyaarɔ sugur yɩrɛ minto.
40026029	A hɩ mɔɔ nawʋrɛ awɔɔ m, mɔɔ bɩ m yarɛ m dɩvɛn daa mi dʋntɔ y, an ta an dɔmɩm kʋ mɔɔ n a mim kan awɔɔ kɩ m Zɩ cirbəə nɔ ʋ bɩ ku."
40026030	Kʋ ŋ cibsa bɩ laarɔ lɔ ŋn'a nya bɩ, ŋ y'a hʋr ŋnɩ ta Oliviyee ci ra.
40026031	Bɩ kur bɩ, Yeezuu a hɩ a karɩndanyɩnɔ wɔɔ m, a ʋ: "Gum naa do ʋ bala, awɔɔ haay y'a sɩrakarɛ tom mɔɔ minto, bala, n y'a gʋrsɩra ba Wosoci nɔ ʋ, n ʋ: 'Mɔɔ seero dundor bɩ zɛm, seero wɔɔ n hɩsɩga da.'
40026032	Bɩ kʋ mɔɔ bɩ m mɩm bɔ ʋ, mɔɔ lɛɛkarɛ awɔɔ lɛɛ Galilee ʋ."
40026033	Pɩyɛɛr n meerbaa bɩ sa, an a hɩ m, a ʋ: "Baa kʋ nawɔnnɔ haay a sɩrakarɛ to, mɔɔ bɩ m sɩrakarɛ tore y."
40026034	Yeezuu n a nyɩ bɔ ʋ, a ʋ: "Sɩra mɔɔ n'a hɩrɛ ɩbɩɩ m: Gum naa do ʋ bala, an lɛɛ ka koo baadarɛ m, ɩbɩɩ bɩsɩ kam mɔɔ ma gallɛm kaakʋ ɩ ʋ, ɩ n mɔɔ dɔ y."
40026035	Pɩyɛɛr n a hɩ m, a ʋ: "Baa kʋ ga mɔɔ nawʋm kan ɩbɩɩ kɩ, bɩ m. Mɔɔ bɩ bɩsɩ karɛ ɩbɩɩ ma y." A muno wɔɔ haay n a hɩ maam sɔ.
40026036	Bɩ kur bɩ, Yeezuu ta kan a karɩndanyɩnɔ wɔɔ kɩ lɛɛ kʋ n n'a birm Gɛtsemanee ʋ b'ʋ, an a hɩ ŋ nɩ, a ʋ: "K'a nyɩnta naa ʋ, kʋ m aa yaa da lɛɛ naa do ʋ kʋ m bʋr."
40026037	A n Pɩyɛɛr gaa kan Zebedee nyɩnɔ hɩɩyɔɔ wɔɔ kɩ. Heerzar kan dabɔʋ kɩ gasʋ ʋ.
40026038	A n a hɩ ŋ nɩ, a ʋ: "Mɔɔ heer a zar an a zɔ zɛ ma, k'a gɔɔta naa ʋ, a bɩ hinceem ba y."
40026039	A n ta lɛɛ poore, an a do an a meer ku tara ma, an nɩ yaa darɛ, an n'a hɩrɛ, a ʋ: "M Zɩ, kʋ fɩryɩrɛ naa do y'a dam ma an a gʋ mɔɔ ma, k'ɩ gʋ m ma. Kan naa kɩ haay ɩ bɩ mɔɔ hɔɔnhɔ ba y, ɩ hɔɔnhɔ ba."
40026040	A n a wusigə, an bʋr karɩndanyɩnɔ kaakʋrɔ wɔɔ zi, a bɩ dɩga a ŋ hinceem ba. A n a hɩ Pɩyɛɛr m, a ʋ: "Ncɩnaaʋ bɩ, awɔɔ n a da a mɩŋŋa ma a jɩm wakatɩ deem nɔ ʋ tɔkkɛ kan mɔɔ kɩ y!
40026041	K'a yaa da, a bɩ hinceem ba y, a yaa n a do makra nɔ ʋ. Gʋaa heer lɛ taa, b'a mɛsim paŋŋa ba ʋ y."
40026042	A n a ya, an a bɔ a hɩɩya hɔ ma, an yaa da, a ʋ: "M Zɩ, kʋ pakra m kʋ fɩryɩrɛ naa do n mɔɔ yɩ, k'an yɩ maam, k'ɩ hɔɔnhɔ n kʋ yɩ."
40026043	A n a ya, an a bɔ an bʋr karɩndanyɩnɔ wɔɔ zi, an bɩ ŋ yɩ ŋn'ɩ hinceem barɛ, hinceem k'a nɩ ŋ zɛm bɩ minto m.
40026044	Yeezuu n a ya, an a gʋ ŋ ma a kaakʋ hɔ ma, an aa so a yaadarɛ bɩ ra.
40026045	A n a bɔ an bʋr karɩndanyɩnɔ wɔɔ zi, an a hɩ ŋ nɩ, a ʋ: "Awɔɔ gɔɔta an nɩ hinceem bam, an nɩ hoon sim na? K'a dɩga a wakatɩ a ku, n Gʋaanyɩ bɩ nyasʋrɛ, n n a ka mimbʋnyaabənno ʋ.
40026046	K'a wuti! K'ʋ ʋ hʋr! Gʋaa k'a nɩ mɔɔ nyasʋm k'a mɔɔ ka bɩ lee ku."
40026047	K'a gɔɔta an nɩ meer bam bɩ, karɩndanyɩnɔ bueerehɩɩyɔɔ wɔɔ gʋaa deem Zidas bɩ lee ku. Bʋr a ʋ kan zamaa cir gʋta kɩ, ŋn'ɩ kargʋrɔ m kan bənkənno kɩ. Wosocɛmannɩbənno jɩtannɔ kan zɩɩfʋrɔ gʋɔɔgusinno wɔɔ kɩ yɩ ŋ nyɔɔ.
40026048	Zidas bɩ lɛɛ ka an hɔ k'a n'a bam ŋnɩ Yeezuu dɔ ŋn'a nyasʋ bɩ makra hɩnka ŋ nɩ, a ʋ: "Gʋaa kʋ mɔɔ n nɩ yaa dam nɩ kan daʋrɛ kɩ bɩ, gʋaa bɩ do m, k'a nyasʋ."
40026049	Zidas n a zɔ Yeezuu ma lɛɛm, an a hɩ m, a ʋ: "Karɩnsaamba, mɔɔ ɩ yaa darɛ ɩbɩɩ m!" A n bɔkarɛ, an yaa da m.
40026050	Yeezuu n a hɩ m, a ʋ: "M gʋaasɩba, hɔ k'ɩ bʋr, kɩ b'a ba bɩ ba." A m naa, gʋɔɔ wɔɔ n a zɔ Yeezuu ma, ŋn'a nyasʋ.
40026051	Bɩ, gʋɔɔ kʋ ŋ nɩ kan Yeezuu kɩ rɔ wɔɔ gʋaa deem a kargʋ gaa ʋ, an wosocɛmannɩbər jɩtaarɛ bɩ zibəənyɩ deem sakʋ, an a tʋr gʋ ma.
40026052	Yeezuu n a hɩ m, a ʋ: "Ɩ kargʋ bɩ du a caan ʋ, bala, gʋaa niŋŋə k'a nɩ yar bam kargʋ m bɩ, kargʋ n n'a zɛm gər.
40026053	Ɩbɩɩ n a dɔ ɩ ʋ, mɔɔ n da ma, m m Zɩ bir, an malɛɛkarɔ tisi bam hɔka-hɔka nyɔɔ mɔɔ m lɛɛm na?
40026054	Bɩ k'a yɩ ncɩnaaʋ, Wosoci bɩ meerbaa y'a bam lɔ, an kʋ yɩ? Bala, a a hɩ, a ʋ: Pakra m k'an yɩ ncɩnaaʋ."
40026055	Yeezuu n a ya, an a hɩ gʋaa cir bɩ m, a ʋ: "Bʋr awɔɔ ʋ kargʋrɔ m kan bannɔ kɩ k'a bɩ mɔɔ nyasʋ, ɩ ʋ, dazaamazaa m mɔɔ nɩ! Mɔɔ nyɩnta Wosocɛ ʋ b'ʋ dɔmɩm haay, m nɩ hɔ dɩndam, b'awɔɔ n mɔɔ nyasʋ y.
40026056	Bɩ naa do haay naa, ba a ʋ kʋ wosolɛsinnɩsorazannɔ wɔɔ meerbaarɔ kʋ ŋ nɩ Wosoci b'ʋ rɔ wɔɔ n kʋ yɩ." A m naa, karɩndanyɩnɔ wɔɔ haay n a si, ŋn'a bɔ Yeezuu ʋ.
40026057	Gʋɔɔ kʋ ŋ Yeezuu nyasʋ rɔ wɔɔ ta m wosocɛmannɩbər jɩtaarɛ Kayiifʋ har ʋ. Lɛɛ bɩ do wosocikarɩnsaambɔɔ wɔɔ a so kʋ ma ʋ, kan gʋɔɔgusinno wɔɔ kɩ.
40026058	Pɩyɛɛr n zu Yeezuu jɛ ʋ laatʋ, an ta an aa lee ku wosocɛmannɩbər jɩtaarɛ bɩ har ʋ. A n gasʋ har b'ʋ, an aa nyɩnta kan hallɛdɔmazannɔ wɔɔ kɩ, k'a dɩga mim bɩ nyambʋrlɛ ma.
40026059	Wosocɛmannɩbənno jɩtannɔ wɔɔ kan dʋdɔkənno wɔɔ haay kɩ y'a kam mim ma k'a ka Yeezuu ra, k'a ku a dʋdɔ yar, a ka kʋ n n a zɛ gər.
40026060	Bɩ, ŋ bɩr mim yɩrɛ y, baa kʋ gʋɔɔ bʋr gʋta ŋnɩ ŋʋaar ba k'a ka ra bɩ, ŋ n a da ma, ŋnɩ hɔsɩ yɩ k'a ka ra y. Gʋɔɔ hɩɩyɔɔ ɩ bɔkarɛ ŋnɩ bʋr.
40026061	Ŋ n a hɩ, ŋ ʋ: "Gʋaa naa do a hɩ, a ʋ: Mɔɔ m da ma, m Wosocɛ bɩ wurgə, m m ya, m a dɔ dɔmɩm kaakʋ nɔ ʋ."
40026062	Wosocɛmannɩbər jɩtaarɛ bɩ n wuti, an a hɩ Yeezuu m, a ʋ: "Ɩbɩɩ bɩr a nyɩ bɔŋ ʋ ra? Bɔ mim gʋɔɔ nɔɔn duro n a hɩrɛ ɩbɩɩ minto na?"
40026063	Bɩ, Yeezuu bɩr hɔsɩ hɩrɛ y. Wosocɛmannɩbər jɩtaarɛ bɩ n a ya, an lɛ ka ʋ, a ʋ: "Ɩ wer si Woso k'an mɩsɩr bɩ tɔ ma, sɩra hɩ wɔɔ m, ɩbɩɩ m Krista Woso Nyɩ bɩ gɛ?"
40026064	Yeezuu n a nyɩ bɔ nʋ, a ʋ: "Ɩbɩɩ n'a hɩrɛ, bɩ mɔɔ y'a hɩrɛ awɔɔ m, an a sɩŋŋɩda sa naa ma kɛɛrɛ bɩ, awɔɔ Gʋaanyɩ bɩ yɩrɛ an nyɩnta Woso paŋŋazaa bɩ bɩsɩ ra, awɔɔ y'a yɩm sɔ, an bɩr zɛm warkʋ mim ʋ."
40026065	A m naa, wosocɛmannɩbər jɩtaarɛ bɩ nɔ n ma ʋ, an a huuro kɩnkaansʋ, an a hɩ, a ʋ: "Woso sʋnsɔ a a wʋ, kasɛtɩzannɔ zibəə a ya an ta wɔɔ ma ra? Awɔɔ Woso sʋnsɔ k'a wʋ bɩ ma.
40026066	Awɔɔ y'a hɔɔn dam lɔ kɛɛrɛ?" Ŋ n a nyɩ bɔ ʋ, ŋ ʋ: "A a ga zɛ m."
40026067	Ŋ n lihi da a meer ma, ŋn'a wɔrɔ hunhuŋŋu ŋn'a zɛrɛ, gɔsɩnnɔ n n'a wɔ tɩntam lɛ, ŋn'a hɩrɛ, ŋ ʋ:
40026068	"Wosolɛsinnɩsorazaa zi ba, ɩ hɩ wɔɔ m, Krista, nka y'ɩ zɛ?"
40026069	Kʋ Pɩyɛɛr nɩ nyɩntam tɩnsara b'ʋ bɩ, wosocɛmannɩbər jɩtaarɛ bɩ zibəənyɩlʋrɔ wɔɔ gʋaa deem a zɔ ma, an a hɩ m, a ʋ: "Ɩbɩɩ ɩ kan Galilee gʋaa Yeezuu bɩ kɩ sɔ!"
40026070	Pɩyɛɛr n bɩsɩ ka gʋaa haay lɛɛ, an n'a hɩrɛ, a ʋ: "Mɔɔ n hɔ k'ɩbɩɩ ʋ k'ɩ hɩ naa jɩ dɔ y."
40026071	A n a hʋr b'ʋ, an nɩ tam har bɩ lɛ ma, zibəənyɩlʋ vanta n a yɩ, an a hɩ gʋɔɔ kʋ ŋ nɩ b'ʋ rɔ wɔɔ m, a ʋ: "Gʋaa naa do nyɩnta kan Nazarɛtɩ Yeezuu bɩ kɩ."
40026072	Pɩyɛɛr n a ya, an bɩsɩ ka Yeezuu ma, an n'a hɩrɛ, a ʋ: "Mɔɔ m wer si, mɔɔ n gʋaa naa do dɔ y."
40026073	Kʋ maasɩrɛ ba poore bɩ, gʋɔɔ kʋ ŋ nɩ b'ʋ rɔ wɔɔ a zɔ Pɩyɛɛr ma, ŋn'a hɩ m, ŋ ʋ: "Kʋ sɩra m, ŋ gʋaa n'ɩbɩɩ m sɔ, ɩbɩɩ meerbaa y'ɩ tojɩ hɩnkarɛ."
40026074	Pɩyɛɛr n a sɩŋŋɩda ba, an n'a wer sim, an n'a tarɛ a rɛ, a ʋ: "Mɔɔ n gʋaa naa do dɔ y!" Lɛɛm bɩ, koo n baa da.
40026075	Pɩyɛɛr n mim kʋ Yeezuu a hɩ m bɩ tɔ da a nɔ ʋ: "Ɩbɩɩ bɩsɩ kam mɔɔ ma gallɛm kaakʋ koo n bɔkarɛ, an baa da." A n bɔ, an nɩ nyi kam kan heer zar gʋta kɩ.
40027001	Dɔ k'a mɛ dɔgta mɩŋŋa m bɩ, wosocɛmannɩbənno jɩtannɔ wɔɔ kan tara bɩ gʋɔɔgusinno kɩ lɛ sa k'a Yeezuu ka zɛ ma.
40027002	Ŋ n a sur, ŋnɩ ta m, ŋn'aa ka Rɔm lɛɛzaa Pɩlatɩ b'ʋ.
40027003	Zidas Yeezuu nyasʋ an a ka, bɩ, k'a b'a yɩ ŋnɩ Yeezuu dʋdɔ yar k'a zɛ gər bɩ, a kʋrkʋr da, an a bɔ an a wanzurfu busooyaa bukərku rɔ wɔɔ ka wosocɛmannɩbənno jɩtannɔ wɔɔ ʋ kan gʋɔɔgusinno wɔɔ kɩ ʋ.
40027004	A n a hɩ ŋ nɩ, a ʋ: "Gʋaa k'a n hɔsɩ ba naa kʋ mɔɔ ka ŋn'a zɛ naa, mimbʋnyaa mɔɔ ba." Bɩ brɔɔ a nyɩ bɔ nʋ, ŋ ʋ: "Kara ɩ pakra ba wɔɔ ma? Ɩbɩɩ mim m!"
40027005	A n aa busoo bɩ lo Wosocɛ b'ʋ, an a hʋr, an ta an aa bar da a ma.
40027006	Wosocɛmannɩbənno wɔɔ n busoo bɩ gʋr, ŋn'a hɩ, ŋ ʋ: "Wɔɔ lɛrɔ wɔɔ nɔ ʋ, a n a ga m, kʋ wɔɔ n busoo naa do zar Wosocɛ bɩ busoo ra y, bala, gərzɛrɛ busoo m."
40027007	Ŋ nɩ kʋ ma, ŋnɩ busoo bɩ sa ŋnɩ mɔrdor hɔsɩra si m, k'an yɩ saanɔɔ gəənoyaa.
40027008	Bɩ y'a ka, n n hɔsɩra bɩ do tɔ ka, n ʋ: 'Ma sɩra,' an ta, an her dɔmɩm ku.
40027009	A m naa, wosolɛsinnɩsorazaa Zeremii meerbaa k'a ba bɩ n kʋ yɩ: 'Ŋ wanzurfu bukərku bɩ sa, ŋnɩ mɔrdor bɩ hɔsɩra bɩ si m, amba Zuuba a hɩ mɔɔ m bɩ m. Gʋaa kʋ Israyɛl nyɩnɔ kʋ ma, ŋn'a ter ba bɩ busoo m.'
40027011	Bɩ, Yeezuu yaa jɩm lɛɛzaa Pɩlatɩ lɛɛ. Bɩ n a lar, a ʋ: "Zɩɩfʋrɔ cir n'ɩbɩɩ m gɛ?" Yeezuu n a nyɩ bɔ ʋ, a ʋ: "Ɩbɩɩ hɩ ɩ zim."
40027012	Bɩ, wosocɛmannɩbənno jɩtannɔ wɔɔ kan gʋɔɔgusinno wɔɔ kɩ ɩ mim kam Yeezuu ra, b'a n hɔsɩ nyɩ bɔ ʋ y.
40027013	Pɩlatɩ n a hɩ m, a ʋ: "Ɩbɩɩ bɩr minno kʋ ŋ nɩ ŋ karɛ ɩ ra bɩ mam na?"
40027014	Bɩ, Yeezuu n deem taan••• nyɩ bɔ ʋ y, naa do a ka cir bɩ n zɛ kədə.
40027015	Pakkɩ cibsa biyəə ma, lɛɛzaa Pɩlatɩ bɩ tɩr lɔ kʋ zamaa bɩ lɛ n taa bɩ bɔ, an a ka ŋ ʋ.
40027016	A n bɔkarɛ lɔ deem ɩ nyɩnta b'ʋ, lɔ wɩsɩ, a tɔ m Barabas.
40027017	Pɩlatɩ n laaka da gʋaa cir k'a so kʋ ma b'ʋ bɩ han, a ʋ: "Nka awɔɔ lɛ n taa kʋ mɔɔ n wɔ saa ma, Barabas gɛɛ, Yeezuu kʋ n n'a birm Krista bɩ nɩ?"
40027018	Bala, Pɩlatɩ a dɔ mɩŋŋa a ʋ Yeezuu nyasʋ ŋ y'a ʋ ŋn'a ka a ʋ jɩmbaa minto.
40027019	Pɩlatɩ k'a nɩ nyɩntam dʋdɔkarɛ bɩncɛ ʋ bɩ, a laarɛ nyɔɔ da ma, kʋ n n a hɩ m, n ʋ: "Ɩ bɩ gasʋ gʋaa tɩrga naa do mim ʋ y. Bala, gunuu ʋ bɩ, mɔɔ fɩr yɩ nɩnnarɛ nɔ ʋ a minto."
40027020	Wosocɛmannɩbənno jɩtannɔ wɔɔ kan gʋɔɔgusinno wɔɔ k'ɩ gʋaa cir bɩ nyʋnnyɔɔm, kʋ ŋ nɩ Barabas bɔrɛ yɛ, kʋ ŋ nɩ Yeezuu garɛ yɛ.
40027021	Lɛɛzaa Pɩlatɩ bɩ n a ya, an ŋ lar, a ʋ: "Ŋ gʋaa hɩɩya bɩ barla bɩ, kara awɔɔ lɛ n taa kʋ m bɔ m a ka a ʋ?" Ŋ n a hɩ, ŋ ʋ: "Barabas."
40027022	Pɩlatɩ n laaka da ŋ han, a ʋ: "Bɩ bɔ mɔɔ n'a bam Yeezuu kʋ n n'a birm Krista bɩ nɩ?" Ŋ haay n a nyɩ bɔ ʋ, ŋ ʋ: "A wɔ gɔdarkʋra ma!"
40027023	Pɩlatɩ n laaka da, a ʋ: "Mimbʋnyaa kara a a ba?" Ŋ n zee da kan paŋŋa kɩ, ŋ ʋ: "A wɔ gɔdarkʋra ma!"
40027024	Pɩlatɩ k'a n'a yɩrɛ, a ʋ, awɔɔ b'a dam mim bɩ bankarɛ ma bɩ, bɩ zamaa bɩ y'a ŋʋam k'a lɛɛ zɛ kʋ ma bɩ, a hi kusi, an a wɔ hir m zamaa bɩ lɛɛ, an a hɩ, a ʋ: "Mɔɔ ba gʋaa naa do zɛrɛ barla y, awɔɔ mim m!"
40027025	Zamaa bɩ haay n a nyɩ bɔ ʋ: "K'a zɛrɛ mim n wɔɔ yɩ, kan ʋ nyɩnɔ kɩ."
40027026	A m naa do, Pɩlatɩ n Barabas bɔ, an a ka ŋnɩ Yeezuu zɛ madɩr m, an a ka kʋ n n a wɔ gɔdarkʋra ma.
40027027	Pɩlatɩ sʋrdaarɔ wɔɔ n ta Yeezuu m lɛɛzaa bɩ har ʋ b'ʋ, sʋrdaarɔ wɔɔ haay n a so kʋ ma ŋnɩ bɩr Yeezuu ma,
40027028	ŋn'a huuro bɔ ma, ŋnɩ zaba piinə du ma,
40027029	ŋnɩ laa waa ŋn'a ku a mim ma, ŋ ʋ, cinno firgə m, ŋnɩ bənkə da a bɩsɩ wɔ ʋ, ŋnɩ kukurə zɛ a taa ŋn'ɩ yaa wʋm ma, ŋn'a hɩrɛ, ŋ ʋ: "Wɔɔ ɩ yaa darɛ ɩbɩɩ m zɩɩfʋrɔ cir!"
40027030	Ŋ n'ɩ lihi dɩndam ma, ŋn'ɩ bənkə bɩ sarɛ ŋn'a zɛm nɩ a mim ma.
40027031	Kʋ ŋ yaa wʋ ma ŋn'a nya bɩ, ŋ zaba bɩ bɔ ma, ŋn'a huuro wɔɔ du ma, ŋn'a hʋr m k'a yaa wɔ gɔdarkʋra ma.
40027032	Bɔ kʋ ŋ y'a ʋ kʋ b'ʋ bɩ, ŋ Sirɛnnɩ gʋaa kʋ n n'a birm Sɩmɔɔn bɩ zɛ ʋ, sʋrdaarɔ wɔɔ n paŋŋa ba ma, an Yeezuu gɔdarkʋra bɩ busu.
40027033	Ŋ n lee ku lɛɛ kʋ ŋ n'a birm Golgotaa b'ʋ, a jɩ ʋ k'a hɩ a ʋ, 'Minkorgo bɩncɛ.'
40027034	Ŋ n dɩvɛn war kʋ ma kan hɔ hɛɛnr kɩ, ŋn'a ka ʋ, k'an a mi. K'a da a lɛ ma bɩ, a n a ŋʋa an a mi y.
40027035	Ŋ n a wɔ gɔdarkʋra ma, ŋnɩ pʋɛɛga da a huuro wɔɔ ma ŋnɩ ŋ jir.
40027036	Ŋ n a gaa, ŋnɩ nyɩnta b'ʋ, ŋn'ɩ dɔm ma.
40027037	Ŋ n Yeezuu zɛ bɩ jɩ gʋrsɩra ba warga ma, Yeezuu mim la gɔdarkʋra bɩ ma, ŋ ʋ: 'Yeezuu m naa, zɩɩfʋrɔ cir m.'
40027038	Ŋ konno wɔ hɩɩya gɔdarkʋra ma Yeezuu jɩr ʋ, deem a bɩsɩ, deem a jɩsa.
40027039	Gʋɔɔ kʋ ŋ nɩ cenim b'ʋ rɔ wɔɔ n'a mim zukə zɛrɛ, ŋn'a sʋnsɔ wʋrɛ.
40027040	Ŋ n'a hɩm Yeezuu m, ŋ ʋ: "Ɩbɩɩ k'ɩ n'ɩ dam ma, ɩ Wosocɛ bɩ wurgə, ɩ ya, ɩ dɔ dɔmɩm kaakʋ nɔ ʋ bɩ, ɩ bʋmbɔ ɩ zim kʋ Woso Nyɩ n'ɩbɩɩ m, k'ɩ zer gɔdarkʋra bɩ ma!"
40027041	Wosocɛmannɩbənno jɩtannɔ wɔɔ kan wosocikarɩnsaambɔɔ wɔɔ kɩ, gʋɔɔgusinno wɔɔ kɩ ɩ yaa wʋm ma sɔ, ŋn'a hɩrɛ, ŋ ʋ:
40027042	"A gʋɔɔ vantɔɔ bʋmbɔ, b'a b'a dam ma, an a mɩŋŋa bʋmbɔ y. Kʋ Israyɛl cir nɩ, k'an zer gɔdarkʋra bɩ ra kɛɛrɛ, k'ʋ sɩra ka ʋ.
40027043	A sɩra ka Woso ʋ, an a hɩ a ʋ, Woso Nyɩ n'a mɩ, kɛɛrɛ bɩ, kʋ Woso y'a ŋʋarɛ, k'a n a yɔ wa."
40027044	Konno kʋ ŋ yɩ ŋ wɔ gɔdarkʋra ma a jɩr ʋ rɔ wɔɔ y'a sʋnsɔ wʋm sɔ.
40027045	Sinsebir k'a da bɩ, monsigə gʋta zɛ tara burə ʋ, an ta an wakatɩ kaakʋ ku yirbəəre m.
40027046	Yirbəə wakatɩ kaakʋ zeezi bɩ, Yeezuu zee gʋta da, a ʋ: "Eloyii, Eloyii, lama sabaktaani?" A lɛ taa k'a hɩ, a ʋ: "Mɔɔ Woso, mɔɔ Woso, bɔ m, ɩ ɩ bɔ mɔɔ ʋ?"
40027047	Gʋɔɔ gɔsɩnnɔ kʋ ŋ nyɩnta b'ʋ rɔ wɔɔ naa ma, ŋn'a hɩrɛ, ŋ ʋ: "A ɩ Elii birm!"
40027048	Ŋ gʋaa deem n bra si, an aa hɔ mafʋ-mafʋda sa, an a nyɔɔ hɔ hɛɛnr ma an a da bənkə ma, an a ka Yeezuu ʋ k'an a mi.
40027049	Bɩ, a muno wɔɔ y'a hɩrɛ, ŋ ʋ: "Jɩm cɩna, k'ʋ dɩga a Elii zɛm b'a bʋmbɔ gɛ?"
40027050	Yeezuu n a ya, an zee gʋta da, an ga.
40027051	Lɛɛm bɩ, Wosocɛ bɩ pɛɛra bɩ n zɛ kumbir, an a sa mim ʋ an b'a zɛ tara ma. Tara n nyiŋŋə, ciro n wunwu,
40027052	gəənoyaarɔ n a gʋngʋ. Wosogʋɔɔ kʋ ŋ gɩnga rɔ wɔɔ gɔsɩnnɔ n a mɩm bʋmbɔ ʋ gʋta.
40027053	Ŋ n bɔ yaarɔ wɔɔ ʋ, Yeezuu k'a b'a mɩm bɔ ʋ bɩ hinni ʋ, ŋnɩ gasʋ Zerizalɛm ʋ, kʋ mɩŋŋa b'ʋ, gʋɔɔ gʋta nɩ ŋ yɩ.
40027054	Sʋrdaa zɔrɔ cir, kan sʋrdaarɔ kʋ ŋ nɩ dɔm Yeezuu ma rɔ wɔɔ tara bɩ nyiŋŋəre yɩ, kan hɔ k'a nyɩnta an ba haay bɩ kɩ, ŋ da n bɔ ʋ gʋta, ŋn'a hɩ, ŋ ʋ: "Sɩra m, Woso Nyɩ m paan•••"
40027055	Lannɔ nyɩnta b'ʋ guta, ŋn'a to laatʋ ŋn'ɩ dɩgam, zu ŋ y'a ʋ Yeezuu jɛ ʋ Galilee ʋ tee•••, ŋn'a dam han.
40027056	Magdalaa Maarii nyɩnta ŋ barla, kan Maarii, Zakkɩ kan Zozɛf kɩ da bɩ, kan Zebedee nyɩnɔ da kɩ.
40027057	Woso lɛ k'a b'a zo bɩ, Arimatee kʋ gʋaa arzakazaa deem k'a tɔ m Zozɛf bʋr, Yeezuu karɩndanyɩ deem m sɔ.
40027058	A n ta Pɩlatɩ zi, an aa Yeezuu gər bɩ yɛ han. Pɩlatɩ n lɛ ka, n n a ka ʋ.
40027059	A n gər bɩ sa, an pɛɛra fɛʋda burgu ma,
40027060	an a da a mɩŋŋa yaa daa k'a hɔ ci ʋ b'ʋ, an jaa gʋta gərgu an a ta rɛ, an a hʋr.
40027061	Magdalaa kʋ Maarii kan Maarii vanta bɩ k'ɩ nyɩntam b'ʋ, ŋn'a meer nya yaa bɩ rɛ.
40027062	Sabaa bankarɛ hinni k'a cem dɔ n mɛ bɩ, wosocɛmannɩbənno jɩtannɔ wɔɔ kan farizɛɛnrɔ wɔɔ kɩ zu kʋ ʋ ŋnɩ ta Pɩlatɩ zi.
40027063	Ŋ n a hɩ, ŋ ʋ: "Wɔɔ lɛɛzaa, ŋʋaarzaa naa do k'a nyɩnta an a hɩ, a ʋ: Dɔmɩm kaakʋ hinni ʋ, mɔɔ yɩ m mɩm bɔŋ ʋ bɩ, a tɔ ɩ wɔɔ nɔ ʋ.
40027064	Lɛ ka kʋ n n dɔ yaa bɩ ma, k'an ta an dɔmɩm kaakʋ bɩ ku, k'a karɩndanyɩnɔ wɔɔ b'a da ma, ŋnɩ bʋr, ŋn'a gər bɩ kʋna, ŋn'a hɩ zamaa bɩ m, ŋ ʋ: A a mɩm bɔ ʋ gəəno bire ʋ y. Kʋ m bɛɛ m, ŋʋaar naa do lɛ dam lɛɛkarɛ hɔ bɩ m."
40027065	Pɩlatɩ n a hɩ ŋ nɩ, a ʋ: "Awɔɔ ɩ sʋrdaarɔ m, k'a ta a ka ŋnɩ dɔ yaa bɩ ma amba awɔɔ a da ma bɩ m."
40027066	Ŋ n a hʋr, ŋnɩ ta, ŋn'aa jaa k'a ta yaa bɩ lɛ bɩ kʋsɩ, ŋnɩ gʋɔɔ da a dɔma ʋ.
40028001	Sabaa hinni bɩ k'a cem bɩ, hatʋ hinni ʋ wutigʋta m bɩ, Magdalaa Maarii kan Maarii deem bɩ kɩ bʋr, ŋnɩ bɩ dɩga yaa bɩ ma.
40028002	Tara n nyiŋŋə lɛɛm, Zuuba malɛɛka n a to brama an zer, an bɩ jaa bɩ gərgu an a gʋ yaa bɩ rɛ, an nyɩnta ra.
40028003	A mɛ n bɔ kʋ ʋ kan brama nyakɩ kɩ, a huu bɩ fu am lajaa hɔ bɩ m.
40028004	Sʋrdaarɔ wɔɔ da n bɔ ʋ, ŋ mɛ nɩ hinkəm, ŋn'a ba ɩ ʋ, gɩnga ŋ y'a ʋ.
40028005	Bɩ, malɛɛka bɩ meer ba kan lannɔ wɔɔ kɩ, a ʋ: "A da bɩ bɔ ʋ y. Mɔɔ dɔ mɔɔ ʋ Yeezuu kʋ n y'a wɔ gɔdarkʋra ma bɩ awɔɔ n'a kam ma.
40028006	A ba naa ʋ dɔ y, a a mɩm bɔ ʋ amba a lɛɛ ka an a hɩ bɩ m, k'a bʋr a dɩga lɛɛ k'a nɩ wʋtaŋ ʋ hɔɔ bɩ ma.
40028007	Bɩ, k'a ta zɔɔ a yaa hɩ a karɩndanyɩnɔ wɔɔ m, a ʋ: A a mɩm bɔ ʋ, bɩ, a ɩ lɛɛkarɛ awɔɔ lɛɛ Galilee ʋ, lɛɛ bɩ do awɔɔ naa yɩ ʋ, naa do mɔɔ kʋ m a hɩ awɔɔ m."
40028008	Lannɔ wɔɔ a hʋr yaa bɩ ra zɔɔ-zɔɔ, kan dabɔʋ kɩ heernyɔɔ gʋta kɩ, ŋn'a si, k'a yaa mim bɩ hɩ karɩndanyɩnɔ wɔɔ m.
40028009	Bɩ, Yeezuu bʋr an ŋ zɛ ʋ, an a hɩ ŋ nɩ, a ʋ: "Mɔɔ ɩ yaa darɛ awɔɔ m." Lannɔ wɔɔ n a zɔ ma ŋn'a gannɔ nyɩnnyasʋ, ŋnɩ kukurə zɛ a taa.
40028010	Yeezuu n a hɩ ŋ nɩ, a ʋ: "A da bɩ bɔ ʋ y. K'a ta a yaa hɩ mɔɔ danyɩnɔ wɔɔ m, ŋnɩ ta Galilee ʋ, ŋ mɔɔ yɩm b'ʋ."
40028011	Kʋ ŋn'ɩ tam bɩ, sʋrdaarɔ gɔsɩnnɔ bʋr kʋnɔ ʋ b'ʋ, ŋnɩ bɩ hɔ k'a ba haay bɩ sa, ŋn'a dɩnda wosocɛmannɩbənno jɩtannɔ wɔɔ m.
40028012	Brɔɔ n a so kʋ ma, kan gʋɔɔgusinno wɔɔ kɩ, ŋnɩ kʋ ma, ŋnɩ busoo ka sʋrdaarɔ wɔɔ ʋ gʋta.
40028013	Ŋ nɩ lɛ ka ŋ ʋ, ŋ ʋ: "K'a hɩ a ʋ, a karɩndanyɩnɔ ɩ bʋr gunuu ʋ, ŋnɩ b'a gər bɩ kʋna, bɩ ma bɩ, wɔɔ hinceem ba.
40028014	Bɩ, kʋ lɛɛzaa b'a ma, wɔɔ y'a dɩndarɛ dɔm, mim b'a nɔrɛ awɔɔ ma y."
40028015	Sʋrdaarɔ wɔɔ n busoo bɩ si, ŋnɩ hɔ kʋ ŋ y'a dɩnda ŋ nɩ bɩ ba, mim naa do n bɔ lɛɛ haay ʋ zɩɩfʋrɔ wɔɔ bire ʋ, an ta an lee ku her dɔmɩm ʋ.
40028016	Karɩndanyɩnɔ bueeredeem nɔ wɔɔ n a hʋr, ŋnɩ ta Galilee ʋ, ci kʋ Yeezuu a hɩ ŋ nɩ a ʋ, ŋnɩ ta ra bɩ burə ʋ.
40028017	Kʋ ŋ yaa yɩ bɩ, ŋnɩ kukurə zɛ, bɩ gɔsɩnnɔ sɩnsɩm ka.
40028018	Yeezuu n a zɔ ŋ ma, an a hɩ ŋ nɩ, a ʋ: "N paŋŋa do haay ka mɔɔ ʋ, brama kan tara kɩ burə ʋ.
40028019	Bɩ, k'a ta doro haay zi, a yaa gʋɔɔ wɔɔ ba mɔɔ karɩndanyɩnɔ, a batɛm ka ŋ ʋ, Zɩ kan Nyɩ kɩ Sɛnt-Ɛspri kɩ tɔ ma.
40028020	A hɔ kʋ mɔɔ dɩnda awɔɔ m haay bɩ dɩnda ŋ nɩ, kʋ ŋ nɩ zu ʋ. Bɩ mɔɔ ba n bɩr kan awɔɔ kɩ dɔmɩm haay nɔ ʋ, k'an ta an durnya nyarɛ ku."
41001001	Lemim nyɩnta k'a nɩ Woso Nyɩ Yeezuu Krista bɩ mim dɩndam bɩ n naa do.
41001002	Mim bɩ, a sɩŋŋɩda a ba, amba wosolɛsinnɩsorazaa Ezayii a gʋrsɩra ba biisi bɩ m, a ʋ: Mɔɔ nɩ m zibəəzaa nyɔɔrɛ ɩbɩɩ lɛɛ, k'an b'ɩ zaa banka.
41001003	A mɩŋŋa leer nɩ bɔm poohɔɔn ʋ, an n'a hɩrɛ, a ʋ: k'a Zuuba zaa banka, k'a a zaarɔ kʋ ŋ y'a tʋntɔ rɔ wɔɔ banka, k'a ŋ zɛ kʋ ŋ n yɩ tɩrga.
41001004	Kɛɛrɛ bɩ, Zaan a hɩnka poohɔɔn ʋ b'ʋ, an nɩ pa dam, a ʋ: "K'a a bɔ a taam, k'a batɛm si, k'a a mimbʋnyaarɔ sugur yɩ."
41001005	Zidee kʋ zannɔ kan Zerizalɛm kʋ zannɔ kɩ bʋr Zaan zi, ŋnɩ batɛm si Zʋrdɛn kɔ ʋ, ŋn'a mimbʋnyaarɔ hɩrɛ.
41001006	Zaan bɩ, yoonde ka huu a du a ma, an kʋmbar so a ʋ. Bɩsɩnɔ kan zɔɔn kɩ a n'a bɩrɛ.
41001007	A hɔdɩndarɛ nɔ ʋ bɩ, a y'a hɩm gʋɔɔ wɔɔ m, a ʋ: "Gʋaa nɩ mɔɔ jɛ ʋ, an nɩ zɛm, bɩ, a zaa paŋŋa cem mɔɔ han. Mɔɔ n m ga m, m sʋnta a taa, m a kʋsɔrɔ bar tɔkkɛ hʋnhʋr y.
41001008	Mɔɔ batɛm ka awɔɔ ʋ hi nɔ ʋ, bɩ, a mɩŋŋa zɛm bɩ batɛm ka awɔɔ ʋ Sɛnt-Ɛspri m."
41001009	Dɔmɩm bɩ do ʋ bɩ, Yeezuu a to Nazarɛtɩ ʋ, Galilee kʋ nɔ ʋ, an bʋr Zʋrdɛn kɔ ʋ k'a bɩ batɛm si Zaan zi.
41001010	Bɩ, k'a bɩ batɛm si an a nya, an nɩ bɔm hi b'ʋ bɩ, brama a gʋ, Sɛnt-Ɛspri n zer a mim ʋ, am cirpʋʋrɛ hɔ bɩ m.
41001011	Bɩ leer a to mim ʋ, an n'a hɩrɛ, a ʋ: "Mɔɔ Nyɩ kʋ mɔɔ ŋʋa bɩ n'ɩbɩɩ m, mɔɔ ɩbɩɩ ŋʋa kan m heer kɩ haay."
41001012	Lɛɛm bɩ, Sɛnt-Ɛspri a ka an ta poohɔɔn ʋ.
41001013	A gɔɔta b'ʋ dɔmɩm busi, Sʋtaana n'a gɩngam ma. A mɩsɩrbaa ba a nawʋm poohɔɔ barla, bɩ malɛɛkarɔ bʋr k'a b'a da han.
41001014	N Zaan nyasʋ, n n a du, Yeezuu n bɔkarɛ an bʋr Galilee ʋ,
41001015	an nɩ Woso lemim nyɩnta pa dam gʋɔɔ m, a ʋ: "Dɔmɩm b'a ku, Woso cirbəə b'a zɔ. K'a bɔ a taam, k'a lemim nyɩnta bɩ si."
41001016	Kʋ Yeezuu nɩ tam Galilee higʋta lɛ ra bɩ, a zɔbənno yɩ hɩɩya, Sɩmɔɔn kan a danzaa Andɩr kɩ, ŋn'ɩ zɔ bam, ŋn'ɩ zaŋŋa zom higʋta b'ʋ, bala, zɔbənno m.
41001017	Yeezuu n a hɩ ŋ nɩ, a ʋ: "K'a bʋr a zu mɔɔ ʋ, mɔɔ y'awɔɔ bam gʋɔɔkamazannɔ!"
41001018	Lɛɛm bɩ, ŋ zaŋŋarɔ wɔɔ to, ŋn'ɩ zum kʋ ʋ kan kɩ.
41001019	K'a ta lɛɛ poore bɩ, a Zebedee nyɩnɔ yɩ, Zakkɩ kan a danzaa Zaan kɩ, ŋn'ɩ zaŋŋarɔ bankarɛ a kɔɔlʋʋ nɔ ʋ.
41001020	Yeezuu n ŋ bir lɛɛm, ŋn'a zɩ Zebedee to kɔɔlʋʋ bɩ nɔ ʋ kan zibənno wɔɔ kɩ, ŋn'a hʋr, ŋn'ɩ zum kʋ ʋ kan kɩ.
41001021	Ŋ gasʋ Kapɛrnawum kʋ nɔ ʋ, sabaa hinni ʋ, Yeezuu n gasʋ zɩɩfʋrɔ sokʋmacɛ ʋ, an hɔ dɩnda.
41001022	Gʋɔɔ wɔɔ n zɛ kədə a hɔdɩndarɛ bɩ minto. Bala Woso paŋŋa an nɩ hɔ bɩ dɩndam nɩ, a bɩ hɔdeem kan wosocikarɩnsaambɔɔ wɔɔ hɔ kɩ y.
41001023	Dɔmɩm bɩ do ʋ bɩ, gʋaa kʋ zinəro n ta m nɩ ŋ sokʋmacɛ b'ʋ, an nɩ zee darɛ, an n'a hɩrɛ, a ʋ:
41001024	"Bɔ ɩbɩɩ lɛ n taa k'ɩ ba wɔɔ nɩ, Nazarɛtɩ Yeezuu? Bʋr ɩbɩɩ ʋ k'ɩ bɩ wɔɔ zibəə zar gɛ? Kʋ nka n'ɩbɩɩ m, mɔɔ dɔ: Woso gʋaa mɩŋŋa n'ɩbɩɩ m."
41001025	Yeezuu n meer ba ma, a ʋ: "Ɩ tʋr ka, k'ɩ bɔ gʋaa bɩ mɛ ʋ!"
41001026	Zinə bɩ n gʋaa bɩ hinkə kan paŋŋa kɩ, an bɔ a mɛ ʋ kan zee kɩ.
41001027	Gʋɔɔ wɔɔ haay zɛ kədə, ŋn'ɩ laaka dɩndam kʋ han, ŋ ʋ: "Bɔ m naa? Hɔdɩndarɛ daa kan paŋŋa gʋta kɩ bɩ ba n nɩ! A m lɛ da bɩ, Yeezuu ɩ həən sim zinəro wɔɔ ma, ŋn'a lɛ sire."
41001028	Yeezuu tɔ bɔ lɛɛ haay ʋ, Galilee kʋ ʋ.
41001029	Kʋ ŋ bɔ sokʋmacɛ ʋ lɛɛm bɩ, ŋ ta Sɩmɔɔn kan Andɩr kɩ har ʋ, kan Zakkɩ kɩ Zaan kɩ.
41001030	Bɩ ma bɩ, Sɩmɔɔn dində ɩ wʋtam kan mɛmarɛ kɩ. Lɛɛm bɩ, n yaabazaa bɩ mim hɩ Yeezuu m.
41001031	Yeezuu a zɔ, an a wɔ nyasʋ, an a ka an wuti. Mɛmarɛ bɩ n bɔ a mɛ ʋ, an wuti, an nyasʋ ŋ nɩ.
41001032	Yirbəəre m bɩ, woso lɛzore dɔmɩm ʋ bɩ, n bʋr yaabazannɔ m kan hɔɔzannɔ kɩ m haay Yeezuu zi.
41001033	Kʋ bɩ zannɔ haay a so kʋ ma har bɩ lɛ ma.
41001034	A yaabazannɔ kʋ ŋ nɩ cicir bam yaaba do haay m nɔ ʋ rɔ wɔɔ waa gʋta, an la zinəro ra gʋta gʋɔɔ mɛ ʋ. Yeezuu n zinəro wɔɔ to ŋn'ɩ meer barɛ y, kʋ ŋ y'a dɔ bɩ minto.
41001035	Dɔgta mɩŋŋa m, Yeezuu wuti, an bɔ, an ta poohɔɔn ʋ, an nɩ yaa dam b'ʋ.
41001036	Sɩmɔɔn wuti kan a muno kɩ, ŋn'a dɩndaŋ ʋ,
41001037	ŋn'aa yɩ, ŋn'a hɩ m, ŋ ʋ: "Gʋɔɔ wɔɔ haay y'a karɛ ɩbɩɩ ma!"
41001038	Bɩ, Yeezuu a nyɩ bɔ ʋ, a ʋ: "Ʋ ta kʋrɔ kʋ ŋ nɩ lezima rɔ wɔɔ ʋ sɔ, kʋ m aa Woso lemim nyɩnta dɩnda ŋ nɩ. Bala, bʋr mɔɔ ʋ bɩ minto."
41001039	A a da Galilee kʋrɔ wɔɔ zi haay, an nɩ hɔ dɩndarɛ ŋ nɩ ŋ sokʋmacɛrɔ wɔɔ ʋ, an nɩ lam zinəro ra.
41001040	Kusimə deem n b'a zɔ Yeezuu ma, an sʋnta, an a zuutə a taa, an n'a yɛm han, a ʋ: "K'ɩbɩɩ lɛ taa, ɩbɩɩ ɩ da ma, ɩ mɔɔ waa."
41001041	Yeezuu a cicir zɛ, an a wɔ hʋr, an a da ma, an a hɩ m, a ʋ: "Mɔɔ lɛ taa ma k'ɩ laafɩɩ yɩ."
41001042	Lɛɛm bɩ, yaaba bɩ bɔ kusimə bɩ mɛ ʋ, an a ba mɩŋŋa.
41001043	Bɩ jɛ ʋ bɩ, Yeezuu a nyɔɔ, an lɛ ka ʋ,
41001044	an n'a hɩrɛ, a ʋ: "Dundo ɩ zi, ɩ b'a ka ɩ hɩ gɔsɩ nɩ y. Ta ɩ yaa ɩ hɩnka wosocɛmannɩbər bɩ m, hubɔrɛ mannɩ kʋ Moyiisi lɛ ka awɔɔ ʋ k'a ba bɩ, k'ɩ bɩ ba, kʋ gʋaa biyəə n a dɔ, a ʋ, ɩbɩɩ laafɩɩ yɩ."
41001045	Bɩ, gʋaa bɩ bɔ, an a hʋr, an a sɩŋŋɩda sa, an nɩ mim bɩ dɩndam gʋɔɔ m lɛɛ haay ʋ. Naa do minto ma, Yeezuu b'a dam ma, an a hɩnka, an gasʋ kʋnɔ ʋ y. Gɔɔta a tɩr a ʋ bɔlɛɛmarɔ ʋ. Bɩ, gʋɔɔ a to lɛɛ haay ʋ, ŋn'ɩ zɛm Yeezuu zi.
41002001	Dɔmɩnnɔ kʋ ŋ cem nɔ wɔɔ nɔ ʋ, Yeezuu a wusigə, an bʋr Kapɛrnawum kʋnɔ ʋ, bɩ gʋɔɔ a ma ŋ ʋ, a lee ku an nɩ har ʋ.
41002002	Gʋɔɔ cir gʋta bʋr, ŋnɩ b'a so kʋ ma b'ʋ, lɛ ba b'ʋ y, baa cɛlɛ ma bɩ, lɛ ba ʋ sɔ y. Yeezuu nɩ Woso lemim dɩndam gʋɔɔ wɔɔ m.
41002003	Gʋɔɔ gɔsɩnnɔ bʋr zi mɛgarɛzaa m, ŋn'a busu gʋaa si.
41002004	Kʋ ŋ n a da ma, ŋn'ɩ tam nɩ Yeezuu zi bɩ, zamaa bɩ minto m, ŋ n cɛ mim bɩ hɔn ra, bɩncɛ kʋ Yeezuu n ta ʋ b'ʋ, ŋnɩ mɛgarɛzaa bɩ busu kan a wʋtarahɔ bɩ kɩ, ŋn'a zer cɛ bɩ yaa bɩ m.
41002005	Kʋ Yeezuu ŋ sɩrakarɛ bɩ yɩ bɩ, a a hɩ mɛgarɛzaa bɩ m, a ʋ: "M nyɩnnɩ, ɩ ɩ mimbʋnyaarɔ wɔɔ sugur yɩ!"
41002006	Wosocikarɩnsaambɔɔ gɔsɩnnɔ nɩ b'ʋ, ŋn'ɩ nyɩntam, ŋn'a hɔɔn darɛ a heer ʋ, ŋ ʋ:
41002007	"Bɔ m, gʋaa naa do nɩ meer naa do barɛ? Woso sʋnsɔ a n'a wʋm! Nka y'a da ma, an gʋaa mimbʋnyaarɔ sugur ka ʋ, kʋ Woso deem bɛɛ?"
41002008	Zɔɔ-zɔɔ bala, hɔ kʋ ŋ n'a hɔɔn dam ma a heer ʋ bɩ, Yeezuu a dɔ a zim, an ŋ lar, a ʋ: "Bɔ minto m awɔɔ n'a hɔɔn darɛ ncɩnaaʋ?
41002009	Kara m naanaa? Mɔɔ n b'a hɩm mɛgarɛzaa bɩ m, mɔɔ ʋ: ɩ ɩ mimbʋnyaarɔ sugur yɩ bɩ m gɛɛ, ɩ wuti, ɩ ɩ wʋtarahɔ bɩ gʋr, ɩ ta bɩ nɩ?
41002010	Bɩ, awɔɔ y'a dɔrɛ, a ʋ: Gʋaanyɩ b'a da ma, an gʋɔɔ mimbʋnyaarɔ sugur ka ŋ ʋ, tara burə ʋ naa ʋ."
41002011	A n a hɩ mɛgarɛzaa bɩ m, a ʋ: "Ɩbɩɩ, mɔɔ n'a hɩrɛ ɩbɩɩ m, ɩ wuti, ɩ ɩ wʋtarahɔ bɩ gʋr, ɩ doo ɩ har ʋ!"
41002012	Lɛɛm bɩ, a wuti, an a wʋtarahɔ bɩ gʋr, an bɔ m, gʋaa biyəə mɩm m. Gʋɔɔ wɔɔ n zɛ kədə, ŋn'a lɛ bɔ Woso ʋ, ŋ ʋ: "Wɔɔ n mim naa do lɔɔ yɩ deem y."
41002013	Yeezuu a ya, an ta Galilee higʋta lɛ ra. Gʋɔɔ wɔɔ haay bʋr zi, an nɩ Woso lemim dɩndarɛ ŋ nɩ.
41002014	K'a nɩ cenim bɩ, a Alfee nyɩnnɩ Levii yɩ. A n nɩ nyɩntarɛ a yawʋrsire bɩncɛ ʋ b'ʋ. Yeezuu n a hɩ m, a ʋ: "Zu mɔɔ ʋ!" Levii bɩ n wuti, an nɩ zum kʋ ʋ kan kɩ.
41002015	Kʋ Yeezuu nɩ nyɩntam Levii har ʋ b'ʋ k'a hɔ bɩ bɩ, yawʋrsinno kan mimbʋnyaabənno kɩ gʋta nyɩnta kan kɩ, kan a karɩndanyɩnɔ wɔɔ kɩ. Bala, gʋɔɔ gʋta zu kʋ ʋ kan Yeezuu kɩ.
41002016	Zɛkʋrazannɔ n ta ʋ, ŋn'ɩ ŋ birm farizɛɛnrɔ. Kʋ farizɛɛnrɔ wɔɔ kan wosocikarɩnsaambɔɔ wɔɔ kɩ a yɩ, an nɩ hɔbɩrɛ bɩm kan yawʋrsinno wɔɔ kɩ, mimbʋnyaabənno wɔɔ kɩ bɩ, ŋ y'a hɩ a karɩndanyɩnɔ wɔɔ m, ŋ ʋ: "A lɔ, an nɩ hɔbɩrɛ bɩm kan yawʋrsinno wɔɔ kɩ, mimbʋnyaabənno wɔɔ kɩ?"
41002017	Yeezuu k'a mim bɩ ma bɩ, a a hɩ ŋ nɩ, a ʋ: "Laafɩɩzannɔ lɛ baa lɔɔtɔr ma y, bɩ yaabazannɔ lɛ n taa lɔɔtɔr ma. Mɔɔ n bʋr kʋ m bɩ gʋɔɔ mɩŋŋɔɔ bir y, bʋr mɔɔ ʋ, kʋ m bɩ mimbʋnyaabənno bir."
41002018	Dɔmɩm bɩ do ʋ bɩ, Zaan karɩndanyɩnɔ kan farizɛɛnrɔ karɩndanyɩnɔ kɩ y'a lɛ kʋsɩm. Ŋ bʋr, ŋnɩ bɩ Yeezuu lar, ŋ ʋ: "Bɔ minto nɩ, Zaan karɩndanyɩnɔ wɔɔ kan farizɛɛnrɔ hɔɔ wɔɔ kɩ n'a lɛ kʋsɩm, b'ɩbɩɩ hɔɔ wɔɔ bɩr a lɛ kʋsɩrɛ?"
41002019	Yeezuu n a nyɩ bɔ ŋ nʋ, hɔbɔkʋrɛnoom darɛ m, a ʋ: "Kʋ gʋaa ɩ lʋsarɛ cibsa barɛ, lʋ bɩ zim bɩ n gɔɔta, an nɩ gʋɔɔ wɔɔ bire ʋ, ŋ y'a lɛ kʋsɩm na? Kʋ lʋ bɩ zim bɩ nɩ b'ʋ bɩ, ŋ b'a dam ma ŋn'a lɛ kʋsɩ y.
41002020	Dɔmɩnnɔ niŋŋoo zɛm bɩ nyɩnta ʋ, kʋ n bɩ lʋ bɩ zim bɩ gʋ ŋ ma, ŋ y'a lɛ kʋsɩm dɔmɩm bɩ do ʋ."
41002021	A n a ya, an a hɩ, a ʋ: "Gʋaa ba ʋ, an nɩ pɛɛra daa kər sam, an a sɩnsar kan huu gusire kɩ y. Pɛɛra daa kər bɩ n nɩ huu gusire hɔ bɩ gaam, an n'a kaansʋm, an nɩ cenim biisi han."
41002022	A n a ya, an a vanta hɩ ŋ nɩ, a ʋ: "Gʋaa ba ʋ, an nɩ dɩvɛn daa sam k'a tɔ hibɔɔnrɔ gusinno ʋ y. Kʋ n bɛɛ m, dɩvɛn bɩ hibɔɔnrɔ wɔɔ hɩnhaanm. Dɩvɛn bɩ kan hibɔɔnrɔ wɔɔ kɩ, ŋ y'a zaar bam. Bɩ, k'a dɩvɛn daa tɔ hibɔɔnrɔ daarɔ ʋ."
41002023	Hindeem ʋ, sabaa hinni ʋ, Yeezuu bɔ hɔsɩrarɔ ʋ. A karɩndanyɩnɔ wɔɔ kʋ ŋ zaa sa ŋn'ɩ tam bɩ, ŋ y'a sɩŋŋɩda ba, ŋn'ɩ hɔyaa gɔyir yɩnyarm.
41002024	Farizɛɛnrɔ wɔɔ n a hɩ ŋ nɩ, ŋ ʋ: "Dɩga, hɔ kʋ ŋ n'a bam sabaa hinni ʋ! A n a ga m, ŋn'a ba a hinni ʋ y."
41002025	Yeezuu n a hɩ ŋ nɩ, a ʋ: "Mim k'a pakra ba Davɩd m kan a gʋɔɔ kɩ bɩ dɔmɩm ʋ, hɔ niŋŋə k'a a ba, nɔ k'a ŋ nyasʋ bɩ,
41002026	gasʋ k'a ʋ Wosocɛ ʋ kan a gʋɔɔ wɔɔ kɩ, wosocɛmannɩbər jɩtaarɛ Abɩyataar dɔmɩm ʋ, an bur kʋ ŋ y'a cɩnta Woso m bɩ gʋr, an a bɩ kan a gʋɔɔ wɔɔ kɩ, awɔɔ n a karɩnda ba ra? Bɩ, ŋ n a ga m, ŋn'a bɩ, kʋ wosocɛmannɩbənno wɔɔ bɛɛ m bala y."
41002027	Yeezuu a ya, an a hɩ ŋ nɩ, a ʋ: "Hoonsire dɔmɩm bɩ ba Woso ʋ, gʋaa minto, bɩ, a n gʋaa ba hoonsire dɔmɩm minto y.
41002028	Bɩ y'a ka, Gʋaanyɩ bɩ m sabaa hinni bɩ minzaa."
41003001	Sabaa vanta hinni ʋ, Yeezuu a ya, an gasʋ zɩɩfʋrɔ sokʋmacɛ ʋ. B'ʋ bɩ, gʋaa deem n ta ʋ, a wɔ n ga.
41003002	Gʋɔɔ kʋ ŋ bʋr b'ʋ rɔ wɔɔ ɩ dɩgam Yeezuu ma, hɔ k'a n'a bam sabaa hinni ʋ, k'a gʋaa bɩ waam k'a yɩ. A ka brɔɔ nawʋm ma, k'a mim ka Yeezuu ra, mim naa do jɛ ʋ.
41003003	Yeezuu n a hɩ wɔgərzaa bɩ m, a ʋ: "Wuti, ɩ bʋr bireyaa ʋ naa ʋ!"
41003004	B'a a hɩ gʋɔɔ wɔɔ m, a ʋ: "Sabaa hinni ʋ, bɔ barɛ n mɩŋŋa? Zibəə mɩŋŋa barɛ m gɛɛ, zibəə bʋnyaa barɛ nɩ? Gʋaa meeyaa bʋmbɔrɛ m gɛɛ, gʋaa zɛrɛ nɩ?" Bɩ ŋ bɩr a nyɩ bɔŋ ʋ y.
41003005	A ɩ dɩgarɛ ŋ ma a jɩr ʋ kan nɔmaa kɩ, a heer n a zar ŋ heerkarɛ bɩ minto. A n a hɩ gʋaa bɩ m, a ʋ: "Ɩ wɔ bɩ hʋr!" B'a a hʋr, a wɔ bɩ n a banka.
41003006	Farizɛɛnrɔ wɔɔ kʋ ŋ bɔ sokʋmacɛ b'ʋ bɩ, ŋ y'a zɛ kʋ ra kan Hɩrɔɔdɩ gʋɔɔ wɔɔ kɩ, ŋn'a hɔɔn dam hɔ k'a n'a bam, k'a Yeezuu ku a zɛ bɩ ma.
41003007	Yeezuu ta kan a karɩndanyɩnɔ wɔɔ kɩ Galilee higʋta lɛ ra. Zamaa gʋta n zu a jɛ ʋ. Zamaa bɩ, a to ŋ y'a ʋ Galilee ʋ, Zidee ʋ,
41003008	Zerizalɛm ʋ, Idumee ʋ, kan Zʋrdɛn kɔ kur zannɔ kɩ, Tiir kʋ kan Sidɔn kʋ zannɔ kɩ. Gʋɔɔ gʋta n bʋr zi, hɔ haay k'a a ba bɩ minto.
41003009	A a hɩ a karɩndanyɩnɔ wɔɔ m, a ʋ, k'a a zɔ kɔɔlʋʋ bɩ m mɔɔ jɩr ʋ, kʋ zamaa bɩ b'a da ma, ŋn'a so mɔɔ ʋ y.
41003010	Yeezuu k'a gʋɔɔ waa gʋta bɩ minto y'a ka, yaabazannɔ wɔɔ haay lɛ n taa k'a lɛɛ ka a a zɔ ma, a a wɔ da ma.
41003011	Zinəro wɔɔ kʋ ŋ y'a yɩ bɩ, ŋ kukurə zɛ, ŋn'ɩ zee dam, ŋ ʋ: "Woso Nyɩ n'ɩbɩɩ m!"
41003012	A həən si ŋ ma kan paŋŋa kɩ, a ʋ, ŋ b'a ka n n'a dɔ y.
41003013	Yeezuu der ci ra, an nɩ gʋɔɔ k'a lɛ n taa ŋ ma rɔ wɔɔ birm. Brɔɔ ŋ bʋr zi.
41003014	A n ŋ nyʋkɔ ʋ gʋaa bueerehɩɩya, kʋ ŋ nɩ gɔɔta kan a kɩ, k'a bɩr ŋ nyɔɔm, kʋ ŋ nɩ bɩr Woso lemim nyɩnta bɩ dɩndam,
41003015	kʋ ŋ n paŋŋa yɩ, ŋnɩ wɔ ʋ, ŋnɩ la zinəro ra.
41003016	Bueerehɩɩyɔɔ wɔɔ kʋ Yeezuu ŋ bir lɔ wɔɔ ba n nɩ: Sɩmɔɔn kʋ n n'a hɩm ma Pɩyɛɛr ta ʋ,
41003017	Zebedee nyɩ Zakkɩ ta ʋ, kan a danzaa Zaan kɩ. Yeezuu tɔ vanta ka brɔɔ ma, a ʋ: Bʋanɛrgɛs, a lɛ taa k'a hɩ: bramahəənsire nyɩnɔ.
41003018	Andɩr ta ʋ sɔ, kan Filipi kɩ, Bartelemii kɩ, Matiyee kɩ, Toma kɩ, kan Alfee nyɩ Zakkɩ kɩ, Tade kɩ, Sɩmɔɔn Zelɔtɩ kɩ sɔ,
41003019	kan Iskarɩyɔtɩ kʋ gʋaa Zidas, k'a Yeezuu zambʋ zɛ bɩ kɩ.
41003020	Yeezuu a wusigə, an bʋr har ʋ, zamaa bɩ n a ya, an a so kʋ ma. Bɩ minto nɩ, Yeezuu kan a karɩndanyɩnɔ wɔɔ kɩ ba toore m k'a hɔ bɩ y.
41003021	Bɩ k'a danyɩnɔ wɔɔ a ma bɩ, ŋ bʋr, k'a b'a gaa, bala ŋ y'a hɔɔndarɛ, ŋ ʋ: "A mim n'a wusigəm!"
41003022	Wosocikarɩnsaambɔɔ kʋ ŋ y'a to Zerizalɛm nɔ ʋ rɔ wɔɔ, ŋ y'a hɩ, ŋ ʋ: "Bɛlzebul nɩ kan kɩ!" Ŋ y'a hɩ sɔ, ŋ ʋ: "Zinəro cir daahan minto y'a ka, an wɔ ʋ, an nɩ lam zinəro ra."
41003023	Yeezuu n ŋ bir, an hɔbɔkʋrɛnoom da ŋ nɩ, a ʋ: "Sʋtaana y'a bam lɔ, an zoo ba kan a mɩŋŋa kɩ?
41003024	Kʋ k'a gʋɔɔ bɩr kʋ mam bɩ y'a darɛ.
41003025	Kʋ har gʋɔɔ a gʋngʋ, har bɩ do b'a dam ma, an ta lɛɛ y.
41003026	Kʋ Sʋtaana bʋr, an nɩ yar bam kan a mɩŋŋa kɩ, kʋ gʋngʋrɛ ta ʋ, a b'a dam ma, an jɩm mim ʋ dʋntɔ y, bɩ, a cirbəə bɩ nyam.
41003027	Gʋaa ba ʋ, an b'a dam ma, an gasʋ gʋaa paŋŋazaa har ʋ, k'a mɔrlɔ gʋr, k'a n ser ka, an bʋr la an a sʋr y. K'a sʋr an a nya, b'a bɔkarɛ an gasʋ, an mɔrlɔ wɔɔ gʋr.
41003028	Sɩra mɔɔ n'a hɩrɛ awɔɔ m: Woso mimbʋnyaarɔ haay kan sʋnsɔrɔ haay kɩ sugur kam gʋɔɔ ʋ.
41003029	Bɩ gʋaa biyəə k'a nɩ Sɛnt-Ɛspri sʋnsɔ wʋm bɩ, a b'a sugur yɩm fɩɩga y. A mimbʋnyaa bɩ gɔɔtarɛ a mim ʋ dɔmɩm k'a nyarɛ ba ʋ bɩ nɔ ʋ."
41003030	Yeezuu naa do hɩ, kʋ ŋ ʋ: Sʋtaana nɩ kan kɩ bɩ minto.
41003031	Bɩ jɛ ʋ bɩ, Yeezuu da kan Yeezuu danyɩnɔ kɩ bʋr, ŋnɩ jɩm garga ra, ŋ n nyɔɔ da kʋ ŋ n Yeezuu bir.
41003032	Zamaa bɩ nyɩnta, n nɩ bɩr ma, n n'a hɩm nɩ, n ʋ: "Gaafra, ɩbɩɩ da kan ɩbɩɩ danyɩnɔ kɩ y'ɩbɩɩ birm garga ra."
41003033	Yeezuu n a nyɩ bɔ ʋ ŋ nʋ, a ʋ: "Nka m mɔɔ da? Nkɔɔ m mɔɔ danyɩnɔ?"
41003034	A n bɔkarɛ, an a bɔ, an nɩ dɩgam gʋɔɔ kʋ ŋ nyɩnta ŋnɩ bɩr ma rɔ wɔɔ ma, an n'a hɩrɛ, a ʋ: "Mɔɔ da bɩ ba n nɩ, kan mɔɔ danyɩnɔ wɔɔ kɩ!
41003035	Gʋaa niŋŋə k'a nɩ Woso hɔɔnhɔ bam bɩ, mɔɔ danyɩ m, mɔɔ danlʋ m, mɔɔ da m."
41004001	Yeezuu a ya, an nɩ hɔ dɩndam Galilee higʋta lɛ ra. Zamaa a so kʋ ma gʋta ŋnɩ bɩr ma, an wuti, an aa nyɩnta kɔɔlʋʋrɔ wɔɔ deem ʋ hi bɩ nɔ ʋ. Zamaa bɩ haay n nyɩnta tara ʋ hi bɩ lɛ ra.
41004002	A hɔbɔkʋrɛnoom darɛ nɔ ʋ, a hɔ dɩnda ŋ nɩ gʋta. A hɔdɩndarɛ nɔ ʋ, a a hɩ ŋ nɩ, a ʋ:
41004003	"K'a tʋr ka: gʋaa ɩ bɔ k'a hɔ duu, a duure nɔ ʋ bɩ, a hɩsɩga an nawʋm.
41004004	K'a n'a duum bɩ, gɔsɩnnɔ n a lo zaa gʋr ma. Bɛnnɔ n bʋr, ŋnɩ b'a bɩ.
41004005	Gɔsɩnnɔ n a lo jaarɔ bɩncɛ ʋ, taa n nyɩnta b'ʋ gʋta y. Hɔyaa bɩ n lɛɛ ka an bɔ, kʋ taa ba ʋ gʋta b'ʋ bɩ minto.
41004006	Woso k'a der bɩ, an na hɔka bɩ ma, an ga, kʋ ŋ məsi ba ʋ bɩ minto.
41004007	Gɔsɩnnɔ a zar laa bɩncɛ ʋ, laa bɩ n haan, an a ta ŋ mee, ŋ n nyɩ da y.
41004008	Gɔsɩnnɔ n a lo lɛɛ mɩŋŋa ʋ, ŋnɩ haan, ŋnɩ ma, ŋnɩ nyɩ da. A yaa deem yaa ka bukərku, deem busɔrdɩ, deem zɔrɔ."
41004009	Yeezuu a hɩ, a ʋ: "Gʋaa k'a lɛ n taa k'a jɩ ma, k'an a tʋr ka ma mɩŋŋa."
41004010	Kʋ zamaa b'a hʋr bɩ, gʋɔɔ kʋ ŋ gɔɔta kan Yeezuu kɩ, a karɩndanyɩnɔ bueerehɩɩyɔɔ wɔɔ kɩ bɩ, ŋ nyɩnta ŋn'a larm a hɔbɔkʋrɛnoonno wɔɔ jɩ ma.
41004011	A n n'a hɩrɛ ŋ nɩ, a ʋ: "Awɔɔ Woso cirbəə mim k'a nyaakʋm da bɩ yɩ, bɩ gʋɔɔ kʋ ŋ bɩr a kam ma k'a yɩ rɔ wɔɔ, a hɩ n nawʋrɛ ŋ nɩ hɔbɔkʋrɛnoom darɛ m.
41004012	Bɩ minto y'a ka gʋɔɔ wɔɔ nɩ dɩgam, bɩ ŋ bɩr lɛɛ yɩrɛ y, ŋn'a tʋr kam, bɩ ŋ bɩr hɔsɩ jɩ marɛ kʋ ŋ b'a da ma ŋn'a bɔ a taam kʋ Woso n sugur ka ŋ ʋ y."
41004013	Yeezuu n'a hɩrɛ ŋ nɩ, a ʋ: "Awɔɔ n hɔbɔkʋrɛnoom naa do jɩ dɔ ra? Bɩ, awɔɔ y'a bam lɔ, a hɔbɔkʋrɛnoonno haay jɩ dɔ?"
41004014	Hɔduurezaa bɩ, Woso lemim a n n'a duum.
41004015	Hɔyaa k'a a lo zaa lezi bɩ, bɔ ŋ y'a ʋ kʋ ʋ kan gʋɔɔ kɩ. Brɔɔ Woso lemim bɩ ma, lɛɛm bɩ Sʋtaana lemim kʋ n y'a duu ŋ heer ʋ bɩ si ŋ han.
41004016	B'a hɔdeem kan gʋɔɔ kʋ ŋ bɔ kʋ ʋ kan hɔyaa k'a a lo jaarɔ bɩncɛrɔ ʋ rɔ wɔɔ kɩ, brɔɔ nɩ Woso lemim bɩ marɛ, ŋn'a sim lɛɛm kan heernyɔɔ kɩ.
41004017	Bɩ, ŋ mɩŋŋɔɔ məsi ba ʋ y, hindeem gʋɔɔ m. Kʋ cicir gɛɛ fɩryɩrɛ bʋr Woso lemim bɩ minto, bɩ ŋ y'a to.
41004018	Gʋɔɔ vantɔɔ bɔ kʋ ʋ kan hɔyaa k'a a lo laa bireyaa ʋ rɔ wɔɔ kɩ. Brɔɔ nɩ Woso lemim bɩ mam.
41004019	Kan durnya hɔɔndama bɩ kɩ, braba a mɩŋŋa m arzaka kama kɩ, kan hɔɔ vantɔɔ lɛtaama kɩ gasʋ ŋ ʋ, ŋn'ɩ Woso lemim bɩ zarm, a bɩr nyɩ darɛ y.
41004020	A nyambʋrlɛ ma bɩ, gʋɔɔ vantɔɔ n ta ʋ, ŋnɩ bɔ kʋ ʋ kan hɔyaa k'a a lo bɩncɛ mɩŋŋa ʋ rɔ wɔɔ kɩ. Brɔɔ nɩ Woso lemim bɩ marɛ, ŋn'ɩ yɛm ma, ŋn'ɩ nyɩ dam. A yaa deem nɩ nyɩ dam bukərku, deem busɔrdɩ, deem zɔrɔ.
41004021	A a ya, an a hɩ ŋ nɩ, a ʋ: "N bɩr sɛ dam fɩtɩrɛ ʋ, n n'a cɩntam kasɩ gɛɛ gargʋ taa y, gɛɛ lɔ? A cɩnta n nawʋm hɔ burə ʋ.
41004022	Bala, mim haay kʋ gʋɔɔ b'a dam ma ŋn'a dɔ naa ma bɩ, ŋ zɛm b'a dɔ. Hɔ ba ʋ n n a nyaakʋm da a dɔ n mɩ y.
41004023	Gʋaa k'a lɛ n taa k'a jɩ ma, k'an a tʋr ka ma mɩŋŋa."
41004024	Yeezuu a vanta hɩ ŋ nɩ, a ʋ: "K'a dundo a zi kan hɔ k'awɔɔ n'a mam bɩ kɩ. Awɔɔ makra barɛ hɔ bɩ, n zɛm b'a sa, n nɩ ganwʋrɛ makra bam, n n'a ka awɔɔ ʋ. N y'a lɛŋŋa dam sɔ.
41004025	Bala, n hɔ kam gʋaa k'an ta m b'ʋ; Gʋaa k'a ba m bɩ, baa k'a ta m poore, n y'a yɔm nɩ."
41004026	A a ya, an a hɩ ŋ nɩ, a ʋ: "Woso cirbəə bɩ, bɔ a kʋ ʋ kan gʋaa k'a nɩ hɔ duum tara ʋ bɩ kɩ.
41004027	Kʋ hinceem a n'a barɛ gɛɛ, jɩm a nawʋrɛ, sinuu ʋ kan a gunuu ʋ kɩ, hɔyaa bɩ, haan a nawʋm, an nɩ mam, b'a n a dɔ kʋ ba a nawʋm lʋnlɔ y.
41004028	Tara bɩ n'a zi barɛ, hɔyaa bɩ n nɩ lɛɛkarɛ an nɩ haanm, an nɩ gɔ dam, an nɩ jɩsɩ sim, a nyambʋrlɛ ma bɩ, an nɩ nyɩ dam.
41004029	Hɔyaa bɩ k'a ma bɩ, a da n nawʋm, k'a dɔmɩm a ku bɩ minto."
41004030	Yeezuu a ya, an a hɩ, a ʋ: "K'ʋ Woso cirbəə makra ba lʋnlɔ kan bɔ kɩ?
41004031	Bɔ a kʋ ʋ kan hɔ kʋ n n'a hɩm ma mutardɩ bɩ yaa kɩ; A m hɔyaa haay k'a nɩ durnya nɔ ʋ rɔ wɔɔ poore, n n'a duum.
41004032	Kʋ n y'a duu, ma a nawʋm, an nɩ gɔ dam an lɛ da hɔyaa haay ra, an nɩ haanm gʋta, a vəŋŋəro n ta ʋ, bɛnnɔ n b'a dam ma ŋnɩ cɛ kɩnka ma."
41004033	Yeezuu ɩ Woso lemim nyɩnta dɩndam gʋɔɔ wɔɔ m kan makrarɔ kʋ ŋ bɔ kʋ ʋ kɩ gʋta, kʋ ŋ n'a da ma ŋn'a jɩ ma.
41004034	Hɔbɔkʋrɛnoom an n'a dam gʋɔɔ wɔɔ m bala, bɩ k'a karɩndanyɩnɔ wɔɔ nɩ, a y'a jɩ hɩrɛ ŋ nɩ haay.
41004035	Hinni bɩ do yirbəə m bɩ, Yeezuu a hɩ a karɩndanyɩnɔ wɔɔ m, a ʋ: "Ʋ bra gəm deem bɩ ra."
41004036	Kʋ Yeezuu a gʋ zamaa bɩ ma bɩ, a zu kʋ ʋ kan a karɩndanyɩnɔ wɔɔ kɩ, ŋn'aa gasʋ kɔɔlʋʋ ʋ. Kɔɔlʋʋrɔ vantɔɔ nyɩnta b'ʋ sɔ kan kɩ.
41004037	Lɛɛm bɩ, hɩnhɛr gʋta wuti an nɩ hɔnm. Hi kurə bɩ n'a tɔm kɔɔlʋʋ b'ʋ, an a han lɛɛm.
41004038	Bɩ ma bɩ, Yeezuu a mim ka minkarahɔ ra an nɩ hinceem bam kɔɔlʋʋ bɩ nɔ ʋ jɛ ʋ, ŋn'a gu, ŋn'a hɩ m, ŋ ʋ: "Karɩnsaamba, wɔɔ gɩngarɛ bɩr hɔsɩ barɛ ɩbɩɩ m na?"
41004039	K'a gu bɩ, an həən si hɩnhɛr bɩ ma, an a hɩ higʋta bɩ m, a ʋ: "Ɩ tʋr ka ɩ zɛ sɩɩ•••" Hɩnhɛr bɩ n jɩm, lɛɛ bɩ n zɛ sɩɩ•••.
41004040	Yeezuu n a hɩ a karɩndanyɩnɔ wɔɔ m, a ʋ: "Bɔ m, awɔɔ nɩ nyi barɛ ncɩnaaʋ? Awɔɔ ba sɩrakarɛ nɩ?"
41004041	Nyibəə gʋta n gasʋ ŋ ʋ, ŋn'a hɩm kʋ m, ŋ ʋ: "Bɩ, gʋaa bɩ kara n naa, hɩnhɛr kan hi kɩ n'a lɛ sire?"
41005001	Ŋ yaa lee ku higʋta tʋr ʋ, Gerazaa zannɔ kʋ ʋ.
41005002	Kʋ Yeezuu nɩ zerm kɔɔlʋʋ b'ʋ bɩ, gʋaa kʋ zinəro n ta m bɔ gəənoyaa ra, an b'a zɛ ʋ.
41005003	A wʋtajɩ m gəənoyaa ra bɩ m. Baa kan pɔyaabar kɩ, gʋaa paŋŋazaa ba ʋ, an b'a dam ma, an a nyasʋ y.
41005004	Bala, dɔmɩm biyəə bɩ, ŋ pɔyaa da a gam ʋ, ŋn'a wɔ kʋsɩ pɔyaabar m, an a cencer haay. Gʋaa ba ʋ an nɩ bʋrm ma y.
41005005	Sinuu ʋ kan a gunuu ʋ kɩ, gəənoyaarɔ an nɩ wʋtaŋ ʋ kan ciro wɔɔ burə kɩ, zee an n'a dam, an nɩ yaaba darɛ a mɩŋŋa ma jaarɔ m.
41005006	K'a a to an Yeezuu yɩ laatʋ bɩ, a bra si, an aa sʋnta a taa,
41005007	an nɩ zee darɛ, a ʋ: "Yeezuu, Woso k'a lɛ da haay Nyɩ, bɔ ɩbɩɩ lɛ n taa k'ɩ ba mɔɔ nɩ? Mɔɔ y'a yɛrɛ ɩbɩɩ han Woso tɔ ma gʋta: ɩ bɩ zibʋnyaa ba mɔɔ nɩ y!"
41005008	Bala, Yeezuu y'a hɩm zinə bɩ m, a ʋ: "Bɔ gʋaa bɩ mɛ ʋ!"
41005009	Yeezuu n a lar, a ʋ: "Ɩbɩɩ tɔ m bɔ?" A n a nyɩ bɔ ʋ, a ʋ: "Mɔɔ tɔ m Leziyɔn, bala wɔɔ gʋta."
41005010	A n a yɛ Yeezuu han kan a heer kɩ haay, a ʋ: "A bɩ la a ra tara bɩ nɔ ʋ y!"
41005011	Dɔmɩm bɩ do ʋ bɩ, kurkuuro cir gʋta nɩ ci bɩ zeezi, ŋn'ɩ hɔ bɩm.
41005012	Zinəro wɔɔ n n'a hɩrɛ, ŋ ʋ: "A ka k'ʋ gasʋ kurkuuro wɔɔ mɛ ʋ!"
41005013	A n zaa ka ŋ ʋ. Zinəro wɔɔ n bɔ, ŋnɩ gasʋ kurkuuro wɔɔ ʋ. Kurkuuro wɔɔ haay n'a to ci bɩ ma, ŋnɩ bra si, ŋnɩ zer, ŋn'aa a zar higʋta b'ʋ, ŋnɩ gɩnga haay. Kurkuuro wɔɔ a zɔ tisi hɩɩya ma.
41005014	Kurkuuro dundonno wɔɔ n bra si, ŋn'aa hɔ k'a ba bɩ hɩ taranɔzannɔ wɔɔ m, kan lezimazannɔ wɔɔ kɩ m. Gʋɔɔ wɔɔ n bʋr, ŋnɩ bɩ dɩga hɔ k'a nyɩnta an ba bɩ ma,
41005015	ŋnɩ bʋr Yeezuu jɩr ʋ, ŋnɩ bɩ gʋaa kʋ zinəro Leziyɔn n ta m bɩ yɩ, an huu du a ma, an nɩ nyɩntam kan laafɩɩ kɩ. Dabɔʋ n ŋ nyasʋ.
41005016	Gʋɔɔ kʋ ŋ nyɩnta, ŋ nɩ hɔ k'a nyɩnta an ba gʋaa kʋ zinəro n ta m bɩ m, kan kurkuuro wɔɔ kɩ m bɩ dɩnda gʋɔɔ wɔɔ m.
41005017	Ŋ n a da a ra, ŋn'a yɛm Yeezuu han k'an a hʋr a tara bɩ ra.
41005018	Kʋ Yeezuu bʋr an nɩ dam kɔɔlʋʋ b'ʋ bɩ, gʋaa kʋ zinəro n ta m bɩ k'a waa b'a yɛ han k'a bɩr kan kɩ.
41005019	Bɩ Yeezuu n zaa ka ʋ y, b'a a hɩ m, a ʋ: "Doo ɩ yaa a hɩ ɩ har zannɔ m. K'ɩ hɔ kʋ Zuuba a ba ɩbɩɩ m a cicirzɛrɛ minto bɩ hɩ ŋ nɩ."
41005020	Gʋaa bɩ n a hʋr, an aa hɔ kʋ Yeezuu a ba a m haay bɩ dɩnda Taraburo wɔɔ gʋɔɔ wɔɔ m. Gʋaa haay n zɛ kədə.
41005021	Kʋ Yeezuu a wusigə kɔɔlʋʋ bɩ m an higʋta bɩ zɛ ra an lee ku tʋr deem bɩ ra b'ʋ bɩ, zamaa cir gʋta a zɛ kʋ ra, ŋnɩ bʋr zi. Nyɩnta Yeezuu b'ʋ higʋta bɩ lɛ ra.
41005022	Zɩɩfʋrɔ sokʋmacɛ cir deem n bʋr, a tɔ m Zayɩɩr. K'a Yeezuu yɩ bɩ, a kukurə zɛ a taa,
41005023	an a yɛ han kan a heer kɩ haay, a ʋ: "Mɔɔ nyɩmbʋɛɛrɛ poore a zɔ zɛ ma, bʋr ɩ bɩ ɩ wɔ ka nyɩ bɩ mim la, k'an a waa, k'an la sɔ."
41005024	Yeezuu n cem kan kɩ, zamaa gʋta n zu kʋ ʋ kan kɩ, ŋn'a so ʋ, ŋn'ɩ tʋntɔm kʋ ra.
41005025	Lʋ n ta ʋ, ma n'a dam zi a dɔɔraa bueerehɩɩya hɔ m naa.
41005026	A a yɔ gʋta nyɩsɩbənno wɔ ʋ, a nyɩsɩbarɛ nɔ ʋ. A a wɔhɔ zar haay a tar la, b'a n a waa y. Yaaba bɩ n'a dam la.
41005027	Lʋ bɩ k'a Yeezuu mim ma bɩ, a bʋr a kur zamaa gaa ʋ b'ʋ, an a wɔ da a huu ma.
41005028	Bala, lʋ b'a hɩ a mɩŋŋa m, a ʋ: "Kʋ mɔɔ m wɔ da a huu tɔkkɛ ma, mɔɔ yɩ m waam."
41005029	Lɛɛm bɩ, lʋ bɩ yaaba b'a da jɩm ʋ. A n a dɔ a ʋ, yaaba bɩ bɔ a mɛ ʋ, b'a a waa.
41005030	Lɛɛm bɩ, Yeezuu a dɔ a ʋ, paŋŋa bɔ a mɛ ʋ poore, an a wusigə zamaa bɩ bire ʋ, an laaka da, a ʋ: "Nka y'a wɔ da mɔɔ huu ma?"
41005031	A karɩndanyɩnɔ wɔɔ n a hɩ m, ŋ ʋ: "Ɩbɩɩ yɩ zamaa bɩ n'ɩbɩɩ nyɔɔtam, ɩ ɩ ya, ɩ nɩ laaka darɛ, ɩ ʋ, nka y'a wɔ da ɩbɩɩ ma gɛ?"
41005032	Yeezuu nɩ dɩndɩgarɛ a jɩr ʋ, k'a zaa yɩ.
41005033	Kɛɛrɛ bɩ, lʋ b'ɩ nyi bam a mɛ n nɩ hinkəm, k'a hɔ k'a ba a m bɩ dɔ bɩ, a bɩ kukurə zɛ Yeezuu taa, an a sɩra hɩ m haay.
41005034	Yeezuu n a hɩ m, a ʋ: "Mɔɔ nyɩnnɩ, ɩ sɩrakarɛ ɩ bʋmbɔ, ta kan laafɩɩ kɩ, bɩ, ɩ ɩ waa ɩ yaaba bɩ minto."
41005035	K'a nɩ meer bam bɩ, gʋɔɔ a to zɩɩfʋrɔ sokʋmacɛ cir bɩ har ʋ b'ʋ, ŋnɩ b'a hɩ, ŋ ʋ: "Ɩ nyɩmbʋɛɛrɛ bɩ ga. K'ɩ ɩ ya, ɩ Zuuba da kɔrɛ ma lʋnlɔ gɛ?"
41005036	Bɩ, Yeezuu n a tʋr ka mim bɩ ma y. A n a hɩ zɩɩfʋrɔ sokʋmacɛ cir bɩ m, a ʋ: "Ɩ da bɩ bɔ ʋ y, sɩra ka bala."
41005037	A n yɛ kʋ gɔsɩ n zu kʋ ʋ kan a kɩ y. Pɩyɛɛr a gaa bala, Zakkɩ kan a danzaa Zaan kɩ.
41005038	Kʋ ŋ yaa lee ku zɩɩfʋrɔ sokʋmacɛ cir bɩ har ʋ bɩ, Yeezuu gʋɔɔ yɩ, ŋn'ɩ tatʋr barɛ, ŋn'ɩ baa darɛ, ŋn'ɩ zee dam.
41005039	A n gasʋ, an a hɩ ŋ nɩ, a ʋ: "Bɔ tatʋr kan baadarɛ kɩ nɩ? Nyɩ bɩ n ga y, hinceem a ba."
41005040	Gʋɔɔ wɔɔ nɩ yaa wʋm Yeezuu ma. A n la gʋɔɔ wɔɔ ra, ŋnɩ bɔ, an nyɩ bɩ zɩ kan a da kɩ to, a karɩndanyɩnɔ wɔɔ kɩ, ŋnɩ gasʋ nyɩ bɩ bɩncɛ ʋ b'ʋ.
41005041	K'a nyɩ bɩ wɔ sa bɩ, a a hɩ m, a ʋ: "Taliita kum" A lɛ taa k'a hɩ, a ʋ: "M nyɩnnɩ, mɔɔ y'a hɩ ɩbɩɩ m, wuti!"
41005042	Lɛɛm bɩ nyɩmbʋɛɛrɛ bɩ wuti, an nɩ tam. Bala, nyɩ bɩ dɔɔraa bueerehɩɩya. A m bɩ, zamaa bɩ n zɛ kədə.
41005043	Yeezuu lɛ ka gʋɔɔ wɔɔ ʋ, a ʋ: "Ŋ b'a hɩ gɔsɩ nɩ y." A n a hɩ ŋ nɩ, a ʋ: "K'a hɔbɩrɛ ka nyɩ b'ʋ, k'an a bɩ!"
41006001	Yeezuu a hʋr lɛɛ bɩ do ʋ, kan a karɩndanyɩnɔ wɔɔ kɩ, an ta kʋ k'a tʋr ʋ b'ʋ.
41006002	Sabaa hinni k'a a ku bɩ, Yeezuu hɔ dɩnda gʋɔɔ m zɩɩfʋrɔ sokʋmacɛ ʋ. Zamaa bɩ n zɛ kədə a hɔdɩndarɛ bɩ tɔ ma. Gʋɔɔ kʋ ŋ nyɩnta b'ʋ rɔ wɔɔ gʋta y'a hɩm kʋ m, ŋ ʋ: "Awɔɔ a to mindɔrɛ naa do m ka? A to awɔɔ ʋ hɔɔn naa do m ka, an a da ma, an nɩ hoserlo barɛ a wɔ nɩ?
41006003	Awɔɔ bɛɛ m Maarii nyɩ, an nɩ gɔ wum bɩ ra? Zakkɩ, Zozɛs, Ziidi kan Sɩmɔɔn kɩ danyɩ bɛɛ ra? Awɔɔ danlʋrɔ ba wɔɔ bire ʋ naa ʋ ra?" Naa do a ka ŋ n kaanm Yeezuu m.
41006004	Yeezuu n a hɩ ŋ nɩ, a ʋ: "Wosolɛsinnɩsorazaa bɩ daʋrɛ yɩrɛ a zɩ kʋ ʋ kan a yɩrɛrɔ kɩ, a har gʋɔɔ kɩ bire ʋ y."
41006005	Yeezuu n hoser ba b'ʋ y, kʋ gʋɔɔ k'a wɔ ka ŋ mim la, an ŋ waa rɔ wɔɔ bɛɛ y.
41006006	Yeezuu zɛ kədə ŋ sɩrakarɛ war bɩ tɔ ma. Yeezuu cem an nɩ hɔ dɩndam kʋrɔ jɩnjɛɛnnɔ wɔɔ nɔ ʋ.
41006007	Bɩ jɛ ʋ bɩ, Yeezuu n bueerehɩɩyɔɔ wɔɔ bir, an a sɩŋŋɩda ba, an nɩ ŋ nyɔɔm hɩɩya-hɩɩya, an lɛ ka ŋ ʋ kʋ ŋ n la zinəro ra.
41006008	A a hɩ ŋ nɩ, a ʋ: "Ŋ bɩ hɔsɩ sa a wɔ ʋ zaa sarɛ minto y. Bur, hɛra, busoo, a b'a sa y, k'a maam bara m.
41006009	Bɩ, k'a kʋsɔrɔ da ʋ, k'a huu sa deem."
41006010	A a ya, an a hɩ ŋ nɩ, a ʋ: "K'a lee ku kʋ ʋ, k'a gɔɔta har kʋ n y'awɔɔ si ʋ b'ʋ, an ta, an awɔɔ hʋrlɛ dɔmɩm ku.
41006011	K'awɔɔ ta kʋ ʋ, ŋ nɩ kaanm awɔɔ m, kʋ ŋ n a tʋr ka awɔɔ mim ma, k'a ɩ doom, k'a kʋ bɩ taanyisi gʋngʋ a gam ma, k'an nyɩnta kasɛtɩ."
41006012	Bueerehɩɩyɔɔ wɔɔ a hʋr ŋn'a hɩm gʋɔɔ m, ŋ ʋ: "K'a a bɔ a taam, k'a sugur yɛ."
41006013	Ŋ la zinəro ra gʋta, ŋ nyɔɔ nɔ yaabazannɔ gʋta ma, ŋnɩ ŋ waa.
41006014	Cir Hɩrɔɔdɩ Yeezuu mim ma, bala, a tɔ bɔ lɛɛ woo••• ʋ. Gʋɔɔ gɔsɩnnɔ n'a hɩrɛ, ŋ ʋ: "Zaan-Batiisi a mɩm bɔ ʋ gəəno bire ʋ. Bɩ y'a ka, an paŋŋa yɩ, an nɩ hoserlo bam."
41006015	Nawɔnnɔ ʋ: "Elii m." Gɔsɩnnɔ ʋ: "Wosolɛsinnɩsorazannɔ wɔɔ deem m am biisi hɔɔ wɔɔ m."
41006016	Hɩrɔɔdɩ k'a hɔ kʋ Yeezuu a ba bɩ ma bɩ, a a hɩ, a ʋ: "Zaan-Batiisi m! Mɔɔ n a ka, n n a mim gʋ ma bɩ y'a a ya, an a mɩm bɔ ʋ!"
41006017	A yɩ sɩra, Hɩrɔɔdɩ a ka, n nɩ Zaan nyasʋ, n n'a sur, n n'a du lɔnnɔcɛ ʋ. Hɩrɔɔdɩ bɩ, naa ba a ʋ: a dam Filipi lʋ k'a yɔ m a tɔ m Hɩrɔdɩyaadɩ bɩ minto.
41006018	Bala, Zaan a hɩ Hɩrɔɔdɩ m, a ʋ: "A n a ga m, k'ɩbɩɩ m ɩ dam lʋ yɔm y!"
41006019	Hɩrɔdɩyaadɩ nyɩnta an sɔ Zaan m, a lɛ n taa k'a ka kʋ n n a zɛ, b'a b'a dam ma y.
41006020	Hɩrɔɔdɩ ɩ nyi bam Zaan m, an nɩ kum la, bala, a a dɔ, a ʋ: Zaan bɩ, gʋaa tɩrga nɩ, gʋaa mɩŋŋa m sɔ. K'a a tʋr ka Zaan meerbaa bɩ ma bɩ, a n a dɔ kʋ bɔ an n'a hɩm Zaan nɩ y, b'a a meerbaa bɩ ŋʋa, an n'a tʋr kam ma.
41006021	Kɛɛrɛ bɩ, toore a ka Hɩrɔdɩyaadɩ ʋ. Hɩrɔɔdɩ a kʋ lɛɛzannɔ, yarbənno jɩtannɔ, kan Galilee gʋɔɔ gʋtɔɔ kɩ bir a yɩrɛ cibsa hɔbɩrɛ ma.
41006022	Hɩrɔdɩyaadɩ nyɩmbʋɛɛrɛ gasʋ hɔbɩrɛ bɩrɛ cɛ ʋ b'ʋ, an sar ba zamaa bɩ bire ʋ; a Hɩrɔɔdɩ nɔ yɩ kan hɔbɩrɛbinno wɔɔ kɩ. Cir Hɩrɔɔdɩ n a hɩ nyɩmbʋɛɛrɛ bɩ m, a ʋ: "Hɔ k'ɩbɩɩ lɛ n taa bɩ yɛ mɔɔ han, kʋ m a ka ɩ ʋ."
41006023	Hɩrɔɔdɩ n a wer si bɩ m, a ʋ: "Hɔ k'ɩbɩɩ lɛ n taa bɩ, mɔɔ y'a karɛ ʋ, baa kʋ mɔɔ cirbəə tara bɩ zɛkumbir m."
41006024	Nyɩmbʋɛɛrɛ bɩ n bɔ, an aa a hɩ a da m, a ʋ: "M bɔ yɛ?" A n a nyɩ bɔ ʋ, a ʋ: "Zaan-Batiisi mim yɛ."
41006025	Nyɩmbʋɛɛrɛ bɩ n ta zɔɔ-zɔɔ, an aa a hɩ cir Hɩrɔɔdɩ m, a ʋ: "Mɔɔ lɛ n taa dɩɩtaa, k'ɩ Zaan-Batiisi mim da laaga ʋ, ɩ ka m ʋ."
41006026	Cir Hɩrɔɔdɩ heer a zar, bɩ, a b'a dam ma, an a gu ma y, k'a a wer si hɔbɩrɛbinno wɔɔ bire ʋ bɩ minto.
41006027	Lɛɛm bɩ, cir Hɩrɔɔdɩ lɛ ka a dɔmazaa deem ʋ, k'an bʋr Zaan mim m. A dɔmazaa bɩ n ta lɔnnɔcɛ ʋ b'ʋ, an aa Zaan mim gʋ ma,
41006028	an bʋr m laaga ʋ, an b'a ka nyɩmbʋɛɛrɛ b'ʋ, an a si, an a ka a da ʋ.
41006029	Zaan karɩndanyɩnɔ wɔɔ kʋ ŋ naa ma bɩ, ŋ bʋr, ŋnɩ bɩ Zaan gər bɩ sa, ŋn'aa bir.
41006030	Yeezuu zibəəzannɔ wɔɔ a bɔ, ŋnɩ bʋr zi, ŋnɩ hɔ haay kʋ ŋ y'a ba bɩ hɩ Yeezuu m, kan hɔ haay kʋ ŋ y'a dɩnda gʋɔɔ wɔɔ m bɩ kɩ.
41006031	Yeezuu kan a karɩndanyɩnɔ wɔɔ kɩ n toore yɩ k'a hɔ bɩ gʋɔɔ gʋta kʋ ŋ nɩ zɛm, ŋn'a wusigəm bɩ minto. Bɩ minto y'a ka, a ʋ: "K'a bʋr k'ʋ bɔ toore ma, bɩncɛ kʋ gʋɔɔ ba ʋ b'ʋ, k'a hoon si poore."
41006032	Ŋ yaa da kɔɔlʋʋ ʋ, ŋnɩ ta toore ma bɩncɛ kʋ gɔsɩ ba ʋ b'ʋ.
41006033	Bɩ gʋɔɔ gʋta ŋ cenle yɩ, ŋnɩ ŋ dɔ, ŋnɩ bra si a gam ma, ŋnɩ lɛɛ ka Yeezuu m kan a karɩndanyɩnɔ wɔɔ kɩ lɛɛ bɩ do ʋ.
41006034	Kʋ Yeezuu bɔ kɔɔlʋʋ b'ʋ bɩ, a zamaa cir gʋta yɩ. Gʋɔɔ wɔɔ cicir n a nyasʋ, bala, bɔ ŋ y'a ʋ kʋ ʋ kan hɔbɩsɩ cir kʋ ŋ dɔmazaa ba ʋ bɩ kɩ. A a sɩŋŋɩda ba, an nɩ hɔ gʋta dɩndarɛ ŋ nɩ.
41006035	Gum k'a bʋr an nɩ dam bɩ, Yeezuu karɩndanyɩnɔ wɔɔ a zɔ ma, ŋn'a hɩ m, ŋ ʋ: "Gum da, bɩ pooyaa m naa,
41006036	gʋɔɔ wɔɔ da zaa ra kʋ ŋ nɩ ta kʋrɔ jɩnjɛɛnnɔ wɔɔ ʋ, ŋn'aa hɔbɩrɛ si, ŋn'a bɩ!"
41006037	Yeezuu n a nyɩ bɔ ʋ, a ʋ: "K'a hɔbɩrɛ ka ŋ ʋ, ŋn'a bɩ!" Ŋ n a lar, ŋ ʋ: "Ɩbɩɩ lɛ n taa k'ʋ aa bur si deniyee zɔɔhɩra k'ʋ b'a ka ŋ ʋ gɛ?"
41006038	Yeezuu n a hɩ ŋ nɩ, a ʋ: "K'a yaa dɩga a, bur karɔ n ta awɔɔ ʋ?" Kʋ ŋ yaa dɩga a bɩ, ŋ b'a hɩ, ŋ ʋ: "Bur soor n ta ʋ kan zɔ kɩ hɩɩya."
41006039	A n lɛ ka ŋ ʋ, kʋ ŋ n zamaa bɩ nyɩnta bur butur bɩ ra.
41006040	Ŋ nɩ nyɩnyɩnta zɔrɔ-zɔrɔ, busoor-busoor.
41006041	Yeezuu bur soor bɩ si kan zɔ hɩɩya bɩ kɩ a wɔ ʋ, an dɩga brama, an a barka da ʋ, an ŋ zɩnzɛra, an a ka a karɩndanyɩnɔ wɔɔ ʋ, kʋ ŋ n a ka zamaa b'ʋ. A zɔ hɩɩya bɩ jir zamaa bɩ m sɔ.
41006042	Gʋɔɔ wɔɔ haay a bɩ, an ŋ ka.
41006043	Ŋ bur kan zɔ kɩ kuuro gʋr kasɩ lɛ ma bueerehɩɩya.
41006044	Bur bɩ binno wɔɔ barla, yar tisi soor ɩ nyɩnta ʋ.
41006045	Lɛɛm bɩ, Yeezuu a hɩ a karɩndanyɩnɔ wɔɔ m, a ʋ: "K'a da kɔɔlʋʋ ʋ, k'a bra gəm la Bɛtsayɩdaa zeezi." A mɩŋŋa n gɔɔta k'a zamaa bɩ da zaa ra.
41006046	K'a ŋ da zaa ra, an a nya bɩ, a a hʋr, an ta ci ra k'a yaa da.
41006047	Yirbəə k'a da bɩ, kɔɔlʋʋ bɩ hi bireyaa ku, a mɩŋŋa nɩ gəm la.
41006048	K'a yɩ hɩnhɛr n a nya ŋ lɛ, ŋn'a yɔm kan kɔɔlʋʋ bɩ bɔrɛ kɩ bɩ, dɔ k'a bʋr an nɩ mɛm bɩ, a wuti an tɔ hi ra, an nɩ tarɛ ŋ zi, an a yo k'a cem ŋ han.
41006049	Kʋ ŋ y'a yɩ an nɩ tam hi ra bɩ, ŋ yɩ dɩgam ma, ŋ ʋ: "Toor m," ŋn'ɩ zee dam.
41006050	Bala, ŋ haay a yɩ, nyibəə n ŋ nyasʋ. Lɛɛm bɩ, Yeezuu meer ba kan ŋ kɩ, a ʋ: "K'a sɩra ka, mɔɔ m, a da bɩ bɔ ʋ y!"
41006051	A n da kɔɔlʋʋ b'ʋ kan ŋ kɩ, hɩnhɛr bɩ n jɩm. Ŋ n zɛ kədə, ŋ n a so a ʋ y.
41006052	Baa kʋ ŋ bur bɩ jirle yɩ bɩ, ŋ n hɔsɩ jɩ ma ŋn'a dɔ ŋ ʋ, Yeezuu a da hɔ haay ma y.
41006053	Kʋ ŋ higʋta bɩ zɛ ra bɩ, ŋ yaa lee ku Zenezarɛtɩ gəm la, ŋn'a kɔɔlʋʋ bɩ kʋsɩ.
41006054	Kʋ ŋ zer lɛɛm bɩ, gʋɔɔ wɔɔ Yeezuu dɔ.
41006055	Ŋ n a si, ŋnɩ ta kʋrɔ haay ʋ, ŋn'aa yaabazannɔ busu a gʋraŋŋarɔ m, ŋnɩ bʋr ŋ nɩ bɩncɛ kʋ Yeezuu n ta ʋ b'ʋ.
41006056	Bɩncɛ k'a nɩ taŋ ʋ, kʋrɔ gʋtɔɔ ʋ, kʋrɔ poorero ʋ, bɔlɛɛmarɔ ʋ, zɛ n nawʋm yaabazannɔ m daasɩrɔ ʋ, ŋn'a yɛm han, k'an yɛ kʋ ŋ n'a wɔ da a huu lɛ ma bala. Bɩ gʋɔɔ kʋ ŋ y'a wɔ da ma rɔ wɔɔ waarɛ yɩ haay.
41007001	Farizɛɛnrɔ kan wosocikarɩnsaambɔɔ gɔsɩnnɔ kɩ y'a to Zerizalɛm ʋ, ŋn'a zɛ kʋ ra, ŋnɩ bʋr Yeezuu zi,
41007002	ŋnɩ Yeezuu karɩndanyɩnɔ gɔsɩnnɔ yɩ, ŋn'ɩ hɔ bɩm kan dintim kɩ, a lɛ taa k'a hɩ, a ʋ: ŋ n a wɔ hir y.
41007003	Kʋ sɩra nɩ, farizɛɛnrɔ kan zɩɩfʋrɔ kɩ haay hɔbɩrɛ bɩrɛ bɩ, a wɔ ŋn'a hirm mɩŋŋa, amba ŋ yaabɔɔ yɩnnɩbayɩ m.
41007004	Kʋ ŋ y'a to daasɩ ʋ, ŋnɩ bʋr, ŋ bɩr hɔ bɩm kʋ ŋ n dintim gʋ a ma y. Ŋ yɩnnɩbayɩrɔ vantɔɔ ta ʋ gʋta, amba hɛrɔ sʋrgɔrɛ, gərlo kan hɔbɩrɛ mɔdrɔ kɩ.
41007005	Farizɛɛnrɔ kan wosocikarɩnsaambɔɔ wɔɔ kɩ laaka da Yeezuu han, ŋ ʋ: "Bɔ m, ɩbɩɩ karɩndanyɩnɔ wɔɔ bɩr zum wɔɔ yaabɔɔ yɩnnɩbayɩ b'ʋ, ŋnɩ bɔkarɛ ŋn'ɩ hɔ bɩm, bɩ ŋ n hi nyasʋ?"
41007006	Yeezuu n a hɩ ŋ nɩ, a ʋ: "Zambʋzannɔ, Ezayii gumə ta ʋ, Woso lɛ k'a a si an so ra, an awɔɔ mim hɩ bɩ nɔ ʋ, bala, a a gʋrsɩra ba ncɩnaaʋ, a ʋ: Gʋɔɔ nɔɔn duro, mɔɔ da ŋ nawʋŋ ʋ a lɛ m, bɩ ŋ heer laatʋ mɔɔ ma,
41007007	bɩ mɔɔ daʋrɛ bɩ vam m. Durnya mim ŋ n'a dɩndam gʋɔɔ m, Woso hɔ bɛɛ y.
41007008	Woso lɛrɔ wɔɔ awɔɔ to, an nɩ zum gʋɔɔ yɩnnɩbayɩrɔ ʋ."
41007009	Yeezuu n a hɩ ŋ nɩ, a ʋ: "Woso lɛrɔ wɔɔ bɔ awɔɔ ʋ a jɛ m, an nɩ zum a yɩnnɩbayɩ ʋ.
41007010	Bala, Moyiisi a hɩ, a ʋ: 'Ɩ zɩ kan ɩ da kɩ da ʋ,' bɩ, 'Gʋaa k'a zɩ bɔ ʋ kan a da kɩ, kʋ ŋ n a zɛ gər.'
41007011	B'awɔɔ, awɔɔ y'a hɩm, a ʋ: Kʋ gʋaa a hɩ a zɩ m gɛɛ a da m, a ʋ: hɔ kʋ mɔɔ m ga m, m m dam ɩbɩɩ han bɩ 'kɔrbaan m' a lɛ taa k'a hɩ, a ʋ: 'Woso mannɩ hɔ m.'
41007012	A n a ga m, k'an a da a zɩ han gɛɛ a da han dɔ y.
41007013	A ba awɔɔ nawʋm ncɩnaaʋ an nɩ Woso lemim bɩ zaar bam a yɩnnɩbayɩrɔ wɔɔ m. Ziro ncɩnaaʋ rɔ wɔɔ lɔɔrɔ awɔɔ nɩ ŋ bam gʋta."
41007014	Bɩ jɛ ʋ bɩ, Yeezuu zamaa bɩ bir, an a hɩ ŋ nɩ, a ʋ: "K'a tʋr ka mɔɔ ma, k'a da a heer ʋ.
41007015	Hɔ ba ʋ, an n'a tom garga ra, an gasʋ gʋaa nɔ ʋ k'a dintim ka ma y. Bɔ n'a tom gʋaa nɔ ʋ bɩ nɩ dintim kam ma. [
41007016	Gʋaa k'a nɩ tʋr m bɩ, k'an a tʋr ka ma.]"
41007017	K'a a gʋ zamaa bɩ ma, an gasʋ har ʋ bɩ, a karɩndanyɩnɔ wɔɔ a lar hɔbɔkʋrɛnoom naa do jɩ ma.
41007018	A n a nyɩ bɔ ŋ nʋ, a ʋ: "Awɔɔ sɔ, awɔɔ n naa do jɩ dɔ ra? Awɔɔ n a dɔ, a ʋ: hɔ k'a n'a tore, an nɩ gasʋm gʋaa nɔ ʋ bɩ b'a dam ma, an dintim ka ma ra?
41007019	Bala, a nɔ an nɩ gasʋŋ ʋ, an ta, an nɩ bɔm garga ra, a bɩr gasʋrɛ a heer ʋ y." Ncɩnaaʋ bɩ, Yeezuu y'a hɩnkarɛ, a ʋ: "hɔbɩrɛ haay mɩŋŋa."
41007020	A a ya, an a hɩ, a ʋ: "Bɔ nɩ bɔm gʋaa nɔ ʋ bɩ nɩ dintim kam ma.
41007021	Bala, gʋaa heer hɔɔndarɛ bʋnyaa bɩ n nɩ bɔŋ ʋ: so a mɩŋŋa ʋ, koorbarɛ, gərzɛrɛ,
41007022	jaandarɛ, gʋaa hɔ ŋʋarɛ, zibʋnyaa do haay barɛ, bra ba gʋaa m, mɩsɩrbaa bʋnyaa barɛ, jɩm barɛ, gʋaa tɔ zarlɛ, mɩŋŋa busure kan yarmabaa kɩ.
41007023	Hɔɔ bʋnyaarɔ nɔɔn duro haay, bɔ ŋ nawʋm gʋaa heer ʋ, ŋn'ɩ dintim kam ma."
41007024	Yeezuu k'a cem b'ʋ bɩ, a ta Tiir kʋ ʋ, an aa gasʋ har ʋ, a lɛ baa kʋ ŋ n a yɩ y. Bɩ, a n a da ma, an a nyaakʋm da y.
41007025	Bala, lʋ nɩ nyɩmbʋɛɛrɛ m, zinə nɩ kan kɩ. Bɩ, lʋ bɩ Yeezuu mim ma, an bra si, an bɩ kukurə zɛ Yeezuu taa.
41007026	Lʋ bɩ, grɛkkɩ do m, yɩ a ʋ Siirii kʋ Fenisii ʋ. A n a yɛ Yeezuu han k'an la zinə bɩ ra nyɩmbʋɛɛrɛ bɩ mɛ ʋ.
41007027	Yeezuu n a hɩ m, a ʋ: "A to kʋ nyɩnɔ wɔɔ ŋ hɔ bɩ, an ŋ ka. A n a ga m, ŋnɩ nyɩnɔ hɔbɩrɛ sa, ŋn'a ka jinnyɩnɔ ʋ y."
41007028	Lʋ bɩ n a nyɩ bɔ ʋ, a ʋ: "Sɩra m, Zuuba, bɩ, jinnyɩnɔ wɔɔ tɩr hɔbɩrɛ kuuro kʋ ŋ y'a lunlo taabɩr bɩ taa bɩ gʋr, ŋn'a bɩ." Yeezuu n a hɩ m, a ʋ:
41007029	"Meerbaa naa do minto, doo, zinə bɩ bɔ ɩ nyɩmbʋɛɛrɛ bɩ mɛ ʋ."
41007030	Lʋ bɩ n a hʋr, an doo, an aa a nyɩ bɩ yɩ, an nɩ wʋtam gargʋ burə ʋ. Zinə bɩ n bɔ a mɛ ʋ.
41007031	Yeezuu a hʋr Tiir kʋ ʋ, an a bɔ, an bɔ Sidɔn ʋ kan Taraburo wɔɔ kɩ nɔ ʋ, an ta Galilee higʋta zeezi.
41007032	N bʋr tikki m Yeezuu zi. Tikki bɩ, bɛkka m sɔ. N n a yɛ han k'an a wɔ ka a mim la, k'an a waa.
41007033	Yeezuu n a gaa zamaa bɩ jɩr ʋ, an bɔ m toore ma, an a nyʋkʋnnyɩnɔ dundu tikki bɩ tʋr ʋ, an lihi da, a nyʋkʋr ma, an a nɔ a nɛɛm ma,
41007034	an a bɔɔta an dɩga brama, an hoonsi bɔ a rɛ, an a hɩ m, a ʋ: "Ɛfata!"
41007035	A lɛ taa k'a hɩ, a ʋ: "Ɩ gʋ!" A tʋʋrɔ wɔɔ n a gʋ lɛɛm, a nɛɛm bɩ n a bɔ kʋ zi, an nɩ meer bam mɩŋŋa.
41007036	Yeezuu n a hɩ ŋ nɩ, a ʋ: "K'a b'a hɩ gɔsɩ nɩ y." Yeezuu k'a lɛ ka ŋ ʋ, a ʋ: ŋ b'a hɩ bɩ, ŋ y'a pa da, an lɛ da biisi ra.
41007037	Gʋɔɔ wɔɔ zɛ kədə, ŋn'a hɩrɛ, ŋ ʋ: "A ɩ hɔ haay bam mɩŋŋa; A ɩ tikkiro tʋr gʋm, a a ka bəətinno nɩ meer bam!"
41008001	Dɔmɩnnɔ wɔɔ duro ʋ bɩ, zamaa gʋta a ya, an ta ʋ, bɩ hɔbɩrɛ ba ʋ kʋ ŋ n a bɩ y. Yeezuu n a karɩndanyɩnɔ wɔɔ bir, an a hɩ ŋ nɩ, a ʋ:
41008002	"Zamaa bɩ cicir ɩ mɔɔ zɛm, bala, ŋ dɔmɩm kaakʋ mɔɔ zi, bɩ, hɔbɩrɛ ba ŋ ʋ y.
41008003	Kʋ mɔɔ ŋ da zaa ra kan nɔ kɩ, ŋ y'a dundom zaa ra, bɩ gɔsɩnnɔ a to laatʋ."
41008004	Karɩndanyɩnɔ wɔɔ n a nyɩ bɔ nʋ, ŋ ʋ: "K'ʋ bur yɩ ka poohɔɔn ʋ naa ʋ, ʋ a ka ŋ ʋ, ŋn'a bɩ k'an ŋ ka?"
41008005	Yeezuu n ŋ lar, a ʋ: "Bur karɔ n ta awɔɔ ʋ?" Ŋ n a nyɩ bɔ ʋ, ŋ ʋ: "Saanhɩna"
41008006	A n lɛ ka, a ʋ, ŋ n nyɩnta tara ʋ. A n bur saanhɩnarɔ wɔɔ gʋr, an a barka da ʋ, an n'a zɩnzɛ ra, an n'a kam a karɩndanyɩnɔ wɔɔ ʋ, ŋn'a kam zamaa b'ʋ.
41008007	Zɔnnyɩnɔ nyɩnta ŋ ʋ sɔ. Yeezuu n ŋ barka da ʋ, a ʋ: ŋ n a ka ŋ ʋ sɔ.
41008008	Ŋ n a bɩ, an ŋ ka. Ŋ n a kuuro gʋr kasɩ lɛ ma saanhɩna.
41008009	Gʋɔɔ wɔɔ nyɩnta, ŋn'a zɔ tisi si ma. Bɩ jɛ ʋ bɩ, Yeezuu ŋ da zaa ra.
41008010	Lɛɛm bɩ, a da kɔɔlʋʋ b'ʋ kan a karɩndanyɩnɔ wɔɔ kɩ, ŋn'ɩ tam Dalmanutaa zeezi.
41008011	Farizɛɛnrɔ bʋr, ŋn'a sɩŋŋɩda ba, ŋn'ɩ bɩsɩ kam kan Yeezuu kɩ, ŋn'a yɛ han, k'an hoser kʋ Woso a ka ʋ bɩ ba, k'a dɩga a, a y'a dam ma, an a ba gɛ.
41008012	Yeezuu hoon gʋta si, an n'a hɩrɛ, a ʋ: "Bɔ minto her zamaana naa nɩ hoser yɛrɛ? Sɩra mɔɔ n'a hɩrɛ awɔɔ m, hoser ba ʋ mɔɔ n n'a bam awɔɔ zamaana naa do minto y."
41008013	A n a gʋ farizɛɛnrɔ wɔɔ ma, an aa da kɔɔlʋʋ b'ʋ, an bra gəm deem bɩ ra.
41008014	Hinni bɩ do ʋ bɩ, bur sarɛ tɔ bɔ karɩndanyɩnɔ wɔɔ nɔ ʋ. Bur deem bala nɩ ŋ ʋ kɔɔlʋʋ bɩ nɔ ʋ.
41008015	Yeezuu lɛ ka ŋ ʋ, a ʋ: "K'a dundo a zi, k'a ba laatʋ farizɛɛnrɔ nyʋnyɔɔ bɩ ma, kan Hɩrɔɔdɩ hɔ bɩ kɩ ma sɔ."
41008016	Ŋ n bɔkarɛ, ŋn'ɩ bɩsɩ kam kan kʋ kɩ, kʋ bur ba ŋ ʋ bɩ minto.
41008017	Yeezuu n a ma, an n'a hɩrɛ ŋ nɩ, a ʋ: "Bɔ bɩsɩ awɔɔ n'a karɛ? Bur k'a ba awɔɔ ʋ bɩ minto m gɛ? Awɔɔ hɔɔn gɔɔta a n gu k'a jɩ dɔ ra? Awɔɔ heer ɩ ka gɛ?
41008018	Awɔɔ mɩnyaarɔ kʋ ŋ nɩ ta ʋ bɩ, ŋ bɩr lɛɛ yɩm na? Awɔɔ tʋʋrɔ kʋ ŋ nɩ ta ʋ bɩ, ŋ bɩr mim mam na?
41008019	Kʋ mɔɔ bur soor zɩnzɛ ra, m a ka gʋaa tisi soor ʋ bɩ, a tɔ ba awɔɔ nɔ ʋ ra? Awɔɔ kuuro gʋr kasɩ lɛ ma karɔ?" Ŋ n a nyɩ bɔ ʋ, ŋ ʋ: "Bueerehɩɩya."
41008020	"Bɩ kʋ mɔɔ bur saanhɩna zɩnzɛ ra m a ka gʋaa tisi si ʋ bɩ, kasɩ lɛ ma karɔ awɔɔ kuuro gʋr ʋ?" Ŋ n a nyɩ bɔ ʋ, ŋ ʋ: "Saanhɩna."
41008021	A n a hɩ ŋ nɩ, a ʋ: "Awɔɔ gɔɔta a n a dɔ, a ʋ, bur mim bɛɛ mɔɔ n'a hɩm ma ra?"
41008022	Ŋ lee ku Bɛtsayɩdaa ʋ, n n bʋr bʋʋ m Yeezuu zi, n n a yɛ han, k'an a wɔ da bʋʋ bɩ ma, k'an lɛɛ yɩ.
41008023	A n bʋʋ bɩ gaa a wɔ ma, an bɔ m bɔlɛɛma, an lihi da a mɩm ma, an a wɔ ka a mim la, an n'a larm, a ʋ: "Ɩbɩɩ ɩ hɔsɩ yɩm na?"
41008024	K'a mɩm bɩ gʋ bɩ, a a hɩ, a ʋ: "Mɔɔ ɩ gʋɔɔ yɩm, ɩ ʋ, gɔrɔ m, ŋn'ɩ tarɛ."
41008025	Bɩ, Yeezuu a ya, an a wɔ ka gʋaa bɩ mɩnyaarɔ wɔɔ ra. Gʋaa bɩ nɩ dɩgam ma sɩɩ•••, an a waa, an nɩ lɛɛ yɩm mɩŋŋa.
41008026	Yeezuu n a da a har zaa ra, a ʋ: "Ɩ b'a ka ɩ gasʋ kʋnɔ b'ʋ y!"
41008027	Yeezuu ɩ tam kan a karɩndanyɩnɔ wɔɔ kɩ Filipi-Sezaaree kʋrɔ jɩnjɛɛnnɔ wɔɔ nɔ ʋ. Zaa ra bɩ, a a karɩndanyɩnɔ wɔɔ lar, a ʋ: "Gʋɔɔ wɔɔ y'a hɩm, ŋ ʋ, nka m mɔɔ nɩ?"
41008028	Ŋ n a nyɩ bɔ ʋ, ŋ ʋ: "Gɔsɩnnɔ ʋ: Zaan-Batiisi m, nawɔnnɔ ʋ: Elii m, gɔsɩnnɔ ʋ: wosolɛsinnɩsorazaa deem m."
41008029	Yeezuu n ŋ lar, a ʋ: "B'awɔɔ, awɔɔ y'a hɩrɛ, a ʋ: Nka m mɔɔ nɩ?" Pɩyɛɛr n meerbaa bɩ sa, an a nyɩ bɔ ʋ, a ʋ: "Krista n'ɩbɩɩ m."
41008030	A n lɛ ka ŋ ʋ mɩŋŋa, a ʋ: ŋ b'awɔɔ mim bɩ hɩ gɔsɩ nɩ y.
41008031	Kɛɛrɛ bɩ, a n a sɩŋŋɩda ba, an n'a dɩndarɛ ŋ nɩ, a ʋ: pakra m, kʋ Gʋaanyɩ bɩ n cicir ba gʋta. Bɩ, gʋɔɔgusinno kan wosocɛmannɩbənno jɩtannɔ kɩ, kan wosocikarɩnsaambɔɔ kɩ kaanɩm nɩ, an ta kan a zɛrɛ kɩ, k'an a mɩm bɔ ʋ dɔmɩm kaakʋ hinni ʋ.
41008032	A n minno nɔɔn duro nyaakʋm da an n'a hɩrɛ y. Pɩyɛɛr n a gaa an bɔ m toore ma, an nɩ nyaa bam kan Yeezuu kɩ, a ʋ: a n a ga m, an naa hɩ y.
41008033	Bɩ, Yeezuu k'a wusigə an dɩga a karɩndanyɩnɔ wɔɔ ma bɩ, a həən si Pɩyɛɛr ma, a ʋ: "Ɩ jɛ bɔ mɔɔ jɩr ʋ! Sʋtaana, ɩbɩɩ hɔɔndarɛ bɩ n bɔ kʋ ʋ kan Woso hɔ kɩ y. Gʋɔɔ hɔɔndarɛ m."
41008034	Yeezuu n bɔkarɛ, an a karɩndanyɩnɔ bir kan zamaa bɩ kɩ, an a hɩ ŋ nɩ, a ʋ: "Kʋ gʋaa lɛ taa k'a zu mɔɔ ʋ, k'an a mɩŋŋa lɛtaamarɔ to, k'an a gɔdarkʋra busu, an zu mɔɔ ʋ.
41008035	Bala, gʋaa k'a a lɛ n taa k'a meeyaa bʋmbɔ bɩ, a b'a meeyaa bʋmbɔrɛ yɩrɛ y. Bɩ, kʋ gʋaa ga mɔɔ tɔ ma, kan lemim nyɩnta bɩ kɩ tɔ ma, a y'a meeyaa bʋmbɔrɛ yɩrɛ.
41008036	Bɩ, kʋ gʋaa a so durnya hɔ haay ʋ, an bɔkarɛ, an ga, a nyɔɔdʋ ɩ ka?
41008037	Bɔ gʋaa bɩ n n'a sam, k'a mɩsɩrbaa k'a nyarɛ ba ʋ bɩ yɩ nɩ?
41008038	Bala, gʋaa k'a nɩ nyannɩ zɛm mɔɔ tɔ ma kan mɔɔ lemim nyɩnta bɩ kɩ tɔ ma, her zamaana jaandənno nɔɔn duro kan mimbʋnyaabənno nɔɔm kɩ bireyaa ʋ, Gʋaanyɩ bɩ b'a zaa nyannɩ zɛm, dɔmɩm k'a nɩ zɛŋ ʋ, kan malɛɛkarɔ mɩŋŋɔɔ kɩ, Woso lɛbɔʋrɛ nɔ ʋ kɩ b'ʋ y."
41009001	Yeezuu a ya, an a hɩ ŋ nɩ, a ʋ: "Sɩra mɔɔ n'a hɩrɛ awɔɔ m: gʋɔɔ kʋ ŋ nɩ ta ʋ naa ʋ rɔ wɔɔ, gɔsɩnnɔ zɛ hinni b'a kure y, ŋn'ɩ Woso cirbəə bɩ zɛrɛ yɩm kan paŋŋa gʋta kɩ."
41009002	Dɔmɩm sɔrdɩ kur bɩ, Yeezuu Pɩyɛɛr, Zakkɩ kan Zaan kɩ gaa, an bɔ ŋ nɩ toore ma a minto ci jintə mim ʋ, an a lʋr ŋ mɩm ʋ.
41009003	A huuro wɔɔ nɩ nyakɩ bɔm, gʋaa ba ʋ an b'a nyakɩ bɔrɛ bɩ makra barɛ y.
41009004	Elii n a hɩnka ŋ nɩ kan Moyiisi kɩ, ŋn'ɩ meer bam kan Yeezuu kɩ.
41009005	Pɩyɛɛr n a hɩ Yeezuu m, a ʋ: "Karɩnsaamba, kʋ wɔɔ ɩ naa ʋ, a mɩŋŋa. K'ʋ bur ba kaakʋ: ɩbɩɩ hɔ deem, Moyiisi hɔ deem, Elii hɔ deem."
41009006	Dabɔʋ ŋ haay nyasʋ. Bɩ y'a ka, Pɩyɛɛr n a dɔ kʋ bɔ an n'a hɩrɛ y.
41009007	Warkʋ bʋr an b'a ku ŋ la, meerbaa n a to warkʋ bɩ nɔ ʋ, a ʋ: "Mɔɔ Nyɩ kʋ mɔɔ ŋʋa bɩ n naa do, k'a tʋr ka ma."
41009008	Lɛɛm bɩ, a bɔ kʋ ŋ y'a ʋ, ŋnɩ dɩga a jɩr ʋ bɩ, ŋ n gɔsɩ yɩ kʋ Yeezuu bɛɛ m a deem kan ŋ kɩ y.
41009009	Kʋ ŋ n'ɩ zerm ci bɩ ra bɩ, a lɛ ka ŋ ʋ, a ʋ: "hɔ kʋ ŋbɔɔ n a yɩ bɩ, ŋ b'a hɩ gɔsɩ nɩ y, k'an ta, an Gʋaanyɩ bɩ mɩmbɔʋrɛ dɔmɩm ku gəəno bire ʋ.
41009010	Ŋ lɛ naa do si, bɩ, ŋ y'a mɩŋŋa larm: 'Mɩmbɔʋrɛ gəəno bire ʋ bɩ mim bɩ ma.' "
41009011	A karɩndanyɩnɔ wɔɔ n a lar, ŋ ʋ: "Bɔ minto wosocikarɩnsaambɔɔ wɔɔ ʋ, kʋ Elii n lɛɛ ka an bʋr Krista m gɛ?"
41009012	Yeezuu n a nyɩ bɔ ʋ, a ʋ: "Sɩra m, Elii nɩ lɛɛ karɛ an bʋr k'a bɩ hɔ haay banka. Bɩ, kɛɛrɛ bɩ, a m lɔ, ŋn'a gʋrsɩra ba ŋ ʋ: Gʋaanyɩ bɩ bɔʋrɛ yɩm b'a fɩr yɩm gʋta gɛ?
41009013	Sɩra mɔɔ n'a hɩrɛ awɔɔ m, Elii bʋr, bɩ ŋ y'a hɔɔnhɔ ba m, amba hɔ kʋ ŋ y'a gʋrsɩra ba a minto bɩ m."
41009014	Kʋ Yeezuu a wusigə kan karɩndanyɩnɔ kaakʋrɔ wɔɔ kɩ, ŋn'ɩ tam karɩndanyɩnɔ gɔsɩnnɔ wɔɔ zi bɩ, ŋ zamaa cir gʋta yɩ kan wosocikarɩnsaambɔɔ kɩ, ŋn'ɩ bɩsɩ kam kan ŋ kɩ.
41009015	Zamaa bɩ k'a Yeezuu yɩ bɩ, ŋ zɛ kədə, ŋnɩ bra si, ŋn'ɩ tam k'a yaa daʋrɛ yaa da m.
41009016	A n karɩndanyɩnɔ wɔɔ lar, a ʋ: "Bɔ bɩsɩ awɔɔ n'a kam kan ŋ kɩ?"
41009017	Gʋaa n a to zamaa bɩ bire ʋ, an a nyɩ bɔ ʋ, a ʋ: karɩnsaamba, bʋr mɔɔ ʋ, m nyɩ m ɩbɩɩ zi, zinə n ta m, an a ba bəətir.
41009018	K'a wuti ma bɩncɛ bɩ do ʋ, a do an nawʋm b'ʋ, an lihihur ta a lɛ rɛ, an n'a sɔ sʋrɛ, a mɛ bɩ n a ba taŋŋɩ-taŋŋɩ. Mɔɔ n a yɛ ɩbɩɩ karɩndanyɩnɔ wɔɔ han kʋ ŋ nɩ la zinə bɩ ra, bɩ ŋ n a da ma y.
41009019	Yeezuu n a nyɩ bɔ ʋ, a ʋ: "Do sɩrakarɛ war zannɔ, mɔɔ dɔmɩm karɔ bam kan awɔɔ kɩ? Kʋ m nyasʋ awɔɔ m dɔmɩm karɔ? K'a nyɩ bɩ gaa, a bʋr m mɔɔ zi."
41009020	Ŋ n a gaa, ŋnɩ ta m. Nyɩ bɩ k'a Yeezuu yɩ lɛɛm bɩ, zinə bɩ n a hinkə, an a do tara ʋ, an nɩ pɩr kam, an nɩ lihi bɔrɛ a rɛ.
41009021	Yeezuu n a zɩ bɩ lar, a ʋ: "Yaaba b'a sɩŋŋɩda ba brɔ an nɩ nyɩ bɩ ma?" A ʋ: "A nyɩbaa ma.
41009022	Dɔmɩm niŋŋoo ʋ, a a zɛ, an a da sɛ ʋ, gɛɛ hi ʋ k'an ga. Bɩ, k'ɩbɩɩ y'ɩ dam hɔsɩ ma, k'ɩ da wɔɔ han, ɩ cicirzɛrɛ minto."
41009023	Yeezuu n a hɩ m, a ʋ: "Bɔ minto ɩ n'a hɩrɛ, ɩ ʋ: k'ɩ y'ɩ dam ma! Hɔ woo••• a da ma an ba sɩrakarɛzaa m."
41009024	Lɛɛm bɩ, nyɩ bɩ zɩ bɩ n zee da, a ʋ: "Mɔɔ sɩra ka, mɔɔ cicir zɛ, m sɩrakarɛ war bɩ minto!"
41009025	Yeezuu k'a zamaa bɩ yɩ ŋn'ɩ zɛm gʋta bɩ, a həən si zinə bɩ ma, a ʋ: "Zinə, ɩbɩɩ n nɩ gʋaa bam bəətir, ɩ n n'a bam tikki, bɔ nyɩ naa do mɛ ʋ, bɩ, ɩ b'ɩ ya ɩ gasʋ y!"
41009026	Zinə bɩ n nyɩ bɩ hinkə kan paŋŋa kɩ, an bɔ a mɛ ʋ kan zee kɩ. Nyɩ bɩ n gɔɔta am gər hɔ bɩ m. Gʋɔɔ n'a hɩrɛ, ŋ ʋ: "Ga a ʋ."
41009027	Bɩ, Yeezuu a sa a wɔ ma, an a busu, an a jɩm brama.
41009028	Kʋ Yeezuu gasʋ har ʋ bɩ, a karɩndanyɩnɔ wɔɔ a lar a deem, ŋ ʋ: "Bɔ minto y'a ka wɔɔ n ʋ da ma, ʋ la zinə bɩ ra?"
41009029	A n a nyɩ bɔ ʋ, a ʋ: "Zinə ncɩnaaʋ do bɩ, hɔ ba ʋ, an b'a dam ma an a ka, an bɔ, kʋ yaadarɛ bɛɛ y."
41009030	Yeezuu k'a cem kan a karɩndanyɩnɔ kɩ b'ʋ bɩ, ŋ bra Galilee ʋ, Yeezuu n a ŋʋa kʋ n n a dɔ y.
41009031	Bala, a nyɩnta an nɩ hɔ dɩndam a karɩndanyɩnɔ wɔɔ m, a ʋ: "N Gʋaanyɩ bɩ nyasʋm, ŋn'a ka gʋɔɔ ʋ, ŋn'a zɛ, b'a zɛ bɩ kur bɩ dɔmɩm kaakʋ hinni ʋ, a y'a mɩm bɔŋ ʋ."
41009032	Bɩ, a karɩndanyɩnɔ wɔɔ n nyɩnta ŋ n'a jɩ dɔrɛ y, b'a larlɛ nyibəə ta ŋ nɩ.
41009033	Ŋ yaa lee ku Kapɛrnawum ʋ. Gasʋ kʋ ŋ y'a ʋ har ʋ bɩ, Yeezuu ŋ lar, a ʋ: "Bɔ bɩsɩ awɔɔ n'a kam zaa ra bɩ?"
41009034	Ŋ n zɛ pi, bala, zaa ra bɩ, ŋ bʋgʋr ba kʋ ma jɩtambaa minto.
41009035	Yeezuu n nyɩnta, an gʋaa bueerehɩɩya bɩ bir, an a hɩ ŋ nɩ, a ʋ: "Kʋ gʋaa lɛ taa k'a bɩr jɩtaarɛ, k'an bɩr gʋaa haay jɛzaa, k'an bɩr gʋaa haay zibəənyɩ."
41009036	A n nyɩ gaa, an a jɩm ŋ bire ʋ, an a wɔ burgu ma, an a hɩ ŋ nɩ, a ʋ:
41009037	"Gʋaa k'a nyɩnɔ nɔɔm gʋaa deem da ʋ bɩ, a ba a ʋ mɔɔ m. Bɩ gʋaa k'a mɔɔ da ʋ bɩ, a n mɔɔ da ʋ m deem y, Zɩ k'a mɔɔ nyɔɔ b'a da ʋ sɔ."
41009038	Zaan n a hɩ Yeezuu m, a ʋ: "Karɩnsaamba, wɔɔ gʋaa yɩ, an nɩ lam zinəro ra ɩbɩɩ tɔ m, wɔɔ k'ʋ a gʋ ma k'a bɩr zum kʋ ʋ kan wɔɔ kɩ bɩ minto."
41009039	Yeezuu n a hɩ ŋ nɩ, a ʋ: "A b'a gʋ ma y, bala, gʋaa ba ʋ, an nɩ lam zinəro ra mɔɔ tɔ m, an a ya, an mɔɔ tɔ zar y.
41009040	Gʋaa k'a bɩr jɩm bam kan wɔɔ kɩ y, wɔɔ gʋaa m.
41009041	Sɩra mɔɔ n'a hɩrɛ awɔɔ m, gʋaa k'a hi ka awɔɔ ʋ poore a mi, kʋ mɔɔ gʋɔɔ n'awɔɔ m bɩ minto, a zaa bɩ kʋrɔm a ganwʋrɛ ma y.
41009042	Kʋ gʋaa a ka nyɩnɔ kʋ ŋ sɩra ka mɔɔ ʋ rɔ nɔɔn duro gʋaa deem n'a do mimbʋnyaa nɔ ʋ, kʋ n jɛnlajaa gʋta kʋsɩ a wer ma, n n a da higʋta ʋ, a jɩra.
41009043	K'ɩ wɔ y'ɩ dam mimbʋnyaa barɛ ma, k'ɩ zɛ ra, k'ɩ gasʋ ɩ wɔ deem m mɩsɩrbaa k'a nyarɛ ba ʋ b'ʋ, bɩ jɩra, gasʋ k'ɩbɩɩ nawʋm ɩ wɔ hɩɩya m sɛhar k'a lihire ba ʋ bɩ nɔ ʋ bɩ m.
41009045	K'ɩ gam y'ɩ dam mimbʋnyaa barɛ ma, k'ɩ zɛ ra, k'ɩ gasʋ ɩ gam deem m mɩsɩrbaa k'a nyarɛ ba ʋ b'ʋ, bɩ jɩra, gasʋ k'ɩbɩɩ nawʋm ɩ gam hɩɩya m sɛhar ʋ bɩ m.
41009047	K'ɩ mɩnyaa y'ɩ dam mimbʋnyaa barɛ ma, k'ɩ bɔ ʋ, k'ɩ gasʋ ɩ mɩnyaa deem m, Woso cirbəə b'ʋ, bɩ jɩra, k'ɩ gasʋ ɩ mɩm hɩɩya m sɛhar ʋ bɩ m,
41009048	bɩncɛ kʋ mukuno bɩr gɩngaŋ ʋ, sɛ bɩr lihiŋ ʋ sɔ y.
41009049	Bala, n sɛ sam, n nɩ yɛ da gʋaa haay ma.
41009050	Yɛ naa, hɔ mɩŋŋa m. Bɩ kʋ yɛ b'a nyɩntabaa nɩ y, k'a banka bɔ nɩ? K'a ka kʋ yɛ n bɩr ta a ma, k'a nyɩnta kan kʋ kɩ laafɩɩ."
41010001	Yeezuu a hʋr b'ʋ, an ta Zidee ʋ, Zʋrdɛn kur, zamaa n a ya, an a so kʋ ma a jɩr ʋ, an a ya, an nɩ hɔ dɩndarɛ ŋ nɩ, am dɔmɩm haay hɔ bɩ m.
41010002	Farizɛɛnrɔ n a zɔ k'a nyasʋ meerbaa nɔ ʋ. Bɩ minto y'a ka, ŋn'a larlɛ, ŋ ʋ: "Yar a da ma an la a lʋ ra gɛ?"
41010003	A n a nyɩ bɔ ʋ, a ʋ: "Bɔ Moyiisi a gʋrsɩra ba awɔɔ nɩ?"
41010004	Ŋ n a nyɩ bɔ ʋ, ŋ ʋ: "Moyiisi ʋ, n n harcɩntarɛ kaansʋrɛ ci ba, kʋ n n bɔkarɛ, n n la lʋ ra."
41010005	Yeezuu n a hɩ ŋ nɩ, a ʋ: "Awɔɔ heerkarɛ minto y'a ka, an lɛ naa do gʋrsɩra ba.
41010006	Durnya sɩŋŋɩda ma bɩ, Woso yar da kan lʋ kɩ.
41010007	Bɩ minto y'a ka, yar n n'a gʋm a zɩ ma kan a da kɩ, k'a nyɩnta kan a lʋ kɩ.
41010008	Bɩ, ŋ gʋaa hɩɩya bɩ y'a bam mɛsim deem. Ncɩnaaʋ bɩ, ŋ bɩ gʋaa hɩɩya dɔ y, mɛsim deem zannɔ m.
41010009	Hɔ kʋ Woso a zɛ kʋ ra bɩ, a b'a ka gʋaa n a gʋngʋ kʋ ma y."
41010010	Kʋ ŋ y'a bɔ, ŋnɩ doo har ʋ bɩ, karɩndanyɩnɔ wɔɔ a ya, ŋn'a lar mim naa do jɩ ma.
41010011	A n a hɩ ŋ nɩ, a ʋ: "Gʋaa k'a la a lʋ ra, an a vanta sa bɩ, jaan an n'a dam kan bɩ kɩ.
41010012	Bɩ, kʋ lʋ a gʋ a zim ma, an a vanta sa, jaan an n'a dam kan bɩ kɩ sɔ."
41010013	Gʋɔɔ bʋr nyɩnɔ poorero m Yeezuu zi, ŋn'a yɛ han k'an a wɔ da ŋ ma, b'a karɩndanyɩnɔ wɔɔ n yɛ gʋɔɔ wɔɔ nɩ y.
41010014	Yeezuu k'a naa yɩ bɩ, a nɔ ma ʋ, an a hɩ ŋ nɩ, a ʋ: "K'a nyɩnɔ wɔɔ to ŋnɩ bʋr mɔɔ zi, a b'a ta ŋ nɩ tolle y, bala, gʋɔɔ kʋ ŋ bɔ kʋ ʋ kan nawɔnnɔ kɩ rɔ wɔɔ, ŋ hɔ m Woso cirbəə bɩ m.
41010015	Sɩra mɔɔ n'a hɩrɛ awɔɔ m, gʋaa k'a n Woso cirbəə bɩ si am nyɩ poore hɔ bɩ m bɩ, a bɩ gasʋŋ ʋ y."
41010016	Bɩ kur bɩ, a a wɔ burgu ŋ ma, an a wɔ ka ŋ mim la, an nɩ ŋ barka daŋ ʋ.
41010017	Kʋ Yeezuu kan a karɩndanyɩnɔ wɔɔ kɩ zaa sa, ŋn'ɩ tam bɩ, gʋaa n a si, an bɩ kukurə zɛ a taa, an a yɛ han, a ʋ: "Karɩnsaamba mɩŋŋa, bɔ mɔɔ m ga m, m a ba, kʋ m mɩsɩrbaa k'a nyarɛ ba ʋ bɩ yɩ?"
41010018	Yeezuu n a hɩ m, a ʋ: "Bɔ minto, ɩ n nɩ mɔɔ birm mɩŋŋa? Gʋaa mɩŋŋa ba ʋ kʋ Woso deem bɛɛ y.
41010019	Ɩbɩɩ Woso lɛrɔ wɔɔ dɔ. 'Ɩ bɩ gʋaa zɛ y, ɩ bɩ jaan da y, ɩ bɩ koor ba y, ɩ bɩ ŋʋaar ba y, ɩ b'ɩ hɔɔn da gʋaa hɔ ma k'an yɩ ɩ hɔ y, ɩ zɩ kan ɩ da kɩ da ʋ.' "
41010020	Gʋaa bɩ n a hɩ m, a ʋ: "Karɩnsaamba, mɔɔ naa haay sɩŋŋɩda sa m nyɩbaa ma, m n'a barɛ."
41010021	Yeezuu n dɩga gʋaa bɩ ma, an a ŋʋa, an a hɩ m, a ʋ: "Hɔ deem ɩ jɩra ɩbɩɩ ma: ta, hɔ k'a n'ɩbɩɩ ʋ bɩ hɛɛ haay, ɩ jir ŋʋazannɔ m. Ɩbɩɩ yaa arzaka yɩ Woso zi, k'ɩ bʋr ɩ zu mɔɔ ʋ."
41010022	Yeezuu k'a naa hɩ bɩ, gʋaa bɩ heer a zar gʋta, an a hʋr kan heerzarlɛ kɩ, bala, a arzaka nyɩnta ʋ gʋta.
41010023	Yeezuu k'a dɩga a jɩr ʋ bɩ, a a hɩ a karɩndanyɩnɔ wɔɔ m, a ʋ: "Woso cirbəə gasʋʋrɛ nyɩntam arzakazannɔ ma kaŋŋɩda!"
41010024	A karɩndanyɩnɔ wɔɔ zɛ kədə a meer naa do barɛ minto. Yeezuu n a ya, an so ra, a ʋ: "M danyɩnɔ, Woso cirbəə gasʋʋrɛ kɔɔkɔɔ.
41010025	Yoonde gasʋ huuka yaa m nyɩntam zanta an lɛ da arzakazaa gasʋ Woso cirbəə ʋ m."
41010026	Karɩndanyɩnɔ wɔɔ a ya ŋnɩ zɛ kədə an lɛ da, ŋn'a hɩm kʋ m, ŋ ʋ: "Nka n nɩ bɔm lɛ nɩ?"
41010027	Yeezuu n dɩga ŋ ma, a ʋ: "Gʋaa b'a dam ma, an a mɩŋŋa bʋmbɔ y, bɩ Woso y'a da hɔ haay ma."
41010028	Pɩyɛɛr n a hɩ m, a ʋ: "Dɩga, wɔɔ hɔ haay to, k'ʋ zu ɩbɩɩ ʋ."
41010029	Yeezuu n a hɩ Pɩyɛɛr m, a ʋ: "Sɩra mɔɔ n'a hɩrɛ awɔɔ m, kʋ gʋaa a gʋ a har, kan a zɩ kɩ, a da kɩ, a dakumbonno kɩ, a danlʋrɔ kɩ, a nyɩnɔ kɩ, a tara kɩ ma mɔɔ minto kan lemim nyɩnta bɩ minto kɩ,
41010030	a zaa har, kan da kɩ, dakumbonno kɩ, danlʋrɔ kɩ, nyɩnɔ kɩ, tara kɩ yɩm gallɛm zɔrɔ dɔmɩnnɔ nɔɔn duro ʋ, kan fɩryɩrɛ kɩ. Durnya k'a nɩ zɛm bɩ nɔ ʋ, a mɩsɩrbaa k'a nyarɛ ba ʋ bɩ yɩm sɔ.
41010031	Lɛɛkarɛzannɔ gʋta nyɩntam jɛzannɔ, jɛzannɔ nyɩntam lɛɛkarɛzannɔ."
41010032	Ŋ y'a hʋr, ŋnɩ zaa sa ŋn'ɩ tam Zerizalɛm ʋ. Yeezuu nɩ tarɛ ŋ lɛɛ. Dabɔʋ a karɩndanyɩnɔ wɔɔ nyasʋ, nyibəə gʋɔɔ kʋ ŋ zu kʋ ʋ kan ŋ kɩ rɔ wɔɔ nyasʋ. Yeezuu a ya, an bueerehɩɩyɔɔ wɔɔ bir a jɩr ʋ, an nɩ mim k'a nɩ zɛm k'a bɩ ba m bɩ hɩrɛ ŋ nɩ, a ʋ:
41010033	"K'a dɩga, ta kʋ wɔɔ nawʋm Zerizalɛm ʋ naa, n yaa Gʋaanyɩ bɩ nyasʋ n a ka wosocɛmannɩbənno jɩtannɔ ʋ kan wosocikarɩnsaambɔɔ kɩ ʋ. Ŋ y'a dʋdɔ yarlɛ k'a zɛ gər, ŋn'a da do vantɔɔ gʋɔɔ wɔ ʋ.
41010034	Ŋ yaa wʋm ma, ŋ lihi dam ma, ŋ y'a zɛm madɩɩrɔ m, ŋ y'a zɛrɛ an ga, bɩ, dɔmɩm kaakʋ hinni ʋ, a y'a mɩm bɔŋ ʋ."
41010035	Zebedee nyɩnɔ Zakkɩ kan Zaan kɩ a zɔ Yeezuu ma, ŋn'a hɩ m, ŋ ʋ: "Karɩnsaamba, hɔ kʋ wɔɔ n'a yɛrɛ ɩbɩɩ han naa ma bɩ, ɩ bɩ zɛ wɔɔ m ma y."
41010036	A n a hɩ ŋ nɩ, a ʋ: "Bɔ awɔɔ lɛ n taa kʋ mɔɔ n a ba awɔɔ minto?"
41010037	Ŋ n a hɩ m, ŋ ʋ: "K'ʋ a yɛ ɩbɩɩ han, ɩbɩɩ cirbəə bɩncɛ ʋ, k'ɩ ka kʋ wɔɔ gʋaa deem n nyɩnta ɩbɩɩ bɩsɩ, deem ɩbɩɩ jɩsa."
41010038	Yeezuu n a hɩ ŋ nɩ, a ʋ: "Awɔɔ n hɔ k'a n'a yɛm bɩ dɔ y. Awɔɔ a da ma, a hɔ kʋ mɔɔ n n'a mim laaga ʋ bɩ mi ra? Gɛɛ awɔɔ a da ma a fɩryɩrɛ kʋ mɔɔ n n'a yɩm bɩ yɩ ra?"
41010039	Ŋ n a nyɩ bɔ ʋ, ŋ ʋ: "Wɔɔ ʋ da ma." Yeezuu n a hɩ ŋ nɩ, a ʋ: "Laaga hɔ kʋ mɔɔ n n'a mim bɩ, awɔɔ y'a mim, fɩr kʋ mɔɔ n n'a yɩm bɩ, awɔɔ y'a yɩm sɔ,
41010040	bɩ, k'a gɔɔta mɔɔ jɩsa kan mɔɔ bɩsɩ bɩ kɩ nyɩntarɛ nɩ, mɔɔ n m da ma m zaa ka y, bala, mɔɔ n m so ʋ y. Bɩncɛ bɩ banka Woso ʋ ŋ zannɔ minto."
41010041	Karɩndanyɩnɔ buro wɔɔ kʋ ŋ naa ma bɩ, ŋ nɔ ma ʋ kan Zakkɩ kɩ, Zaan kɩ.
41010042	Yeezuu n ŋ bir, an a hɩ ŋ nɩ, a ʋ: "Awɔɔ dɔ, a ʋ: gʋɔɔ k'awɔɔ nɩ dɩgarɛ ŋ ma cinno wɔɔ, brɔɔ nɩ paŋŋa barɛ a kʋrɔ ma, paŋŋazannɔ n'a hɔɔnhɔ barɛ a gʋɔɔ ma.
41010043	B'a bɩ nyɩntarɛ ncɩnaaʋ awɔɔ bire ʋ y. Bɩ, kʋ gʋaa lɛ taa k'a bɩr jɩtaarɛ awɔɔ bire ʋ, k'an a ba zibəənyɩ.
41010044	Bɩ, kʋ gʋaa lɛ taa k'a bɩr lɛɛkarɛzaa awɔɔ bire ʋ, k'an a ba awɔɔ haay lɔ.
41010045	Bala, Gʋaanyɩ bɩ n bʋr kʋ gʋɔɔ n b'a hɔɔnhɔ ba y, bʋr a ʋ k'a b'a da gʋɔɔ han, k'a a mɩsɩrbaa ka gʋɔɔ gʋta bʋmbɔrɛ minto."
41010046	Yeezuu kan a karɩndanyɩnɔ wɔɔ kɩ, zamaa bɩ kɩ yaa lee ku Zeriko ʋ. Kʋ ŋ nɩ bɔm kʋnɔ ʋ b'ʋ bɩ, bʋʋ ɩ nyɩnta zaa lezi b'ʋ, a tɔ m Bartimee, Time nyɩ m, an nɩ hɔ yɩnyɛm.
41010047	K'a a ma ŋ ʋ: Nazarɛtɩ Yeezuu m bɩ, an nɩ zee darɛ, a ʋ: "Davɩd Nyɩ, mɔɔ cicir zɛ!"
41010048	Gʋɔɔ wɔɔ nɩ bʋgʋr bam ma, ŋ ʋ, an a tʋr ka, b'a a banka, an a da ra: "Davɩd Nyɩ, mɔɔ cicir zɛ!"
41010049	Yeezuu n jɩm, an a hɩ, a ʋ: "K'a bir!" N n a bir, n n a hɩ m, n ʋ: "Ɩ tɔ ʋ, wuti, a y'ɩ birm."
41010050	Bʋʋ bɩ n a gɔbga bɔ a ra, an a zo, an wuti kan bra kɩ, an bʋr Yeezuu zi.
41010051	Yeezuu n a lar, a ʋ: "Ɩbɩɩ lɛ n taa kʋ m bɔ ba ɩ nɩ?" Bʋʋ bɩ n a nyɩ bɔ ʋ, a ʋ: "Karɩnsaamba, a ka kʋ m m ya, m lɛɛ yɩ."
41010052	Yeezuu n a hɩ m, a ʋ: "Ta, ɩ sɩrakarɛ ɩ bʋmbɔ." Lɛɛm bɩ, a mɩnyaa ɩ lɛɛ yɩm, an zu Yeezuu ʋ, an nɩ tam.
41011001	Kʋ ŋ n'a zɔm Zerizalɛm ma, Bɛtfazee kan Betanii kɩ jɩr ʋ, ci kʋ n n'a birm Oliviyee ci bɩ zeezi bɩ, Yeezuu a karɩndanyɩnɔ nyɔɔ hɩɩya,
41011002	an a hɩ ŋ nɩ, a ʋ: "K'a ta kʋ k'a n'awɔɔ lɛɛ naa ʋ. Bɩ, k'awɔɔ yaa gasʋ b'ʋ lɛɛm nɩ, awɔɔ brapoo yɩm, n n a kʋsɩ, bɩ gʋaa n da ʋ cɩna y. K'a hʋr a bʋr m.
41011003	Kʋ gʋaa awɔɔ lar, a ʋ: bɔ minto m awɔɔ nɩ naa barɛ, k'a hɩ m, a ʋ: Zuuba lɛ n taa, a y'a tore awɔɔ m bʋr m lɛɛm."
41011004	Karɩndanyɩnɔ wɔɔ n ta, ŋ n'aa brapoo yɩ, n n a kʋsɩ tɩnsara harlɛ ma zaa lɛ zi, karɩndanyɩnɔ wɔɔ n a hʋr.
41011005	Gʋɔɔ kʋ ŋ nyɩnta b'ʋ rɔ wɔɔ gɔsɩnnɔ ŋ lar, ŋ ʋ: "Bɔ m, awɔɔ n nɩ brapoo bɩ hʋrlɛ?"
41011006	Ŋ n a nyɩ bɔ ʋ, amba Yeezuu a hɩ bɩ m, gʋɔɔ wɔɔ n ŋ to, ŋn'a hʋr.
41011007	Ŋ n ta brapoo bɩ m Yeezuu zi, ŋn'a huuro ka brapoo bɩ ra, Yeezuu n da ʋ.
41011008	Gʋɔɔ gʋta n a huuro ka zaa bɩ ra, gɔsɩnnɔ n gɔ lɛɛ yɩnyar hɔsɩrarɔ ʋ, ŋn'a ka ra.
41011009	Bɔɔ nɩ Yeezuu lɛɛ, kan bɔɔ n'a kur lɔ wɔɔ kɩ ɩ zee dam, ŋ ʋ: "Hozaana! Kʋ gʋaa k'a nɩ zɛm Zuuba tɔ ma bɩ n barka yɩ!
41011010	Kʋ cirbəə k'a nɩ zɛm naa n barka yɩ, am wɔɔ yaaba Davɩd hɔ bɩ m. Hozaana! K'ɩ tɔ n lɛbɔʋrɛ yɩ brama."
41011011	A n gasʋ Zerizalɛm ʋ, Wosocɛ ʋ. K'a dɩga hɔ haay ma bɩ, a a hʋr an ta Betanii ʋ kan bueerehɩɩyɔɔ wɔɔ kɩ, kʋ gum da bɩ minto.
41011012	A dɔ k'a mɛ ŋn'ɩ bɔm Betanii ʋ bɩ, nɔ Yeezuu nyasʋ.
41011013	A n a to, an sɔɔn yɩ laatʋ a lɛɛ n ta ʋ, an ta kan a karɩndanyɩnɔ wɔɔ kɩ, k'a yaa dɩga a hɔsɩ nyɩntaŋ ʋ gɛ. A zɔ k'a ʋ sɔɔn bɩ ma bɩ, a lɛɛ a yɩ, bala, sɔɔn bɔɔnrɛ dɔmɩm bɛɛ y.
41011014	A n a hɩ sɔɔn bɩ m, a ʋ: "Gʋaa b'a yarɛ an ɩbɩɩ nyɩ bɩ dɔ y!" A karɩndanyɩnɔ wɔɔ n a ma.
41011015	Yeezuu yaa lee ku Zerizalɛm ʋ kan a karɩndanyɩnɔ kɩ. Gasʋ kʋ Yeezuu ʋ Wosocɛ ʋ b'ʋ bɩ, a a sɩŋŋɩda ba, an nɩ lam gʋɔɔ kʋ ŋ nɩ hɔ hɛɛnm, ŋn'ɩ hɔ sim nɔ wɔɔ ra Wosocɛ hallu ʋ b'ʋ. A busoolʋrlɛzannɔ mɔdrɔkuntərehɔɔ hɩnhɩsɩga kan cirpʋnnɔ hɛɛnno nyɩntaragɔrɔ kɩ.
41011016	Bɩ, a n gɔsɩ to an nɩ cenim mɔr m Wosocɛ hallu ʋ b'ʋ y.
41011017	A n n'a hɩrɛ ŋ nɩ hɔdɩndarɛ nɔ ʋ, a ʋ: "N y'a gʋrsɩra ba, n ʋ: 'N mɔɔ cɛ bɩ birm yaadarɛ cɛ, do haay minto.' Awɔɔ n bɔkarɛ a sa, a ba konno bɩncɛ."
41011018	Kʋ Yeezuu naa hɩ wosocɛmannɩbənno jɩtannɔ kan wosocikarɩnsaambɔɔ wɔɔ kɩ n a ma bɩ, ŋ y'a karɛ a zɛrɛ zaa ma. Bɩ, ŋ yɩ nyi bam. Bala, zamaa b'a lɛ bɔ Yeezuu hɔdɩndarɛ b'ʋ.
41011019	Yirbəə k'a da bɩ, Yeezuu bɔ tara bɩ nɔ ʋ, kan a karɩndanyɩnɔ wɔɔ kɩ.
41011020	A dɔ k'a mɛ Yeezuu kan a karɩndanyɩnɔ wɔɔ kɩ nɩ cenim bɩ, ŋ sɔɔn bɩ yɩ, an ga kan a məsi kɩ.
41011021	Pɩyɛɛr n hɔ kʋ Yeezuu a hɩ bɩ tɔ da a nɔ ʋ, a a hɩ, a ʋ: "Dɩga, Zuuba, sɔɔn k'ɩbɩɩ ɩ lɛ da ʋ bɩ ga haay!"
41011022	Yeezuu n a hɩ ŋ nɩ, a ʋ: "K'a sɩra ka Woso ʋ.
41011023	Sɩra mɔɔ n'a hɩrɛ awɔɔ m, kʋ gʋaa a hɩ ci naa do m: 'Ɩ bɔɔta, ɩ ɩ da kɔ ʋ,' bɩ bɩsɩkarɛ ba a heer ʋ, k'a a sɩra ka, a ʋ: hɔ k'awɔɔ hɩ bɩ barɛ, a bam, amba a a hɩ bɩ m.
41011024	Bɩ y'a ka mɔɔ n'a hɩrɛ awɔɔ m: hɔ k'awɔɔ n'a yɛm a yaadarɛ nɔ ʋ bɩ, k'a sɩra ka, a ʋ, awɔɔ yɩ, bɩ n y'a karɛ awɔɔ ʋ sɔ.
41011025	Bɩ k'awɔɔ jɩm brama, an nɩ yaa dam, kʋ hɔ y'awɔɔ heer ʋ kan gʋaa kɩ, k'a sugur ka ʋ, k'awɔɔ Zɩ k'a nɩ arzana ʋ bɩ n awɔɔ kʋrɔmarɔ sugur ka awɔɔ ʋ sɔ. [
41011026	Bɩ k'awɔɔ n sugur ka a muno ʋ, awɔɔ Zɩ k'a nɩ arzana ʋ bɩ b'awɔɔ kʋrɔmarɔ wɔɔ sugur karɛ y.]"
41011027	Yeezuu kan a karɩndanyɩnɔ wɔɔ kɩ a ya, ŋnɩ ta Zerizalɛm ʋ. Yeezuu k'a nɩ bɩmbɩrm Wosocɛ ʋ b'ʋ bɩ, wosocɛmannɩbənno jɩtannɔ kan wosocikarɩnsaambɔɔ wɔɔ kɩ, gʋɔɔgusinno kɩ bʋr zi, ŋ ʋ:
41011028	"Nka ɩ lɛ ka ɩbɩɩ ʋ naa barɛ minto? Nka ɩ zaa ka?"
41011029	Yeezuu n a hɩ ŋ nɩ, a ʋ: "Kʋ m awɔɔ lar mim deem ma, k'a nyɩ bɔ ʋ, kʋ m bɔkarɛ, m bɩncɛ kʋ n lɛ ka mɔɔ ʋ bɩ hɩ awɔɔ m.
41011030	Batɛm kʋ Zaan nyɩnta an n'a kam bɩ, a to a ʋ Woso zi gɛɛ, gʋɔɔ zi? K'a nyɩ bɔ ʋ!"
41011031	Ŋ n'ɩ bɩsɩ kɩnkam kʋ ma, ŋ ʋ: "Kʋ wɔɔ ʋ: a to a ʋ Woso zi, a y'a hɩrɛ a ʋ: bɔ minto m wɔɔ n a mim si gɛ?
41011032	Bɩ kʋ wɔɔ ʋ: a to a ʋ gʋɔɔ zi, zamaa bɩ bɩ yɛrɛ y. Kʋ zamaa bɩ Zaan dɔ wosolɛsinnɩsorazaa paan••• bɩ minto."
41011033	Ŋ n a nyɩ bɔ ʋ Yeezuu m, ŋ ʋ: "Wɔɔ n a dɔ y." Yeezuu n a hɩ ŋ nɩ, a ʋ: "Bɩ minto bɩ, mɔɔ bɩ bɩncɛ niŋŋə kʋ n lɛ ka mɔɔ ʋ bɩ hɩrɛ awɔɔ m sɔ y."
41012001	Yeezuu n a sɩŋŋɩda ba, an nɩ meer bam kan ŋ kɩ hɔbɔkʋrɛnoom darɛ m, a ʋ: "Gʋaa ɩ nyɩnta an dɩvɛn gɔ sɔɔn, an lambaar da ma, an yaa hɔn, k'a bɩr dɩvɛn nyɩ bɩ hi bɔŋ ʋ, an bɛŋŋʋ dɔ sɔ, an gʋɔɔ sa kʋ ŋ n dɔ dɩvɛnsɩra bɩ ma, an a hʋr an ta zaa ra.
41012002	Dɩvɛn mɔsa k'a a ku bɩ, a n a zibəənyɩ deem nyɔɔ wutu zibəəzannɔ wɔɔ zi, k'an aa a hɔ si, an b'a ka a ʋ.
41012003	Ŋ n a nyasʋ, ŋn'a zɛ, ŋn'a da zaa ra a wɔ n tu.
41012004	Wutu zaa bɩ n a ya, an zibəənyɩ vanta nyɔɔ. Wutu zibəəzannɔ wɔɔ n a zɛ, ŋnɩ yaaba da a mim ma, ŋnɩ fɩr ka ma.
41012005	A n a ya, an a kaakʋ hɔ nyɔɔ, ŋn'a zɛ gər. Bɩ jɛ ʋ, an gʋɔɔ vantɔɔ nyɔɔ, ŋnɩ fɩr ka gɔsɩnnɔ ma, ŋnɩ gɔsɩnnɔ zɩnzɛ.
41012006	A kur ma hɔ ma bɩ, a nyɩ k'a ŋʋa bɩ y'a deem ɩ gɔɔta, an a nyɔɔ ŋ zi, an n'a hɩrɛ, a ʋ: 'Ŋ mɔɔ nyɩ bɩ daŋ ʋ.'
41012007	Wutu zibəəzannɔ wɔɔ n a dɩnda kan kʋ kɩ, ŋ ʋ: 'A n nɩ zɛm b'a so arzaka b'ʋ. K'a bʋr, k'ʋ a zɛ, k'ʋ ʋ so wutu b'ʋ.'
41012008	Ŋ n a nyasʋ, ŋn'a zɛ gər, ŋnɩ bɔ m dɩvɛnsɩra b'ʋ, ŋn'a zo."
41012009	"Bɔ dɩvɛnsɩra zaa bɩ n'a barɛ? A zɛm, an b'a dɩvɛnsɩra zibəəzannɔ wɔɔ zɩnzɛ, an a sa, an a ka a vantɔɔ ʋ.
41012010	Awɔɔ n naa karɩnda ba ra? Jaa kʋ cɛdonno a bɔ ʋ ŋn'a zo bɩ, bɩ y'a ba jaa paŋŋazaa, cɛ bɩ dɔrɛ minto.
41012011	Zuuba ɩ naa ba, bɩ wɔɔ yɩ hɔ gʋta m."
41012012	Gʋɔɔ kʋ ŋ y'a tʋr ka ma rɔ wɔɔ n'a kam ma k'a nyasʋ, bɩ, ŋ yɩ nyi bam zamaa bɩ m. Ŋ y'a dɔ, ŋ ʋ: hɔbɔkʋrɛnoom naa do da Yeezuu ʋ awɔɔ minto. Ŋ n a hʋr, ŋn'a gʋ ma.
41012013	N farizɛɛnrɔ kan Hɩrɔɔdɩ gʋɔɔ kɩ nyɔɔ Yeezuu zi kʋ ŋ n'aa a nyasʋ a meerbaa nɔ ʋ.
41012014	Ŋ n b'a hɩ, ŋ ʋ: "Zuuba, wɔɔ dɔ sɩrazaa n'ɩbɩɩ m, b'ɩbɩɩ heer tɩrga kan gʋaa biyəə kɩ. Ɩbɩɩ bɩr dɩgam gʋaa meer ma bala y, Woso zaa ɩbɩɩ n'a dɩndam sɩra bɩncɛ ʋ. Zaa ta ʋ k'ʋ Rɔm cir yawʋr ka gɛ? A a ga m gɛɛ a n a ga nɩ?"
41012015	Bɩ, kʋ Yeezuu ŋ zambʋ bɩ dɔ bɩ, a a hɩ ŋ nɩ, a ʋ: "Bɔ m, awɔɔ n'a gɩngam mɔɔ ma ncɩnaaʋ? K'a bʋr wacɩr m deem, kʋ m dɩga a."
41012016	Ŋ n bʋr m. Yeezuu n a hɩ ŋ nɩ, a ʋ: "Ŋʋasa naa do kan gʋrsɩra naa do kɩ, nka hɔ nɩ?" Ŋ ʋ: "Rɔm cir hɔ m."
41012017	Yeezuu n a hɩ ŋ nɩ, a ʋ: "K'a hɔ kʋ cir a so ʋ bɩ ka ʋ, k'a hɔ kʋ Woso a so ʋ bɩ ka ʋ." Meerbaa naa do nyɩbɔʋrɛ a ka, ŋ n zɛ kədə.
41012018	Sadisɛɛnrɔ kʋ ŋ ʋ, gəəno mɩmbɔʋrɛ ba ʋ bɩ, ŋ bʋr Yeezuu zi, ŋnɩ laaka da han, ŋ ʋ:
41012019	"Zuuba, Moyiisi a gʋrsɩra ba an a ka wɔɔ ʋ, a ʋ, 'Kʋ gʋaa ga, an a lʋ to, b'a nyɩ ba ʋ y, k'a danyɩ n lʋ bɩ si, k'an nyɩ yɩ kan kɩ a danyɩ bɩ minto.'
41012020	Danyɩnɔ ɩ nyɩnta saanhɩna. Lɛɛkarɛzaa bɩ n lʋ sa, an ga, an a gʋ lʋ bɩ ma, bɩ nyɩ ba ʋ y.
41012021	A hɩɩya hɔ bɩ n lʋ bɩ si, an ga, b'a n nyɩ yɩ kan kɩ y. A kaakʋ hɔ bɩ maam sɔ.
41012022	Saanhɩnarɔ wɔɔ haay ŋ gɩnga, bɩ ŋ n nyɩ yɩ kan lʋ bɩ kɩ y. Ŋ haay kur bɩ, lʋ bɩ n bɩ ga.
41012023	Gəəno mɩmbɔʋrɛ dɔmɩm ʋ, kʋ ŋ y'a mɩm bɔ ʋ, ŋ haay bireyaa ʋ, nka y'a so lʋ b'ʋ? Bala, gʋɔɔ saanhɩnarɔ wɔɔ haay lʋ bɩ si."
41012024	Yeezuu n a hɩ ŋ nɩ, a ʋ: "K'awɔɔ n gʋrsɩrarɔ mɩŋŋɔɔ kan Woso paŋŋa kɩ dɔ bɩ, bɩ y'a ka awɔɔ nɩ nyʋnnyɔɔrɛ nɔ ʋ.
41012025	Bala, kʋ gəəno b'a mɩm bɔ ʋ, yar bɩr lʋ sarɛ y, lʋ bɩr yar sarɛ y. Bɔ ŋ y'a ʋ kʋ ʋ kan malɛɛkarɔ kʋ ŋ nɩ brama rɔ wɔɔ kɩ.
41012026	Bɩ kʋ gəəno mɩmbɔʋrɛ bɩ mim nɩ, awɔɔ n a karɩnda ba Moyiisi ci bɩ nɔ ʋ ra, dɔmɩm kʋ Woso meer ba kan Moyiisi kɩ tutugu nɔ ʋ bɩ, a ʋ: 'Abraham kan Izakkɩ kɩ, Zakɔɔb kɩ Woso m mɔɔ m.'
41012027	Gəəno Woso bɛɛ y, mɩsɩɩrɔ Woso m. Awɔɔ ɩ nyʋnnyɔɔrɛ nɔ ʋ gʋta."
41012028	Wosocikarɩnsaamba deem ŋ bɩsɩkarɛ bɩ ma, a a yɩ, Yeezuu a nyɩ bɔ ʋ mɩŋŋa, an a zɔ, an Yeezuu lar, a ʋ: "Lɛrɔ wɔɔ haay bire ʋ kara ɩ lɛ da?"
41012029	Yeezuu n a nyɩ bɔ ʋ, a ʋ: "Lɛ lɛɛkarɛ hɔ bɩ n naa do: 'K'a tʋr ka Israyɛl zannɔ, Zuuba k'a m wɔɔ Woso bɩ, a y'a deem m Zuuba.
41012030	K'ɩ Zuuba ɩ Woso bɩ ŋʋa kan ɩ heer kɩ haay, kan ɩ nyi kɩ haay, kan ɩ hɔɔndarɛ kɩ haay, kan ɩ paŋŋa kɩ haay.'
41012031	A hɩɩya hɔ bɩ ba n nɩ: 'K'ɩ mim ŋʋa amba ɩ mɩŋŋa m.' Lɛ vanta ba ʋ an lɛ da nawɔnnɔ ra y."
41012032	Wosocikarɩnsaamba bɩ n a hɩ m, a ʋ: "Sɩra ɩbɩɩ hɩ, karɩnsaamba, a mɩŋŋa gʋta: 'Woso y'a deem m, bɩ a vanta ba ʋ, an a na ma y.
41012033	Ɩ Woso ŋʋa kan ɩ heer kɩ haay, ɩ hɔɔn kɩ haay, ɩ paŋŋa kɩ haay, k'ɩ mim ŋʋa amba ɩ mɩŋŋa m,' bɩ jɩra mannɩ haay kʋ n nɩ sɛ nyaŋ ʋ bɩ m, kan ganwʋrɛrɔ k'awɔɔ nɩ ŋ kam Woso ʋ rɔ wɔɔ kɩ."
41012034	Yeezuu k'a yɩ gʋaa b'a nyɩ bɔ ʋ mɩŋŋa bɩ, a a hɩ, a ʋ: "Ɩbɩɩ bɩ laatʋ Woso cirbəə bɩ ma y." Bɩ kur bɩ, gʋaa biyəə ɩ nyi bam Yeezuu larlɛ m.
41012035	Yeezuu k'a nɩ hɔ dɩndam Zerizalɛm Wosocɛ ʋ bɩ, a a hɩ, a ʋ: "Bɔ minto m wosocikarɩnsaambɔɔ wɔɔ ʋ: Davɩd Nyɩ m Krista bɩ m gɛ?
41012036	Sɛnt-Ɛspri a ka Davɩd n a hɩ, a ʋ: Zuuba Woso a hɩ mɔɔ Zuuba m: nyɩnta mɔɔ bɩsɩ ʋ, kʋ m b'a ka k'ɩ jɩnnɔ wɔɔ n nyɩnta ɩ gam taa.
41012037	Davɩd mɩŋŋa y'a birm Zuuba. Kʋ Zuuba n a ba lɔ, an nyɩnta Davɩd Nyɩ gɛ?" Zamaa bɩ n'a tʋr kam ma kan heernyɩnta kɩ.
41012038	Yeezuu y'a hɩrɛ ŋ nɩ a hɔdɩndarɛ nɔ ʋ, a ʋ: "K'a dundo a zi kan wosocikarɩnsaambɔɔ kʋ ŋ nɩ bɩmbɩrm zabarɔ m, ŋn'a kam daʋrɛ ma zamaa gʋta bire ʋ rɔ wɔɔ kɩ,
41012039	ŋn'a kam lɛɛkarɛ bɩncɛ ma hɔbɩrɛ bɩncɛ ʋ, kan sokʋma bɩncɛ kɩ.
41012040	Ŋ n'ɩ zonno hɔ yɔrɛ ŋ nɩ, ŋn'a mɩŋŋabaa hɩnkam kan yaadarɛrɔ jintoo kɩ. Ŋ hʋnhʋrlɛ yɩm maam-maam."
41012041	Yeezuu nyɩnta an a meer nya busoo daʋrɛ bɩncɛ bɩ rɛ, an nɩ dɩgam gʋɔɔ wɔɔ busoo bɩ daʋrɛ ma. Arzakazannɔ wɔɔ barla gɔsɩnnɔ y'a daŋ ʋ gʋta.
41012042	Zoro n bɩ tanka hɩɩya zar ʋ.
41012043	Yeezuu n a karɩndanyɩnɔ wɔɔ bir, an a hɩ ŋ nɩ, a ʋ: "Sɩra mɔɔ n'a hɩrɛ awɔɔ m, zoro ŋʋazaa naa do busoo bɩ zar ʋ gʋta, an lɛ da gʋaa haay k'a n'a daŋ ʋ bɩ ra.
41012044	Bala, ŋ haay busoo k'a zibəə ba ŋ ma bɩ, ŋ y'a da ʋ. Bɩ zoro bɩ kan a cicir bɩ kɩ, a a mɩsɩrbaa hɔ sa haay, an a da ʋ."
41013001	Yeezuu k'a bɔ Wosocɛ b'ʋ bɩ, a karɩndanyɩnɔ wɔɔ gʋaa deem a hɩ m, a ʋ: "Karɩnsaamba, dɩga cɛ bɩ jaarɔ wɔɔ gʋɛrɛ ma kan a dɔrɛ kɩ!"
41013002	Yeezuu n a hɩ m, a ʋ: "Dɩga ɩbɩɩ nawʋm cɛrɔ wɔɔ dɔrɛ gʋtabaa ma ra? Jaa deem bɩ gɔɔtarɛ a mim burə ʋ y. Ŋ haay zɛm bɩ wurgə."
41013003	Yeezuu yaa nyɩnta Oliviyee ci bɩ ra, an a meer nya Wosocɛ bɩ rɛ. Dɔmɩm bɩ do ʋ bɩ, Pɩyɛɛr kan Zakkɩ kɩ, Zaan kɩ, Andɩr kɩ kʋ ŋ y'a dɔ, ŋ ʋ, gɔsɩ ba b'ʋ bɩ, ŋ laaka naa do da Yeezuu han, ŋ ʋ: "Naa do bam brɔ?
41013004	A hɩ wɔɔ m, makra kara n nɩ nawɔnnɔ nyarɛ bɩ hɩnkam wɔɔ nɩ?"
41013005	Yeezuu n'a hɩrɛ ŋ nɩ, a ʋ: "K'a dundo a zi kʋ gɔsɩ b'awɔɔ nyʋnnyɔɔ y.
41013006	Gʋɔɔ gʋta zɛm, ŋnɩ bɩ meer ba mɔɔ tɔ m, ŋ ʋ: 'Krista n a mɩ,' bɩ ŋ gʋɔɔ gʋta nyʋnnyɔɔrɛ.
41013007	K'awɔɔ bɩ yar mim ma kan yar k'a n'a dam ma, an bɩ wuti bɩ kɩ, a bɩ dabɔʋ ba y, bala, pakra m kʋ naa haay n ba. Bɩ, durnya nyarɛ bɛɛ m naa cɩna y.
41013008	Do deem gʋɔɔ wutim ŋnɩ yar ba kan doro vantɔɔ kɩ. Tara deem zannɔ wutim ŋnɩ yar ba kan tara vanta zannɔ kɩ. Bɩncɛrɔ gɔsɩnnɔ tara nyiŋŋəm. Nɔ nyɩntaŋ ʋ, dɔmɩm bɩ do ʋ bɩ, k'a dɔ, a ʋ: fɩryɩrɛ sɩŋŋɩda a zɔ.
41013009	K'a dundo a mɩŋŋa zi, ŋ y'awɔɔ gʋrm, ŋnɩ ta awɔɔ m dʋdɔkənno zi, ŋ y'awɔɔ zɛm madɩɩrɔ m sokʋmacɛrɔ ʋ. Ŋ tarɛ awɔɔ m tara lɛɛzannɔ kan cinno kɩ taa mɔɔ minto. Nawɔnnɔ y'awɔɔ yɩm mɔɔ minto, an nyɩnta kasɛtɩ brɔɔ minto.
41013010	Bɩ pakra m kʋ ŋ nɩ lɛɛ ka, ŋnɩ lemim nyɩnta pa da durnya haay nɔ ʋ, kʋ durnya nyarɛ n bɔkarɛ, an a ku.
41013011	Kʋ ŋ b'awɔɔ nyasʋ, ŋn'ɩ tarɛ awɔɔ m dʋdɔkənno bɩncɛ ʋ b'ʋ, a bɩ lɛɛ ka a a hɔɔn da hɔ k'awɔɔ n aa a hɩ bɩ ma y. Mim k'a nɩ zɛm bɩ bʋr awɔɔ hɔɔn ʋ dɔmɩm bɩ do ʋ bɩ, b'awɔɔ n n'a hɩm. Bala, awɔɔ bɛɛ n nɩ meer bam dɔmɩm bɩ do ʋ y, Sɛnt-Ɛspri n nɩ meer bɩ barɛ awɔɔ bɩncɛ ʋ.
41013012	Danyɩnɔ kʋ kam zɛ ma. Zɩ y'a nyɩ karɛ n n a zɛ. Nyɩnɔ wutim nyaam kan a zɩrɔ kɩ, ŋn'a ka, ŋnɩ ŋ zɩnzɛ.
41013013	Gʋaa haay sɔrɛ awɔɔ m mɔɔ tɔ ma, bɩ gʋaa k'a nyasʋ a sɩrakarɛ m kɔɔkɔɔ an ta an fɩryɩrɛ bɩ nyarɛ ku, bɩ zaa bʋmbɔrɛ yɩm."
41013014	"K'awɔɔ bɩ 'Gʋaa kʋ hɔzaarbarɛzaa bʋnyaa m bɩ' yɩ an nɩ bɩncɛ niŋŋə ʋ, b'a n'a ga m, an nyɩnta bɩncɛ bɩ do ʋ, gʋaa niŋŋə k'a n'a karɩnda bam bɩ ma bɩ, k'an a jɩ ma. Gʋɔɔ kʋ ŋ nɩ nyɩntam Zidee ʋ bɩ, kʋ ŋ n'a si ŋnɩ ta ciro ʋ.
41013015	Gʋaa k'a n'a cɛ mim ʋ bɩ, a b'a ka ma k'a zer a gasʋ a cɛ ʋ, k'a hɔsɩ sa dɔmɩm bɩ do ʋ y.
41013016	Gʋaa k'a n'a hɔsɩra ʋ dɔmɩm bɩ do ʋ, a b'a bɔ an doo k'a yaa a huu sa y!
41013017	Dɔmɩnnɔ wɔɔ duro ʋ, mim pakra bam lannɔ jɩsɩzannɔ m, kan bɔɔ n nɩ nyɔ karɛ a nyɩnɔ ʋ rɔ wɔɔ kɩ.
41013018	K'a yaa da, kʋ naa do bɩ lee ku la dɔmɩm ʋ y.
41013019	Bala, a nyɩntam fɩryɩrɛ dɔmɩnnɔ k'an nyɩnta ʋ hallɩ durnya kʋ Woso a da bɩ sɩŋŋɩda ma, an ta an naa ma ku, bɩ, ʋ b'ʋ yarɛ, ʋ a do yɩ fɩɩga y.
41013020	Kʋ Woso bɛɛ dɔmɩnnɔ nɔɔn duro bɔrɛ, gʋaa ba ʋ an b'a dam ma, an a meeyaa bʋmbɔ y. Bɩ gʋɔɔ k'an ŋ nyʋkɔ ʋ rɔ wɔɔ minto, a dɔmɩnnɔ wɔɔ duro bɔrɛ.
41013021	Kʋ gʋaa a hɩ, a ʋ: Krista ɩ naa ʋ, gɛɛ, a ɩ bra ʋ, a b'a si y.
41013022	Ŋʋaarzannɔ kʋ ŋ Krista tɔ sa ŋn'a ka a ma rɔ wɔɔ, kan ŋʋaarlɛsinnɩsorazannɔ kɩ nyɩntaŋ ʋ gʋta. Ŋ makrarɔ bam gʋta kan hoserlo kɩ k'a a da ma, a gʋɔɔ kʋ Woso ŋ nyʋkɔ ʋ rɔ wɔɔ nyʋnnyɔɔ.
41013023	Bɩ k'awɔɔ m, k'a dundo a zi kan hɔ kʋ mɔɔ lɛɛ ka m a hɩ haay awɔɔ m, b'a n'a ku cɩna bɩ kɩ."
41013024	"Bɩ kʋ fɩryɩrɛ dɔmɩnnɔ wɔɔ bɩ cem, dɔmɩnnɔ wɔɔ duro nɔ ʋ, woso b'a yarɛ an gu y, mom b'a yarɛ an gu sɔ y.
41013025	Monyaarɔ surm, brama paŋŋa haay y'a zɛm kʋ ma.
41013026	Dɔmɩm bɩ do ʋ bɩ, n Gʋaanyɩ bɩ yɩrɛ an a to warkʋ nɔ ʋ an bɩr zɛm kan paŋŋa kɩ, cirbəə gʋta kɩ.
41013027	A n bɔkarɛ, an malɛɛkarɔ nyɔɔ lɛɛ haay ʋ, ŋn'aa gʋɔɔ kʋ Woso ŋ nyʋkɔ ʋ rɔ wɔɔ so kʋ ma, an a sa dɔjɩr ma an ta kan meer kɩ.
41013028	K'a sɔɔn makra bɩ sa. K'awɔɔ b'a yɩ, an lɛɛ daa da, an nɩ kum, awɔɔ dɔ a ʋ siire a zɔ.
41013029	A maam sɔ kan awɔɔ kɩ. K'awɔɔ bɩ minno nɔɔn duro yɩ, ŋn'ɩ zɛrɛ, k'a dɔ a ʋ Gʋaanyɩ bɩ zɛrɛ dɔmɩm a zɔ.
41013030	Sɩra mɔɔ n'a hɩrɛ awɔɔ m: zamaana naa do bɩ cenim, kʋ nawɔnnɔ haay bɛɛ ba y.
41013031	Brama kan tara kɩ cenim, bɩ mɔɔ meerbaarɔ wɔɔ bɩ cenle y.
41013032	Bɩ, dɔmɩm bɩ do kan wakatɩ bɩ do kɩ, gʋaa ba ʋ an b'a dɔrɛ y. Baa malɛɛkarɔ kʋ ŋ nɩ brama rɔ wɔɔ n a dɔ y. Gʋaanyɩ bɩ n a dɔ sɔ y. K'a maam, Zɩ bɩ y'a deem y'a dɔ.
41013033	K'a dundo a zi, a bɩ hinceem ba y. Bala, awɔɔ n dɔmɩm bɩ do zɛrɛ dɔ y.
41013034	Bɔ a kʋ ʋ kan gʋaa k'a nɩ tam kʋ ʋ bɩ kɩ, an a har to a zibəənyɩnɔ m, an lɛ ka ŋ ʋ, an zibəə ka gʋaa biyəə ʋ k'an a ba. A n a hɩ hardɔmazaa bɩ m, a ʋ: a bɩ hinceem ba y.
41013035	K'a b'a zu a ʋ y. Bala, awɔɔ n har bɩ zaa bɩ zɛrɛ dɔmɩm dɔ y. Kʋ dibsir nɩ, kʋ wuti gʋta nɩ, kʋ koo baadarɛ dɔmɩm nɩ, kʋ dɔmɩrɛ nɩ, awɔɔ n a dɔ y.
41013036	Dɔmɩm niŋŋə k'a nɩ zɛm bɩ bʋr ʋ bɩ, a b'a ka, an bɩ dɩga a awɔɔ hinceem ba y.
41013037	Hɔ kʋ mɔɔ n'a hɩm bɩ, awɔɔ haay mɔɔ hɩ a m. K'a bɩ hinceem ba y."
41014001	Pakkɩ cibsa kan bur kʋ n n nyʋnyɔɔ da ma cibsa kɩ gɔɔta dɔmɩm hɩɩya. Wosocɛmannɩbənno jɩtannɔ kan wosocikarɩnsaambɔɔ kɩ y'a kam zaa k'a n'a sam k'a Yeezuu ku a nyasʋ a mim ka ra, kʋ n n'a zɛ bɩ ma.
41014002	Ŋ y'a hɩm kʋ m, ŋ ʋ: "Ʋ b'a ba cibsa hinni ʋ y. Kʋ n bɛɛ nɩ, zamaa bɩ wutim yar m kan wɔɔ kɩ a minto."
41014003	Yeezuu nyɩnta Betanii ʋ, gʋaa deem kʋ n n'a birm Sɩmɔɔn kusimə bɩ har ʋ. K'a nɩ hɔbɩrɛ bɩm bɩ, lʋ deem bʋr har ʋ b'ʋ kan gedre kɩ, n n a ba albatɩr jaa m, tidəər n a han. A ji n nyɩnta, a lɛ m kʋsɩ, an tidəər gedre bɩ yi, an tidəər bɩ lo Yeezuu ra.
41014004	Bɩ, naa do gʋɔɔ gʋta heer zar, ŋn'a hɩm kʋ m, ŋ ʋ: "Bɔ tɔ ma m, n n tidəər naa do zaar barɛ?
41014005	N y'a da ma, n n tidəər naa do hɛɛ, a busoo n cem deniyee zɔɔkarkʋ han, n n a ka ŋʋazannɔ ʋ." Bɩ, ŋ nyɩnta, ŋn'ɩ kukur bam lʋ bɩ ma.
41014006	Yeezuu n a hɩ ŋ nɩ, a ʋ: "K'a lʋ bɩ to zenyy••• Bɔ tɔ ma m, awɔɔ n'a heer zarlɛ? Zibəə mɩŋŋa a ba mɔɔ tɔ ma.
41014007	Ŋʋazannɔ nyɩntarɛ awɔɔ bire ʋ dɔmɩm haay. Awɔɔ y'a dam ma a hɔ mɩŋŋa ba ŋ nɩ dɔmɩm k'awɔɔ lɛ n taa ʋ. Bɩ mɔɔ, mɔɔ bɩ nyɩntam kan awɔɔ kɩ dɔmɩm haay y.
41014008	Lʋ naa do, hɔ k'a a da ma b'a a ba. K'a tidəər nɔ mɔɔ mɛ ma bɩ, lɛɛ a ka, an mɔɔ mɛsim banka mɔɔ birle minto.
41014009	Sɩra mɔɔ n'a hɩrɛ awɔɔ m: durnya nɔ ʋ, bɩncɛ kʋ n nɩ lemim nyɩnta pa daŋ ʋ haay bɩ, n y'a tɔ darɛ a nɔ ʋ, n n lʋ naa do hɔ k'a a ba bɩ hɩ sɔ."
41014010	Bɩ kur bɩ, Zidas Iskarɩyɔtɩ, karɩndanyɩnɔ bueerehɩɩyɔɔ wɔɔ gʋaa deem bɩ ta, an aa wosocɛmannɩbənno jɩtannɔ wɔɔ yɩ, k'a Yeezuu nyasʋ a ka ŋ ʋ.
41014011	Kʋ ŋ naa ma bɩ, ŋ heer nyɔɔ gʋta, ŋnɩ ler bɔ m, ŋ ʋ: "K'a busoo ka ʋ." Zidas n yɛ, an n'a kam dɔmɩm k'a n'a dam ma a Yeezuu nyasʋ a ka ŋ ʋ bɩ ma.
41014012	Bur kʋ n n nyʋnyɔɔ da ma lɛɛkarɛ dɔmɩm ma bɩ, n nɩ pakkɩ sinnyɛɛm mannɩ baŋ ʋ bɩ, Yeezuu karɩndanyɩnɔ wɔɔ a hɩ m, ŋ ʋ: "Ɩbɩɩ lɛ n taa kʋ aa pakkɩ hɔbɩrɛ bɩ ba ka, ɩbɩɩ minto?"
41014013	A n a karɩndanyɩnɔ nyɔɔ hɩɩya, an a hɩ ŋ nɩ, a ʋ: "K'a ta tara nɔ ʋ, awɔɔ gʋaa zɛŋ ʋ, an hi busu gər ʋ, k'a zu kʋ ʋ kan kɩ,
41014014	a gasʋ bɩncɛ k'a nɩ gasʋŋ ʋ b'ʋ. B'ʋ bɩ, k'a hɩ har bɩ zaa m, a ʋ: 'Zuuba ɩ laaka dam: bɩncɛ kara awɔɔ n nɩ pakkɩ hɔbɩrɛ bɩ bɩŋ ʋ kan a karɩndanyɩnɔ kɩ?'
41014015	A cɛ gʋta hɩnkarɛ awɔɔ m mim ʋ, ŋn'a banka haay. Bɩncɛ bɩ do ʋ awɔɔ n nɩ pakkɩ hɔbɩrɛ bɩ baŋ ʋ."
41014016	Karɩndanyɩnɔ wɔɔ n a hʋr, ŋnɩ ta tara nɔ ʋ b'ʋ, ŋn'aa hɔ haay bɩ yɩ amba a a hɩ ŋ nɩ bɩ m, ŋnɩ pakkɩ hɔbɩrɛ bɩ banka.
41014017	Yirbəə k'a da bɩ, Yeezuu bʋr kan a karɩndanyɩnɔ bueerehɩɩyɔɔ wɔɔ kɩ.
41014018	Yeezuu k'a nɩ hɔbɩrɛ bɩ bɩm kan a karɩndanyɩnɔ wɔɔ kɩ bɩ, a a hɩ, a ʋ: "Sɩra mɔɔ n'a hɩrɛ awɔɔ m, awɔɔ gʋaa deem k'a nɩ hɔbɩrɛ bɩm kan mɔɔ kɩ bɩ mɔɔ nyasʋm, an mɔɔ ka."
41014019	Ŋ haay nɩ nyɩntam kan heer zar kɩ. Ŋ gʋaa deem-deem n'a larm, a ʋ: "Zuuba, mɔɔ m gɛ?"
41014020	Yeezuu n a hɩ ŋ nɩ, a ʋ: "Awɔɔ gʋaa bueerehɩɩya bɩ deem m. Gʋaa k'a n'a wɔ nyɔɔm kan mɔɔ kɩ laaga b'ʋ, bɩ m.
41014021	Bala, Gʋaanyɩ bɩ cenim amba hɔ kʋ ŋ y'a gʋrsɩra ba a tɔ ma bɩ m. Bɩ kʋsɩ ɩ kan gʋaa k'a nɩ mɔɔ nyasʋm k'a mɔɔ ka bɩ kɩ. Kʋ gʋaa bɩ do ɩ nɩ yɩ, a jɩra."
41014022	Kʋ ŋ nɩ hɔbɩrɛ bɩ bɩm bɩ, Yeezuu bur sa, an a barka da ʋ, an n'a hɩrɛ, a ʋ: "K'a si, naa do naa, mɔɔ mɛ m.
41014023	Bɩ kur bɩ, a a ya, an laaga sa, dɩvɛn n a han, an barka yaa da Woso m, an a ka ŋ ʋ, ŋ haay n a mi."
41014024	A n a hɩ ŋ nɩ, a ʋ: "Mɔɔ ma m naa, gʋaasɩbabaa ma m, an a lo gʋɔɔ gʋta minto.
41014025	Sɩra mɔɔ n'a hɩrɛ awɔɔ m, mɔɔ bɩ m yarɛ m dɩvɛn mi dɔ y, an ta an dɔmɩm kʋ mɔɔ n nɩ zɛm bɩ m ya, m a mi kan awɔɔ kɩ Woso cirbəə bɩ nɔ ʋ bɩ ku."
41014026	Kʋ ŋ barka laarɔ wɔɔ lɔ ŋn'a nya bɩ, ŋ bɔ ŋnɩ ta Oliviyee ci ra.
41014027	Yeezuu n a hɩ ŋ nɩ, a ʋ: "Awɔɔ y'a wɩsɩrabaa tom, bala, n y'a gʋrsɩra ba Wosoci nɔ ʋ, n ʋ: 'Mɔɔ seero dundor bɩ zɛm, seero wɔɔ n hɩsɩga da.'
41014028	Bɩ mɔɔ mɩmbɔʋrɛ kur bɩ, mɔɔ lɛɛ karɛ awɔɔ lɛɛ Galilee ʋ."
41014029	Pɩyɛɛr n a nyɩ bɔ ʋ, a ʋ: "Baa kʋ gʋaa haay bɩ wɔ saa a wɩsɩrabaa ma, mɔɔ bɩ wɔ saa n ma y."
41014030	Yeezuu n a hɩ m, a ʋ: "Sɩra mɔɔ n'a hɩrɛ ɩbɩɩ m, gum naa do ʋ bala, koo bɩ baa dam gallɛm hɩɩya y, ɩbɩɩ n bɩsɩ ka mɔɔ ma gallɛm kaakʋ."
41014031	Pɩyɛɛr n a nyɩ bɔ ʋ, an so ra kan paŋŋa kɩ, a ʋ: "Kʋ ga mɔɔ nawʋm kan ɩbɩɩ kɩ a jɩra, mɔɔ bɩ bɩsɩ karɛ ɩbɩɩ ma y." A muno wɔɔ n a hɩ maam sɔ.
41014032	Bɩ kur bɩ, ŋ ta bɩncɛ kʋ n n'a birm Gɛtsemanee ʋ b'ʋ. Yeezuu n a hɩ a karɩndanyɩnɔ wɔɔ m, a ʋ: "K'a nyɩnta naa ʋ, kʋ m yaa da, kʋ m bʋr."
41014033	A n Pɩyɛɛr gaa kan Zakkɩ kɩ Zaan kɩ. Dɔmɩm bɩ do ʋ bɩ, heerzar gʋta kan dabɔʋ kɩ gasʋ ʋ.
41014034	A n a hɩ ŋ nɩ, a ʋ: "Mɔɔ heer a zar an a zɔ zɛ ma. K'a gɔɔta naa ʋ, a bɩ hinceem ba y."
41014035	A n ta lɛɛ poore, an kukurə zɛ, an a meer ku tara ma, an nɩ yaa darɛ, an n'a hɩrɛ, a ʋ, kʋ fɩryɩrɛ k'awɔɔ n n'a yɩm bɩ y'a dam ma, an a gʋ a ma.
41014036	A n n'a hɩrɛ, a ʋ: "M Zɩ, hɔ ba ʋ an kɔɔkɔɔ ɩbɩɩ ma y. Fɩr naa do gʋ mɔɔ ma, kan bɩ kɩ haay, ɩ bɩ mɔɔ hɔɔnhɔ ba y, ɩ hɔ ba."
41014037	A n a bɔ, an bʋr a karɩndanyɩnɔ wɔɔ zi, a bɩ dɩga a ŋ hinceem ba, an ŋ gu, an a hɩ Pɩyɛɛr m, a ʋ: "Sɩmɔɔn, hinceem ɩbɩɩ n'a bam na, ɩbɩɩ n'ɩ da ɩ mɩŋŋa ma wakatɩ deem ma tɔkkɛ ra!
41014038	K'a yaa da, a bɩ hinceem ba y, a yaa n a do makra nɔ ʋ. Awɔɔ heer lɛ taa, bɩ mɛsim paŋŋa ba ʋ y."
41014039	A n a bɔ, an ta yaadarɛ bɩncɛ ʋ b'ʋ, an a ya, an so a yaadarɛ bɩ ra.
41014040	A n a bɔ, an bʋr a hɩɩya hɔ ma a karɩndanyɩnɔ wɔɔ zi, an bɩ dɩga a, ŋ hinceem ba. Bala, hinceem ta ŋ nɩ gʋta. Ŋ n hɔ k'a n'a hɩm nɩ bɩ dɔ y.
41014041	A n a bɔ an bʋr a kaakʋ hɔ ma ŋ zi, an b'a hɩ ŋ nɩ, a ʋ: "K'a lɛ taa, k'a hinceem ba kɛɛrɛ, k'a hoon si. Hɔ haay nya. Dɔmɩm a ku. Naa ma bɩ, n Gʋaanyɩ bɩ nyasʋrɛ n a ka mimbʋnyaabənno ʋ.
41014042	K'a wuti, k'ʋ ta, gʋaa k'a nɩ mɔɔ nyasʋm k'a mɔɔ ka bɩ lee ku."
41014043	Kʋ Yeezuu gɔɔta an nɩ meer bam bɩ, Zidas, bueerehɩɩyɔɔ wɔɔ gʋaa deem bɩ lee ku lɛɛm, kan gʋɔɔ cir kɩ, bannɔ kan kargʋrɔ kɩ a wɔ ʋ. Wosocɛmannɩbənno jɩtannɔ kan wosocikarɩnsaambɔɔ kɩ, gʋɔɔgusinno kɩ yɩ ŋ nyɔɔ.
41014044	Zunzukʋrazaa bɩ lɛɛ ka an makra hɩnka ŋ nɩ, a ʋ: "Gʋaa kʋ mɔɔ n nɩ m wɔ burgum ma bɩ, bɩ zaa m. K'a nyasʋ, a dɔ ma mɩŋŋa, a ta m."
41014045	Zidas k'a lee ku lɛɛm bɩ, a a zɔ Yeezuu ma, an n'a hɩrɛ, a ʋ: "Karɩnsaamba." A n a burgu ma.
41014046	Gʋɔɔ wɔɔ duro Yeezuu nyasʋ lɛɛm.
41014047	A karɩndanyɩnɔ wɔɔ gʋaa deem kargʋ gaa ʋ, an wosocɛmannɩbər jɩtaarɛ bɩ zibəənyɩ sakʋ, an a tʋr gʋ ma.
41014048	Yeezuu n a hɩ ŋ nɩ, a ʋ: "Bʋr awɔɔ kargʋrɔ m kan bannɔ kɩ m k'a bɩ mɔɔ nyasʋ, ɩ ʋ, dazaamazaa n mɔɔ m.
41014049	Mɔɔ nyɩnta awɔɔ bire ʋ dɔmɩm haay, m nɩ karɩnda bam Wosocɛ ʋ, b'awɔɔ n mɔɔ nyasʋ y." Naa do naa, ba a ʋ, kʋ hɔ kʋ n y'a gʋrsɩra ba Wosoci nɔ ʋ bɩ n kʋ yɩ.
41014050	Kɛɛrɛ bɩ, Yeezuu karɩndanyɩnɔ wɔɔ a gʋ ma, ŋn'a si.
41014051	Nyukumbueere deem zu a jɛ ʋ, an gɔbga zu a kɔɔn ʋ. Gʋɔɔ vantɔɔ kʋ ŋ nɩ b'ʋ rɔ wɔɔ n a nyasʋ.
41014052	Bɩ n a mɩŋŋa yɔ, an a si a mɛ m dɩgɩ, an gɔbga bɩ to ŋ wɔ ʋ.
41014053	Ŋ ta Yeezuu m wosocɛmannɩbər jɩtaarɛ har ʋ. Wosocɛmannɩbənno jɩtannɔ, gʋɔɔgusinno kan wosocikarɩnsaambɔɔ kɩ a so kʋ ma b'ʋ.
41014054	Pɩyɛɛr n zu Yeezuu jɛ ʋ laatʋ, an ta, an aa lee ku wosocɛmannɩbənno jɩtaarɛ bɩ har ʋ b'ʋ, an aa nyɩnta kan hallɛdɔmazannɔ wɔɔ kɩ, an nɩ nyɩkam sɛ ma.
41014055	Wosocɛmannɩbənno jɩtannɔ wɔɔ kan dʋdɔkənno vantɔɔ wɔɔ kɩ haay y'a kam mim ma k'a ka Yeezuu ra, a dʋdɔ yar, k'a ka kʋ n n a zɛ gər, bɩ ŋ bɩr a yɩrɛ y.
41014056	Bala, kasɛtɩ ŋʋaarzannɔ bʋr gʋta, bɩ ŋ meerbaa bɩ bɩr zum kʋ y.
41014057	Gʋɔɔ gɔsɩnnɔ n wuti, ŋnɩ ŋʋaar ba, ŋn'a ka a lɛ m, ŋ ʋ:
41014058	"Wɔɔ ma an n'a hɩrɛ, a ʋ: Wosocɛ naa do kʋ ŋ y'a dɔ a wɔ m naa, mɔɔ y'a wurgəm, bɩ dɔmɩm kaakʋ nɔ ʋ bɩ, mɔɔ y'a vanta dɔm, b'a bɩ nyɩntam gʋaa wɔ zibəə y."
41014059	Bɩ kan hɔ kʋ ŋ n'a hɩm bɩ kɩ, ŋ meerbaa bɩ bɩr a gam kʋ ʋ y.
41014060	Bɩ kur bɩ, wosocɛmannɩbər jɩtaarɛ bɩ wuti gʋɔɔ wɔɔ bire ʋ, an Yeezuu lar, a ʋ: "Bɔ mim gʋɔɔ wɔɔ n'a karɛ ɩbɩɩ ra na? Ɩbɩɩ b'a nyɩ bɔŋ ʋ ra?"
41014061	Yeezuu n a nyɩ bɔ ʋ y. Wosocɛmannɩbər jɩtaarɛ bɩ n a ya, an a lar, a ʋ: "Krista n'ɩbɩɩ m na? Ɩbɩɩ m Nyɩ kʋ Woso barkazaa b'a nyɔɔ bɩ gɛ?"
41014062	Yeezuu n a nyɩ bɔ ʋ, a ʋ: "Mɔɔ mɩŋŋa m. B'awɔɔ Gʋaanyɩ bɩ yɩm an aa nyɩnta Woso paŋŋazaa bɩsɩ ʋ, an a to brama warkʋ nɔ ʋ, an bɩr zɛm."
41014063	Dɔmɩm bɩ do ʋ bɩ, wosocɛmannɩbər jɩtaarɛ bɩ nɔ ma ʋ, an a mɩŋŋa huuro kɩnkaansʋ, an n'a hɩrɛ, a ʋ: "Kasɛtɩzannɔ zibəə a ya, an ta wɔɔ ma ra?
41014064	Awɔɔ ma an Woso sʋnsɔ wʋ. Awɔɔ y'a hɔɔn dam lɔ?" Ŋ haay n a hɩ, ŋ ʋ: "A a ga zɛ m."
41014065	Gʋɔɔ gɔsɩnnɔ n a sɩŋŋɩda ba, ŋn'ɩ lihi dɩndam ma, ŋnɩ pɛɛra ku a meer ma, ŋn'a zɛm, ŋ ʋ: "Kʋ nka nɩ zɛrɛ k'ɩ dɔ ɩ hɩ!" Hallɛdɔmazannɔ wɔɔ n'a zɛm.
41014066	Kʋ Pɩyɛɛr nɩ hallu b'ʋ bɩ, wosocɛmannɩbər jɩtaarɛ bɩ zibəənyɩlʋrɔ wɔɔ gʋaa deem bɩ bʋr b'ʋ.
41014067	A n bɩ Pɩyɛɛr yɩ, an nɩ nyɩ kam sɛ ma, an dɩga a meer ma, an n'a hɩm nɩ, a ʋ: "Ɩbɩɩ nyɩnta kan Yeezuu Nazarɛtɩ gʋaa bɩ kɩ sɔ."
41014068	Pɩyɛɛr n bɩsɩ ka, an n'a hɩrɛ, a ʋ: "Mɔɔ n a dɔ y. Hɔ k'ɩbɩɩ lɛ n taa k'ɩ hɩ naa, mɔɔ n a jɩ ma y." A n bɔ, an ta zaŋŋʋ ʋ.
41014069	Zibəənyɩlʋ bɩ k'a a ya an a yɩ bɩ, a a hɩ gʋɔɔ kʋ ŋ nɩ b'ʋ rɔ wɔɔ m, a ʋ: "Naa do naa ŋ gʋaa deem m."
41014070	Pɩyɛɛr n a ya, an bɩsɩ ka. Bɩ kur bɩ, kʋ maasɩrɛ ba poore bɩ, gʋɔɔ kʋ ŋ nɩ b'ʋ rɔ wɔɔ haay a ya, ŋn'a hɩ Pɩyɛɛr m, ŋ ʋ: "Kʋ sɩra m, ɩbɩɩ, ŋ gʋaa n'ɩbɩɩ m sɔ. Bala, Galilee gʋaa n'ɩbɩɩ m."
41014071	Pɩyɛɛr n a sɩŋŋɩda ba, an n'a wer sire, a ʋ: "Mɔɔ n gʋaa k'awɔɔ n'a mim dɩndam naa dɔ y."
41014072	Dɔmɩm bɩ do ʋ bɩ, koo baa da gallɛm hɩɩya hɔ ma. Pɩyɛɛr bɔkarɛ, an mim kʋ Yeezuu a hɩ m bɩ tɔ da a nɔ ʋ: "Koo bɩ baa dam gallɛm hɩɩya y, ɩbɩɩ n bɩsɩ ka mɔɔ ma gallɛm kaakʋ." A n bɔ zɔɔ-zɔɔ, an nɩ nyi karɛ.
41015001	Wutigʋta m bɩ, wosocɛmannɩbənno jɩtannɔ kan gʋɔɔgusinno kɩ, wosocikarɩnsaambɔɔ kɩ, kan dʋdɔkənno wɔɔ kɩ a zɛ kʋ ra, k'a dɩga hɔ k'a n'a bam bɩ ma. Ŋ y'a ka, ŋnɩ Yeezuu wɔrɔ sur, ŋnɩ ta m, ŋn'aa ka Pɩlatɩ ʋ.
41015002	Pɩlatɩ n a lar, a ʋ: "Zɩɩfʋrɔ cir n'ɩbɩɩ m gɛ?" Yeezuu n a nyɩ bɔ ʋ, a ʋ: "Ɩbɩɩ hɩ."
41015003	Wosocɛmannɩbənno jɩtannɔ wɔɔ ŋʋaar ba ŋn'a kam la kan ŋʋaarbaa do haay kɩ.
41015004	Pɩlatɩ n a ya, an a lar, a ʋ: "Ɩbɩɩ b'a nyɩ bɔŋ ʋ ra? Dɩga mim haay kʋ ŋ n'a karɛ ɩbɩɩ ra bɩ ma."
41015005	Bɩ Yeezuu n a ya, an hɔsɩ nyɩ bɔ ʋ Pɩlatɩ nʋ y. Pɩlatɩ n zɛ kədə.
41015006	Kʋ zɩɩfʋrɔ wɔɔ bʋr ŋn'ɩ cibsa gʋta barɛ, Pɩlatɩ bɩ, lɔ kʋ ŋ y'a yɛ bɩ, an n'a bɔrɛ, an wɔ saa.
41015007	Bala, gʋaa kʋ n n'a birm Barabas bɩ nyɩnta lɔnnɔcɛ ʋ kan gʋɔɔ kʋ ŋ yar ba tara nɔ ʋ ŋnɩ gər zɛ rɔ wɔɔ kɩ.
41015008	Zamaa bɩ n ta Pɩlatɩ zi, ŋn'aa hɔ k'a n'a karɛ ŋ ʋ biisi bɩ yɛ.
41015009	Pɩlatɩ n ŋ lar, a ʋ: "Awɔɔ lɛ n taa kʋ m zɩɩfʋrɔ cir bɩ bɔ, m wɔ saa gɛ?"
41015010	Bala, a a dɔ a ʋ, wosocɛmannɩbənno jɩtannɔ wɔɔ nɔ nɩ tam Yeezuu ma, kʋ gʋɔɔ wɔɔ a ŋʋa bɩ minto.
41015011	Bɩ, wosocɛmannɩbənno jɩtannɔ wɔɔ zamaa bɩ nyʋnnyɔɔ, kʋ Pɩlatɩ m Barabas bɔ an wɔ saa.
41015012	Pɩlatɩ n a ya, an zamaa bɩ lar, a ʋ: "Bɔ awɔɔ lɛ n taa kʋ m a ba gʋaa k'awɔɔ n'a birm zɩɩfʋrɔ cir bɩ nɩ?"
41015013	Ŋ n zee da, ŋ ʋ: "K'a wɔ gɔdarkʋra ma!"
41015014	Pɩlatɩ n a hɩ ŋ nɩ, a ʋ: "Bɔ a a ba an bʋnyaa?" Ŋ n a ya, ŋnɩ zee da, an lɛ da biisi ra: "K'a wɔ gɔdarkʋra ma!"
41015015	Pɩlatɩ k'a lɛ n taa k'a zamaa bɩ heer nyɔɔ bɩ, a Barabas bɔ an wɔ saa, an a ka, ŋnɩ Yeezuu zɛ madɩɩrɔ m, an a ka ŋ ʋ, kʋ ŋ n'a wɔ gɔdarkʋra ma.
41015016	Yarbənno Yeezuu gaa ŋnɩ ta m hallu ʋ, bɩncɛ kʋ n n'a hɩm ma Pretʋaar b'ʋ, kan yarbənno kʋ ŋ gɔɔta rɔ wɔɔ kɩ.
41015017	Bɩ kur bɩ, ŋnɩ cinno huu kʋ n y'a ba pɛɛra piinə m da Yeezuu ra, ŋnɩ laa waa, ŋn'a ku a mim ma.
41015018	Ŋ n'ɩ yaa dam nɩ, ŋn'a hɩrɛ, ŋ ʋ: "Zɩɩfʋrɔ cir, wɔɔ ɩ yaa darɛ ɩbɩɩ m."
41015019	Ŋ n'a zɛrɛ a mim ma bara m, ŋn'ɩ lihi dɩndam ma. Ŋ n sʋnta a taa, ŋn'ɩ yaa dam nɩ.
41015020	Kʋ ŋ y'a hɔɔnhɔ ba Yeezuu m ŋn'a nya bɩ, ŋ cinno huu bɩ bɔ ma ŋn'a huuro wɔɔ du ma, ŋn'ɩ tam nɩ k'a yaa a wɔ gɔdarkʋra ma.
41015021	Sirɛnnɩ gʋaa deem kʋ n n'a birm Sɩmɔɔn b'a to a har ʋ, an nɩ tam kʋnɔ ʋ. Alɛsandɩr kan Rifis kɩ baaba m. Yarbənno wɔɔ n paŋŋa ba ma k'an Yeezuu gɔdarkʋra bɩ busu.
41015022	Ŋ n ta Yeezuu m bɩncɛ kʋ n n'a birm Golgotaa b'ʋ. A lɛ taa k'a hɩ, a ʋ: 'Minkorgo bɩncɛ.'
41015023	Ŋ n dɩvɛn war kʋ ma kan mɩɩr kɩ ŋn'a ka Yeezuu ʋ, b'a n a mi y.
41015024	Ŋ n a wɔ gɔdarkʋra ma, ŋnɩ pʋɛɛga da a huuro wɔɔ ma ŋnɩ ŋ jir. Gʋaa biyəə kan a hɔ kɩ.
41015025	Ŋ Yeezuu wɔ gɔdarkʋra ma ŋn'a nya dɔgta m wakatɩ nɛɛhʋ ma.
41015026	Ŋ n Yeezuu zɛ bɩ jɩ gʋrsɩra ba ncɩnaaʋ warga ma Yeezuu mim la gɔdarkʋra bɩ ma: 'Zɩɩfʋrɔ cir m.'
41015027	Ŋ konno wɔ hɩɩya gɔdarkʋrarɔ ma bɩncɛ deem ʋ kan Yeezuu kɩ. Deem a jɩsa, deem a bɩsɩ. [
41015028	Hɔ kʋ n nyɩnta, n n a da Wosoci nɔ ʋ bɩ kʋ yɩ: 'N y'a lɛ sa n n a da mimbʋnyaabənno barla.']
41015029	Cenlezannɔ kʋ ŋ nɩ cenim b'ʋ rɔ wɔɔ y'a sʋnsɔ wʋm, ŋn'a mim zɛm zukə-zukə, ŋn'a hɩrɛ, ŋ ʋ: "Haya! Ɩbɩɩ k'ɩ ɩ da ma, ɩ Wosocɛ wurgə, ɩ ɩ bɔ, ɩ dɔ dɔmɩm kaakʋ nɔ ʋ bɩ,
41015030	ɩ mɩŋŋa bʋmbɔ, k'ɩ zer gɔdarkʋra bɩ ma."
41015031	Wosocɛmannɩbənno wɔɔ sɔ kan wosocikarɩnsaambɔɔ wɔɔ kɩ y'a dɩndam kan kʋ kɩ, ŋn'ɩ yaa wʋm Yeezuu ma, ŋ ʋ: "A a muno bʋmbɔ, an bɔkarɛ, a b'a dam ma an a mɩŋŋa bʋmbɔ y."
41015032	Kʋ Krista, Israyɛl cir bɩ n zer gɔdarkʋra ma kɛɛrɛ, k'ʋ a yɩ, k'ʋ sɩra ka. Gʋɔɔ kʋ ŋ yɩ ŋ wɔ gɔdarkʋra ma rɔ wɔɔ y'a sʋnsɔ wʋm sɔ.
41015033	Sinsebir k'a bɩ da bɩ, monsigə gʋta zɛ tara burə ʋ an ta an wakatɩ kaakʋ ku yirbəəre m.
41015034	Wakatɩ kaakʋ bɩ ma bɩ, Yeezuu zee gʋta da, a ʋ: "Eloyii, Eloyii, lama sabaktaani?" A lɛ taa k'a hɩ, a ʋ: "Mɔɔ Woso, mɔɔ Woso, bɔ nɩ, ɩ ɩ bɔ mɔɔ ʋ?"
41015035	Gʋɔɔ kʋ ŋ nyɩnta b'ʋ rɔ wɔɔ naa ma, ŋ ʋ: "K'a tʋr ka, a ɩ Elii birm k'an b'a da a han."
41015036	Ŋ deem n bra si an aa hɔ mafʋ-mafʋda sa, an a nyɔɔ hɔ hɛɛnr ma, an a du bənkə ma, an a ka Yeezuu ʋ k'an a mi, an n'a hɩrɛ, a ʋ: "K'a to, k'ʋ dɩga a Elii zɛm b'a zer gɛ."
41015037	Yeezuu n zee gʋta da, an ga.
41015038	Wosocɛ bɩ pɛɛra bɩ n kaansʋ a bire ʋ, an a sa mim ʋ an b'a zɛ tara ma.
41015039	Yarbənno cir bɩ n jɩm, an a nya Yeezuu rɛ. K'a yɩ an ga maam bɩ, a a hɩ, a ʋ: "Sɩra m, gʋaa naa do nyɩnta Woso Nyɩ paan•••."
41015040	Lannɔ nyɩnta b'ʋ, ŋnɩ jɩm laatʋ ŋn'ɩ dɩgam. Magdalaa Maarii nyɩnta ŋ bire ʋ, kan Salomee kɩ, Zozee kan Zakkɩ poore da Maarii kɩ.
41015041	Yeezuu k'a nyɩnta Galilee ʋ bɩ, lannɔ nɔɔn duro nyɩnta ŋnɩ zu kʋ ʋ kan kɩ, ŋn'a dam han. Lannɔ gɔsɩnnɔ zu kʋ ʋ kan kɩ, ŋnɩ bʋr Zerizalɛm ʋ.
41015042	Woso lɛ ter. Sabaa bankarɛ wakatɩ m, a lɛ taa k'a hɩ a ʋ, hoonsire dɔmɩm n bɩr booti m.
41015043	Kɛɛrɛ bɩ, Arimatee kʋ gʋaa deem k'a tɔ m Zozɛf bɩ lee ku. Nyɩnta a ʋ gʋaa gʋta dʋdɔkənno wɔɔ bire ʋ. A nyɩnta, an nɩ dɔm Woso cirbəə bɩ zɛrɛ ma. A n a heer ba koodə, an ta Pɩlatɩ zi, k'a yaa Yeezuu gər bɩ yɛ han.
41015044	Yeezuu k'a ga lɛɛm ncɩnaaʋ bɩ, Pɩlatɩ zɛ kədə, an yarbənno cir bɩ bir, an a lar kʋ Yeezuu garɛ bɩ maasɩrɛ ba gɛ.
41015045	K'a hɔ kʋ yarbənno cir b'a hɩ bɩ ma bɩ, a Yeezuu gər bɩ ka Zozɛf ʋ.
41015046	Zozɛf n pɛɛra fɛʋda si, an a ka, n n Yeezuu gər bɩ zer gɔdarkʋra bɩ ma, an pɛɛra fɛʋda bɩ burgu ma, an aa wʋta yaa kʋ n y'a hɔn ci ʋ b'ʋ. A n jaa gʋta gərgu, an a ta yaa bɩ lɛ rɛ.
41015047	Magdalaa Maarii kan Zakkɩ da Maarii kɩ nyɩnta b'ʋ, ŋn'ɩ dɩgam bɩncɛ kʋ n nɩ Yeezuu gər bɩ wʋtaŋ ʋ bɩ ma.
41016001	Sabaa hinni bɩ k'a cem bɩ, Magdalaa Maarii kan Salomee kɩ, Maarii Zakkɩ da kɩ tidəər si k'a yaa da Yeezuu ma.
41016002	Hatʋ hinni k'an lɛɛkarɛ dɔmɩm bɩ wutigʋta m bɩ, ŋ bʋr yaa ra b'ʋ, bɩ ma bɩ, woso n haan y.
41016003	Ŋ n'a hɩm kʋ m, ŋ ʋ: "Nka n nɩ jaa bɩ gʋm wɔɔ m yaa bɩ lɛ rɛ?"
41016004	Kʋ ŋ y'a bɔɔta ŋnɩ dɩga bɩ, ŋ jaa k'a nyɩnta gʋta bɩ yɩ, n n a gərgu, n n a gʋ yaa bɩ lɛ rɛ.
41016005	Ŋ n gasʋ yaa b'ʋ, ŋn'aa nyukumbueere yɩ, an nɩ nyɩntam bɩsɩ ʋ, an zaba fu du a ma. Ŋ da n bɔ ʋ gʋta.
41016006	A n a hɩ ŋ nɩ, a ʋ: "A da bɩ bɔ ʋ y. Mɔɔ dɔ mɔɔ ʋ, Nazarɛtɩ Yeezuu kʋ n y'a wɔ gɔdarkʋra ma b'awɔɔ n'a kam ma. A a mɩm bɔ ʋ, a ba naa ʋ dɔ y. Ba bɩncɛ kʋ n y'a wʋta ʋ bɩ n na."
41016007	Bɩ, k'a yaa a hɩ Pɩyɛɛr m, kan a karɩndanyɩnɔ gɔsɩnnɔ wɔɔ kɩ, a ʋ: "A lɛɛkarɛ awɔɔ lɛɛ Galilee ʋ. Bɩncɛ bɩ do awɔɔ n n'a yɩŋ ʋ, amba a hɩ awɔɔ m bɩ m."
41016008	Ŋ n bɔ yaa b'ʋ, ŋnɩ bra si kan mɛhinkə kɩ, ŋ n a so a ʋ y. Kan dabɔʋ k'an ta ŋ nɩ bɩ kɩ, ŋ n yɛ, ŋ n a hɩ gɔsɩ nɩ y. [
41016009	Yeezuu k'a mɩm bɔ ʋ hatʋ hinni k'an lɛɛkarɛ dɔmɩm bɩ wutigʋta m bɩ, a lɛɛ ka an a hɩnka Magdalaa Maarii m. A n nyɩnta an la zinəro ra saanhɩna a mɛ ʋ bɩ m.
41016010	Magdalaa Maarii n ta, an aa hɔ k'a yɩ bɩ hɩ gʋɔɔ kʋ ŋ nyɩnta kan Yeezuu kɩ rɔ wɔɔ m. Brɔɔ haay heer nyɩnta an a zar, ŋn'ɩ nyi karɛ.
41016011	Kʋ ŋ y'a tʋr ka Magdalaa Maarii meerbaa bɩ ma an n'a hɩrɛ a ʋ, a a mɩm bɔ ʋ, b'awɔɔ yɩ bɩ, ŋ n a si nɩ y.
41016012	Bɩ kur bɩ, Yeezuu a hɩnka makra do vanta m karɩndanyɩnɔ hɩɩyɔɔ m, ŋn'ɩ bɔm tara nɔ ʋ.
41016013	Ŋ n a wusigə, ŋnɩ b'a hɩ a muno karɩndanyɩnɔ wɔɔ m, bɩ brɔɔ n a si sɔ y.
41016014	A nyarɛ ma bɩ, a a hɩnka karɩndanyɩnɔ bueeredeem nɔ wɔɔ m, ŋnɩ nyɩnta, ŋn'ɩ hɔbɩrɛ bɩm. Yeezuu n ŋ sɩrakarɛ war kan ŋ heerkarɛ bɩ kɩ hɩ ŋ nɩ. Kʋ ŋ n gʋɔɔ kʋ ŋ y'a yɩ, an a mɩm bɔ ʋ rɔ mim si bɩ minto.
41016015	A n bɔkarɛ, an a hɩ ŋ nɩ, a ʋ: "K'a ta durnya haay nɔ ʋ, a yaa lemim nyɩnta bɩ pa da gʋɔɔ m.
41016016	Gʋaa k'a sɩra ka, an yɛ an batɛm si sɔ bɩ, bɩ zaa n nɩ bʋmbɔrɛ yɩm. Bɩ gʋaa k'a bɩ sɩra kam bɩ, a zaa bɩ bʋmbɔrɛ yɩrɛ y.
41016017	Ba makrarɔ kʋ sɩrakarɛzannɔ a da ma, ŋnɩ ŋ ba bɩ n na: Ŋ lam zinəro ra mɔɔ tɔ ma, ŋ lemim daarɔ hɩrɛ.
41016018	Kʋ n cem ŋnɩ mɩnnɔ gʋr a wɔ ʋ gɛɛ, ŋnɩ nyɩsɩ da hɔ ʋ, ŋn'a ka ŋ ʋ, a bɩ hɔsɩ barɛ ŋ nɩ y. Ŋ y'a wɔ kam yaabazannɔ ra, bɩ brɔɔ y'a waam."
41016019	Kʋ Zuuba Yeezuu meer ba kan ŋ kɩ an a nya bɩ, a der, an ta arzana ʋ, an aa nyɩnta Woso bɩsɩ ʋ.
41016020	Karɩndanyɩnɔ wɔɔ n ta, ŋn'aa lemim nyɩnta bɩ pa da lɛɛ haay ʋ. Zuuba bɩ y'a darɛ ŋ han, an nɩ lemim nyɩnta bɩ paŋŋa daŋ ʋ kan hoserlo barɛ kɩ.]
42001001	Jɩtaarɛ Teofil, gʋɔɔ gʋta a tʋntɔ ʋ, ŋnɩ minno kʋ ŋ ba wɔɔ bire ʋ ŋnɩ cem nɔ wɔɔ gʋrsɩra ba.
42001002	Kasɛtɩzannɔ kʋ ŋ minno wɔɔ yɩ a sɩŋŋɩda ma kan a nyarɛ kɩ, ŋn'a ba Woso lemim nyɩnta padənno wɔɔ ɩ b'a dɩnda wɔɔ m amba ŋ y'a yɩ bɩ m.
42001003	Mɔɔ mɩŋŋa sɔ, mɔɔ laaka dɩnda mɩŋŋa. Jɩtaarɛ Teofil, a ta mɔɔ ma mɩŋŋa, kʋ m mim haay sa a sɩŋŋɩda ma an ta kan a nyarɛ kɩ, m a gʋrsɩra ba ɩbɩɩ ma,
42001004	k'ɩbɩɩ n a dɔ, ɩ ʋ, hɔ kʋ n y'a dɩnda ɩbɩɩ m bɩ, sɩra m.
42001005	Zidee cir Hɩrɔɔdɩ dɔmɩm ʋ bɩ, wosocɛmannɩbər deem ɩ nyɩnta ʋ, a tɔ m Zakarii. Abɩya hargʋaa m, a m wosocɛmannɩbər sɔ. A lʋ bɩ tɔ m Elizabɛtɩ, wosocɛmannɩbər jɩtaarɛ Aarɔn yaŋŋa m sɔ.
42001006	Ŋ hɩɩya haay nyɩnta gʋɔɔ mɩŋŋɔɔ Woso taa. Ŋ nyɩnta, ŋn'ɩ hɔ kʋ Zuuba Woso lɛ n taa bɩ bam mɩŋŋa.
42001007	Ŋ n nyɩ yɩ y, bala, Elizabɛtɩ bɩ cɩna m, ŋ hɩɩya haay gusi.
42001008	Hindeem ʋ, Zakarii y'a wosocɛmannɩbərbaa zi bam Woso taa. Hinni bɩ do ʋ bɩ, Abɩya wosocɛmannɩbənno wɔɔ zibəə hinni m.
42001009	Amba wosocɛmannɩbənno wɔɔ tɩr a ba bɩ m bɩ, pʋɛɛga bɩ, a da a ʋ Zakarii mim la hinni bɩ do ʋ, k'an sɛ nya tidəər nyisi ʋ, an gasʋ m Wosocɛ ʋ, bɩncɛ mɩŋŋa b'ʋ.
42001010	Zamaa bɩ jɩm garga ra, ŋn'ɩ yaa dam tidəər nyisi bɩ sɛ nyaʋrɛ dɔmɩm ʋ.
42001011	Zuuba Woso malɛɛka deem a hɩnka Zakarii m, an jɩm brama tidəər nyisi bɩ sɛnyaʋrɛhɔ bɩ bɩsɩ ʋ.
42001012	Zakarii k'a a yɩ bɩ, a nyi wer ma, nyibəə n gasʋ ʋ.
42001013	Malɛɛka bɩ n a hɩ m, a ʋ: "Zakarii, ɩ da bɩ bɔ ʋ y, bala, Woso ɩbɩɩ yaa si. Ɩbɩɩ lʋ Elizabɛtɩ bɩ nyɩ yɩrɛ an a ka ɩbɩɩ ʋ. B'ɩbɩɩ y'a birm Zaan.
42001014	B'a nyɩntam heernyɩnta kan heernyɔɔ zee kɩ ɩbɩɩ minto. Bɩ, gʋɔɔ gʋta y'a heer nyɔɔm a yɩrɛ minto.
42001015	A nyɩntam gʋaa gʋta Zuuba Woso taa. A bɩ dɩvɛn mire y, a bɩ bɛɛ kʋsɩ vanta mim sɔ y. K'a bʋr an a da nɔ ʋ, Sɛnt-Ɛspri y'a heer hanm.
42001016	A bɔm Israyɛl gʋɔɔ lɛɛ, an bʋr ŋ nɩ ŋ Zuuba Woso zi.
42001017	A lɛɛ kam Zuuba lɛɛ, wosolɛsinnɩsorazaa Elii hɔɔn kan a paŋŋa kɩ m, k'a bɩ 'zɩrɔ zɛ kʋ ra kan a nyɩnɔ kɩ', kʋ bayɛrɛzannɔ wɔɔ n hɔɔn yɩ an gʋɔɔ tɩrgɔɔ wɔɔ m. K'an zamaa banka mɩŋŋa, kʋ ŋ nɩ dɔ Zuuba ma."
42001018	Zakarii n malɛɛka bɩ lar, a ʋ: "Mɔɔ y'a bam lɔ, m a dɔ mɔɔ ʋ sɩra nɩ? Mɔɔ gusi, mɔɔ lʋ bɩ gusi sɔ."
42001019	Malɛɛka bɩ n a hɩ, a ʋ: "Gabrɩyɛl m mɔɔ m, m nɩ Woso lɛɛ. Mɔɔ nyɔɔ a ʋ, kʋ m bɩ meer ba kan ɩbɩɩ kɩ, kʋ m bɩ lemim nyɩnta hɩ ɩbɩɩ m.
42001020	Bɩ, ɩbɩɩ y'ɩ bam bəətir, ɩbɩɩ b'ɩ dam ma ɩ meer ba dɔ y, an ta an minno nɔɔn duro nyarɛ dɔmɩm ku. Bala, ɩbɩɩ n sɩra ka mɔɔ meerbaa k'a nɩ zɛm bɩ kʋ yɩ dɔmɩm kʋ Woso a cɩnta b'ʋ y."
42001021	Dɔmɩm bɩ do ʋ bɩ, zamaa b'ɩ dɔm Zakarii ma. Ŋ zɛ kədə, k'a maasɩrɛ ba Wosocɛ bɩncɛ mɩŋŋa b'ʋ bɩ minto.
42001022	K'a bɔ bɩ, a n a da ma an nɩ hɔsɩ hɩrɛ ŋ nɩ y. Bɩ minto y'a ka ŋn'a dɔ, ŋ ʋ, Woso makra a yɩ Wosocɛ ʋ b'ʋ. A n hɔɔrɔ bɩmba a wɔ ma, k'a hɩnka, a ʋ, a b'a dam ma a meer ba dɔ y. A n gɔɔta bəətir.
42001023	Kʋ Zakarii a zi bɩ ba an a nya, a dɔmɩm n a ku bɩ, a a hʋr an doo.
42001024	K'a yɩ poore bɩ kur bɩ, a lʋ Elizabɛtɩ jɩsɩ si. A n a mɩŋŋa nyaakʋm da mom soor, an n'a hɩrɛ, a ʋ:
42001025	"Ba hɔ kʋ Zuuba Woso a ba mɔɔ m bɩ n na. A dɩga mɔɔ ma, an mɔɔ bɔ nyannɩ ʋ gʋɔɔ bire ʋ."
42001026	Elizabɛtɩ jɩsɩ mom sɔrdɩ hɔ ma bɩ, Woso malɛɛka Gabrɩyɛl nyɔɔ Galilee tara nɔ kʋ n n'a birm Nazarɛtɩ b'ʋ,
42001027	nyɩmbʋɛɛrɛ deem zi. A ler n y'a bɔ gʋaa m. A jaan bɩ tɔ m Zozɛf. Cir Davɩd do gʋaa m. Nyɩmbʋɛɛrɛ bɩ tɔ m Maarii.
42001028	Malɛɛka bɩ n gasʋ zi, an a hɩ m, a ʋ: "Mɔɔ ɩ yaa darɛ ɩbɩɩ m Maarii, ɩbɩɩ kʋ Woso barka ka ɩ ʋ gʋta, Zuuba Woso ɩ kan ɩbɩɩ kɩ."
42001029	Maarii k'a meerbaa bɩ ma bɩ, a da bɔ ʋ. A n n'a hɔɔn dam yaadarɛ bɩ jɩ ma.
42001030	Malɛɛka bɩ n a hɩ m, a ʋ: "Ɩ da bɩ bɔ ʋ y Maarii, bala, ɩbɩɩ barka yɩ Woso zi.
42001031	Ɩbɩɩ jɩsɩ sim, ɩ nyɩ yɩ yar, b'ɩbɩɩ y'a birm Yeezuu.
42001032	A nyɩntam gʋaa gʋta, bɩ n y'a birm Woso k'a lɛ da haay Nyɩ. Zuuba Woso y'a yaaba Davɩd cirbəə bɩncɛ kaŋ ʋ,
42001033	a cirbəə bɩm Zakɔɔb do nɔ ʋ dɔmɩm haay, b'a cirbəə bɩ nyarɛ ba ʋ y."
42001034	Maarii n a hɩ malɛɛka bɩ m, a ʋ: "Bɩ naa y'a bam lɔ an kʋ yɩ, kʋ mɔɔ n yar dɔ naa?"
42001035	Malɛɛka bɩ n a hɩ m, a ʋ: "Sɛnt-Ɛspri zerle ɩbɩɩ mim ʋ, Woso k'a lɛ da haay paŋŋa y'a kure ɩbɩɩ ra, am hinni hɔ bɩ m. Bɩ y'a ka, nyɩ k'a nɩ zɛm k'a bɩ yɩ bɩ, n y'a birm Woso Nyɩ mɩŋŋa.
42001036	Ɩbɩɩ danyɩ Elizabɛtɩ, kʋ n n'a birm cɩna b'ɩ jɩsɩ m sɔ, a mom sɔrdɩ hɔ m naa. A nyɩyar yɩm a gusimbaa nɔ ʋ.
42001037	Bala, 'hɔ ba ʋ, Woso n a da ma y.' "
42001038	Maarii n a hɩ, a ʋ: "Zuuba zibəəzaa m mɔɔ m, k'an ba mɔɔ m amba ɩbɩɩ hɩ bɩ m." Malɛɛka bɩ n a hʋr, an a gʋ ma.
42001039	Dɔmɩm bɩ do ʋ bɩ, Maarii wuti zɔɔ-zɔɔ, an zaa sa, an bɔ kʋrɔ kʋ ciro n ta ʋ rɔ wɔɔ ʋ, an ta Zidee kʋ deem nɔ ʋ.
42001040	A n aa gasʋ Zakarii har ʋ, an yaa da Elizabɛtɩ m.
42001041	Elizabɛtɩ k'a Maarii yaadarɛ bɩ ma bɩ, nyɩ k'a n'a nɔ ʋ bɩ heer ba. Sɛnt-Ɛspri n Elizabɛtɩ heer han.
42001042	A n zee da kan paŋŋa kɩ, a ʋ: "Woso ɩbɩɩ barka da ʋ an lɛ da lannɔ haay ra, bɩ barka bɩ zer an nawʋm nyɩ k'ɩbɩɩ n nɩ zɛm b'a yɩ bɩ ra.
42001043	Nka m mɔɔ nɩ, kʋ mɔɔ Zuuba da n bɩ dɩga mɔɔ ma?
42001044	Bala, k'ɩbɩɩ yaadarɛ bɩ gasʋ mɔɔ tʋr ʋ bɩ, nyɩ bɩ heer ba mɔɔ nɔ ʋ kan heernyɔɔ kɩ.
42001045	Mimbirenyɩntazaa n'ɩbɩɩ m, ɩbɩɩ sɩra ka, ɩ ʋ, meerbaa kʋ n y'a hɩ ɩbɩɩ m Zuuba Woso tɔ ma bɩ kʋ yɩm."
42001046	Bɩ, Maarii a hɩ, a ʋ: "Mɔɔ nyi y'a lɛ bɔm mɔɔ Zuuba Woso ʋ.
42001047	Bɩ, heernyɔɔ mɔɔ heer han, bala Woso m mɔɔ bʋmbɔrɛzaa.
42001048	Bala, a zerga an dɩga a zibəəzaa cicirzaa bɩ ma. Naa ma kɛɛrɛ bɩ, do haay y'a hɩm mɔɔ ma mimbirenyɩntazaa.
42001049	Paŋŋazaa Woso minno gʋtɔ-gʋtɔɔ ba mɔɔ minto. A tɔ bɩ, tɔ mɩŋŋa m.
42001050	A cicirzɛrɛ ɩ gʋɔɔ kʋ ŋ nɩ nyi bam nɩ rɔ wɔɔ mim ʋ dɔmɩm haay.
42001051	A zibəəro gʋtɔɔ ba a wɔ paŋŋa m. A gʋɔɔ kʋ ŋ n'a mɩŋŋa busum nɔ wɔɔ hɩsɩga.
42001052	A paŋŋazannɔ bra a cirbəəduuro ra an ŋ dundo. A n gʋɔɔ ŋʋazannɔ wɔɔ busu brama.
42001053	A gan wʋ gʋɔɔ kʋ nɔ nɩ ŋ zɛm nɔ wɔɔ ma, an arzakazannɔ da zaa ra a wɔ n tu.
42001054	A b'a da a zibəənyɩ Israyɛl han, an a cicirzɛrɛ bɩ tɔ da a nɔ ʋ.
42001055	Ler k'a bɔ Abraham m, kan a yaŋŋɔɔ kɩ m a nyarɛ ba ʋ bɩ minto."
42001056	Maarii gɔɔta kan Elizabɛtɩ kɩ an a zɔ mom kaakʋ ma, an bɔkarɛ, an doo.
42001057	Elizabɛtɩ nyɩ yɩrɛ a ku. A nyɩ bɩ yɩ yar.
42001058	A cɩsɔnnɔ kan a dogʋɔɔ kɩ a ma ŋ ʋ, Zuuba a cicir zɛ, ŋn'a zɛ kʋ ra kan kɩ, ŋn'a heer nyɔɔm.
42001059	Nyɩ bɩ k'a dɔmɩm sinnyə ba bɩ, ŋ bʋr k'a b'a gasʋ baŋŋʋ ʋ. Ŋ y'a ŋʋa k'a tɔ ka Zakarii, am a zɩ bɩ hɔ bɩ m.
42001060	A da bɩ n a hɩ, a ʋ: "Ayy•••, a tɔ m Zaan."
42001061	Ŋ n a hɩ m, ŋ ʋ: "Ɩbɩɩ do bɩ nɔ ʋ, gʋaa ba ʋ, n n a tɔ ka ncɩnaaʋ y."
42001062	Ŋ n makra ba a wɔ m, ŋn'a zɩ bɩ lar, kʋ n y'a birm lʋnlɔ gɛ?
42001063	Zakarii n warga yɛ, an gʋrsɩrarɔ nɔɔn duro ba ma: "A tɔ m Zaan." Ŋ haay n zɛ kədə.
42001064	Lɛɛm bɩ, Zakarii lɛ a gʋ, a nɛɛm n a bɔ kʋ zi, an nɩ meer barɛ, an n'a lɛ bɔm Woso ʋ.
42001065	Nyibəə gasʋ a cɩsɔnnɔ wɔɔ ʋ haay, an ta kʋrɔ kʋ ŋ nɩ cigəəzi rɔ wɔɔ ʋ, Zidee gʋrga haay jilli, sʋʋra n'a bam mim naa do ma.
42001066	Gʋɔɔ kʋ ŋ mim naa do ma rɔ wɔɔ y'a hɔɔn dam, ŋn'a mɩŋŋa larm, ŋ ʋ: "Nyɩ naa do zɛm bɩ nyɩnta lɔ?" Sɩra m, Zuuba Woso wɔ nyɩnta nyɩ bɩ ra.
42001067	Sɛnt-Ɛspri nyɩnta an nyɩ bɩ zɩ Zakarii heer han, an nɩ wosolɛsinnɩsora meer barɛ, a ʋ:
42001068	"Zuuba, Israyɛl Woso n lɛbɔʋrɛ yɩ, bala, a bɩ dɩga a do ma, an a bʋmbɔ.
42001069	A bɔ bʋmbɔrɛzaa paŋŋazaa m wɔɔ minto, a zibəənyɩ Davɩd do nɔ ʋ.
42001070	Naa a lɛɛ ka an a hɩ a lɛsinnɩsorazannɔ mɩŋŋɔɔ lɛ m biisi.
42001071	A ʋ, a wɔɔ bɔm wɔɔ jɩnnɔ wɔ ʋ, kan gʋaa haay k'a sɔ wɔɔ m bɩ kɩ.
42001072	A wɔɔ yaabɔɔ cicir zɛ, a a gʋaasɩbabaa mɩŋŋa tɔ da a nɔ ʋ.
42001073	A lerbɔrɛ k'a bɔ wɔɔ yaaba Abraham m bɩ ba n nɩ:
42001074	K'a wɔɔ bʋmbɔ jɩnnɔ wɔ ʋ an nya, a zaa kam wɔɔ ʋ kʋ ʋ a zi ba kan heerkoodəbaa kɩ,
42001075	mɩŋŋabaa kan tɩrgabaa kɩ nɔ ʋ, Woso taa dɔmɩm haay kan ʋ mɩsɩrbaa nyarɛ kɩ.
42001076	B'ɩbɩɩ, m nyɩnnɩ, ŋ y'ɩbɩɩ birm Woso k'a lɛ da haay lɛsinnɩsorazaa. Bala, ɩbɩɩ kam Zuuba lɛɛ k'ɩ zaarɔ banka,
42001077	k'ɩ ka, k'a dogʋɔɔ n bʋmbɔrɛ dɔ, ŋ mimbʋnyaarɔ sugur karɛ nɔ ʋ.
42001078	Bala, wɔɔ Woso bɩ cicirzɛrɛ gʋta. Naa minto bɩ, lɛɛgure y'a tom brama, an gu wɔɔ m, amba woso haanrɛ hɔ bɩ m,
42001079	k'a bɩ lɛɛ gu gʋɔɔ kʋ ŋ nɩ monsigə ʋ, ŋn'ɩ nyi bam zɛ m nɔ wɔɔ m, k'a bɩ laafɩɩ zaa hɩnka wɔɔ m."
42001080	Kʋ nyɩ bɩ nɩ, a ɩ mam, a heerkoodəbaa n'a dam la. A gɔɔta zaŋŋa ʋ, an ta an dɔmɩm k'a a hɩnka ʋ Israyɛl zamaa lɛɛ bɩ dɔmɩm ku.
42002001	Dɔmɩm bɩ do ʋ bɩ, cir Ogisti bɩ lɛ ka, a ʋ, n n durnya haay gʋɔɔ lɛ sa.
42002002	Lɛɛkarɛ lɛsarɛ n naa, an ba Kiriniyusi k'a nyɩnta Siirii kʋzaa bɩ dɔmɩm ʋ.
42002003	Gʋaa haay ta, kʋ n n'a lɛ sa, gʋaa biyəə lɛ sa n nawʋrɛ a kʋ ʋ.
42002004	Zozɛf wuti sɔ Galilee kʋ Nazarɛtɩ ʋ, an ta Zidee gʋrga deem kʋ n n'a birm Betelehɛm ʋ. Bɩncɛ bɩ do cir Davɩd yɩ ʋ. Bala a mɩŋŋa naa, cir Davɩd do gʋaa m.
42002005	Ta a ʋ k'a yaa lɛsarɛ bɩ wʋ kan a jaan Maarii kɩ. Bɩ ma bɩ, Maarii ɩ jɩsɩ m.
42002006	Kʋ ŋ nɩ b'ʋ bɩ, Maarii nyɩ yɩrɛ dɔmɩm a ku.
42002007	A a dʋndɔmbaa nyɩ yɩ yar, an pɛɛra burgu ma, an a wʋta hɔbɩsɩrɔ hɔbɩrɛ mɔr ʋ. Bala, ŋ n toore yɩ saanɔɔ cɛ ʋ b'ʋ y.
42002008	Gʋrga bɩ do poo ʋ bɩ, dundonno nɩ b'ʋ, ŋn'ɩ dɔrɛ a hɔbɩsɩrɔ ma gunuu ʋ.
42002009	Zuuba malɛɛka n a hɩnka ŋ nɩ. Zuuba lɛɛgure n yɔ ŋ nɩ. Nyibəə gʋta n ŋ nyasʋ.
42002010	Malɛɛka bɩ n a hɩ ŋ nɩ, a ʋ: "A da bɩ bɔ ʋ y, bala, zɛ mɔɔ nawʋm lemim nyɩnta m kʋ m b'a hɩ awɔɔ m. A nyɩntam heernyɔɔ gʋta do bɩ haay minto.
42002011	Bʋmbɔrɛzaa bɩ yɩ her Davɩd tara ra awɔɔ tɔ ma. A m Krista, Zuuba.
42002012	Makra k'a n'a kam awɔɔ n a dɔ bɩ ba n nɩ: awɔɔ yaa nyɩhure yɩ, n n pɛɛra burgu ma, n n a wʋta hɔbɩsɩrɔ hɔbɩrɛ mɔr ʋ."
42002013	Lɛɛm bɩ, arzana malɛɛkarɔ cir gʋta bʋr, ŋ n b'a zɛ kʋ ra kan malɛɛka bɩ kɩ, ŋn'a lɛ bɔm Woso ʋ, ŋ ʋ:
42002014	"Woso n lɛbɔʋrɛ yɩ brama, kʋ gʋɔɔ k'a nɔ yɩ ŋ la tara burə ʋ rɔ wɔɔ m mɛnyɔɔ yɩ."
42002015	Kʋ malɛɛkarɔ wɔɔ a gʋ ŋ ma ŋnɩ der brama bɩ, dundonno wɔɔ gɔɔta ŋn'a hɩm kʋ m, ŋ ʋ: "Ʋ ta Betelehɛm ʋ, k'ʋ aa hɔ k'a ba bɩ yɩ, Zuuba n a hɩ wɔɔ m bɩ."
42002016	Ŋ n ta zɔɔ-zɔɔ, ŋn'aa Maarii yɩ kan Zozɛf kɩ, kan nyɩhure bɩ kɩ, n n a wʋta hɔbɩsɩrɔ hɔbɩrɛ mɔr ʋ.
42002017	Kʋ ŋ y'a yɩ bɩ, ŋnɩ hɔ kʋ malɛɛka b'a hɩ ŋ nɩ nyɩ naa do minto bɩ dɩnda.
42002018	Gʋɔɔ kʋ ŋ y'a tʋr ka dundonno wɔɔ meerbaa bɩ ma haay rɔ wɔɔ, ŋ zɛ kədə.
42002019	Bɩ, Maarii minno nɔɔn duro da a heer ʋ, an n'a hɔɔn darɛ ŋ ma.
42002020	Dundonno wɔɔ n a wusigə, ŋn'a lɛ bɔm Woso ʋ, ŋn'a daŋ ʋ, hɔ haay kʋ ŋ y'a ma, ŋn'a yɩ sɔ bɩ minto. Bala, hɔ haay ba amba malɛɛka b'a hɩ bɩ m.
42002021	Dɔmɩm sinnyə k'a ku bɩ, n nyɩ bɩ gasʋ baŋŋʋ ʋ. N n a tɔ ka Yeezuu, tɔ kʋ malɛɛka bɩ nyɩnta an a ka, bɩ ma bɩ, a da n a jɩsɩ sa bɩ m.
42002022	Kʋ ŋ hubɔrɛ dɔmɩnnɔ a ku amba Moyiisi lɛ ka bɩ m bɩ, Zozɛf kan Maarii kɩ nyɩ bɩ busu, ŋnɩ ta m Zerizalɛm ʋ, k'a yaa ka Woso ʋ,
42002023	amba n y'a gʋrsɩra ba Zuuba lɛrɔ wɔɔ nɔ ʋ bɩ m: 'Nyɩyar haay k'an a da nyɩ lɛɛkarɛzaa bɩ, Zuuba hɔ m.'
42002024	N n 'pʋnnɔ hɩɩyɔɔ gɛɛ cirpʋʋrɛ nyɩnɔ hɩɩyɔɔ' ka, kʋ n n mannɩ ba m, amba n y'a gʋrsɩra ba Zuuba Wosoci ʋ bɩ m.
42002025	Gʋaa ɩ nyɩnta Zerizalɛm ʋ, a tɔ m Sɩmɩnyɔɔ. Gʋaa tɩrga m, an nɩ zum Woso ʋ mɩŋŋa. Nyɩnta a ʋ, an nɩ Israyɛl bʋmbɔrɛzaa mɩm dam. Sɛnt-Ɛspri nyɩnta kan kɩ.
42002026	Bala, Sɛnt-Ɛspri nyɩnta an a hɩnka m, a ʋ, awɔɔ bɩ gam, k'a n Krista, kʋ Zuuba n n'a nyɔɔm bɩ yɩ y.
42002027	Sɛnt-Ɛspri a ka, an ta Wosocɛ ʋ. Bɩ ma bɩ, a Yeezuu zɩrɔ wɔɔ yɩ, ŋn'ɩ zɛrɛ a nyɩ bɩ m k'a b'a ka Woso ʋ amba n y'a gʋrsɩra ba bɩ m,
42002028	Sɩmɩnyɔɔ nyɩ bɩ si a wɔ ʋ, an barka da Woso m, an n'a hɩrɛ, a ʋ:
42002029	"Naa ma bɩ, Zuuba, ɩbɩɩ lerbɔrɛ bɩ kʋ yɩ. Ɩbɩɩ ɩ da ma, ɩ ɩ zibəənyɩ bɩ to an cem kan laafɩɩ kɩ amba ɩbɩɩ hɩ bɩ m.
42002030	Mɔɔ ɩbɩɩ bʋmbɔrɛzaa bɩ yɩ,
42002031	ɩbɩɩ n a banka doro haay lɛɛ.
42002032	Ɩbɩɩ do Israyɛl lɛbɔʋrɛ m. Lɛɛgure m, an n'ɩbɩɩ hɩnkam doro haay m."
42002033	K'a nɩ meer bɩ barɛ ncɩnaaʋ bɩ, nyɩ bɩ zɩ kan a da kɩ zɛ kədə.
42002034	Sɩmɩnyɔɔ n ŋ barka da ʋ, an a hɩ nyɩ bɩ da Maarii m, a ʋ: "Nyɩ naa do, bʋr a ʋ k'a bɩ gʋɔɔ gʋta do, k'a gʋɔɔ gʋta wuti Israyɛl nɔ ʋ sɔ. A nyɩntam Woso makra, bɩ gʋɔɔ bɩsɩ kam ma.
42002035	A gʋɔɔ gʋta hɔɔndarɛrɔ kʋ ŋ y'a nyaakʋm da rɔ wɔɔ hɩnkam lɛɛgure ʋ. Bɩ k'ɩbɩɩ nɩ, kargʋ n n'ɩbɩɩ heer hɔnm."
42002036	Lʋ wosolɛsinnɩsorazaa deem ɩ nyɩnta b'ʋ, a tɔ m Annɩ. Nyɩnta a ʋ Fanɩyɛl nyɩmbʋɛɛrɛ, Asɛɛr do m. A gusi gʋta. A nyɩnta kan a zim k'a sa a poombaa ma bɩ kɩ dɔɔraa saanhɩna.
42002037	A gɔɔta zoro, a dɔɔraa businnyə a yaa si ku. A n nɩ Wosocɛ ʋ b'ʋ dɔmɩm haay, an nɩ Woso daŋ ʋ sinuu ʋ kan a gunuu ʋ kɩ. A n n'a lɛ kʋsɩm, an nɩ yaa dam sɔ.
42002038	A mɩŋŋa bʋr dɔmɩm kʋ n nɩ nyɩ bɩ kam Woso ʋ b'ʋ, an nɩ barka dam Woso m, an nɩ nyɩ bɩ mim dɩndam gʋɔɔ kʋ ŋ nɩ dɔm ma kʋ Woso n bʋr Zerizalɛm bʋmbɔrɛ m nɔ wɔɔ m.
42002039	Kʋ Yeezuu zɩrɔ wɔɔ hɔ kʋ n y'a gʋrsɩra ba Zuuba lɛrɔ wɔɔ nɔ ʋ bɩ ba ŋn'a nya bɩ, ŋ y'a bɔ, ŋnɩ ta Galilee kʋ Nazarɛtɩ ʋ.
42002040	Nyɩ bɩ n nɩ marɛ, a paŋŋa n n'a dam la. A mindɔrɛ nyɩnta ʋ gʋta, Woso barka nɩ kan kɩ.
42002041	Dɔɔraa haay, Yeezuu zɩrɔ wɔɔ tɩr ta Zerizalɛm ʋ pakkɩ cibsa ma.
42002042	Kʋ Yeezuu dɔɔraa bueerehɩɩya kʋ bɩ, ŋ ta Zerizalɛm ʋ cibsa bɩ ma, amba ŋn'a bam dɔɔraa haay bɩ m.
42002043	Kʋ cibsa bɩ dɔmɩnnɔ wɔɔ cem bɩ, ŋ y'a wusigə, ŋnɩ doore. Nyukumbueere Yeezuu bɩ gɔɔta Zerizalɛm ʋ, b'a zɩrɔ wɔɔ n a dɔ y.
42002044	Ŋ y'a hɔɔn darɛ ŋ ʋ, zaasənno an nɩ kan ŋ kɩ. Ŋ tarɛ bɩ yɩ dɔmɩm deem, ŋnɩ bɔkarɛ, ŋn'a sɩŋŋɩda sa, ŋn'a kam ma a yɩrɛrɔ kan a dɔrɛrɔ kɩ bire ʋ.
42002045	Bɩ, ŋ n a yɩ y. Ŋ n'a wusigə, ŋnɩ ta Zerizalɛm ʋ, a kama jɩ ʋ.
42002046	A dɔmɩm kaakʋ hinni ʋ, ŋ yaa a yɩ Wosocɛ ʋ, an nɩ nyɩntam karɩnsaambɔɔ bire ʋ, an n'a tʋr karɛ ŋ meerbaa ma, an nɩ ŋ larm sɔ.
42002047	Gʋaa haay k'a n'a tʋr kam ma bɩ, zɛ a nawʋm kədə a hɔɔntaʋrɛ meerbaa nyɩbɔʋrɛ tɔ ma.
42002048	K'a zɩrɔ wɔɔ a yɩ bɩ, ŋ zɛ kədə, a da bɩ n a hɩ m, a ʋ: "M nyɩnnɩ, bɔ m ɩbɩɩ m naa do ba wɔɔ nɩ? Dɩga a, ɩ zɩ kan mɔɔ kɩ da bɔ ʋ, ʋ n'ʋ karɛ ɩbɩɩ ma."
42002049	A n a nyɩ bɔ ŋ nʋ, a ʋ: "Bɔ m an n'a kam mɔɔ ma? Awɔɔ n a dɔ a ʋ, mɔɔ m ga m, m bɩr m Zɩ har ʋ ra?"
42002050	Bɩ, hɔ k'a hɩ ŋ nɩ bɩ, ŋ n a jɩ ma y.
42002051	Yeezuu n a wusigə kan ŋ kɩ Nazarɛtɩ ʋ. A n nɩ ŋ lɛ sire. A da bɩ minno nɔɔn duro da a heer ʋ.
42002052	Yeezuu nɩ marɛ, a mindɔrɛ n'a dam la. A Woso nɔ yɩ, an gʋɔɔ nɔ yɩ sɔ.
42003001	Rɔm cir Tibɛɛr cirbəə bɩrɛ dɔɔraa bueeresoor hɔ ma bɩ, Pɔns Pɩlatɩ nyɩnta an a so Zidee gʋrga ʋ, cir Hɩrɔɔdɩ n a so Galilee ʋ, a danyɩ cir Filipi n a so Itiree kʋ ʋ kan Trakonitɩ kʋ kɩ, cir Lizaniyas n a so Abɩlɛnnɩ kʋ ʋ.
42003002	Hannɩ kan Kayiifʋ k'ɩ nyɩnta wosocɛmannɩbənno jɩtannɔ. Dɔmɩm bɩ do ʋ bɩ, Woso a lemim ka Zakarii nyɩ Zaan ʋ poohɔɔn ʋ.
42003003	Bɩ Zaan ta Zʋrdɛn gʋrga haay ʋ, an nɩ heerlʋrlɛ kan batɛm kɩ mim pa dam gʋɔɔ m, ŋ mimbʋnyaarɔ sugur yɩrɛ minto,
42003004	amba n y'a gʋrsɩra ba wosolɛsinnɩsorazaa Ezayii ci nɔ ʋ bɩ m: Gʋaa leer nɩ bɔm poohɔɔn ʋ: K'a Zuuba zaa banka, k'a zaafɔɔrɛrɔ wɔɔ bɩmbanka kʋ ŋ nɩ yɩ tɩrga.
42003005	K'a hɔ zar toko haay ʋ, k'a ciro kan dimbirlɔ kɩ zɛ a wʋta, k'a zaarɔ kʋ ŋ y'a tʋntɔ rɔ wɔɔ hʋnhʋr, bɔɔ ɩ bɩ mɩŋŋa rɔ wɔɔ, k'a ŋ banka a ŋ lʋnlɔ.
42003006	Bʋmbɔrɛzaa k'a a to Woso zi bɩ, a gʋɔɔ bʋmbɔm do haay nɔ ʋ.
42003007	Zamaa gʋta nɩ zɛm Zaan zi, k'a bɩ batɛm si. A n n'a hɩrɛ ŋ nɩ, a ʋ: "Awɔɔ naa, cɩrka do n'awɔɔ m. Nka y'a hɩ awɔɔ m, a ʋ, a a si a bɔ lɛm Woso heerbusu k'a nɩ zɛm booti m bɩ lɛɛ?
42003008	K'a zi mɩŋŋa ba amba gɔ nɩ nyɩ dam bɩ m, k'an zu kʋ ʋ kan awɔɔ heerlʋrlɛ bɩ kɩ, b'a b'a hɔɔn da a ʋ, awɔɔ yaaba m Abraham nɩ y. Bala, mɔɔ y'a hɩrɛ awɔɔ m, mɔɔ ʋ, Woso a da ma, an jaarɔ nɔɔn duro wusigə an ŋ ba Abraham nyɩnɔ.
42003009	Bala, n sɩga banka an nɩ cɩntam k'an gɔrɔ zɩnzɛ ra ŋ məsi ma. Gɔ niŋŋə k'a bɩr nyɩ mɩŋŋa dam bɩ, n y'a zɛm la, n a da sɛ ʋ."
42003010	Zamaa bɩ barla gʋɔɔ gɔsɩnnɔ n laaka da, ŋ ʋ: "K'a maam, k'ʋ a ba lɔ?"
42003011	A n a nyɩ bɔ ŋ nʋ, a ʋ: "Kʋ gʋaa ɩ huu m hɩɩya, k'an a jir kan gʋaa k'a ba m bɩ kɩ. Gʋaa k'an ta hɔbɩrɛ m bɩ, k'an a ba maam sɔ."
42003012	Yawʋrsinno n bʋr sɔ k'a bɩ batɛm si, ŋnɩ laaka da Zaan han, ŋ ʋ: "Karɩnsaamba, bɔ wɔɔ ʋ ga m, ʋ a ba?"
42003013	A n a hɩ ŋ nɩ, a ʋ: "A bɩ busoo si an lɛ da lɛ kʋ n y'a ka bɩ ra y."
42003014	Yarbənno n a lar sɔ, ŋ ʋ: "Bɩ wɔɔ, bɔ wɔɔ ʋ ga m, ʋ a ba?" A n a nyɩ bɔ ŋ nʋ, a ʋ: "A bɩ paŋŋa ba gʋaa ma y, b'a bɩ ŋʋaar ba a ka gʋaa lɛ m k'a busoo yɩ y. Bɩ k'a zerga a yawʋra bɩ rɛ."
42003015	Zamaa bɩ nɩ dɔm hɔ k'a nɩ zɛm bɩ nyɩnta ʋ bɩ ma. N n'a hɔɔn dam. N nɩ laaka darɛ a mɩŋŋa han a heer ʋ, ŋ ʋ: "Krista bɛɛ m Zaan bɩ m na?"
42003016	Zaan n a hɩ ŋ haay m, a ʋ: "Mɔɔ naa, batɛm mɔɔ n'a karɛ awɔɔ ʋ hi ʋ. Bɩ, gʋaa ɩ zɛm, a paŋŋa n lɛ da mɔɔ ra, bɩ mɔɔ n m ga m, m a kʋsɔrɔ bar tɔkkɛ hʋr y. A batɛm karɛ awɔɔ ʋ Sɛnt-Ɛspri m kan sɛ kɩ m.
42003017	A gʋr sa a wɔ ʋ, k'a tʋyaa kʋnkɔ m, k'a hɔyaa zo m. A hɔyaa bɩ zarlɛ a sɩ ʋ, a sɛ k'a bɩr lihim bɩ nyam puur b'ʋ."
42003018	Ncɩnaaʋ bɩ, Zaan a ya, an minno gɔsɩnnɔ hɩ gʋɔɔ wɔɔ m, an nɩ lemim nyɩnta bɩ hɩm Israyɛl gʋɔɔ wɔɔ m.
42003019	Bɩ kur bɩ, Zaan nyaa ba kan cir Hɩrɔɔdɩ kɩ, a cɛmba lʋ Hɩrɔdɩyaadɩ k'a yɔm, kan a hɔbaa bʋnyaarɔ vantɔɔ wɔɔ haay kɩ minto.
42003020	Kɛɛrɛ bɩ, Hɩrɔɔdɩ a ya, an mimbʋnyaa ba an a na ma: a a ka n nɩ Zaan du lɔnnɔcɛ ʋ.
42003021	Dɔmɩm kʋ zamaa bɩ haay nɩ batɛm siŋ ʋ bɩ, Yeezuu batɛm si sɔ. K'a nɩ yaa dam bɩ, brama a gʋ,
42003022	Sɛnt-Ɛspri n cirpʋʋrɛ mɛ sa, an zer a mim ʋ. Leer n a to brama an n'a hɩrɛ, a ʋ: "Mɔɔ Nyɩ n'ɩbɩɩ m, mɔɔ ɩbɩɩ ŋʋa gʋta, mɔɔ nɔ yɩ ɩbɩɩ ra."
42003023	Yeezuu dɔɔraa bɩ, a ga kʋ ʋ a ba kan bukərku kɩ, an bɔkarɛ an a zibəə sa. Ŋ y'a hɔɔn darɛ, ŋ ʋ Zozɛf nyɩ m. Zozɛf zɩ m Helii m,
42003024	Helii zɩ m Mataat m, Mataat zɩ m Levii m, Levii zɩ m Mɛlkii m, Mɛlkii zɩ m Yanayɩ m, Yanayɩ zɩ m Zozɛf m,
42003025	Zozɛf zɩ m Matatɩyas m, Matatɩyas zɩ m Amɔs m, Amɔs zɩ m Nahum m, Nahum zɩ m Hɛslii m, Hɛslii zɩ m Nagayɩ m,
42003026	Nagayɩ zɩ m Maatɩ m, Maatɩ zɩ m Matatɩyas m, Matatɩyas zɩ m Semeyini m, Semeyini zɩ m Yosɛkɩ m, Yosɛkɩ zɩ m Yooda m,
42003027	Yooda zɩ m Yohanam m, Yohanam zɩ m Reeza m, Reeza zɩ m Zorobabɛl m, Zorobabɛl zɩ m Salatɩyɛl m, Salatɩyɛl zɩ m Neerii m,
42003028	Neerii zɩ m Mɛlkii m, Mɛlkii zɩ m Adii m, Adii zɩ m Kozam m, Kozam zɩ m Ɛlmadam m, Ɛlmadam zɩ m Ɛɛr m,
42003029	Ɛɛr zɩ m Yeezuu m, Yeezuu zɩ m Eliyezɛɛr m, Eliyezɛɛr zɩ m Yoorim m, Yoorim zɩ m Mataat m, Mataat zɩ m Levii m,
42003030	Levii zɩ m Sɩmɩnyɔɔ m, Sɩmɩnyɔɔ zɩ m Ziida m, Ziida zɩ m Zozɛf m, Zozɛf zɩ m Yoonam m, Yoonam zɩ m Eliyakim m,
42003031	Eliyakim zɩ m Meleyaa m, Meleyaa zɩ m Menaa m, Menaa zɩ m Matataa m, Matataa zɩ m Natan m, Natan zɩ m Davɩd m, Davɩd zɩ m Yesee m,
42003032	Yesee zɩ m Yobɛdɩ m, Yobɛdɩ zɩ m Boozɩ m, Boozɩ zɩ m Salaa m, Salaa zɩ m Naasɔɔn m,
42003033	Naasɔɔn zɩ m Aminadaab m, Aminadaab zɩ m Admɩnɩ m, Admɩnɩ zɩ m Arnii m, Arnii zɩ m Ɛsrɔm m, Ɛsrɔm zɩ m Farɛɛs m, Farɛɛs zɩ m Ziida m,
42003034	Ziida zɩ m Zakɔɔb m, Zakɔɔb zɩ m Izakkɩ m, Izakkɩ zɩ m Abraham m, Abraham zɩ m Taaraa m, Taaraa zɩ m Nahɔɔr m,
42003035	Nahɔɔr zɩ m Seruki m, Seruki zɩ m Ragoo m, Ragoo zɩ m Falɛkɩ m, Falɛkɩ zɩ m Ebɛɛr m, Ebɛɛr zɩ m Salaa m,
42003036	Salaa zɩ m Kayɩnam m, Kayɩnam zɩ m Arfasatɩ m, Arfasatɩ zɩ m Sɛm m, Sɛm zɩ m Nowee m, Nowee zɩ m Lamɛk m,
42003037	Lamɛk zɩ m Matusalam m, Matusalam zɩ m Enɔk m, Enɔk zɩ m Yarɛtɩ m, Yarɛtɩ zɩ m Maleleyɛl m, Maleleyɛl zɩ m Kayɩnam m,
42003038	Kayɩnam zɩ m Enɔs m, Enɔs zɩ m Sɛt m, Sɛt zɩ m Adam m, Adam zɩ m Woso m.
42004001	Yeezuu kʋ Sɛnt-Ɛspri a han bɩ, a a to Zʋrdɛn kɔ lɛ ra b'ʋ, Sɛnt-Ɛspri n a ka, an ta poohɔɔn ʋ.
42004002	B'ʋ bɩ, Sʋtaana a makra ba dɔmɩm busi. A n hɔsɩ bɩ dɔmɩnnɔ wɔɔ duro nɔ ʋ y. Bɩ dɔmɩnnɔ wɔɔ duro kʋ ŋ cem bɩ, nɔ a nyasʋ.
42004003	Sʋtaana bɩ n a hɩ m, a ʋ: "Kʋ Woso Nyɩ n'ɩbɩɩ m, k'ɩ ka kʋ jaa naa do n a ba bur."
42004004	Yeezuu n a hɩ m, a ʋ: "N y'a gʋrsɩra ba Wosoci ʋ, n ʋ: Gʋaa b'a dam ma an mɩsɩrbaa ba hɔbɩrɛ m bala y."
42004005	Sʋtaana bɩ n ta m brama, an tara burə cirbəəro haay hɩnka m lɛɛm.
42004006	A n a hɩ m, a ʋ: "Mɔɔ cirbəəro nɔɔn duro paŋŋa kan a arzaka kɩ karɛ ɩbɩɩ ʋ, ɩ ɩ so ʋ. Bala, mɔɔ hɔɔ m. Mɔɔ m da ma m a ka gʋaa kʋ mɔɔ ŋʋa ʋ.
42004007	Bɩ, k'ɩbɩɩ yɛ ɩ kukurə zɛ mɔɔ taa ɩ mɔɔ da ʋ, mɔɔ yɩ ŋ karɛ ɩbɩɩ ʋ haay."
42004008	Yeezuu n a hɩ m, a ʋ: "N y'a gʋrsɩra ba, n ʋ: Ɩ ɩ Zuuba Woso da ʋ, bɩ, deem bala ɩbɩɩ n nɩ yaa dam nɩ."
42004009	Sʋtaana bɩ n a gaa, an ta m Zerizalɛm ʋ, an aa a jɩm Wosocɛ bɩ mim ʋ, an a hɩ m, a ʋ: "Kʋ Woso Nyɩ n'ɩbɩɩ m, k'ɩ hɩr naa ʋ, ɩ ɩ da tara ʋ:
42004010	Bala, n y'a gʋrsɩra ba, n ʋ: Woso lɛ karɛ a malɛɛkarɔ ʋ, kʋ ŋ nɩ dɔ ɩbɩɩ ma,
42004011	bɩ, n y'a gʋrsɩra ba sɔ, n ʋ: Ŋ y'a wɔ karɛ ɩbɩɩ taa k'ɩ b'ɩ gəm zɛ jaa ma y."
42004012	Yeezuu n a hɩ m, a ʋ: "N y'a hɩ: ɩ bɩ da Zuuba ɩ Woso lɛ ʋ y."
42004013	Kʋ Sʋtaana bɩ Yeezuu makra ba kan makrarɔ do haay kɩ an a nya bɩ, a a gʋ ma an cem, an n'a kam toore vanta ma.
42004014	Kɛɛrɛ bɩ, kan Sɛnt-Ɛspri paŋŋa kɩ, Yeezuu a bɔ an bʋr Galilee ʋ. A tɔ n bɔ lɛɛ haay ʋ.
42004015	A n nɩ hɔ dɩndam sokʋmacɛrɔ ʋ, gʋaa haay n'a lɛ bɔŋ ʋ.
42004016	Yeezuu ta Nazarɛtɩ ʋ, kʋ kʋ n y'a tʋr ʋ b'ʋ. A n gasʋ sokʋmacɛ b'ʋ hoonsire hinni kʋ n n'a birm sabaa bɩ hinni ʋ, amba a tɩr a ba biisi bɩ m. A n wuti k'a Wosoci karɩnda ba.
42004017	N nɩ wosolɛsinnɩsorazaa Ezayii ci ka ʋ. K'a ci bɩ hʋr bɩ, a a zɛ bɩncɛ kʋ n y'a gʋrsɩra ba ncɩnaaʋ bɩ ma:
42004018	Zuuba mɔɔ bɔ ʋ, a a Sɛnt-Ɛspri zer mɔɔ ra, kʋ m lemim nyɩnta pa da cicirzannɔ m, [kʋ m gʋɔɔ kʋ ŋ heer a zar lɔ wɔɔ heer wʋta.] A mɔɔ nyɔɔ kʋ m b'a hɩ lɔnnɔ m, ŋ y'a mɩŋŋa ku, kʋ m a hɩ bʋʋrɔ m, ŋ mɩm lɛɛ yɩm. Gʋɔɔ kʋ ŋ nɩ fɩr nɔ ʋ rɔ wɔɔ n bʋmbɔrɛ yɩ.
42004019	Mɔɔ nyɔɔ a ʋ sɔ, kʋ m ba hɩ gʋɔɔ m, Zuuba barka dɔ ɩ gʋ ra.
42004020	A n ci bɩ huŋŋu, an a ka sokʋmacɛ bɩ zibəənyɩ b'ʋ, an nyɩnta. Ŋ haay kʋ ŋ nɩ cɛ b'ʋ bɩ, ŋ y'a zɛ kʋ ra, ŋn'ɩ dɩgam Yeezuu ma.
42004021	A n a sa ma, an n'a hɩrɛ ŋ nɩ, a ʋ: "Wosoci meerbaa k'awɔɔ ma dɩɩtaa-dɩɩtaa naa ʋ bɩ kʋ yɩ her."
42004022	Ŋ haay n yɛ Yeezuu ma y, bɩ ŋ zɛ kədə barka meerbaa nyɩnta k'a n'a bam bɩ tɔ ma. Ŋ n'a hɩrɛ, ŋ ʋ: "Zozɛf nyɩ bɩ bɛɛ m naa ra?"
42004023	Yeezuu n a hɩ ŋ nɩ, a ʋ: "Mɔɔ dɔ mɔɔ ʋ awɔɔ bɔɔr naa do zɛm mɔɔ ma: Lɔɔtɔr, lɛɛ ka ɩ ɩ mɩŋŋa waa. Wɔɔ hɔ k'ɩbɩɩ ba Kapɛrnawum ʋ bɩ ma. Bɩ ba ɩ kʋ ʋ naa ʋ."
42004024	Yeezuu a ya, an a hɩ, a ʋ: "Sɩra m, n bɩr wosolɛsinnɩsorazaa sɩ sim mɩŋŋa a kʋ ʋ y.
42004025	Awɔɔ dɔ mɩŋŋa, biisi bɩ, wosolɛsinnɩsorazaa Elii dɔmɩm ʋ, la a gʋsɩ barɛ ma dɔɔraa kaakʋ kan mom kɩ sɔrdɩ, nɔ gʋta n a da tara bɩ ra haay. Zonno nyɩnta ʋ gʋta Israyɛl ʋ bɩ ma.
42004026	Bɩ, Woso n Elii nyɔɔ ŋ gʋaa deem zi y, kʋ bɩ m, zoro deem k'a nyɩnta ʋ Sarɛptaa ʋ, Sidɔn gʋrga ʋ bɩ m.
42004027	Kusimoo nyɩnta ʋ sɔ gʋta Israyɛl ʋ wosolɛsinnɩsorazaa Elizee dɔmɩm ʋ. Bɩ ŋ gʋaa deem taan••• n a waa, kʋ saana k'a a to Siirii ʋ, n n'a birm Naaman bɩ bɛɛ y."
42004028	Kʋ ŋ naa ma bɩ, ŋ haay nɔ ma ʋ gʋta sokʋmacɛ ʋ b'ʋ.
42004029	Ŋ nɩ wuti, ŋn'a nyʋnnyɔɔta, ŋnɩ bɔ m tara nɔ ʋ b'ʋ, ŋnɩ ta m a kʋ ci mim ʋ k'a yaa nyɔɔta a bɩra a da tara ʋ.
42004030	Yeezuu n bɔ ŋ bireyaa ʋ, an cem.
42004031	Yeezuu ta Galilee gʋrga deem Kapɛrnawum ʋ, an nɩ hɔ dɩndam gʋɔɔ m sabaa hinni ʋ.
42004032	Ŋ zɛ kədə a hɔdɩndarɛ tɔ ma, bala, a meer bɩ ba an nawʋm lɛ k'an ta m bɩ m.
42004033	Gʋaa deem ɩ nyɩnta sokʋmacɛ ʋ b'ʋ, zinə nɩ kan kɩ. A n zee da kan paŋŋa kɩ a ʋ:
42004034	"Hey! Nazarɛtɩ Yeezuu, ɩbɩɩ bɔ nɩ wɔɔ zi? Bʋr ɩbɩɩ ʋ k'ɩ bɩ wɔɔ zɩnzɛ gɛ? Kʋ nka n'ɩbɩɩ m, mɔɔ dɔ mɩŋŋa, gʋaa mɩŋŋa kʋ Woso a nyɔɔ bɩ n'ɩbɩɩ m."
42004035	Yeezuu n zinə bɩ da jɩm ʋ a meerbaa m, an n'a hɩrɛ, a ʋ: "Zɛ hi, k'ɩ bɔ gʋaa bɩ mɛ ʋ." Zinə bɩ n gʋaa bɩ do tara ʋ zamaa bɩ lɛɛ, an bɔ a mɛ ʋ, b'a n yaaba da ma y.
42004036	Ŋ haay zɛ kədə, ŋn'a hɩm kʋ m, ŋ ʋ: "Bɔ meerbaa m naa! A n nɩ lɛ kam zinəro ʋ kan paŋŋa kɩ ŋn'ɩ bɔrɛ!"
42004037	N nɩ Yeezuu mim dɩndam lɛɛ haay ʋ, gʋrga bɩ do nɔ ʋ.
42004038	Yeezuu k'a bɔ sokʋmacɛ ʋ b'ʋ bɩ, a ta gʋaa kʋ n n'a birm Sɩmɔɔn har ʋ. A n aa dɩga a, Sɩmɔɔn dində ɩ yaaba m. Ŋ n a yɛ Yeezuu han k'an a waa.
42004039	Yeezuu n a zɔ ma, an zerga a burə ʋ, an həən si yaaba bɩ ma, an bɔ a mɛ ʋ. A n wuti lɛɛm an nyasʋ ŋ nɩ.
42004040	Kʋ woso lɛ a da bɩ, gʋɔɔ kʋ ŋ nɩ yaabazannɔ m, ŋnɩ yaaba do haay m bɩ, ŋ bʋr ŋ nɩ Yeezuu zi. Bɩ n a wɔ ka ŋ gʋaa deem-deem la, an ŋ waa.
42004041	Zinəro bɔ yaabazannɔ gʋta mɛ ʋ, kan zee kɩ, ŋ ʋ: "Woso Nyɩ n'ɩbɩɩ m!" Bɩ, Yeezuu ɩ həən sire ŋ ma, a bɩr yɛm kʋ ŋ nɩ meer ba y. Bala, zinəro wɔɔ a dɔ, ŋ ʋ Krista m.
42004042	Dɔ k'a mɛ bɩ, Yeezuu bɔ, an ta poohɔɔn ʋ, gʋɔɔ gʋta n'a kam ma. Kʋ ŋ y'a yɩ bɩ, ŋ y'a ŋʋa kʋ Yeezuu n gɔɔta kan a kɩ.
42004043	Bɩ, Yeezuu a hɩ ŋ nɩ, a ʋ: "Pakra m, kʋ m aa Woso cirbəə bɩ pa da tara gɔsɩnnɔ ra, bala, mɔɔ nyɔɔ n y'a ʋ bɩ minto."
42004044	A n nɩ hɔ dɩndam gʋɔɔ m Zidee sokʋmacɛrɔ ʋ.
42005001	Hindeem ʋ, Yeezuu ɩ jɩnɩm Zenezarɛtɩ higʋta lɛ ra, zamaa bɩ nɩ kʋ nyʋnnyɔɔtam a jɩr ʋ k'a tʋr ka Woso lemim ma.
42005002	A kɔɔlʋʋ yɩ hɩɩya higʋta bɩ lɛ ra. Zɔbənno wɔɔ n bra, ŋn'a zaŋŋarɔ sʋrgɔm.
42005003	Yeezuu n da kɔɔlʋʋ bɩ deem ʋ. Nyɩnta a ʋ Sɩmɔɔn hɔ. A n a yɛ han k'an a gaa higʋta bɩ lɛ ma poore. Yeezuu n nyɩnta, an a to kɔɔlʋʋ bɩ nɔ ʋ, an nɩ hɔ dɩndam zamaa bɩ m.
42005004	K'a meer bɩ ba an a nya bɩ, a a hɩ Sɩmɔɔn m, a ʋ: "Ɩ zɔ hi bɩ nɔ ʋ, k'a a zaŋŋarɔ wɔɔ zo, k'a zɔ gʋr."
42005005	Sɩmɔɔn n a nyɩ bɔ ʋ, a ʋ: "Karɩnsaamba, wɔɔ zi ba gunuu ʋ tee••• bɩ wɔɔ n hɔsɩ nyasʋ y. Bɩ k'ɩbɩɩ hɩ bɩ, mɔɔ yɩ ŋ zom."
42005006	Kʋ ŋ zaŋŋarɔ wɔɔ zo bɩ, ŋ zɔ gʋr gʋta, ŋ zaŋŋarɔ wɔɔ nɩ kɩnkaansʋrɛ.
42005007	Ŋ n a to, ŋn'a wɔ zo a zibəəkɔɔnrɔ kʋ ŋ nɩ kɔɔlʋʋ deem bɩ nɔ ʋ rɔ wɔɔ m, kʋ ŋ nɩ b'a da a han. Brɔɔ n bʋr, ŋnɩ b'a da ŋ han ŋn'a waa ʋ, ŋn'a zar kɔɔlʋʋrɔ hɩɩyɔɔ wɔɔ ʋ, an a han, ŋn'a yo k'a nyoo ba.
42005008	Sɩmɔɔn Pɩyɛɛr k'a naa yɩ bɩ, a kukurə zɛ Yeezuu taa, an n'a hɩrɛ, a ʋ: "Zuuba, ɩ ba mɔɔ ma laatʋ, bala, mimbʋnyaabər m mɔɔ m."
42005009	Dabɔʋ gʋta y'a nyasʋ kan a muno wɔɔ kɩ, zɔ gʋta kʋ ŋ y'a gʋr bɩ tɔ ma.
42005010	Dabɔʋ Zebedee nyɩnɔ Zakkɩ kan Zaan kɩ kʋ ŋ nɩ Sɩmɔɔn zibəəkɔɔnrɔ wɔɔ nyasʋ sɔ. Yeezuu n a hɩ Sɩmɔɔn m, a ʋ: "Ɩ da bɩ bɔ ʋ y, naa ma kɛɛrɛ bɩ, ɩbɩɩ zɔnɔ gʋr biisi, ɩbɩɩ y'ɩ bam gʋɔɔkamazaa kɛɛrɛ."
42005011	Ŋ n a bɔ, ŋnɩ bʋr kɔɔlʋʋrɔ wɔɔ m higʋta lɛ ra b'ʋ, ŋnɩ hɔ haay bɩ to, ŋnɩ zu kʋ ʋ kan kɩ.
42005012	Yeezuu k'a yaa lee ku tara deem la bɩ, gʋaa nɩ b'ʋ kusiməbaa n ta ma jilli. K'a Yeezuu yɩ bɩ, a sʋnta, an a meer zuutə tara ʋ, an yaa da m, a ʋ: "Zuuba, k'ɩ lɛ taa ma, ɩ ɩ da ma ɩ mɔɔ waa, k'ɩ dintim gʋ mɔɔ ma."
42005013	Yeezuu n a wɔ hʋr, an a da ma, a ʋ: "Mɔɔ lɛ taa, ɩ waa." Lɛɛm bɩ, a kusiməbaa bɩ nya ma.
42005014	Yeezuu n lɛ ka ʋ, a ʋ, a b'a hɩ gʋaa nɩ y. Bɩ, a a hɩ, a ʋ: "Ta ɩ yaa n'ɩ hɩnka wosocɛmannɩbər m, k'ɩ ganwʋrɛ ka amba wosolɛsinnɩsorazaa Moyiisi lɛ ka bɩ m, ɩ dintim gʋ ɩ ma minto, k'an nyɩnta kasɛtɩ gʋaa haay lɛɛ."
42005015	Bɩ y'a ka Yeezuu tɔ n bɔ an n'a dam la. Zamaa gʋta n tɩr a zɛm kʋ ra, k'a tʋr ka a lemim ma, k'a ka kʋ Yeezuu n a waa a yaabarɔ minto.
42005016	Bɩ, kʋ Yeezuu nɩ, ta a tɩr a ʋ a deem bɔlɛɛmarɔ ʋ, an bɩr yaa darɛ.
42005017	Hindeem ʋ, Yeezuu nyɩnta an nɩ hɔ dɩndam. Farizɛɛnrɔ kan wosocikarɩnsaambɔɔ kɩ nyɩnta b'ʋ. A to ŋ y'a ʋ Galilee kan Zidee kɩ Zerizalɛm kɩ kʋrɔ ʋ, ŋnɩ bʋr. Zuuba paŋŋa nyɩnta kan Yeezuu kɩ, an a ka, an nɩ yaabazannɔ waam.
42005018	Gʋɔɔ n lee ku mɛgarɛzaa m wʋtarahɔ ʋ, ŋn'a kam ma k'a gasʋ m har ʋ b'ʋ, a wʋta Yeezuu taa.
42005019	Zamaa bɩ minto bɩ ŋ n a dɔ kʋ gasʋ awɔɔ n nawʋm nɩ lʋnlɔ y. Ŋ nɩ der cɛ bɩ ra, ŋnɩ cɛ bɩ mim hɔn ra, ŋn'a nyɔɔ, ŋn'a zer kan a wʋtarahɔ bɩ kɩ Yeezuu taa zamaa bɩ lɛɛ.
42005020	Yeezuu k'a ŋ sɩrakarɛ bɩ yɩ bɩ, a a hɩ yaabazaa bɩ m, a ʋ: "Gʋaa, ɩ ɩ mimbʋnyaarɔ sugur yɩ."
42005021	Farizɛɛnrɔ kan wosocikarɩnsaambɔɔ kɩ y'a mɩŋŋa larm a heer ʋ, ŋ ʋ: "Gʋaa bɩ kara n naa, an nɩ Woso sʋnsɔ wʋrɛ? Nka y'a da ma an mimbʋnyaarɔ sugur ka kʋ Woso deem bɛɛ?"
42005022	Bɩ Yeezuu k'a ŋ hɔɔndarɛ bɩ yɩ bɩ, a a hɩ ŋ nɩ, a ʋ: "Bɔ m, awɔɔ n'a hɔɔn darɛ ncɩnaaʋ?
42005023	Kara n naanaa? M a hɩ, m ʋ: Ɩ ɩ mimbʋnyaarɔ sugur yɩ bɩ m gɛ, ɩ wuti ɩ ta bɩ nɩ?"
42005024	Bɩ k'awɔɔ n a dɔ a ʋ, Gʋaanyɩ b'ɩ lɛ m k'a mimbʋnyaarɔ sugur ka tara burə ʋ bɩ, an a hɩ mɛgarɛzaa bɩ m, a ʋ: "Mɔɔ y'a hɩ ɩbɩɩ m, wuti, ɩ ɩ wʋtarahɔ bɩ sa ɩ doo."
42005025	Bɩ n wuti lɛɛm, ŋ mɩnyaa m, an a wʋtarahɔ bɩ sa, an doo, an n'a lɛ bɔm Woso ʋ.
42005026	Ŋ haay zɛ kədə, ŋn'a lɛ bɔm Woso ʋ. Dabɔʋ n ŋ nyasʋ, ŋn'a hɩrɛ, ŋ ʋ: "Wɔɔ mim daa yɩ her."
42005027	Bɩ kur bɩ, a bɔ an yawʋrsir yɩ, a tɔ m Levii, an nɩ nyɩntarɛ a zibəə bɩncɛ ʋ. Yeezuu n a hɩ m, a ʋ: "Zu mɔɔ ʋ."
42005028	Levii n wuti, an a gʋ hɔ haay ma, an zu Yeezuu ʋ.
42005029	Levii n cibsa gʋta ba a har ʋ, an hɔbɩrɛ ba Yeezuu minto. Yawʋrsinno gʋta bʋr, kan gʋɔɔ vantɔɔ kɩ, ŋnɩ b'a zɛ kʋ ra, ŋn'ɩ hɔ bɩm kan ŋ kɩ.
42005030	Farizɛɛnrɔ kan a wosocikarɩnsaambɔɔ kɩ n bʋr, ŋn'ɩ kukur bam karɩndanyɩnɔ wɔɔ ma, ŋ ʋ: "Bɔ minto, awɔɔ n nɩ hɔ bɩm, an nɩ hɔ mim kan yawʋrsinno kɩ, mimbʋnyaabənno kɩ?"
42005031	Yeezuu n a hɩ ŋ nɩ, a ʋ: "Laafɩɩzannɔ bɩr a kam lɔɔtɔr ma y, yaabazannɔ n n'a kam ma.
42005032	Mɔɔ n bʋr kʋ m bɩ gʋɔɔ tɩrgɔɔ bir y, bʋr mɔɔ ʋ mimbʋnyaabənno minto, kʋ ŋ n'a mɩsɩrbaa lʋr."
42005033	Gʋɔɔ n a hɩ Yeezuu m, ŋ ʋ: "Gallɛm gʋta Zaan karɩndanyɩnɔ kan farizɛɛnrɔ karɩndanyɩnɔ kɩ y'a lɛ kʋsɩm, ɩbɩɩ hɔɔ wɔɔ n bɔkarɛ, ŋn'ɩ hɔ bɩrɛ, ŋn'ɩ hɔ mire?"
42005034	Yeezuu n a hɩ ŋ nɩ, a ʋ: "Awɔɔ y'a dam ma, a ka lʋ daa zim gʋaasɩbɔɔ n a lɛ kʋsɩ, kʋ lʋ daa bɩ zim b'ɩ kan ŋ kɩ ra?
42005035	Dɔmɩm zɛm, n nɩ zɛm bɩ lʋ daa zim bɩ bɔ ŋ bire ʋ. Dɔmɩm bɩ do ʋ bɩ, ŋ y'a lɛ kʋsɩm."
42005036	A n a ya, an hɔbɔkʋrɛnoom vanta da ŋ nɩ, a ʋ: "Gʋaa ba ʋ, an nɩ pɛɛra daa kur sam, an a sɩnsar kan huu gusire kɩ y. Bala, pɛɛra daa bɩ b'a gam kʋ ʋ kan a gusire bɩ kɩ y. Pɛɛra daa bɩ y'a gusire bɩ kaansʋm.
42005037	Gʋaa b'a dam ma, an dɩvɛn daa tɔ hibɔɔnrɔ gusinno ʋ y, kʋ bɩ bɛɛ nɩ, dɩvɛn bɩ yɩ ŋ hɩnhaanm, an a lo, bɩ hibɔɔnrɔ wɔɔ nyɩntam bɔm.
42005038	Bɩ, a ga a wʋm, ŋnɩ dɩvɛn daa tɔ hibɔɔnrɔ daarɔ ʋ.
42005039	Bala, gʋaa k'a nɩ dɩvɛn gusire mim bɩ, a lɛ baa dɩvɛn daa ma y. Bala, a hɩ a nawʋrɛ, a ʋ, dɩvɛn gusire bɩ m mɩŋŋa."
42006001	Hindeem ʋ, sabaa hinni ʋ, Yeezuu bra hɔsɩrarɔ ʋ kan a karɩndanyɩnɔ kɩ. A karɩndanyɩnɔ wɔɔ m hɔyaa bɩ yɩnyar, ŋn'a tiŋŋə, ŋn'a sʋrɛ.
42006002	Farizɛɛnrɔ gɔsɩnnɔ n a hɩ ŋ nɩ, ŋ ʋ: "Bɔ minto, awɔɔ nɩ naa barɛ? Bɩ n n lɛ ka kʋ n naa ba sabaa hinni ʋ?"
42006003	Yeezuu n a nyɩ bɔ ʋ, a ʋ: "Nɔ k'a Davɩd nyasʋ kan a muno kɩ an hɔ niŋŋə ba bɩ,
42006004	an gasʋ Wosocɛ ʋ, an bur kʋ n y'a ka Woso ʋ bɩ sa, an a bɩ kan a muno wɔɔ kɩ, bɩ n nɩ lɛ ka kʋ n a bɩ kʋ wosocɛmannɩbənno bɛɛ bala bɩ, awɔɔ n a karɩnda ba ra?"
42006005	A n n'a hɩrɛ ŋ nɩ, a ʋ: "Gʋaanyɩ bɩ m sabaa hinni bɩ minzaa."
42006006	Sabaa hinni vanta ʋ, Yeezuu gasʋ sokʋmacɛ ʋ, an nɩ hɔ dɩndam. Gʋaa nɩ b'ʋ, a bɩsɩ ra wɔ n ga.
42006007	Wosocikarɩnsaambɔɔ kan farizɛɛnrɔ kɩ nyɩnta, ŋn'ɩ dundom Yeezuu zi, k'a dɩga a, a yaabazaa bɩ waam sabaa hinni ʋ gɛ, k'a ku a mim ka ra.
42006008	Bɩ, Yeezuu ŋ hɔɔndarɛ bɩ dɔ. A n a hɩ wɔgərzaa bɩ m, a ʋ: "Wuti ɩ jɩm naa ʋ, zamaa bɩ bire ʋ." Gʋaa bɩ n wuti an jɩm b'ʋ.
42006009	Yeezuu n a hɩ ŋ nɩ, a ʋ: "Mɔɔ kʋ m awɔɔ lar: zaa ta ʋ sabaa hinni ʋ, kʋ n nɩ zi mɩŋŋa ba gɛɛ, kʋ n nɩ zi bʋnyaa ba? Zaa ta ʋ kʋ n nɩ gʋaa meeyaa bʋmbɔ gɛɛ, kʋ n n'a zar?"
42006010	A n dɩga ŋ ma a jɩr ʋ, an a hɩ gʋaa bɩ m, a ʋ: "Ɩ wɔ hʋr." Gʋaa bɩ n a wɔ hʋr, a wɔ bɩ n a waa.
42006011	Bɩ, gʋɔɔ kʋ ŋ ʋ, k'a mim ka ra rɔ wɔɔ nɔ ma ʋ gʋta, ŋn'a dɩndam kan kʋ kɩ, k'a dɩga hɔ k'a n'a bam Yeezuu m bɩ ma.
42006012	Dɔmɩm bɩ do ʋ bɩ, Yeezuu ta ci mim ʋ, k'a yaa yaa da. B'a yaa bɩ da Woso m gunuu ʋ b'ʋ kan dɔmɩrɛ kɩ.
42006013	Dɔ k'a mɩ bɩ, a a karɩndanyɩnɔ bir, an ŋ bɔ ʋ bueerehɩɩya, an tɔ ka ŋ ʋ, kristazibəəzannɔ.
42006014	Sɩmɔɔn k'a tɔ ka Pɩyɛɛr, a danzaa Andɩr, Zakkɩ, Zaan, Filipi, Bartelemii,
42006015	Matiyee, Toma, Alfee nyɩ Zakkɩ, Sɩmɔɔn kʋ n n'a birm Zelɔtɩ,
42006016	Zakkɩ nyɩ Zidas, kan Iskarɩyɔtɩ Zidas k'a a ba zambʋzaa bɩ kɩ.
42006017	Yeezuu a to ci mim ʋ kan ŋ kɩ, an zer, an aa jɩm bɩncɛ fapɩda ʋ. B'ʋ bɩ, a karɩndanyɩnɔ gʋta gɔɔta b'ʋ. Zamaa gʋta nyɩnta b'ʋ sɔ. A to ŋ y'a ʋ Zidee ʋ, Zerizalɛm ʋ, kan kʋrɔ kʋ ŋ nɩ higʋta lɛ ra rɔ wɔɔ kɩ ʋ, Tiir kan Sidɔn kɩ jir ʋ.
42006018	Bʋr ŋ y'a ʋ, k'a b'a tʋr ka ma, k'an a waa a yaabarɔ minto. Gʋɔɔ kʋ zinəro nɩ kan ŋ kɩ rɔ wɔɔ, ŋ y'a waam sɔ.
42006019	Zamaa bɩ haay y'a kam ma k'a a wɔ da ma. Bala, paŋŋa nyɩnta an nɩ bɔrɛ a mɛ ʋ, an nɩ ŋ haay waarɛ.
42006020	Yeezuu n dɩga a karɩndanyɩnɔ wɔɔ ma kɛɛrɛ, an a hɩ ŋ nɩ, a ʋ: "Mimbirenyɩntazannɔ n'awɔɔ m, awɔɔ k'a m ŋʋazannɔ, Woso cirbəə bɩ, awɔɔ y'a so ʋ.
42006021	Mimbirenyɩntazannɔ n'awɔɔ m, awɔɔ kʋ nɔ n'awɔɔ zɛm naa ma, hɔbɩrɛ y'awɔɔ bɔm. Mimbirenyɩntazannɔ n'awɔɔ m, awɔɔ k'a nɩ baa dam naa ma, awɔɔ yaa wʋm.
42006022	Mimbirenyɩntazannɔ n'awɔɔ m, kʋ n sɔ awɔɔ m, kʋ n kaanm awɔɔ m, kʋ n y'awɔɔ sʋnsɔ wʋ, ŋn'a bʋnyaa hɩ awɔɔ ma Gʋaanyɩ bɩ tɔ ma.
42006023	K'a heernyɔɔ gʋta ba hinni bɩ do ʋ. Bala, Woso ɩ ganwʋrɛ gʋta bankam awɔɔ minto arzana ʋ. Ŋ yaabɔɔ wɔɔ, nyɩnta ŋ y'a ʋ, ŋn'a ba ncɩnaaʋ wosolɛsinnɩsorazannɔ m biisi.
42006024	A pakra barɛ awɔɔ m, awɔɔ arzakazannɔ. Bala, awɔɔ a heernyɔɔ yɩ biisi.
42006025	A pakra barɛ awɔɔ m, awɔɔ k'a hɔ bɩ an a ka her bɩ, nɔ y'awɔɔ zɛm. A pakra barɛ awɔɔ m, awɔɔ k'a nɩ yaa wʋm naa ma bɩ, awɔɔ heer y'a zarm, a baa da.
42006026	Awɔɔ kʋ gʋaa haay n n'awɔɔ mɩŋŋabaa hɩm bɩ, a pakra barɛ awɔɔ m. Ŋ yaabɔɔ wɔɔ, a ba ŋ y'a ʋ ncɩnaaʋ biisi lɛsinnɩsorazannɔ ŋʋaarzannɔ wɔɔ m."
42006027	"B'awɔɔ k'a n'a tʋr kam mɔɔ ma bɩ, mɔɔ y'a hɩrɛ awɔɔ m, k'a a jɩnnɔ ŋʋa, k'a hɔ mɩŋŋa ba gʋɔɔ kʋ ŋ sɔ awɔɔ m nɔ wɔɔ m.
42006028	Gʋɔɔ kʋ ŋ nɩ ler bʋnyaa bɔrɛ awɔɔ m bɩ, k'a brɔɔ barka da ʋ. K'a yaa da gʋɔɔ kʋ ŋ ŋʋaar ba ŋn'a karɛ awɔɔ lɛ m nɔ wɔɔ minto.
42006029	Kʋ gʋaa a wɔ ta ɩ paasɩ deem lɛ, k'ɩ deem bɩ ka ʋ k'an a tarɛ. Kʋ gʋaa ɩ gɔbga yɔ ɩ m, k'ɩ to k'an ɩ huuduama sa.
42006030	Kʋ gʋaa hɔ yɛ ɩ han, k'ɩ ka ʋ. Gʋaa k'a ɩbɩɩ hɔ sa bɩ, ɩ b'a laaka da han y.
42006031	Hɔ k'awɔɔ lɛ n taa kʋ gʋɔɔ n'a ba awɔɔ m bɩ, k'a ba ŋ nɩ maam sɔ.
42006032	K'awɔɔ ɩ gʋɔɔ kʋ ŋ n'awɔɔ ŋʋam nɔ wɔɔ ŋʋam bala, a nyɔɔdʋ ɩ ka? Bala mimbʋnyaabənno wɔɔ ɩ gʋɔɔ kʋ ŋ nɩ ŋ ŋʋam nɔ wɔɔ ŋʋam.
42006033	K'awɔɔ ɩ hɔ mɩŋŋa bam gʋɔɔ kʋ ŋ n'a barɛ awɔɔ n nɔ wɔɔ nɩ, a nyɔɔdʋ ɩ ka? Mimbʋnyaabənno wɔɔ y'a bam maam sɔ.
42006034	K'awɔɔ zɩm sa gʋɔɔ k'awɔɔ dɔ a ʋ, ŋ y'a karɛ awɔɔ rɔ wɔɔ nɩ, a nyɔɔdʋ ɩ ka? Bala, mimbʋnyaabənno wɔɔ ɩ zɩm sam kʋ m, k'a b'a si a lɛ ma.
42006035	Bɩ, k'a a jɩnnɔ ŋʋa, k'a zi mɩŋŋa ba ŋ nɩ, k'a zɩm sa ŋ nɩ, b'a b'a hɔɔn da a sire ma y. Maam bɩ, awɔɔ ganwʋrɛ yɩm gʋta, awɔɔ nyɩntam Woso k'a lɛ da haay nyɩnɔ. Bala, Woso mɩŋŋa ɩ kan gʋɔɔ kʋ ŋ n barka darɛ dɔ rɔ wɔɔ kɩ, a mɩŋŋa ɩ kan gʋɔɔ bʋnyaarɔ wɔɔ kɩ sɔ.
42006036	K'a cicirzɛrɛ zi ba, amba awɔɔ Zɩ m cicirzɛrɛzaa bɩ m.
42006037	A b'a muno dʋdɔ ka y. Maam bɩ, Woso b'awɔɔ dʋdɔ karɛ y. A b'a muno dʋdɔ yar y. Maam bɩ, Woso b'awɔɔ dʋdɔ yarlɛ y. K'a sugur ka a muno ʋ, maam bɩ, Woso sugur karɛ awɔɔ ʋ.
42006038	K'a hɔ ka a muno ʋ. Maam bɩ, Woso y'a karɛ awɔɔ ʋ sɔ. N hɔgammɔr mɩŋŋa sam, n nɩ hɔ zar m awɔɔ mɔr ʋ, an a han, n n'a yɩga-yɩga zɛ, an bɩr a lom. Bala, hɔgammɔr k'awɔɔ n ta m gʋɔɔ minto bɩ, bɩ n nɩ nyɩntam hɔgammɔr awɔɔ minto sɔ."
42006039	Yeezuu n a ya, an hɔbɔkʋrɛnoom da ŋ nɩ, a ʋ: "Bʋʋ y'a dam ma an bʋʋ gaa ra? Ŋ hɩɩya haay b'a zarm yaa deem ʋ ra?
42006040	Karɩndanyɩ n lɛ da a karɩnsaamba ra y, bɩ karɩndanyɩ haay, k'a bankarɛ yɩ mɩŋŋa, a nyɩntam am a karɩnsaamba hɔ bɩ m.
42006041	Bɔ nɩ, ɩ nɩ bur k'a n'ɩ mim mɩnyaa ʋ bɩ yɩrɛ, an bɔkarɛ kusə k'a n'ɩbɩɩ mɩm ʋ bɩ, ɩbɩɩ bɩr a yɩrɛ?
42006042	Ɩbɩɩ y'a bam lɔ ɩ hɩ ɩ danyɩ m, ɩ ʋ: Jɩm kʋ m bur bɔ ɩ mɩm ʋ, ɩbɩɩ n bɔkarɛ, ɩbɩɩ bɩr kusə k'a n'ɩbɩɩ mɩm ʋ bɩ yɩrɛ? Zambʋzaa, kusə bɩ bɔ ɩ mɩm ʋ cɩna, kɛɛrɛ bɩ, ɩbɩɩ mɩm lɛɛ yɩm, k'ɩ bur bɩ bɔ ɩ mim bɩ mɩm ʋ."
42006043	"Gɔ mɩŋŋa ba ʋ, an nɩ nyɩ bʋnyaa darɛ y, gɔ bʋnyaa ba ʋ, an nɩ nyɩ mɩŋŋa dam sɔ y.
42006044	N gɔ biyəə dɔ kan a nyɩ kɩ. N bɩr sɔɔn nyɩ nɔm laa gɔ ra y. N bɩr tʋgɔ nyɩ nɔm laazankʋrɛ ra y.
42006045	Gʋaa mɩŋŋa k'a n'a mɩŋŋabaa m bɩ, bɔ an nawʋm mim mɩŋŋa m a heer ʋ sɔ. Gʋaa bʋnyaa k'a n'a bʋnyaabaa m bɩ, bɔ an nawʋm mim bʋnyaa m a heer ʋ. Bala, hɔ k'a ɩbɩɩ heer han bɩ, b'ɩ lɛ n'a hɩm."
42006046	"Bɔ minto m, awɔɔ nɩ mɔɔ birm Zuuba, Zuuba, b'awɔɔ bɩr hɔ kʋ mɔɔ n'a hɩm bɩ barɛ?
42006047	Gʋaa k'a nɩ zɛm mɔɔ zi, an n'a tʋr kam mɔɔ meerbaa ma, an nɩ zi bam nɩ bɩ, kʋ m a bɔkʋrɛ hɩnka a m.
42006048	Bɔ a kʋ ʋ kan gʋaa k'a nɩ cɛ dɔm, an yaa hɔn zukudə, an a jɩr bɩ cɩnta ci burə ʋ bɩ kɩ. La gʋta bʋr, hi n yar kan hɩnhɛr kɩ an a mom cɛ b'ʋ, b'a n a da ma, an a wurgə y, bala a dɔrɛ yɩ mɩŋŋa.
42006049	Gʋaa k'a n'a mam, b'a bɩr zi bam nɩ, bɔ a kʋ ʋ kan gʋaa k'a cɛ dɔ tara ʋ, b'a na jɩr cɩnta y. La gʋta bʋr, hi n yar kan hɩnhɛr kɩ an a mom cɛ b'ʋ, an wurgə lɛɛm. Bɩ cɛ bɩ wurgəre kur, a hɔsɩ n gɔɔta y."
42007001	Yeezuu k'a meer bɩ ba kan gʋɔɔ wɔɔ kɩ an a nya bɩ, a wuti an ta Kapɛrnawum ʋ.
42007002	Sʋrdaa zɔrɔ cir deem n ta lɔ m, an a ŋʋa maam-maam, an yaaba zɛ, an a zɔ zɛ ma.
42007003	K'a Yeezuu mim ma bɩ, a zɩɩfʋrɔ gʋɔɔgusinno nyɔɔ zi, kʋ ŋ n'aa a yɛ han, k'an b'a lɔ bɩ waa.
42007004	Kʋ ŋ yaa lee ku Yeezuu zi bɩ, ŋ y'a yɛ han, ŋnɩ so ra, ŋn'a hɩrɛ, ŋ ʋ: "Gʋaa naa do a ga m k'ɩbɩɩ n ɩ da han,
42007005	bala, a wɔɔ do bɩ ŋʋa, a sokʋmacɛ dɔ an a ka wɔɔ ʋ."
42007006	Yeezuu n ta kan ŋ kɩ. Kʋ ŋ y'a zɔ har bɩ ma bɩ, sʋrdaa zɔrɔ cir b'a gʋaasɩbɔɔ nyɔɔ, ŋn'a hɩm, ŋ ʋ: "Zuuba, ɩbɩɩ ɩ mɩŋŋa da kɔrɛ ma, bala, mɔɔ n m ga m, k'ɩbɩɩ n gasʋ mɔɔ har ʋ y.
42007007	Mɔɔ m hɔɔn da mɔɔ ʋ, mɔɔ poore kʋ m bʋr ɩbɩɩ zi, bɩ k'ɩbɩɩ meer ba deem bala, mɔɔ lɔ bɩ y'a waam.
42007008	Lɛɛzannɔ y'a so mɔɔ mɩŋŋa ʋ, mɔɔ nɩ m so sʋrdaarɔ ʋ. Kʋ mɔɔ hɩ deem m, an ta, a tam. Kʋ mɔɔ hɩ a vanta m, an bʋr, a zɛm. Kʋ mɔɔ hɩ zibəənyɩ m, an naa ba, a y'a bam."
42007009	Yeezuu k'a naa ma bɩ, a zɛ kədə sʋrdaa zɔrɔ cir bɩ tɔ ma, an a bɔ an dɩga zamaa k'a zu a jɛ ʋ bɩ ma, a ʋ: "Mɔɔ y'a hɩrɛ awɔɔ m, baa Israyɛl nɔ ʋ, mɔɔ n sɩrakarɛ yɩ ncɩnaaʋ y."
42007010	Gʋɔɔ kʋ ŋ yɩ ŋ nyɔɔ rɔ wɔɔ kʋ ŋ doo sʋrdaa zɔrɔ cir bɩ har ʋ bɩ, ŋ yaa dɩga a lɔ b'a waa.
42007011	Bɩ kur bɩ, Yeezuu ta tara deem kʋ n n'a birm Nayin bɩ nɔ ʋ. A karɩndanyɩnɔ wɔɔ n zu kʋ ʋ kan kɩ kan zamaa gʋta kɩ.
42007012	K'a n'a zɔm tara bɩ lɛ ma bɩ, n gər busu, n nɩ tam nɩ yaa ra. Zoro nyɩ m, b'a m nyɩyar a deem a da han. Tara bɩ gʋɔɔ gʋta lʋ bɩ da zaa ʋ.
42007013	Zuuba k'a lʋ bɩ yɩ bɩ, lʋ bɩ cicir gasʋ ʋ, an a hɩ m, a ʋ: "Ɩ b'ɩ ya ɩ nyi ka y."
42007014	A n a zɔ, an a wɔ da gʋraŋŋa bɩ ma. Gʋɔɔ kʋ ŋ y'a busu rɔ wɔɔ n jɩm. Yeezuu n a hɩ, a ʋ: "Nyukumbueere, mɔɔ lɛ ka, wuti."
42007015	Gər bɩ n wuti an nyɩnta, an nɩ meer bam. Yeezuu n nyɩ bɩ gaa, an a ka a da ʋ.
42007016	Dabɔʋ gʋta ŋ haay nyasʋ, ŋn'a lɛ bɔm Woso ʋ, ŋ ʋ: "Wosolɛsinnɩsorazaa gʋta a hɩnka wɔɔ bire ʋ. Bɩ Woso bɩ dɩga a do ma."
42007017	Hɔ kʋ Yeezuu a ba bɩ ta Zidee haay ʋ kan a gʋrgarɔ kɩ ʋ.
42007018	Zaan-Batiisi karɩndanyɩnɔ yaa hɔ haay k'a ba bɩ hɩ m. Zaan nɩ ŋ gʋaa hɩɩya bir,
42007019	an ŋ nyɔɔ Zuuba zi kʋ ŋ n'aa a lar: "Ɩbɩɩ n nɩ dɔrɛ ɩ zɛrɛ ma bɩ gɛɛ, gʋaa vanta nɩ?"
42007020	Kʋ ŋ yaa lee ku Yeezuu zi bɩ, ŋ y'a hɩ, ŋ ʋ: "Zaan-Batiisi ɩ wɔɔ nyɔɔ ɩbɩɩ ma, k'ʋ bɩ laaka da ɩbɩɩ han: ɩbɩɩ n gʋaa k'a a ga m an bʋr bɩ gɛɛ, gʋaa vanta nɩ?"
42007021	Dɔmɩm bɩ do ʋ bɩ, Yeezuu yaabazannɔ waa gʋta, an gʋɔɔ waa a yaabarɔ do haay nɔ ʋ, kan zinərozannɔ kɩ, a bʋʋrɔ mɩm gʋ sɔ.
42007022	A n bɔkarɛ, an a hɩ gʋɔɔ kʋ Zaan-Batiisi ŋ nyɔɔ rɔ wɔɔ m, a ʋ: "K'a ta, a yaa hɔ k'awɔɔ yɩ, a ma sɔ bɩ hɩ Zaan m: bʋʋrɔ mɩm ɩ lɛɛ yɩm, lʋgɔrɔ ɩ tam, kusimoo laafɩɩ yɩ, tikkiro tʋr a gʋ, gəəno a mɩm bɔ ʋ, lemim nyɩnta ɩ hɩm cicirzannɔ m.
42007023	Mimbirenyɩntazaa m gʋaa k'a n a sɩrakarɛ to mɔɔ minto bɩ m."
42007024	Gʋɔɔ kʋ Zaan-Batiisi ŋ nyɔɔ rɔ wɔɔ kʋ ŋ y'a hʋr bɩ, Yeezuu a hɩ zamaa bɩ m, a ʋ: "Nka awɔɔ ta a yaa dɩga a poohɔɔn ʋ? Hɩnhɛr awɔɔ yɩ an nɩ niigəgɔ yəŋŋəm gɛ?
42007025	Bɔ awɔɔ ta a yaa dɩga a paan•••? Gʋaa m, an huu wɩsɩ da a ra gɛ? Gʋɔɔ kʋ ŋ huu wɩsɩrɔ da a ra, ŋn'ɩ mɩsɩrbaa bam mɩŋŋa bɩ, cinno har brɔɔ n ta ʋ.
42007026	Nka awɔɔ ta a yaa dɩga a? Wosolɛsinnɩsorazaa m gɛ? Ɩɩn••• mɔɔ y'a hɩ awɔɔ m, a lɛ da wosolɛsinnɩsorazaa ra.
42007027	Bala, Zaan bɩ mim n y'a gʋrsɩra ba Wosoci nɔ ʋ bɩ, n ʋ: 'Ba mɔɔ nɩ m zibəəzaa nyɔɔrɛ ɩbɩɩ lɛɛ, k'a n'ɩbɩɩ zaarɔ bɩmbanka na.'
42007028	Mɔɔ y'a hɩrɛ awɔɔ m, lannɔ nyɩnɔ bire ʋ, gʋaa ba ʋ an lɛ da Zaan-Batiisi ra y. Bɩ gʋaa k'an poore Woso cirbəə nɔ ʋ bɩ, a lɛ da m."
42007029	Zamaa bɩ haay kan yawʋrsinno wɔɔ kɩ a tʋr ka Zaan ma, ŋn'a dɔ, ŋ ʋ Woso tɩrga, ŋn'a ka an batɛm ka a ʋ.
42007030	Bɩ farizɛɛnrɔ kan wosocikarɩnsaambɔɔ wɔɔ kɩ kaanm hɔ kʋ Woso lɛ n taa ŋ minto bɩ m, kaanm kʋ ŋ y'a ʋ Zaan batɛm bɩ m bɩ tɔ ma.
42007031	Yeezuu n a hɩ ŋ nɩ, a ʋ: "Kʋ m her gʋɔɔ nɔɔn makra ba kan bɔ kɩ? Bɔ ŋ y'a ʋ kʋ ʋ kan bɔ kɩ?
42007032	Bɔ ŋ y'a ʋ kʋ ʋ kan nyɩnɔ kʋ ŋ yaa nyɩnta daasɩ ʋ, ŋn'a to ŋn'ɩ kʋ bimbirm nɔ wɔɔ kɩ, ŋ ʋ: Wɔɔ hir hɛ awɔɔ m, b'awɔɔ n sar ba y! Wɔɔ zɛ laa lɔ b'awɔɔ n nyi ka y?
42007033	Bala, Zaan-Batiisi bʋr, a bɩr bur bɩrɛ y, a bɩr dɩvɛn mire y, awɔɔ n'a hɩrɛ, a ʋ: Zinə nɩ kan kɩ.
42007034	Bɩ Gʋaanyɩ bɩ bʋr, an nɩ hɔ bɩm, an nɩ hɔ mim, awɔɔ ʋ: Naa do naa, nɔzaa m bɩ dɩvɛnmir m sɔ, yawʋrsinno kan mimbʋnyaabənno kɩ hannyɩ m.
42007035	Gʋɔɔ kʋ ŋ nɩ yɛm Woso Mindɔrɛ bɩ ma rɔ wɔɔ a dɔ ŋ ʋ, Woso Mindɔrɛ bɩ tɩrga."
42007036	Farizɛn deem Yeezuu bir k'an bɩ hɔ bɩ kan a kɩ. Yeezuu n gasʋ a har ʋ, ŋn'a sɩŋŋɩda sa, ŋnɩ hɔ bɩrɛ.
42007037	Lʋ n nɩ tara nɔ ʋ b'ʋ, mimbʋnyaabər m. A n a ma ŋ ʋ, Yeezuu ɩ hɔ bɩm farizɛn har ʋ b'ʋ. A n bʋr gedre m, n n'a ba albatɩr jaa m, tidəər n a han,
42007038	an bɩ sʋnta a kur a gannɔ ma, an nɩ nyi karɛ. A mɩm hi n bɔ, an n'a lom Yeezuu gannɔ ra. A n a minkə gaa, an a nʋnnɔ ma, an a wɔ barka ŋ la, an tidəər bɩ sa, an a lo ŋ la.
42007039	Farizɛn k'a Yeezuu bir bɩ k'a naa yɩ bɩ, a y'a hɩrɛ a mɩŋŋa m, a ʋ: "Kʋ wosolɛsinnɩsorazaa m gʋaa naa do nɩ, a lʋ k'a n'a wɔ nɔrɛ awɔɔ ma naa dɔm, kʋ nka m sɔ: mimbʋnyaabər naa."
42007040	Yeezuu n a hɩ m, a ʋ: "Sɩmɔɔn, mɔɔ ɩ mim m kʋ m a hɩ ɩbɩɩ m." A n a nyɩ bɔ ʋ, a ʋ: "Meer ba, karɩnsaamba."
42007041	"Gʋaa ɩ nyɩnta ʋ, gʋaa hɩɩya n n'a zɩm m. Deem nɩ dɔmɩm zɔrsoor zibəə busoo m, deem bɩ n ta dɔmɩm busoor zibəə busoo m.
42007042	Kʋ ŋ ba busoo m k'a zɩm bɩ kam bɩ, busoo bɩ zaa b'a hɩ ŋ nɩ, a ʋ: ŋn'a to. Nka nɩ busoozaa bɩ ŋʋarɛ an lɛ da?"
42007043	Sɩmɔɔn n a hɩ, a ʋ: "Mɔɔ y'a hɩm, mɔɔ ʋ, gʋaa k'a zɩm lɛ da a mim la bɩ m." Yeezuu n a hɩ, a ʋ: "Ɩ sɩra hɩ."
42007044	Yeezuu n a bɔ an dɩga lʋ bɩ ma, an a hɩ Sɩmɔɔn m, a ʋ: "Ɩbɩɩ lʋ naa do yɩ ra? Mɔɔ gasʋ ɩbɩɩ har ʋ, ɩbɩɩ n hi lo mɔɔ gannɔ ra y, bɩ, a nyi ka, a mɩm hi n a lo mɔɔ gannɔ ra, an a gʋngʋ ma a minkə m.
42007045	Ɩbɩɩ n mɔɔ nyaasɩ ka kan daʋrɛ kɩ y. Bɩ lʋ bɩ mɔɔ nyaasɩ ka an a wɔ barka mɔɔ gannɔ ra, b'a bɩr a tore y.
42007046	Ɩbɩɩ n nyɔɔ nɔ mɔɔ mim ma y, bɩ, a tidəər nɔ mɔɔ gannɔ ma.
42007047	Bɩ y'a ka mɔɔ n'a hɩrɛ ɩbɩɩ m, mɔɔ ʋ: a a mimbʋnyaarɔ k'a ŋ ba gʋta rɔ wɔɔ sugur yɩ, bɩ tɔ ma m, an ŋʋarɛ gʋta zi naa ba. Gʋaa k'a mimbʋnyaa m poore n nɩ sugur ka ʋ bɩ, a ɩ ŋʋarɛ m poore sɔ."
42007048	Yeezuu n a hɩ lʋ bɩ m, a ʋ: "Ɩ ɩ mimbʋnyaarɔ sugur yɩ."
42007049	Gʋɔɔ kʋ ŋ nyɩnta ŋn'ɩ hɔbɩrɛ bɩm kan kɩ rɔ wɔɔ y'a hɩrɛ a heer ʋ, ŋ ʋ: "Nka m gʋaa naa do nɩ? A n yɛ an nɩ mimbʋnyaarɔ sugur karɛ?"
42007050	Yeezuu n a hɩ lʋ bɩ m, a ʋ: "Ɩ sɩrakarɛ ɩ bʋmbɔ. Ta kan laafɩɩ kɩ."
42008001	Bɩ kur bɩ, Yeezuu zaa sa an bɔ kʋrɔ gʋtɔɔ kan kʋrɔ poorero kɩ nɔ ʋ, an nɩ Woso cirbəə bɩ lemim nyɩnta pa darɛ. Karɩndanyɩnɔ bueerehɩɩyɔɔ wɔɔ nyɩnta kan kɩ,
42008002	kan lannɔ gɔsɩnnɔ k'a ŋ waa zinəro kan yaabarɔ kɩ minto rɔ wɔɔ kɩ: Magdalaa Maarii kʋ zinəro bɔ a mɛ ʋ saanhɩna,
42008003	Hɩrɔɔdɩ har dɩgamazaa Kuzaa lʋ Zannɩ kɩ, Sʋzannɩ kan lannɔ gɔsɩnnɔ kɩ gʋta, kʋ ŋ y'a da ŋ han a hɔnyɩrɔ m nɔ wɔɔ kɩ.
42008004	Zamaa a to kʋrɔ haay ʋ, ŋnɩ bʋr Yeezuu zi. Kʋ ŋ y'a zɛ kʋ ra bɩ, Yeezuu hɔbɔkʋrɛnoom naa do da.
42008005	"Gʋaa ɩ bɔ k'a hɔ duu. K'a n'a duum bɩ, a hɩsɩga an nawʋm. A yaa gɔsɩnnɔ n a lo zaa bire ʋ. N n tʋntɔ ra, brama bɛnnɔ n a bɩ.
42008006	Gɔsɩnnɔ n a lo jaarɔ ra. Ŋ haan, ŋnɩ gɩnga kʋ taa butur ba ʋ bɩ minto.
42008007	Gɔsɩnnɔ n a zar laa ʋ. Ŋ bɔ, laa bɩ n a ta ŋ mee, ŋnɩ gɩnga.
42008008	Gɔsɩnnɔ n a lo lɛɛ mɩŋŋa ʋ. Ŋ bɔ, ŋnɩ nyɩ da zɔrɔ-zɔrɔ." Yeezuu n a ya, an a hɩ, an so ra kan paŋŋa kɩ, a ʋ: "Gʋaa k'a tʋr n ta ʋ, k'an a ma!"
42008009	Yeezuu karɩndanyɩnɔ wɔɔ n a lar hɔbɔkʋrɛnoom naa do jɩ ma.
42008010	A n a hɩ, a ʋ: "Woso zaa ka awɔɔ n hɔ k'a nyaakʋm da Woso cirbəə nɔ ʋ bɩ dɔ, bɩ, bɔɔ ɩ gɔɔta rɔ wɔɔ, hɔbɔkʋrɛnoom n n'a darɛ ŋ nɩ, kʋ 'ŋnɩ dɩga, bɩ ŋ b'a yɩ y, kʋ ŋ n'a tʋr ka, bɩ ŋ b'a ma y.' "
42008011	"Ba hɔbɔkʋrɛnoom bɩ jɩ n na. Hɔduure bɩ, Woso lemim m.
42008012	Bɔɔ nɩ zaa bire ʋ rɔ wɔɔ, gʋɔɔ m, ŋn'a mam, Sʋtaana k'a lee ku bɩ, an nɩ hɔ k'a nɩ ŋ heer ʋ bɩ yɔrɛ ŋ nɩ, kʋ ŋ b'a da ma, ŋn'a si, ŋnɩ bʋmbɔrɛ yɩ nɩ y.
42008013	Bɔɔ nɩ jaarɔ burə ʋ rɔ wɔɔ, gʋɔɔ m, kʋ ŋ Woso lemim bɩ ma, a si ŋ nawʋm kan heernyɔɔ kɩ, bɩ ŋ məsi ba ʋ y. A si ŋ nawʋm, bɩ k'a yɩ poore, makra dɔmɩm ʋ, ŋnɩ wɔ saa.
42008014	Bɔɔ y'a zar laa ʋ rɔ wɔɔ, gʋɔɔ m, ŋn'a mam, bɩ kan hɔɔndarɛrɔ wɔɔ kɩ, durnya arzakarɔ wɔɔ kɩ, durnya heernyɔɔrɔ wɔɔ kɩ, gɔɔta ŋ nawʋm jɛ ʋ, ŋ b'a dam ma, ŋnɩ nyɩ da mɩŋŋa y.
42008015	Bɔɔ y'a lo lɛɛ mɩŋŋa ʋ rɔ wɔɔ, gʋɔɔ m, ŋn'a tʋr kam lemim bɩ ma, ŋn'a sim mɩŋŋa kan heer tɩrgabaa kɩ. Ŋ bɩr a tɔ bɔrɛ a nɔ ʋ y, ŋ bɩr a tom sɔ y, ŋnɩ bɔkarɛ ŋn'ɩ nyɩ dam."
42008016	"Gʋaa bɩ sɛ dam fɩtɩrɛ ʋ, an mɔr sa an a ku ma, gɛɛ an a sa, an a nyɔɔ gargʋ ta y. A cɩnta n nawʋrɛ a bɩncɛ ʋ, gʋɔɔ kʋ ŋ nɩ gasʋm nɔ wɔɔ n bɩr lɛɛ gure bɩ yɩm.
42008017	Bala, mim haay kʋ gʋɔɔ b'a dam ma ŋn'a dɔ naa ma bɩ, ŋ zɛm b'a dɔ. Mim ba ʋ n n a nyaakʋm da a dɔ n mɩ y.
42008018	K'a dundo a zi kan a tʋr k'awɔɔ n'a kam ma lʋnlɔ bɩ kɩ. Bala, gʋaa k'a nɩ hɔ m bɩ, n y'a dam la. Bɔ ɩ bɩ hɔsɩ n bɩ, a hɔɔn k'a a da a ʋ, a ta m poore bɩ, n y'a yɔm nɩ."
42008019	Yeezuu da kan a danyɩnɔ kɩ bʋr zi, bɩ ŋ b'a dam ma ŋn'a zɔ ma y, zamaa minto.
42008020	N n'a hɩ m, ŋ ʋ: "Ɩbɩɩ da kan ɩ danyɩnɔ kɩ ɩ garga ra, ŋ lɛ n taa ɩbɩɩ ma."
42008021	A n a nyɩ bɔ ŋ nʋ, a ʋ: "Mɔɔ da kan mɔɔ danyɩnɔ kɩ m gʋɔɔ kʋ ŋ n'a tʋr kam Woso lemim ma, ŋn'a zi bam nɔ wɔɔ m."
42008022	Hindeem ʋ, Yeezuu da kɔɔlʋʋ ʋ kan a karɩndanyɩnɔ kɩ. A n a hɩ ŋ nɩ, a ʋ: "Ʋ ta higʋta bɩ gəm deem bɩ ra", ŋnɩ cem.
42008023	Kʋ ŋ y'a hʋr, ŋn'ɩ tam bɩ, Yeezuu hinceem ba. Hɩnhɛr gʋta n yar higʋta bɩ ra. Hi n'a tɔm kɔɔlʋʋ b'ʋ, an n'a ŋʋam k'a nyoo zɛ.
42008024	Ŋ n'a zɔ, ŋn'a gu, ŋ ʋ: "Karɩnsaamba, karɩnsaamba, ʋ ɩ gɩngam!" A n wuti, an həən si hɩnhɛr bɩ ma kan hikurero wɔɔ kɩ, ŋn'a da zenyy•••, lɛɛ n zɛ sɩɩ•••
42008025	A n bɔkarɛ, an a hɩ ŋ nɩ, a ʋ: "Awɔɔ sɩrakarɛ b'ɩ ka?" Dabɔʋ nɩ ŋ nyasʋ, ŋ n zɛ kədə, ŋn'a hɩm kʋ m, ŋ ʋ: "Nka m gʋaa naa do nɩ? A n nɩ lɛ kam hɩnhɛr ʋ kan hi kɩ, ŋn'a lɛ sire!"
42008026	Ŋ yaa lee ku Gergezaa zannɔ kʋ ʋ. Kʋ bɩ, a nya a ʋ Galilee kʋ bɩ rɛ.
42008027	Yeezuu k'a zer tara ʋ bɩ, tara bɩ gʋaa deem a zɛ ʋ, zinəro nɩ kan kɩ. A dɔmɩm laatʋ, a n a ya, an nɩ huu darɛ a ra y, b'a n a ya, an nɩ wʋtam har ʋ y. Wʋta a nawʋm gəənoyaarɔ nɔ ʋ.
42008028	Gallɛm gʋta zinə bɩ tɩr gasʋ gʋaa b'ʋ an maasɩrɛ ba. N n a wɔrɔ sur baŋŋarɔ m, n n pɔyaarɔ da a gam ʋ k'a dɔ ma. Bɩ, a tɩr ŋ yɩnyar, zinə bɩ n a gaa, an ta m zaŋŋa ʋ. Yeezuu n lɛ ka zinə b'ʋ k'an bɔ gʋaa bɩ mɛ ʋ. K'a Yeezuu yɩ bɩ, a zee da, an sʋnta a taa, an n'a hɩm kan paŋŋa kɩ, a ʋ: "Bɔ ɩbɩɩ ʋ k'ɩ ba mɔɔ nɩ, Yeezuu, Woso k'a lɛ da haay Nyɩ? Mɔɔ y'a yɛrɛ ɩbɩɩ han, ɩ bɩ fɩr ka mɔɔ ma y."
42008030	Yeezuu n a lar, a ʋ: "Ɩbɩɩ tɔ m bɔ?" A ʋ: "Leziyɔn" A jɩ k'a hɩ, a ʋ: Gʋta maam-maam, bala, zinəro gʋta ɩ gasʋ gʋaa bɩ mɛ ʋ.
42008031	Zinəro wɔɔ n a yɛ Yeezuu han k'a bɩ lɛ ka a ʋ, k'a gasʋ yaa gʋta ʋ fɩryɩrɛ nɔ ʋ y.
42008032	Kurkuuro ɩ nyɩnta b'ʋ gʋta, ŋn'ɩ hɔ bɩm ci bɩ ra. Zinəro wɔɔ n a yɛ Yeezuu han, k'an zaa ka a ʋ, k'a gasʋ kurkuuro wɔɔ ʋ. A n zaa ka ŋ ʋ.
42008033	Zinəro wɔɔ n bɔ gʋaa bɩ mɛ ʋ, ŋnɩ gasʋ kurkuuro wɔɔ ʋ. Kurkuuro wɔɔ n bra si ci bɩ mim ʋ, ŋnɩ zer, ŋn'a zar higʋta b'ʋ, ŋnɩ gɩnga.
42008034	Kurkuuro dɔmazannɔ wɔɔ kʋ ŋ hɔ k'a ba bɩ yɩ bɩ, ŋ bra si, ŋn'aa hɩ tara nɔ ʋ, kan bɔlɛɛmarɔ wɔɔ kɩ ʋ.
42008035	Gʋɔɔ wɔɔ n bʋr k'a bɩ dɩga hɔ k'a ba bɩ ma. Ŋ lee ku Yeezuu zi, ŋnɩ gʋaa kʋ zinəro bɔ a mɛ ʋ bɩ yɩ, an nɩ nyɩntam Yeezuu jɩr ʋ, an huu da a ra, an a ba gʋaa mɩŋŋa, gʋɔɔ wɔɔ da n bɔ ʋ.
42008036	Bɔɔ ɩ hɔ k'a ba bɩ yɩ rɔ wɔɔ zinəro zaa bɩ waarɛ jɩ dɩnda gʋɔɔ kʋ ŋ bʋr lɔ wɔɔ m.
42008037	Kɛɛrɛ bɩ, Gergezaa zannɔ wɔɔ n a yɛ Yeezuu han k'an a hʋr a tara ra. Bala, nyibəə gʋta gasʋ ŋ ʋ. Yeezuu n a bɔ, an da kɔɔlʋʋ b'ʋ, an a wusigə.
42008038	Gʋaa kʋ zinəro bɔ a mɛ ʋ b'a yɛ Yeezuu han k'a zu kʋ ʋ kan kɩ. Yeezuu n a da zaa ra, a ʋ:
42008039	"Doo ɩ har ʋ, k'ɩ yaa hɔ kʋ Woso a ba ɩbɩɩ minto bɩ hɩ." Gʋaa bɩ n a hʋr, an aa hɔ kʋ Yeezuu a ba a m bɩ hɩ tara bɩ nɔ ʋ jilli.
42008040	Yeezuu k'a a bɔ, an bɩ lee ku bɩ, zamaa bɩ b'a zɛ ʋ, ŋn'a si. Bala, ŋ nyɩnta, ŋn'ɩ dɔm ma.
42008041	Gʋaa n bʋr b'ʋ, a tɔ m Zayirus, sokʋmacɛ cir m. A n bɩ sʋnta Yeezuu taa, an a yɛ han, k'an bʋr a har ʋ,
42008042	bala, a nyɩmbʋɛɛrɛ n ta ʋ deem bala, a dɔɔraa a zɔ bueerehɩɩya ma, an n'a bam k'a ga. Kʋ Yeezuu nɩ tam bɩ, zamaa b'a so ʋ.
42008043	Lʋ ɩ nyɩnta b'ʋ, ma n'a dam zi dɔɔraa bueerehɩɩya. [A n a hɔnyɩ zar lɔɔtɔɔrɔ zi,] bɩ, gʋaa ba ʋ an a da ma, an a waa y.
42008044	A n a zɔ Yeezuu ma a kur, an a wɔ da a huu lɛ ma. Lɛɛm bɩ, a ma b'a da jɩm ʋ.
42008045	Yeezuu n laaka da, a ʋ: "Nka y'a wɔ da mɔɔ ma?" Ŋ haay n bɩsɩ ka. Pɩyɛɛr n a hɩ, a ʋ: "Karɩnsaamba, gʋɔɔ kʋ ŋ y'a so ɩbɩɩ ʋ, ŋn'ɩbɩɩ nyʋnnyɔɔtam nɔ wɔɔ m."
42008046	Yeezuu n a hɩ, a ʋ: "Gʋaa a wɔ da mɔɔ ma, bala paŋŋa bɔ mɔɔ mɛ ʋ, mɔɔ n a dɔ."
42008047	Lʋ bɩ k'a a dɔ a ʋ, ŋ sʋr a ra bɩ, a bʋr kan mɛhinkə kɩ, an bɩ kukurə zɛ Yeezuu taa. Hɔ niŋŋə k'a ka, an a wɔ da ma, an a waa lɛɛm bɩ, an a jɩ sa, an a dɩnda m zamaa bɩ haay taa.
42008048	Yeezuu n a hɩ, a ʋ: "M nyɩmbʋɛɛrɛ ɩ sɩrakarɛ ɩ bʋmbɔ. Ta kan laafɩɩ kɩ."
42008049	Kʋ Yeezuu gɔɔta an nɩ meer bam bɩ, gʋaa a to sokʋmacɛ cir bɩ har ʋ, an b'a hɩ, a ʋ: "Ɩ nyɩmbʋɛɛrɛ bɩ ga. Ɩ b'ɩ ya, ɩ karɩnsaamba da kɔrɛ ma y."
42008050	Bɩ Yeezuu k'a naa ma bɩ, an a hɩ Zayirus m, a ʋ: "Ɩ da bɩ bɔ ʋ y. Sɩra ka bala, a y'a waam."
42008051	Kʋ Yeezuu lee ku har ʋ b'ʋ bɩ, a n zaa ka gɔsɩ ʋ k'an gasʋ y. Pɩyɛɛr a gaa bala, kan Zaan kɩ, Zakkɩ kɩ, kan nyɩ bɩ zɩ kɩ, a da kɩ.
42008052	Zamaa bɩ haay nɩ baa dam, ŋnɩ heerzar nɔ ʋ nyɩ bɩ minto. Yeezuu n a hɩ, a ʋ: "A bɩ baa da y. A n ga y, hinceem an n'a bam."
42008053	Ŋ nɩ yaa wʋm Yeezuu ma, bala, ŋ sɩra ka, a ga.
42008054	Yeezuu n nyɩ bɩ sa a wɔ ma, an a bir, a ʋ: "M nyɩnnɩ, wuti!"
42008055	A n a mɩm bɔ ʋ, an wuti lɛɛm. Yeezuu n zaa ka, a ʋ, ŋnɩ hɔbɩrɛ ka ʋ.
42008056	A zɩrɔ wɔɔ n zɛ kədə, bɩ Yeezuu lɛ ka, a ʋ, ŋ bɩ hɔ k'a ba naa hɩ gɔsɩ nɩ y.
42009001	Yeezuu bueerehɩɩyɔɔ wɔɔ so kʋ ma, a paŋŋa kan lɛ kɩ ka ŋ ʋ, kʋ ŋ nɩ la zinəro ra, kʋ ŋ nɩ yaabazannɔ waa.
42009002	A n ŋ nyɔɔ, kʋ ŋ n'aa Woso cirbəə bɩ pa da, kʋ ŋ nɩ yaabazannɔ waa.
42009003	A n a hɩ ŋ nɩ, a ʋ: "A bɩ hɔsɩ sa a wɔ ʋ k'a zaa bɩ sa nɩ y. A bɩ bara sa, gɛɛ hɛra, gɛɛ bur, gɛɛ busoo y. A b'a ka gʋaa deem m huuro gʋr hɩɩya y.
42009004	Har niŋŋə kʋ ŋ n'awɔɔ siŋ ʋ bɩ, k'a gɔɔta b'ʋ, an ta, an awɔɔ hʋrlɛ dɔmɩm ku.
42009005	Kʋ ŋ n awɔɔ si kʋ bɩ do nɔ ʋ y, k'a bʋr an n'a hʋrm, k'a kʋ bɩ taanyisi bɩ gʋngʋm a gannɔ ma, kʋ ŋ n'a dɔ, ŋ ʋ, a kʋrɔ ma."
42009006	Ŋ n'a hʋr ŋnɩ ta kʋrɔ haay ʋ, ŋn'ɩ lemim nyɩnta bɩ pa dam, ŋn'ɩ yaabazannɔ waam bɩncɛ haay ʋ.
42009007	Cir Hɩrɔɔdɩ hɔ haay kʋ Yeezuu a ba naa ma. A n a dɔ k'a hɔɔn an n'a dam lɔ y. Bala, nawɔnnɔ ʋ Zaan y'a mɩm bɔ ʋ gəəno bire ʋ.
42009008	Gɔsɩnnɔ ʋ Elii y'a hɩnka. Gɔsɩnnɔ ʋ wosolɛsinnɩsorazannɔ kʋ ŋ nyɩnta ʋ biisi rɔ wɔɔ deem y'a mɩm bɔ ʋ.
42009009	Hɩrɔɔdɩ ʋ: "Mɔɔ ka ŋnɩ Zaan mim gʋ ma. Bɩ, nka ŋn'a mim dɩndam mɔɔ n'a mam naa?" A n n'a kam ma k'a yɩ.
42009010	Zibəəzannɔ wɔɔ kʋ ŋ y'a wusigə bɩ, ŋ yaa hɔ haay kʋ ŋ yaa ba bɩ hɩ Yeezuu m. A n ŋ gaa, an bɔ ŋ nɩ toore ma, tara kʋ n n'a birm Bɛtsayɩdaa bɩ zeezi.
42009011	Gʋɔɔ wɔɔ kʋ ŋ y'a dɔ bɩ, ŋ zu ŋ jɛ ʋ. Yeezuu nɩ ŋ si, an nɩ Woso cirbəə bɩ mim dɩndarɛ ŋ nɩ, an nɩ gʋɔɔ kʋ ŋ lɛ n taa laafɩɩ ma rɔ wɔɔ waarɛ.
42009012	Gum k'a bʋr an nɩ dam bɩ, bueerehɩɩyɔɔ wɔɔ a zɔ ma, ŋn'a hɩ m, ŋ ʋ: "Gʋɔɔ wɔɔ da zaa ra, kʋ ŋ nɩ ta kʋrɔ wɔɔ ʋ kan bɔlɛɛmarɔ kʋ ŋ nɩ jɩnjɛɛm nɔ wɔɔ kɩ nɔ ʋ, kʋ ŋ n'aa a ka wʋtajɩrɔ ma kan hɔbɩrɛ kɩ ma ŋn'a bɩ. Bala, bɩncɛ kʋ wɔɔ n ta ʋ naa, laatʋ hadrɔ ma."
42009013	Bɩ, Yeezuu a hɩ ŋ nɩ, a ʋ: "K'a hɔbɩrɛ ka ŋ ʋ ŋn'a bɩ a zim." Ŋ n'a nyɩ bɔ ʋ, ŋ ʋ: "Bur soor taan••• ɩ gɔɔta wɔɔ ʋ kan zɔnɔ kɩ hɩɩya, kʋ bɩ bɛɛ y, k'ʋ ta ʋ aa hɔbɩrɛ si, ʋ b'a ka zamaa b'ʋ."
42009014	Gʋɔɔ yaarɔ kʋ ŋ nyɩnta b'ʋ rɔ wɔɔ tisi soor ku. Yeezuu n a hɩ a karɩndanyɩnɔ wɔɔ m, a ʋ: "K'a ka kʋ gʋɔɔ wɔɔ n nyɩnta busoor-busoor."
42009015	Ŋ n'a ba maam, ŋnɩ ŋ nyɩnta haay.
42009016	Yeezuu n bur soor bɩ sa kan zɔ hɩɩya bɩ kɩ, an a mɩm busu brama, an ŋ barka da ʋ, an a zɩnzɛ ra, an a ka a karɩndanyɩnɔ wɔɔ ʋ kʋ ŋ n'a ka zamaa b'ʋ.
42009017	Ŋ n'a bɩ, an ŋ ka haay. A kuurero kʋ ŋ gɔɔta bɩ, ŋn'a gʋr kasɩ lɛ ma bueerehɩɩya.
42009018	Hindeem ʋ, Yeezuu bɔ toore ma, an nɩ yaa dam, a karɩndanyɩnɔ wɔɔ nɩ kan kɩ. A n ŋ lar, a ʋ: "Zamaa bɩ y'a hɩrɛ a ʋ, nka m mɔɔ nɩ?"
42009019	Ŋ n a nyɩ bɔ ʋ, ŋ ʋ: "Gɔsɩnnɔ ʋ, Zaan-Batiisi m. Nawɔnnɔ ʋ, Elii m. Gɔsɩnnɔ ʋ, biisizannɔ wosolɛsinnɩsorazaa deem y'a mɩm bɔ ʋ."
42009020	Yeezuu n a hɩ ŋ nɩ, a ʋ: "Bɩ k'awɔɔ nɩ, awɔɔ y'a hɩrɛ a ʋ, nka m mɔɔ nɩ?" Pɩyɛɛr n a nyɩ bɔ ʋ, a ʋ: "Krista kʋ Woso a nyɔɔ bɩ n'ɩbɩɩ m."
42009021	Yeezuu ŋ lɛ ka ŋ ʋ, a ʋ: "Ŋ b'a hɩ gɔsɩ nɩ y."
42009022	A n a ya, an n'a hɩrɛ, a ʋ: "Pakra m kʋ Gʋaanyɩ bɩ n fɩr yɩ gʋta, kʋ gʋɔɔgusinno n kaanm m kan wosocɛmannɩbənno jɩtannɔ kɩ, wosocikarɩnsaambɔɔ kɩ, kʋ ŋ n'a zɛ an ga, k'an a mɩm bɔ ʋ dɔmɩm kaakʋ hinni ʋ."
42009023	Yeezuu n bɔkarɛ an a hɩ ŋ nɩ haay, a ʋ: "Kʋ gʋaa lɛ taa k'a zu mɔɔ ʋ, k'an a mɩŋŋa lɛtaamarɔ to haay, dɔmɩm haay, k'an a gɔdarkʋra busu, an zu mɔɔ ʋ.
42009024	Kʋ sɩra nɩ, gʋaa k'a lɛ n taa k'a a meeyaa bʋmbɔ, bɩ zaa n nɩ kʋrɔm ma. Bɩ, gʋaa k'a yɛ zɛ ma mɔɔ minto bɩ, bɩ zaa ɩ bɩ kʋrɔm a meeyaa bʋmbɔrɛ ma y.
42009025	Bɩ kʋ gʋaa durnya naa arzaka yɩ haay, a zaa n bɔkarɛ an a mɩŋŋa nyaam, gɛɛ, an a mɩŋŋa zar, a nyɔɔdʋ ɩ ka?
42009026	Bala, kʋ gʋaa ɩ nyannɩ zɛm mɔɔ tɔ ma, an nɩ nyannɩ zɛm mɔɔ meerbaa tɔ ma, kʋ Gʋaanyɩ bɩ bʋr a lɛbɔʋrɛ nɔ ʋ kan a Zɩ hɔ kɩ malɛɛkarɔ mɩŋŋɔɔ hɔ kɩ, a b'a zaa nyannɩ zɛrɛ y.
42009027	Sɩra mɔɔ n'a hɩrɛ awɔɔ m: gʋɔɔ kʋ ŋ nɩ naa ʋ rɔ wɔɔ barla, gɔsɩnnɔ Woso cirbəə bɩ yɩm, a mɩsɩrbaa dɔmɩm ʋ."
42009028	Yeezuu k'a meer bɩ ba bɩ, a dɔmɩm a zɔ sinnyə ma. A Pɩyɛɛr gaa kan Zaan kɩ, Zakkɩ kɩ, an der ci ra k'a yaa da.
42009029	K'a nɩ yaa bɩ dam bɩ, a meer a lʋr, a huu n a ba fu fɩtɩtɩ, an nɩ nyakɩ bɔm.
42009030	Lɛɛm bɩ, gʋɔɔ hɩɩyɔɔ bʋr, ŋn'ɩ meer bam kan kɩ; Moyiisi kan Elii kɩ y'a hɩnka Woso lɛbɔʋrɛ nɔ ʋ,
42009031	ŋn'ɩ zibəə kʋ Yeezuu n n'a nyambʋrlɛ a zɛ m, Zerizalɛm ʋ bɩ mim dɩndam kan kɩ.
42009032	Bɩ ma bɩ, Pɩyɛɛr ɩ hinceem barɛ a ra kan a muno wɔɔ kɩ. Hinceem bɩ n bɩ ku ŋ la. Kʋ ŋ gu bɩ, ŋ Yeezuu lɛbɔʋrɛ bɩ yɩ kan gʋɔɔ hɩɩyɔɔ kʋ ŋ nɩ kan kɩ rɔ wɔɔ kɩ.
42009033	Gʋɔɔ hɩɩyɔɔ wɔɔ kʋ ŋ n'a gʋm Yeezuu ma bɩ, Pɩyɛɛr a hɩ m, a ʋ: "Karɩnsaamba, kʋ wɔɔ ɩ naa ʋ a mɩŋŋa. Ʋ bur ba kaakʋ: Ɩbɩɩ hɔ deem, Moyiisi hɔ deem, Elii hɔ deem." A n hɔ k'an a hɩm bɩ dɔ y.
42009034	K'a nɩ meer bɩ barɛ ncɩnaaʋ bɩ, warkʋ bʋr an b'a ku ŋ la. Karɩndanyɩnɔ wɔɔ kʋ ŋ warkʋ bɩ yɩ an n'a kure a ra bɩ, ŋ da bɔ ʋ gʋta.
42009035	Meerbaa n a to warkʋ bɩ nɔ ʋ an n'a hɩrɛ, a ʋ: "Mɔɔ Nyɩ m naa, mɔɔ n'a bɔ ʋ. K'a a tʋr ka ma."
42009036	Meerbaa bɩ jɛ ʋ bɩ, karɩndanyɩnɔ wɔɔ n gɔsɩ yɩ, kʋ Yeezuu deem bɛɛ y. Ŋ n hɔ kʋ ŋ y'a yɩ bɩ hɩ gɔsɩ m dɔmɩnnɔ wɔɔ duro ʋ y, ŋ zɛ pi.
42009037	Bɩ dɔ k'a mɩ bɩ, ŋ zer ci bɩ ra, zamaa n bʋr, an bɩ Yeezuu zɛ ʋ.
42009038	Gʋaa deem nɩ zamaa bɩ bire ʋ, an zee da, a ʋ: "Karɩnsaamba, mɔɔ y'a yɛrɛ ɩbɩɩ han, dɩga mɔɔ nyɩyar bɩ mim ma, an mɔɔ nyɩ a deem bala.
42009039	Zinə deem ɩ gasʋ ʋ, an tɩr a da zeedarɛ ma, an a hinkə. A n bɩr lihihur tarɛ a lɛ rɛ, an bɩr a dam kɔrɛ ma, a bɩr bɔrɛ a mɛ ʋ naanaa y.
42009040	Mɔɔ yɛ ɩbɩɩ karɩndanyɩnɔ wɔɔ han kʋ ŋ nɩ la ra, bɩ ŋ n a da ma y."
42009041	Yeezuu n a hɩ, a ʋ: "Sɩrakarɛ warzannɔ kan gʋɔɔ bʋnyaarɔ kɩ do n'awɔɔ m. Mɔɔ yɩ m yarɛ m dɔmɩm karɔ ba, kʋ m bʋraama zi ba kan awɔɔ kɩ? Bʋr ɩ nyɩ bɩ m naa ʋ."
42009042	Nyɩ bɩ k'a bʋr an n'a zɔm bɩ, zinə b'a zɛ an a zo tara ʋ, an a hinkə. Yeezuu n həən si zinə bɩ ma, an nyɩ bɩ waa, an a ka a zɩ ʋ.
42009043	Ŋ haay n zɛ kədə Woso gʋtabaa bɩ minto. Hɔ haay kʋ Yeezuu a ba bɩ a ka gʋaa biyəə heer n nyɩnta. A a hɩ a karɩndanyɩnɔ wɔɔ m, a ʋ:
42009044	"K'a tʋr ka hɔ kʋ mɔɔ n'a hɩm bɩ ma mɩŋŋa: N Gʋaanyɩ bɩ nyasʋm, n n'a da gʋɔɔ wɔ ʋ."
42009045	Bɩ, karɩndanyɩnɔ wɔɔ bɩr a meerbaa bɩ jɩ marɛ y. A jɩ b'a nyaakʋm da ŋ nɩ, kʋ ŋ b'a da ma, ŋn'a dɔ y, ŋn'ɩ nyi bam Yeezuu larlɛ m mim naa do minto.
42009046	Laakadarɛ deem bʋr ŋ hɔɔn ʋ, ŋnɩ bɩsɩ kam kʋ ma, ŋ ʋ: nka y'a da ma an yɩ jɩtaarɛ a bire ʋ.
42009047	Yeezuu k'a ŋ laaka bɩ darɛ jɩ dɔ bɩ, a nyɩ gaa, an a jɩm a jɩr ʋ,
42009048	an n'a hɩrɛ ŋ nɩ, a ʋ: "Gʋaa k'a nyɩ naa do si mɔɔ tɔ ma, mɔɔ a yɩ m si. Gʋaa k'a mɔɔ si bɩ, gʋaa k'a mɔɔ nyɔɔ b'a a si. Bala, gʋaa k'an poore awɔɔ haay barla bɩ, bɩ n'awɔɔ jɩtaarɛ."
42009049	Zaan meerbaa bɩ sa, a ʋ: "Karɩnsaamba, wɔɔ gʋaa yɩ an nɩ lam zinəro ra ɩbɩɩ tɔ m, wɔɔ n a gʋ ma, k'a ba kan wɔɔ kɩ bɩ tɔ ma."
42009050	Yeezuu n a hɩ, a ʋ: "A b'a gʋ ma y, bala, gʋaa k'a bɩ bʋnyaa kan awɔɔ kɩ bɩ, awɔɔ gʋaa m."
42009051	Dɔmɩm k'a a ga m kʋ Woso n Yeezuu bɔ durnya ʋ bɩ k'a n'a zɔm bɩ, a a cɩnta k'a ta Zerizalɛm ʋ.
42009052	A gʋɔɔ nyɔɔ kʋ ŋ nɩ lɛɛ ka a m. Brɔɔ n zaa sa, ŋn'aa gasʋ Samarii kʋ deem ʋ, k'a leekure bɩ banka.
42009053	Bɩ, ŋ n a si y, k'a zaa sa an nɩ tam Zerizalɛm ʋ bɩ tɔ ma.
42009054	Karɩndanyɩnɔ Zaan kan Zakkɩ kɩ kʋ ŋ naa yɩ bɩ, ŋ y'a hɩ, ŋ ʋ: "Zuuba, ɩbɩɩ lɛ taa k'ʋ lɛ ka, kʋ sɛ n a to brama an zer, an nawɔnnɔ bɩ gɛ?"
42009055	Yeezuu n a bɔ an dɩga ŋ ma, an nyaa ba kan ŋ kɩ, [a ʋ: "Nyi k'an ta awɔɔ m bɩ, awɔɔ n a dɔ y. Gʋaanyɩ bɩ n bʋr k'a bɩ gʋɔɔ zɩnzɛ y, bʋr a ʋ k'a bɩ ŋ bʋmbɔ."]
42009056	Ŋ n'a hʋr, ŋnɩ ta tara vanta ra.
42009057	Kʋ ŋ zaa sa ŋn'ɩ tam bɩ, gʋaa deem a hɩ Yeezuu m, a ʋ: "Mɔɔ zum kʋ ʋ kan ɩbɩɩ kɩ, m ta bɩncɛ haay k'ɩbɩɩ n nɩ taŋ ʋ."
42009058	Yeezuu n a hɩ m, a ʋ: "Sɛɛʋnrɔ yaarɔ ta ʋ, bɩ bɛnnɔ y'a cɛrɔ m. Bɩ, Gʋaanyɩ bɩ ba bɩncɛ m k'a mim cɩnta ʋ y."
42009059	A n a hɩ gʋaa vanta m, a ʋ: "Zu mɔɔ ʋ." Bɩ n a nyɩ bɔ ʋ, a ʋ: "Zuuba, zaa ka m ʋ, kʋ m dɔ m zɩ birle ma."
42009060	Yeezuu n a hɩ m, a ʋ: "Gəəno wɔɔ to kʋ ŋ n a gəəno bir. B'ɩbɩɩ, ta ɩ yaa Woso cirbəə pa da."
42009061	Gʋaa vanta n a hɩ, a ʋ: "Mɔɔ zure ɩbɩɩ ʋ karɩnsaamba, bɩ zaa ka m ʋ, kʋ m m leer so m harzannɔ m."
42009062	Yeezuu n a hɩ m, a ʋ: "Kʋ gʋaa donokaan sa k'a dam wʋ, an a bɔ an nɩ dɩgarɛ a kur, a zaa b'a dam ma an Woso cirbəə zi ba y."
42010001	Bɩ kur bɩ, Zuuba karɩndanyɩnɔ gɔsɩnnɔ bɔ ʋ busaanhɩna a yaa hɩɩya, an ŋ nyɔɔ hɩɩya-hɩɩya, kʋrɔ kan bɩncɛ haay k'a a ga m an ta ʋ b'ʋ, ŋnɩ lɛɛ ka a lɛɛ.
42010002	A n a hɩ ŋ nɩ, a ʋ: "Hɔdarɛ bɩ gʋta, b'a darɛzannɔ ba ʋ gʋta y. K'a yaa da wutu zaa bɩ m, k'a yɛ han, k'an zibənno nyɔɔ hɔdarɛ bɩ minto.
42010003	K'a ta! Awɔɔ nyɔɔ mɔɔ nawʋm am sinnyɛɛnnyɩnɔ hɔ bɩ m tamparɔ bire ʋ.
42010004	A bɩ busoo sa y, a bɩ hɛra sa y, a bɩ kʋsɔ sa sɔ y. A bɩ jɩm a yaa da gʋaa m zaa ra y.
42010005	K'a lɛɛ ka a hɩ har k'awɔɔ n nɩ gasʋŋ ʋ b'ʋ, a ʋ: Kʋ laafɩɩ n bɩr har naa do mim la.
42010006	Kʋ laafɩɩ zaa ɩ b'ʋ deem, awɔɔ laafɩɩ bɩ zerm la. Kʋ bɩ bɛɛ y, a y'a bɔm an bʋr awɔɔ zi.
42010007	K'a gɔɔta har bɩ do ʋ. Hɔ kʋ n n'a karɛ awɔɔ ʋ bɩ, a bɩr a bɩrɛ, a bɩr a mire. Bala, zibəəzaa b'a ga a busoo m. A bɩ har lʋnlʋr y.
42010008	K'awɔɔ yaa gasʋ tara niŋŋə nɔ ʋ, n n'awɔɔ si, k'a hɔ kʋ n y'a ka awɔɔ ʋ bɩ bɩ.
42010009	K'a yaabazannɔ kʋ ŋ nɩ b'ʋ rɔ wɔɔ waa. K'a hɩ gʋɔɔ wɔɔ m, a ʋ: Woso cirbəə b'a zɔ awɔɔ ma.
42010010	K'awɔɔ yaa gasʋ kʋ niŋŋə ʋ, bɩ ŋ n awɔɔ si, k'a bɔ a hɩ gʋɔɔ gaa ʋ, a ʋ:
42010011	Baa k'awɔɔ kʋ bɩ taanyisi k'a naasʋ wɔɔ gannɔ ma bɩ, wɔɔ y'a gʋngʋm ma, ʋ a to awɔɔ m. Bɩ, k'a dɔ a ʋ, Woso cirbəə b'a zɔ awɔɔ ma.
42010012	Sɩra mɔɔ n'a hɩrɛ awɔɔ m: Woso dʋdɔkarɛ hinni ʋ, Sodɔm hʋnhʋrlɛ bɩ nyɩntam gʋta, an kʋ bɩ do ku y."
42010013	"A nyɩntarɛ awɔɔ ma bʋnyaa, Korazɛn zannɔ! A nyɩntarɛ awɔɔ ma bʋnyaa, Bɛtsayɩdaa zannɔ! Bala, hoserlo kʋ ŋ ba awɔɔ bire ʋ rɔ wɔɔ, kʋ ba ŋ y'a ʋ Tiir ʋ kan Sidɔn kɩ, ncɩnaaʋ naa ŋ yɔrgɔrɔ da a ra, ŋnɩ suu lo a mim la, k'a hɩnka a ʋ, a a mɩsɩrbaa lʋr, a dɔmɩm laatʋ.
42010014	Bɩ minto bɩ, dʋdɔkarɛ hinni ʋ, Tiir kan Sidɔn kɩ hʋnhʋrlɛ bɩ nyɩntam gʋta, an awɔɔ hɔ bɩ ku y.
42010015	B'ɩbɩɩ Kapɛrnawum, ɩ hɔɔn ɩbɩɩ n n'a darɛ ɩ ʋ, n y'ɩbɩɩ busum ɩ ta arzana ʋ ra? N y'ɩbɩɩ zerm yaa gʋta ʋ, fɩryɩrɛ bɩncɛ ʋ."
42010016	Yeezuu a ya, an a hɩ ŋ nɩ, a ʋ: "Bɔzaa n n'a tʋr karɛ awɔɔ ma bɩ, a tʋr an n'a kam mɔɔ ma. Bɔzaa ɩ kaanm awɔɔ m bɩ, kaanm a ʋ mɔɔ m sɔ. Bɩ bɔzaa ɩ kaanm mɔɔ m bɩ, kaanm a ʋ gʋaa k'a mɔɔ nyɔɔ bɩ m."
42010017	Karɩndanyɩnɔ busaanhɩna a yaa hɩɩyɔɔ wɔɔ a wusigə, ŋnɩ bʋr kan heernyɔɔ kɩ, ŋ ʋ: "Zuuba, baa zinəro wɔɔ lɛ si ɩbɩɩ tɔ ma."
42010018	Yeezuu n a hɩ ŋ nɩ, a ʋ: "Mɔɔ Sʋtaana yɩ, an a to brama an a da, am brama nyakɩ hɔ bɩ m.
42010019	Ba n nɩ: mɔɔ paŋŋa ka awɔɔ ʋ k'a tɔ mɩnnɔ ra kan bɔɔrɔrɔ kɩ kan jɩnnɔ paŋŋa kɩ haay, bɩ hɔsɩ bɩ barɛ awɔɔ nɩ y.
42010020	Bɩ, a b'a hɔɔn nyɔɔ zinəro kʋ ŋ y'awɔɔ lɛ si rɔ wɔɔ minto y. K'a heer nyɔɔ, kʋ Woso awɔɔ tɔrɔ gʋrsɩra ba arzana ʋ bɩ minto."
42010021	Lɛɛm bɩ, Sɛnt-Ɛspri a ka heernyɔɔ gʋta n gasʋ Yeezuu ʋ, a ʋ: "M Zɩ, mɔɔ yɩ m lɛ bɔrɛ ɩbɩɩ ʋ, brama kan tara kɩ Zuuba, ɩbɩɩ k'ɩ mim naa do nyaakʋm da hɔɔnzannɔ, kan hɔdonno kɩ m, ɩ b'a hɩnka gʋɔɔ poorero m. Sɩra m, m Zɩ, ɩbɩɩ y'a ŋʋa k'an nyɩnta ncɩnaaʋ."
42010022	"Mɔɔ Zɩ hɔ haay sa, an a ka mɔɔ ʋ, bɩ gʋaa ba ʋ an Nyɩ bɩ dɔ kʋ Zɩ bɩ bɛɛ bala y. Bɩ, gʋaa ba ʋ an Zɩ bɩ dɔ kʋ Nyɩ bɩ kan gʋɔɔ kʋ Nyɩ bɩ lɛ n taa k'a hɩnka ŋ nɩ rɔ wɔɔ kɩ bɛɛ bala y."
42010023	A n a bɔ, an dɩga karɩndanyɩnɔ wɔɔ ma, an a hɩ ŋ nɩ a minto, a ʋ: "Mimbirenyɩntazannɔ m, gʋɔɔ kʋ ŋ nɩ hɔ k'awɔɔ n'a yɩm nɔ wɔɔ yɩm.
42010024	Bala, Sɩra mɔɔ n'a hɩrɛ awɔɔ m, wosolɛsinnɩsorazannɔ gʋta kan cinno kɩ a ŋʋa k'a hɔ k'awɔɔ n'a yɩm bɩ yɩ, bɩ ŋ n a yɩ y, k'a hɔ k'awɔɔ n'a mam bɩ ma, bɩ ŋ n a ma y."
42010025	Wosocikarɩnsaamba deem wuti an laaka da Yeezuu han, k'a nyasʋ meerbaa nɔ ʋ, a ʋ: "Karɩnsaamba, bɔ mɔɔ m ga m m a ba, kʋ m mɩsɩrbaa k'a nyarɛ ba ʋ bɩ yɩ?"
42010026	Yeezuu n a hɩ m, a ʋ: "Moyiisi lɛ ci bɩ nɔ ʋ, bɔ n y'a gʋrsɩra ba? Ɩbɩɩ y'a karɩnda bam lɔ?"
42010027	A n a nyɩ bɔ nʋ, a ʋ: "K'ɩ Zuuba ɩ Woso ŋʋa kan ɩ heer kɩ haay, kan ɩ nyi kɩ haay, kan ɩ paŋŋa kɩ haay, kan ɩ hɔɔndarɛ kɩ haay. K'ɩ mim ŋʋa amba ɩ mɩŋŋa m."
42010028	Yeezuu n a hɩ m, a ʋ: "Ɩ nyɩ bɔ ʋ mɩŋŋa. A ba ncɩnaaʋ, ɩ mɩsɩrbaa bɩ yɩm."
42010029	Bɩ, wosocikarɩnsaamba bɩ k'a lɛ n taa k'a gumə ka a mɩŋŋa ʋ bɩ, a Yeezuu lar, a ʋ: "Nka m mɔɔ mim nɩ?"
42010030	Yeezuu n a nyɩ bɔ nʋ, a ʋ: "Gʋaa ɩ nyɩnta an a to Zerizalɛm ʋ, an nɩ tam Zeriko ʋ. Konno n aa da ma, ŋn'a huuro yɔ m, ŋn'a zɛ bannɔ m, ŋnɩ yaaba da ma, ŋn'a gʋ ma, an n'a bam k'a ga.
42010031	Wosocɛmannɩbər deem a to b'ʋ sɔ, an bʋr an nɩ cenim zaa bɩ do ra. A n gʋaa bɩ yɩ, an bɩr ma, an cem.
42010032	Wosocɛ zibəəzaa deem a to Zerizalɛm ʋ sɔ, an nɩ cenim b'ʋ. Levii do gʋaa m. A n gʋaa bɩ yɩ, an bɩr ma, an cem.
42010033	Bɩ, Samarii gʋaa deem y'a to zaa ra, an bɩ lee ku gʋaa bɩ zi. K'a a yɩ bɩ, a cicir a nyasʋ.
42010034	A n a zɔ ma, an a nyinno wɔɔ sʋrgɔ dɩvɛn m, an nyɔɔ nɔ ŋ ma, an pɛɛra burgu ma, an a busu, an a da a sisi ʋ, an ta m zaasənnocɛ ʋ, an aa nyɩsɩ ba m.
42010035	Dɔ k'a mɩ bɩ, a busoo bɔ ʋ bɔɔlʋgʋ hɩɩya, n n a ba wanzur m, an a ka zaasənnocɛ zaa b'ʋ, an a hɩ m, a ʋ: Dɩga a mim ma, bɩ k'ɩ busoo zar a kur, kʋ mɔɔ m wusigə, kʋ m b'a sompi a yaa ʋ.
42010036	Ɩbɩɩ hɔɔndarɛ nɔ ʋ, gʋaa kaakʋ naa bireyaa ʋ, nka m gʋaa kʋ konno a zɛ bɩ mim nɩ?"
42010037	Wosocikarɩnsaamba bɩ n a nyɩ bɔ ʋ, a ʋ: "Bɔ ɩ mɩŋŋabaa ba kan kɩ bɩ m." Yeezuu n a hɩ m, a ʋ: "B'ɩbɩɩ sɔ, ta, ɩ ba maam sɔ."
42010038	Kʋ Yeezuu kan a karɩndanyɩnɔ kɩ zaa sa ŋn'ɩ tam bɩ, ŋ yaa gasʋ kʋ deem ʋ. Lʋ kʋ n n'a birm Martɩ bɩ ŋ si a har ʋ.
42010039	A dam n ta ʋ, a tɔ m Maarii, b'ɩ nyɩnta Zuuba bɩ taa, an n'a tʋr karɛ a meerbaa ma.
42010040	Martɩ nyɩnta an n'a tʋntɔŋ ʋ kan hɔbɩrɛ barɛ kɩ, zibəə gɔsɩnnɔ kɩ sɔ. A n bʋr, an b'a hɩ, a ʋ: "Zuuba, mɔɔ dam bɩ k'a mɔɔ to m deem, m nɩ ziro wɔɔ bam bɩ, a bɩr hɔsɩ barɛ ɩbɩɩ n na? A hɩ m k'an b'a da m han."
42010041	Zuuba n a nyɩ bɔ ʋ, a ʋ: "Martɩ, Martɩ, hɔ gʋta y'ɩbɩɩ hɔɔn ʋ, an n'ɩbɩɩ kɔm.
42010042	Deem bala m pakra. Maarii hɔ k'an mɩŋŋa bɩ bɔ ʋ, bɩ, gʋaa b'a yɔm nɩ y."
42011001	Hindeem ʋ, Yeezuu nyɩnta an nɩ yaa dam bɩncɛ niŋŋə ʋ. K'a yaa bɩ da an a nya bɩ, karɩndanyɩ deem a hɩ m, a ʋ: "Zuuba, yaadarɛ dɩnda ʋ m, amba Zaan a dɩnda a karɩndanyɩnɔ wɔɔ m bɩ m."
42011002	A n a hɩ ŋ nɩ, a ʋ: "K'a ɩ yaa dam, k'a hɩ, a ʋ: Zɩ, a ka kʋ n n'ɩbɩɩ mɩŋŋa dɔ Woso a deem, k'ɩ cirbəə n bʋr.
42011003	Wɔɔ dɔmɩm biyəə hɔbɩrɛ ka wɔɔ ʋ,
42011004	k'ɩ wɔɔ mimbʋnyaarɔ sugur ka wɔɔ ʋ, amba wɔɔ mɩŋŋɔɔ y'a sugur kam bɔɔ ɩ kʋrɔma kan wɔɔ kɩ rɔ wɔɔ ʋ bɩ m. Ɩ b'a ka, ʋ ʋ do makra nɔ ʋ y."
42011005	Yeezuu a ya, an a hɩ, a ʋ: "Gʋaa bɩ kara hannyɩ n ta ʋ, an ta an aa hɩ m dibsir ma, a ʋ: 'M hannyɩ, bur zɩm sa m m kaakʋ,
42011006	mɔɔ hannyɩ deem y'a to zaa ra an bʋr mɔɔ zi, bɩ hɔsɩ ba mɔɔ ʋ kʋ m a ka ʋ y.'
42011007	Bɔ n nɩ cɛ ʋ b'ʋ bɩ n a nyɩ bɔ ʋ, a ʋ: 'Ɩ bɩ mɔɔ kɔ y. Mɔɔ cɛ lɛ ta. Mɔɔ kan m nyɩnɔ kɩ ɩ wʋtam. Mɔɔ bɩ m dam ma, m wuti, m bur ka ɩbɩɩ ʋ y.'
42011008	Mɔɔ y'a hɩrɛ awɔɔ m: baa k'a b'a dam ma, an wuti an a ka ʋ a hannyɩbaa bɩ minto, a wutire an hɔ haay k'a lɛ n taa bɩ ka ʋ, k'a lɛ baa k'an a kɔ bɩ tɔ ma."
42011009	"Sɩra mɔɔ n'a hɩrɛ awɔɔ m: K'a hɔ yɛ, n y'a karɛ awɔɔ ʋ. K'a ka, awɔɔ y'a yɩm. K'a cɛlɛ zɛ, n y'a gʋrɛ awɔɔ m.
42011010	Bala, gʋaa k'a hɔ yɛ, n y'a kaŋ ʋ, gʋaa k'a ka, a y'a yɩm, gʋaa k'a cɛlɛ zɛ, n y'a gʋrɛ a zaa m.
42011011	Zɩ bɩ kara n n'awɔɔ bire ʋ naa ʋ, a nyɩ n zɔ yɛ han an mɩm sa an a ka ʋ?
42011012	Gɛɛ a n a ya, an jir yɛ, bɩ n bɔɔrɔ sa an a ka ʋ?
42011013	K'awɔɔ n gʋɔɔ bʋnyaarɔ wɔɔ, awɔɔ hɔ mɩŋŋa ka a nyɩnɔ ʋ dɔ. Bɩ Zɩ Woso k'a nɩ arzana ʋ bɩ, a bɩ Sɛnt-Ɛspri kam gʋɔɔ kʋ ŋ n'a yɛm han rɔ wɔɔ ʋ an lɛ da ra?"
42011014	Yeezuu ɩ lam zinə k'a gʋaa ba bəətir bɩ la. Bɩ, zinə bɩ k'a bɔ bɩ, bəətir b'ɩ meer bam, zamaa bɩ n zɛ kədə.
42011015	Bɩ, gɔsɩnnɔ a hɩ, ŋ ʋ, la Yeezuu n nawʋm zinəro wɔɔ ra, zinəro cir Bɛlzebul paŋŋa m.
42011016	Gɔsɩnnɔ lɛ n taa k'a Yeezuu makra ba a dɩga a, ŋn'a yɛm han k'an a ka kʋ makra n a to arzana ʋ k'a yɩ.
42011017	Bɩ Yeezuu ŋ hɔɔndarɛ bɩ yɩ, an a hɩ ŋ nɩ, a ʋ: "Kʋ cirbəə deem zannɔ wuti ŋn'ɩ yar bam kan kʋ kɩ, a da an nawʋm, a cɛrɔ wɔɔ n a dɩnda kʋ ra sɔ.
42011018	K'awɔɔ ʋ, Bɛlzebul paŋŋa minto y'a ka mɔɔ nɩ lam zinəro ra bɩ, kʋ Sʋtaana a bɔ an nɩ yar bam kan a mɩŋŋa kɩ sɔ, a cirbəə bɩ nyɩntam lɔ?
42011019	Kʋ Bɛlzebul minto y'a ka mɔɔ nɩ lam zinəro ra, awɔɔ karɩndanyɩnɔ wɔɔ, la ŋ nawʋrɛ ŋ la, nka tɔ ma? Awɔɔ gʋɔɔ wɔɔ n n'awɔɔ dʋdɔ yarm.
42011020	Bɩ kʋ la mɔɔ nawʋm zinəro wɔɔ ra kan Woso wɔ paŋŋa kɩ, k'a dɔ a ʋ: Woso cirbəə b'ɩ lee ku awɔɔ zi.
42011021	Kʋ gʋaa paŋŋazaa ɩ dɔrɛ a har ma kan a yarbaa mɔrlɔ kɩ, hɔsɩ bɩ bam hɔ k'an ta m bɩ nɩ y.
42011022	Bɩ kʋ paŋŋazaa vanta bʋr a paŋŋa n lɛ da ra, an b'a nyasʋ an a da ra, an a yarbaa mɔrlɔ k'a ŋ ka a ma rɔ wɔɔ yɔ nɩ, hɔ k'an ta m bɩ gʋr an nawʋm an a jir.
42011023	Gʋaa k'a ba kan mɔɔ kɩ bɩ, mɔɔ jɩm m. Gʋaa k'a bɩr a dam mɔɔ han an a so kʋ ma bɩ, a hɩsɩga an nawʋm."
42011024	"Kʋ zinə bɔ gʋaa mɛ ʋ, bɩmbɩr an nawʋm zaŋŋa ʋ an n'a kam mɛnyɔɔ darɛ bɩncɛ ma. K'a n a yɩ y, a y'a hɩrɛ a mɩŋŋa m, a ʋ: Mɔɔ yɩ m wusigəm, m ta m har gusire ʋ, bɩncɛ kʋ mɔɔ m bɔ ʋ bɩ.
42011025	K'a a wusigə bɩ, a yaa dɩga a, n y'a waa, n n'a banka mɩŋŋa.
42011026	A n a bɔ an ta, an aa zinəro gaa saanhɩna, ŋ bʋnyaabaa n lɛ da ra, ŋnɩ bɩ gasʋ, ŋnɩ nyɩnta b'ʋ. Bɩ gʋaa bɩ do bʋnyaabaa lɛ da m biisi ra."
42011027	Yeezuu k'a meer ba ncɩnaaʋ bɩ, lʋ deem a leer busu an meer ba zamaa bɩ bire ʋ, a ʋ: "Mimbirenyɩntazaa m lʋ k'a ɩbɩɩ yɩ durnya ʋ, an nyɔ ka ɩbɩɩ ʋ bɩ m."
42011028	Yeezuu n a nyɩ bɔ ʋ, a ʋ: "Mimbirenyɩntazannɔ m gʋɔɔ kʋ ŋ n'a tʋr kam Woso lemim ma, ŋn'a lɛ sim nɔ wɔɔ m."
42011029	Zamaa bɩ k'a a so kʋ ma bɩ, Yeezuu y'a hɩrɛ ŋ nɩ, a ʋ: "Her naa ʋ gʋɔɔ wɔɔ, gʋɔɔ bʋnyaarɔ m, makra ŋn'a kam ma. Bɩ kʋ makra bɩ nɩ, ŋ bɩ makra vanta yɩm kʋ Zonas makra bɩ bɛɛ y.
42011030	Bala, Zonas k'a nyɩnta makra Niniivɩ gʋɔɔ mɩm ʋ bɩ, Gʋaanyɩ bɩ nyɩntam makra sɔ her naa ʋ gʋɔɔ wɔɔ minto.
42011031	Woso dʋdɔkarɛ hinni ʋ, lʋcir k'a a to jɩsadɔpaasɩ ʋ bɩ wutim kan her naa ʋ gʋɔɔ nɔɔ m kɩ an ŋ dʋdɔ yar, bala, a to a ʋ durnya lɛ cɩnta jɛ ʋ, k'a b'a tʋr ka mindor Salomɔɔn lemim ma. Bɩ, bɔ ɩ lɛ da Salomɔɔn m b'ɩ naa ʋ.
42011032	Dʋdɔkarɛ hinni ʋ, Niniivɩ gʋɔɔ wutim kan her gʋɔɔ nɔɔ m kɩ, ŋnɩ ŋ dʋdɔ yar, bala, kʋ ŋ y'a tʋr ka hɔ kʋ Zonas a hɩ bɩ ma bɩ, ŋ y'a bɔ a taam. Bɔ ɩ lɛ da Zonas ra b'ɩ naa ʋ."
42011033	"Gʋaa ba ʋ an nɩ sɛ dam fɩtɩrɛ ʋ, an a nyaakʋm da y, gɛɛ, an a nyɔɔ kasɩ taa y. A cɩnta n nawʋm hɔ burə ʋ, kʋ gʋɔɔ kʋ ŋ nɩ gasʋm nɔ wɔɔ n lɛɛgure bɩ yɩ.
42011034	Ɩbɩɩ mɛsim fɩtɩrɛ bɩ, mɩnyaa m. K'ɩbɩɩ mɩnyaa mɩŋŋa, ɩbɩɩ mɛsim bɩ haay b'ɩ lɛɛgure ʋ. Bɩ, k'ɩbɩɩ mɩnyaa bɩ mɩŋŋa y, ɩbɩɩ mɛsim b'ɩ monsigə ʋ sɔ.
42011035	Dundo ɩ zi kan lɛɛgure k'a n'ɩbɩɩ ʋ bɩ kɩ, ɩ b'a ka, an a ba monsigə y.
42011036	K'ɩbɩɩ mɛsim haay ɩ lɛɛgure ʋ, bɩ monsigə poore ba ʋ tɔkkɛ, a haay nyɩntam lɛɛgure ʋ amba fɩtɩrɛ k'a nɩ lɛɛ bɔrɛ a ʋ, an nɩ lɛɛgure kam bɩ m."
42011037	Yeezuu k'a nɩ meer bam bɩ, farizɛn deem a bir a har ʋ k'an bɩ hɔbɩrɛ bɩ. A n gasʋ, k'a hɔ bɩ.
42011038	Farizɛn bɩ k'a Yeezuu yɩ an nɩ hɔbɩrɛ bɩncɛ ʋ b'a n a wɔ hir amba n tɩr a ba bɩ, a zɛ kədə.
42011039	Zuuba bɩ n a hɩ m, a ʋ: "Dɩga, awɔɔ farizɛɛnrɔ wɔɔ, hɛ kan laaga kɩ kur awɔɔ n'a sʋrgɔm, koorbaa n bɔkarɛ an awɔɔ heer han kan kʋsɩrabaa kɩ.
42011040	Hɔɔnwarzannɔ n'awɔɔ m! Gʋaa k'a kur bɩ ba bɩ, a bɛɛ y'a nɔ bɩ ba sɔ ra?
42011041	Bɩ, k'a hɔ ka cicirzannɔ ʋ, awɔɔ n n'a bam kɛɛrɛ bɩ haay yɩm mɩŋŋa awɔɔ ma.
42011042	A pakra barɛ awɔɔ m, farizɛɛnrɔ ra! Bala, ganwʋrɛ bu hɔ awɔɔ n'a kam kan mantɩ, poobur kɩ, kan hɔ haay k'a nɩ haanm brikəro ʋ bɩ kɩ. A bɔkarɛ a kaanm Woso tɩrgabaa bɩ m kan a ŋʋarɛ bɩ kɩ m. Bɩ, awɔɔ a ga m, a ba, a bɔɔ ɩ gɔɔta rɔ wɔɔ ba sɔ.
42011043	A pakra barɛ awɔɔ m, farizɛɛnrɔ ra! Awɔɔ ɩ lɛɛkarɛ bɩncɛrɔ wɔɔ ŋʋa sokʋmacɛrɔ ʋ, awɔɔ gʋɔɔ yaadarɛrɔ ŋʋa daasɩrɔ ʋ.
42011044	A pakra barɛ awɔɔ m, awɔɔ bɔ kʋ ʋ kan gəənoyaarɔ kɩ, ŋn'ɩ tɔrɛ ŋ la, bɩ ŋ bɩr a dɔrɛ y."
42011045	Wosocikarɩnsaambɔɔ wɔɔ deem a hɩ Yeezuu m, a ʋ: "Karɩnsaamba, k'ɩbɩɩ nɩ meer barɛ ncɩnaaʋ bɩ, wɔɔ sʋnsɔ ɩbɩɩ n'a wʋm sɔ."
42011046	A n a nyɩ bɔ ʋ, a ʋ: "Awɔɔ sɔ wosocikarɩnsaambɔɔ ra, a pakra barɛ awɔɔ m, awɔɔ nɩ mɔrlɔ gorezannɔ kam gʋɔɔ ra, b'awɔɔ bɔkarɛ, awɔɔ mɩŋŋɔɔ bɩr a nyʋkʋr deem taan••• dam mɔrlɔ wɔɔ duro ma y.
42011047	A pakra barɛ awɔɔ m, awɔɔ k'a nɩ wosolɛsinnɩsorazannɔ wɔɔ yaarɔ dɔm bɩ minto, b'awɔɔ zɩrɔ yɩ ŋ zɩnzɛ.
42011048	Ncɩnaaʋ bɩ, awɔɔ y'a zɩrɔ wɔɔ kasɛtɩ karɛ a ʋ, awɔɔ yɛ ŋ zibəə bɩ ma. Bala, ŋ yɩ wosolɛsinnɩsorazannɔ wɔɔ zɩnzɛ, awɔɔ m bʋr an nɩ ŋ yaarɔ bɩmbankam.
42011049	Bɩ y'a ka Woso n a hɩ a mindɔrɛ nɔ ʋ, a ʋ: Mɔɔ wosolɛsinnɩsorazannɔ kan m zibəəzannɔ kɩ nyɔɔrɛ ŋ nɩ, ŋ gʋɔɔ gɔsɩnnɔ zɩnzɛrɛ ŋ barla, ŋnɩ zibəə bʋnyaa ba gɔsɩnnɔ m.
42011050	Bɩ minto bɩ, ŋ her gʋɔɔ wɔɔ hʋnhʋrm, wosolɛsinnɩsorazannɔ haay kʋ ŋ yɩ ŋ zɩnzɛ hallɩ durnya darɛ ma rɔ wɔɔ ma lore minto.
42011051	A n a sa Abɛl ma lore ma, an ta m Zakarii k'a ga Wosocɛ ʋ, mannɩjaa bɩ kan bɩncɛ mɩŋŋa bɩ kɩ bire ʋ. Sɩra mɔɔ n'a hɩrɛ awɔɔ m, ŋ her naa ʋ gʋɔɔ nɔɔn duro hʋnhʋrm minno nɔɔn duro minto.
42011052	A pakra barɛ awɔɔ m, wosocikarɩnsaambɔɔ ra, awɔɔ hɔdɔrɛ cɛlɛnyɩ sa a nyaakʋm da. Awɔɔ n gasʋ a zim y, a bɔkarɛ an n'a nyam gʋɔɔ kʋ ŋ lɛ taa k'a gasʋ ʋ rɔ wɔɔ ʋ."
42011053	Yeezuu k'a bɔ b'ʋ bɩ, wosocikarɩnsaambɔɔ wɔɔ kan farizɛɛnrɔ wɔɔ kɩ wuti ŋn'ɩ tatʋr bam kan nɔmaa kɩ, ŋn'ɩ laakarɔ do haay dɩndam han.
42011054	Ŋ n'ɩ dundom zi k'a ku a nyasʋ, a meerbaa deem nɔ ʋ.
42012001	Dɔmɩm bɩ do ʋ bɩ, gʋɔɔ kʋ ŋ lɛ dɔrɛ ba ʋ a zɛ kʋ ra, hallɩ ŋn'ɩ tʋntɔm kʋ ra. Yeezuu n a sa, an n'a dɩndam a karɩndanyɩnɔ m, a ʋ: "A n lɛ da haay bɩ, k'a dundo a zi kan farizɛɛnrɔ nyʋnyɔɔ kʋ zambʋ m bɩ kɩ.
42012002	Hɔ ba ʋ, an a nyaakʋm da, n b'a yɩrɛ y. Mim ba ʋ, an a nyaakʋm da, n b'a dɔrɛ y.
42012003	Hɔ k'awɔɔ hɩ monsigə ʋ bɩ, ŋ y'a mam lɛɛgure ʋ. Awɔɔ n a hɩ tʋr ʋ cɛ ʋ bɩ, n bɔm garga ra ŋn'a hɩ."
42012004	"A hɩ mɔɔ nawʋrɛ awɔɔ m, m hannyɩnɔ: A bɩ nyi ba gʋɔɔ kʋ ŋ nɩ mɛsim zɛm gər, bɩ, ŋ b'a dam hɔsɩ ma ŋn'a ba bɩ jɛ ʋ rɔ wɔɔ nɩ y.
42012005	Hɔ k'awɔɔ a ga m a nyi ba m bɩ, kʋ m a hɩnka a m: K'a nyi ba Woso k'a a da ma an gər zɛ, bɩ jɛ ʋ an a da ma, an ɩ gasʋ sɛhar ʋ bɩ m. Sɩra mɔɔ n'a hɩrɛ awɔɔ m, bɩ, awɔɔ a ga m a nyi ba m.
42012006	N bɩr bɛnnɔ nyɩnɔ hɛɛnm soor, k'a tanka hɩɩya yɩ ra? Bɩ deem taan••• tɔ bɩr bɔm Woso nɔ ʋ y.
42012007	B'awɔɔ, awɔɔ minkə bɩ, ŋ y'a lɛ sa haay. A da bɩ bɔ y, awɔɔ jɩra bɛnnɔ nyɩnɔ m jilli."
42012008	"A hɩ mɔɔ nawʋrɛ awɔɔ m: Kʋ gʋaa kasɛtɩ ka gʋɔɔ taa, a ʋ, mɔɔ gʋaa n'a mɩ, Gʋaanyɩ bɩ y'a kasɛtɩ kam Woso malɛɛkarɔ taa sɔ.
42012009	Bɩ kʋ gʋaa bɩsɩ ka mɔɔ ma gʋɔɔ taa, mɔɔ bɩsɩ kam ma Woso malɛɛkarɔ taa sɔ.
42012010	Gʋaa k'a meerbaa bʋnyaa ba Gʋaanyɩ bɩ ma, a y'a sugur yɩm. Bɩ, gʋaa k'a meerbaa bʋnyaa ba Sɛnt-Ɛspri ma, a b'a sugur yɩrɛ y.
42012011	Kʋ ŋ bʋr, ŋn'ɩ tarɛ awɔɔ m yaadarɛcɛrɔ ʋ, gɛɛ cinno taa, gɛɛ taralɛɛzannɔ taa, a b'a heer kɔ kan hɔ k'awɔɔ n n'a hɩm k'a mɩŋŋa bʋmbɔm bɩ kɩ y.
42012012	Bala, Sɛnt-Ɛspri y'a hɩrɛ awɔɔ m, a hɩrɛ dɔmɩm ʋ."
42012013	Gʋaa ɩ nyɩnta zamaa bɩ bire ʋ, an a hɩ Yeezuu m, a ʋ: "Karɩnsaamba, a hɩ mɔɔ danyɩ bɩ m k'an wɔɔ zɩ arzaka niŋŋə k'a a to bɩ jir kan mɔɔ kɩ."
42012014	Yeezuu n a hɩ m, a ʋ: "Nka ɩ lɛ ka kʋ mɔɔ n nyɩnta awɔɔ dʋdɔkarɛzaa gɛɛ awɔɔ hɔjirlezaa?"
42012015	A n a hɩ ŋ nɩ, a ʋ: "K'a dundo a zi kan arzaka ŋʋarɛ kɩ. Bala, gʋaa mɩsɩrbaa bɩ bɩr zum kʋ ʋ kan a arzaka kɩ y, baa kʋ arzakazaa m."
42012016	A n hɔbɔkʋrɛnoom naa do da ŋ nɩ, a ʋ: "Arzakazaa deem ɩ nyɩnta ʋ, a hɔsɩra n hɔ ba mɩŋŋa.
42012017	A n n'a hɔɔn darɛ a heer ʋ, a ʋ: Mɔɔ y'a bam lɔ? Bala, bɩncɛ ba mɔɔ ʋ, m nɩ m hɔyaa bɩ zarŋ ʋ y.
42012018	A n n'a hɩ a mɩŋŋa m, a ʋ: Hɔ kʋ mɔɔ n'a bam bɩ ba n nɩ: kʋ m m sɩrɔ wɔɔ zɔ haay, m ŋ banka m ŋ dɔ gʋta-gʋta, m m hɔyaa bɩ zar ʋ kan m arzaka bɩ kɩ.
42012019	Mɔɔ y'a hɩrɛ m mɩŋŋa m, mɔɔ ʋ: Ba ɩ n nɩ arzaka gʋta m na, dɔɔraa hɔka-hɔka minto. Mɛnyɔɔ da, hɔ bɩ, ɩ hɔ mi, k'ɩ heer nyɔɔ.
42012020	Bɩ, Woso a hɩ m, a ʋ: 'Hɔɔnwarzaa ra, ɩbɩɩ gam gum naa ʋ. Hɔ k'ɩbɩɩ banka haay bɩ, nka n n'a sarɛ?'
42012021	Ncɩnaaʋ m kan gʋaa k'a arzaka gʋr an n'a kuntəre a mɩŋŋa tɔ ma, an bɔkarɛ hɔntazaa bɛɛ m Woso mɩm ʋ y."
42012022	Yeezuu a hɩ a karɩndanyɩnɔ m, a ʋ: "Naa minto y'a ka mɔɔ n'a hɩrɛ awɔɔ m: a b'a heer kɔ kan hɔ k'awɔɔ n'a bɩm k'a mɩsɩrbaa ba bɩ mim kɩ y, a b'a heer kɔ kan huu k'awɔɔ n n'a dure a ma bɩ mim kɩ sɔ y.
42012023	Bala, mɩsɩrbaa lɛ da hɔbɩrɛ m, mɛsim n lɛ da huu m.
42012024	K'a dɩga kaakaarɔ ma, ŋ bɩr hɔ duure y, bɩ ŋ bɩr a darɛ y. Ŋ ba hɔbɩrɛ kuntəjɩ nɩ y, ŋ ba sɩ m sɔ y. Bɩ Woso yɩ ŋ tʋrm. Awɔɔ jɩra bɛnnɔ m gallɛm hɔka!
42012025	Gʋaa bɩ kara n'awɔɔ bire ʋ, an n'a dam ma, an a mɩsɩrbaa nyɔɔ lɛɛ poore a heerkɔrɛ minto?
42012026	K'awɔɔ b'a dam a poore bɩ barɛ ma bɩ, bɔ minto m, awɔɔ n n'a heer kɔm kan bɔ ɩ gɔɔta haay bɩ kɩ?
42012027	K'a dɩga burvuro kʋ ŋ nɩ haanm hɔsɩra ʋ rɔ wɔɔ ma, ŋ bɩr lannɩ nɔɔrɛ, ŋ bɩr huu barɛ y, bɩ mɔɔ y'a hɩrɛ awɔɔ m: Salomɔɔn kan a cirbəə bɩ kɩ, a n huuro gʋɛrɛrɔ yɩ an burvuro nɔɔn duro deem nɩ y.
42012028	Kʋ Woso ɩ bur gʋɛrɛ dam ma ncɩnaaʋ her, booti m kʋ sɛ n a bɩ, a bɩ dɩgarɛ awɔɔ mim ma gʋta an lɛ da ra, sɩrakarɛ poore zannɔ ra?
42012029	B'awɔɔ, a b'a mɩŋŋa da kɔrɛ ma a a ka hɔ k'awɔɔ n n'a bɩm, kan hɔ k'awɔɔ n n'a mim bɩ kɩ ma y.
42012030	Naa haay naa, durnya gʋɔɔ kʋ ŋ bɩr yaa dam nɔ wɔɔ n'a karɛ ŋ ma. B'awɔɔ Zɩ Woso a dɔ a ʋ, a zibəə ta awɔɔ ma.
42012031	Bɩ, k'a ka Woso cirbəə bɩ ma. A n nɩ bɔ ɩ gɔɔta bɩ darɛ awɔɔ m la."
42012032	"Awɔɔ k'a bɔ kʋ ʋ kan hɔbɩsɩ cir poore kɩ bɩ, a da bɩ bɔ ʋ y. Bala, a awɔɔ Zɩ bɩ nɔ yɩ, k'a a cirbəə bɩ ka awɔɔ ʋ."
42012033	"K'a hɔ k'an ta awɔɔ ʋ bɩ hɛɛ, a ka cicirzannɔ ʋ. K'a a ka busoohɛra k'a bɩr zarm bɩ ma, kan arzaka k'a nyarɛ ba ʋ arzana ʋ bɩ kɩ. B'ʋ bɩ, ŋ nyaanlɛ ba ʋ y. Konno b'a dam ma ŋn'a sa, bɛɛ b'a dam ma an a bɩ y.
42012034	Bala, bɩncɛ k'awɔɔ arzaka bɩ n ta ʋ bɩ, awɔɔ heer bɩ, b'an ta ʋ sɔ."
42012035	"K'a hɔsoaʋ sa, a so a ʋ, k'a sɛ da a fɩtɩrɛ ʋ.
42012036	K'a a ba amba zibəənyɩnɔ kʋ ŋ nyɩnta ŋn'ɩ dɔm a harzaa k'a ta harcɩntarɛ cibsa ma rɔ wɔɔ m. Kʋ harzaa b'a bɔ an nɩ zɛrɛ, k'a bɩ lee ku an cɛlɛ zɛ, k'a gʋ m.
42012037	Mimbirenyɩntazannɔ m zibəənyɩnɔ nɔɔn duro m, kʋ ŋ harzaa bɩ bʋr, an bɩ dɩga a ŋ n hinceem ba y. Sɩra mɔɔ n'a hɩrɛ awɔɔ m: a y'a hɔsoaʋ sarɛ, an a so a ʋ an ŋ nyɩnta hɔbɩrɛ bɩrɛ bɩncɛ ʋ, an hɔbɩrɛ sa a zim an b'a ka ŋ ʋ.
42012038	Mimbirenyɩntazannɔ m zibəənyɩnɔ wɔɔ m, k'a bɔ an bʋr dibsir ma gɛɛ dɔmɩrɛ m, a n a ya, an bɩ dɩga a ŋ n hinceem ba y.
42012039	K'a mim naa do jɩ ma mɩŋŋa. Kʋ harzaa bɩ, kʋ koor zɛrɛ dɔmɩm a dɔ, a b'a tom an gasʋ a cɛ ʋ y.
42012040	Awɔɔ sɔ, k'a a banka mɩŋŋa. Bala, Gʋaanyɩ bɩ zɛm bɩ bʋr dɔmɩm niŋŋə k'awɔɔ bɩr a hɔɔn dam ma b'ʋ."
42012041	Pɩyɛɛr n a lar, a ʋ: "Zuuba, wɔɔ minto ɩbɩɩ nɩ hɔbɔkʋrɛnoom naa do dam gɛɛ, gʋaa haay minto nɩ?"
42012042	Zuuba n a nyɩ bɔ nʋ, a ʋ: "Nka m zibəənyɩ mɩŋŋa, a hɔɔn n ta ʋ? Bɔ harzaa lɛ ka ʋ k'an dɩga a har bɩ mim ma, k'an hɔbɩrɛ ka a muno wɔɔ ʋ dɔmɩm niŋŋə k'a a ga m b'ʋ bɩ m.
42012043	Mimbirenyɩntazaa m zibəənyɩ bɩ do m, kʋ harzaa a wusigə, an bʋr a har ʋ, an bɩ dɩga a a y'a zibəə lɛ ra.
42012044	Sɩra paan••• mɔɔ n'a hɩrɛ awɔɔ m, harzaa bɩ y'a dɔm a arzaka bɩ haay ma.
42012045	Bɩ kʋ zibəənyɩ bɩ do a hɩ a heer ʋ, a ʋ: Mɔɔ harzaa bɩ bɩr zɛm zɔɔ y, an wuti an n'a zibəənyɩnɔ kʋ ŋ gɔɔta rɔ wɔɔ zɛrɛ, kan zibəənyɩlʋrɔ wɔɔ kɩ, an nɩ hɔ bɩrɛ an nɩ hɔ mire a mɩm nɩ durgəre.
42012046	Zibəənyɩ bɩ do harzaa bɩ zɛm bɩ bʋr hin niŋŋə k'a n a hɔɔn da ma b'ʋ, kan wakatɩ k'a n a dɔ a ʋ a zɛm bɩ kɩ ʋ. A lam la, an fɩr ka ma mɩŋŋa, an a da gʋɔɔ kʋ ŋ bɩr zum Woso ʋ rɔ wɔɔ barla.
42012047	Zibəənyɩ k'a hɔ k'a harzaa lɛ n taa bɩ dɔ bɩ, b'a bɩr a mɩŋŋa bankam, b'a bɩr bɩ hɔɔnhɔ barɛ, a zɛrɛ yɩm mɩŋŋa.
42012048	Bɩ bɔ ɩ nɩ hɔ k'a harzaa lɛ n taa bɩ dɔ an bɔkarɛ an nɩ zi k'a a ga zɛrɛ m bam bɩ, a bɩ zɛrɛ yɩm gʋta y. Bɩ bɔ n y'a ka ʋ gʋta bɩ, n y'a laaka dam han gʋta. Bɔ n y'a ka ʋ gʋta k'an dɔ ma bɩ, n y'a sim han gʋta sɔ."
42012049	"Bʋr mɔɔ ʋ sɛ m tara burə ʋ. A ŋʋa mɔɔ nawʋm paan••• k'an yɔ.
42012050	Fɩryɩrɛ n ta ʋ an nɩ mɔɔ yɩm. A gore ta ʋ kan mɔɔ kɩ, b'a mɔɔ ku an nya.
42012051	A hɔɔn awɔɔ n'a darɛ a ʋ laafɩɩ mɔɔ bʋr m tara burə ʋ ra? Ayy•••, a hɩ mɔɔ nawʋrɛ awɔɔ m, bʋr mɔɔ ʋ gʋngʋ kʋ ma m.
42012052	Bala, naa ma kɛɛrɛ naa, kʋ gʋaa soor ɩ har deem ʋ, ŋ y'a gʋngʋm kʋ ma, gʋaa kaakʋ y'a gʋm gʋaa hɩɩya ma, gʋaa hɩɩya n a gʋ gʋaa kaakʋ ma.
42012053	Zɩ y'a gʋrɛ a nyɩ ma, nyɩ n a gʋ a zɩ ma. Da y'a gʋrɛ a nyɩmbʋɛɛrɛ ma, nyɩmbʋɛɛrɛ n a gʋ a da ma. Da y'a gʋrɛ a nyar ma, nyar y'a gʋrɛ a da ma."
42012054	A n a ya, an a hɩ zamaa bɩ m, a ʋ: "K'awɔɔ warkʋ yɩ an jɩm meer ʋ, b'awɔɔ hɩ lɛɛm a ʋ: la n nɩ zɛm, b'a kʋ yɩm maam.
42012055	K'awɔɔ hɩnhɛr yɩ an a to jɩsadɔpaasɩ an nɩ hɔnrɛ, b'awɔɔ ʋ lɛɛ ma m, b'a kʋ yɩm maam.
42012056	Zambʋzannɔ ra, awɔɔ ba lɔ a brama kan tara kɩ minno dɔ, a bɔkarɛ a n dɔmɩm k'an ta ʋ dɩɩtaa naa mim dɔ?"
42012057	"Bɔ m sɔ b'awɔɔ bɩr hɔ k'an mɩŋŋa bɩ dʋdɔ karɛ a zim nɩ y?
42012058	K'ɩbɩɩ jɩm ɩ tarɛ ɩ m dʋdɔkarɛ bɩncɛ ʋ, k'ɩ ɩ tɔ ʋ a kʋ ma zaa ra, k'a bɩ ta ɩ m dʋdɔkər taa y, kʋ dʋdɔkər bɩ b'ɩbɩɩ ka lɔnnɔdɔmazannɔ ʋ, ŋn'ɩbɩɩ du lɔnnɔcɛ ʋ y.
42012059	Sɩra mɔɔ n'a hɩrɛ ɩbɩɩ m: N b'ɩbɩɩ bɔm lɔnnɔcɛ b'ʋ k'ɩbɩɩ n zɩm bɩ ka haay ɩ nya y. Baa tanka deem bɩ gɔɔtarɛ y."
42013001	Dɔmɩm bɩ do ʋ bɩ, gʋɔɔ gɔsɩnnɔ bʋr, ŋnɩ bɩ Galilee gʋɔɔ kʋ Pɩlatɩ a ka ŋnɩ ŋ zɩnzɛ ŋ mannɩbarɛ dɔmɩm ʋ bɩ mim hɩ Yeezuu m.
42013002	Yeezuu n a hɩ ŋ nɩ, a ʋ: "Awɔɔ y'a hɔɔn darɛ a ʋ, Galilee zannɔ kʋ ŋ yɩ ŋ zɩnzɛ naa mimbʋnyaabənno gʋtɔɔ m ŋnɩ lɛ da Galilee gʋɔɔ gɔsɩnnɔ wɔɔ ra gɛ?
42013003	Ayy•••, a hɩ mɔɔ nawʋrɛ awɔɔ m, k'awɔɔ n a bɔ a taam y, gɩnga awɔɔ nawʋrɛ ncɩnaaʋ sɔ.
42013004	Bɩ, gʋaa bueeresinnyə kʋ Silowee cɛjintə a da ŋ la, an ŋ zɩnzɛ rɔ wɔɔ, awɔɔ y'a hɔɔn darɛ a ʋ, mimbʋnyaabənno m an lɛ da Zerizalɛm gʋɔɔ gɔsɩnnɔ wɔɔ ra gɛ?
42013005	Ayy•••, a hɩ mɔɔ nawʋrɛ awɔɔ m, k'awɔɔ n a bɔ a taam y, gɩnga awɔɔ nawʋm haay am brɔɔ hɔ bɩ m."
42013006	Bɩ kur bɩ, Yeezuu hɔbɔkʋrɛnoom naa do da ŋ nɩ, a ʋ: "Gʋaa ɩ nyɩnta ʋ, a sɔɔn n ta ʋ a dɩvɛnsɩra ʋ. A n bʋr k'a b'a bɔ, b'a n bɩ hɔsɩ yɩ y.
42013007	A n a hɩ hɔsɩra zibəəzaa bɩ m, a ʋ: A dɔɔraa kaakʋ hɔ m naa, mɔɔ n tɩr bʋr kʋ m b'a bɔ, bɩ mɔɔ n tɩr a nyɩ yɩ y. A da! Bɔ m an tara si an a so ʋ b'a zibəə ba ʋ y?
42013008	Bɩ n a nyɩ bɔ ʋ, a ʋ: Karɩnsaamba, ɩ ɩ ya, ɩ to dɔɔraa deem, kʋ m yaa hɔn, m a bɩr ma, kʋ m buundi da ma.
42013009	A a da ma, an bɩ nyɩ da dɔɔraa m, k'a bʋr a n nyɩ da y, k'ɩ ka kʋ n n'a da."
42013010	Yeezuu nyɩnta an nɩ hɔ dɩndam sokʋmacɛ ʋ sabaa hinni ʋ.
42013011	Lʋ ɩ nyɩnta b'ʋ zinə n a ka, an a huŋŋu a dɔɔraa bueeresinnyə hɔ m naa. A b'a dam ma an jɩm brama tɩrga y.
42013012	Yeezuu k'a a yɩ bɩ, a a bir, an a hɩ m, a ʋ: "Lʋ, ɩ ɩ waa, ɩ yaaba bɩ nya."
42013013	A n a wɔ ka a mim la. Lɛɛm bɩ, lʋ b'a ba tɩrga, an n'a lɛ bɔm Woso ʋ.
42013014	Sokʋmacɛ cir bɩ k'a a yɩ Yeezuu n lʋ bɩ waa sabaa hinni ʋ bɩ, a nɔ ma ʋ. A meerbaa bɩ si, an a hɩ zamaa bɩ m, a ʋ: "Dɔmɩm sɔrdɩ n ta ʋ, gʋɔɔ n a da ma, ŋnɩ zi ba. Dɔmɩnnɔ wɔɔ duro awɔɔ a ga m, a bʋr, ŋn'a waa, sabaa hinni ʋ bɛɛ y."
42013015	Zuuba n a nyɩ bɔ nʋ, a ʋ: "Zambʋzannɔ ra! Awɔɔ gʋaa biyəə bɩr a der zarm, gɛɛ, a bra, k'a yaa ka hi ma sabaa hinni ʋ ra?
42013016	Bɩ lʋ naa do Abraham yaŋŋa m, zinə n yaaba da ma a dɔɔraa bueeresinnyə hɔ m naa, sabaa hinni bɛɛ a a ga m, n n a bɔ bar ma ra?"
42013017	K'a naa hɩ bɩ, nyannɩ a jɩnnɔ wɔɔ haay nyasʋ. Zamaa bɩ n'a heer nyɔɔm kan zibəə gʋtɔɔ haay k'a n'a bam bɩ kɩ.
42013018	A a ya, an a hɩ, a ʋ: "Woso cirbəə bɩ, bɔ a kʋ ʋ kan bɔ kɩ? A makra mɔɔ n'a bam kan bɔ kɩ?
42013019	Bɔ a kʋ ʋ kan mutardɩ yaa kʋ gʋaa n'a sam, an n'a duum a brikə ʋ bɩ kɩ. A n haan, an a ba gɔ gʋta, bɛnnɔ nɩ cɛ kɩnkarɛ a vəŋŋəro ma."
42013020	A n a ya, an a hɩ, a ʋ: "Woso cirbəə bɩ makra mɔɔ n'a bam kan bɔ kɩ?
42013021	A makra mɔɔ n'a bam kan nyʋnyɔɔ kʋ lʋ n'a sam, an n'a warm kʋ ma kan koŋŋo kaakʋ nyisi kɩ, an nɩ derm haay."
42013022	Yeezuu bɔ kʋrɔ ʋ kan bɔlɛɛmarɔ kɩ ʋ, an nɩ hɔ dɩndam, an nɩ tam Zerizalɛm zeezi.
42013023	Gʋaa deem n a lar, a ʋ: "Zuuba, gʋɔɔ kʋ ŋ nɩ bʋmbɔrɛ yɩm nɔ wɔɔ, ŋ bɩ gʋta nɩ?"
42013024	A n a hɩ ŋ nɩ, a ʋ: "K'a a tɔ ʋ k'a gasʋ hallɛ poore bɩ m. Bala, a hɩ mɔɔ nawʋrɛ awɔɔ m, gʋɔɔ gʋta y'a kam ma k'a gasʋ m, bɩ ŋ b'a dam ma y.
42013025	Kʋ harzaa bɩ bɩ wuti, an hallɛ bɩ ta, awɔɔ gɔɔtam garga ra, awɔɔ ba n bɩr cɛlɛ zɛrɛ, a bɩr a hɩrɛ, a ʋ: Zuuba, cɛlɛ gʋ wɔɔ m. A y'a nyɩ bɔrɛ awɔɔ nʋ, a ʋ: Awɔɔ, mɔɔ n awɔɔ tojɩ dɔ y.
42013026	Awɔɔ y'a hɩm nɩ, a ʋ: Wɔɔ hɔ bɩ, ʋ hɔ mi kan ɩbɩɩ kɩ. Ɩbɩɩ hɔ dɩnda gʋɔɔ m, ʋ daasɩrɔ ʋ.
42013027	B'a y'a hɩrɛ awɔɔ m, a ʋ: Mɔɔ n awɔɔ tojɩ dɔ y. Awɔɔ, k'a a gaa mɔɔ ma, awɔɔ haay k'a nɩ mimbʋnyaarɔ bam bɩ.
42013028	K'awɔɔ bɩ Abraham kan Izakkɩ, Zakɔɔb kɩ yɩ Woso cirbəə nɔ ʋ, kan wosolɛsinnɩsorazannɔ wɔɔ haay kɩ awɔɔ n nɩ garga ra, a nyɩntarɛ awɔɔ ma baadarɛ kan sɔ sʋrɛ kɩ.
42013029	Gʋɔɔ y'a tom dɔjɩr kan meer kɩ ʋ, jɩsa kan bɩsɩ kɩ ʋ, ŋnɩ bɩ nyɩnta ŋnɩ hɔ bɩ Woso cirbəə nɔ ʋ.
42013030	Kɛɛrɛ bɩ, jɛzannɔ nyɩntam lɛɛkarɛzannɔ, lɛɛkarɛzannɔ n nyɩnta jɛzannɔ."
42013031	Dɔmɩm bɩ do ʋ bɩ, farizɛɛnrɔ gɔsɩnnɔ b'a zɔ Yeezuu ma, ŋn'a hɩ m, ŋ ʋ: "Ta bɩncɛ vanta ʋ. Hɩrɔɔdɩ y'a kam ma k'a ɩbɩɩ zɛ."
42013032	A n a hɩ ŋ nɩ, a ʋ: "K'a yaa hɩ pooji naa do m: mɔɔ ɩ lam zinəro ra, m nɩ gʋɔɔ waam, her kan booti kɩ zizer kɩ, an nya.
42013033	Bɩ pakra m kʋ m ta lɛɛ her, kan booti kɩ zizer kɩ. Bala wosolɛsinnɩsorazaa b'a dam ma an ga bɩncɛ vanta ʋ kʋ Zerizalɛm nɔ bɛɛ y."
42013034	"Zerizalɛm, Zerizalɛm, ɩbɩɩ k'ɩ nɩ wosolɛsinnɩsorazannɔ zɩnzɛm, ɩ nɩ gʋɔɔ kʋ ŋ yɩ ŋ nyɔɔ ɩbɩɩ ma rɔ wɔɔ bɩmbam jaarɔ m bɩ. Gallɛm karɔ, mɔɔ ŋʋa kʋ m ɩ nyɩnɔ so kʋ ma, amba kʋr tɩr a nyɩnɔ so kʋ ma a za taa bɩ m, b'ɩbɩɩ n yɛ?
42013035	Dɩga! Woso y'a bɔrɛ ɩbɩɩ ʋ. Bɩ, mɔɔ y'a hɩrɛ awɔɔ m: Awɔɔ b'a yarɛ a mɔɔ yɩ y, an ta an dɔmɩm k'awɔɔ nɩ zɛm b'a hɩ, a ʋ: 'Gʋaa k'a nɩ zɛm Zuuba Woso tɔ ma bɩ n barka yɩ.' "
42014001	Yeezuu gasʋ farizɛɛnrɔ jɩtaarɛ deem har ʋ, sabaa hinni ʋ, k'a hɔbɩrɛ bɩ. Farizɛɛnrɔ wɔɔ nɩ dundom zi.
42014002	Gʋaa deem ɩ bɩ jɩm Yeezuu lɛɛ, a mɛ n hɩnhanrɛ.
42014003	Yeezuu n a hɩ wosocikarɩnsaambɔɔ wɔɔ m kan farizɛɛnrɔ wɔɔ kɩ, a ʋ: "Zaa ta ʋ k'ʋ yaabazaa waa sabaa hinni ʋ gɛɛ, zaa ba ʋ y?"
42014004	Ŋ nɩ zɛ pi. Kɛɛrɛ bɩ, Yeezuu n yaabazaa bɩ gaa, an a waa, an a da zaa ra.
42014005	Bɩ kur bɩ, an a hɩ ŋ nɩ, a ʋ: "Gʋaa bɩ kara n'awɔɔ bire ʋ naa ʋ, a nyɩ, gɛɛ, a der n a da hiyəə ʋ sabaa hinni ʋ, a bɩ bra sire, an a bɔ ʋ lɛɛm nɩ?"
42014006	Bɩ ŋ n a da ma ŋn'a nyɩ bɔ ʋ y.
42014007	Yeezuu k'a gʋɔɔ kʋ ŋ yɩ ŋ bir hɔbɩrɛ ma rɔ wɔɔ yɩ, ŋn'ɩ lɛɛkarɛ bɩncɛrɔ bʋmbɔŋ ʋ bɩ, a hɔbɔkʋrɛnoom naa do da ŋ nɩ, a ʋ:
42014008	"Kʋ gʋaa ɩbɩɩ bir harcɩntarɛ cibsa ma, ɩ b'aa nyɩnta lɛɛkarɛ bɩncɛ ʋ y. Bala, a a da ma, a gʋaa vanta bir, an lɛ da ɩbɩɩ ra.
42014009	Gʋaa k'awɔɔ bir bɩ, a b'a ka, an b'a hɩ awɔɔ gʋaa hɩɩya bɩ m, a ʋ: toore ka ɩ mim b'ʋ y. Ɩbɩɩ zɛm bɩ wuti kan nyannɩ kɩ, ɩ ta jɛ bɩncɛ ʋ.
42014010	Bɩ kʋ n y'ɩbɩɩ bir hɔbɩrɛ ma, k'ɩ yaa nyɩnta jɛ bɩncɛ ʋ, gʋaa k'a ɩbɩɩ bir bɩ, k'a bɩ bʋr, a y'a hɩrɛ ɩbɩɩ m, a ʋ: M hannyɩ, ɩ zɔ lɛɛ bɩncɛ b'ʋ. A nyɩntarɛ ɩbɩɩ tɔ busure gʋaa haay kʋ ŋ nɩ hɔ bɩrɛ kan ɩbɩɩ kɩ rɔ kɩ lɛɛ.
42014011	Bala, gʋaa k'a n'a mɩŋŋa busum bɩ, n y'a zerm, bɔ n'a mɩŋŋa zerm bɩ, n y'a busum."
42014012	A n a hɩ gʋaa k'a a bir bɩ m sɔ, a ʋ: "K'ɩbɩɩ sinuu hɔbɩrɛ ba gɛɛ gunuu hɔ, ɩ b'ɩ hannyɩnɔ, gɛɛ, ɩ dogʋɔɔ, gɛɛ ɩ cɩsɔnnɔ arzakazannɔ kɩ bir y. Kʋ n bɛɛ, ŋ y'ɩbɩɩ birm sɔ a zɩm ma, ŋn'a so a yaa ʋ.
42014013	Bɩ, k'ɩ cibsa hɔbɩrɛ ba, k'ɩ cicirzannɔ, paŋŋawarzannɔ, lʋgɔrɔ, bʋʋrɔ kɩ bir,
42014014	b'a nyɩntam mimbirenyɩnta kan ɩbɩɩ kɩ, bala, ŋ b'a dam ma ŋ n a ba, ŋ n a so a yaa ʋ y. Bala, Woso naa sompire ɩbɩɩ m, gʋɔɔ tɩrgɔɔ mɩmbɔʋrɛ dɔmɩm ʋ."
42014015	Gʋaa deem k'a nyɩnta b'ʋ an naa haay ma bɩ, a a hɩ Yeezuu m, a ʋ: "Mimbirenyɩntazaa m gʋaa k'a nɩ zɛm bɩ hɔbɩrɛ bɩ Woso cirbəə nɔ ʋ bɩ m."
42014016	Yeezuu n a hɩ m, a ʋ: "Gʋaa deem ɩ nyɩnta an cibsa gʋta hɔbɩrɛ ba. A n zamaa bir gʋta kʋ ŋ nɩ b'a bɩ.
42014017	Hɔbɩrɛ bɩ dɔmɩm k'a ku bɩ, a a zibəənyɩ nyɔɔ gʋɔɔ k'a ŋ bir hɔbɩrɛ bɩ ma rɔ wɔɔ zi, a ʋ: K'a bʋr kɛɛrɛ, n hɔ haay banka, an nya.
42014018	Ŋ haay n a lɛ ba deem, ŋ ʋ: a b'a dam ma y. Lɛɛkarɛ zaa bɩ n a hɩ zibəənyɩ bɩ m, a ʋ: hɔsɩra mɔɔ si, pakra m kʋ m ta, m aa dɩga a. Mɔɔ y'a yɛrɛ ɩbɩɩ han, k'ɩ sugur ba m ma.
42014019	A vanta n a hɩ, a ʋ: Dono mɔɔ n si bu, kʋ m aa nɩ ŋ makra ba ŋ dɩga a. Mɔɔ y'a yɛrɛ ɩbɩɩ han k'ɩ sugur ba m ma.
42014020	A vanta n a ya, an a hɩ, a ʋ: lʋ mɔɔ sa daa, bɩ y'a ka mɔɔ bɩ m dam ma, m bʋr y.
42014021	Zibəənyɩ bɩ k'a a wusigə bɩ, a yaa naa hɩ a harzaa bɩ m. Harzaa bɩ nɔ n ma ʋ, an a hɩ, a ʋ: ta zɔɔ-zɔɔ kʋ bɩ daasɩrɔ ʋ, kan kʋ bɩ zaa bire rɔ kɩ, ɩ cicirzannɔ gaa kan paŋŋawarzannɔ kɩ, lʋgɔrɔ kɩ, bʋʋrɔ kɩ ɩ bʋr ŋ nɩ naa ʋ.
42014022	Zibəənyɩ bɩ n ta an a bɔ an bʋr an b'a hɩ, a ʋ: harzaa, ʋ lɛ k'ɩbɩɩ ka bɩ ba, bɩ lɛ gɔɔta.
42014023	Harzaa bɩ n a hɩ zibəənyɩ bɩ m, a ʋ: ta zaa poorero wɔɔ ra kan brikəro kɩ, ɩ ɩ ka gʋɔɔ wɔɔ ma ɩ gasʋ ŋ nɩ, kʋ lɛ bɩ gɔɔta mɔɔ har b'ʋ y.
42014024	Bala, a hɩ mɔɔ nawʋrɛ awɔɔ m, gʋɔɔ kʋ mɔɔ n bir lɔ wɔɔ, gʋaa deem taan••• ba ʋ an nɩ mɔɔ hɔbɩrɛ bɩ darɛ a lɛ ʋ y."
42014025	Bɩ jɛ ʋ, gʋɔɔ cir gʋta zu Yeezuu ʋ. A n a bɔ an a hɩ ŋ nɩ, a ʋ:
42014026	"Kʋ gʋaa bʋr mɔɔ zi, a n mɔɔ ŋʋa an lɛ da a zɩ ra, kan a da kɩ, a lʋ kɩ, a nyɩnɔ kɩ, a cɛmbɔɔ kɩ, a danlʋrɔ kɩ, baa kan a mɩŋŋa mɩsɩrbaa kɩ, a b'a dam ma an nyɩnta mɔɔ karɩndanyɩ y.
42014027	Gʋaa k'a bɩr a gɔdarkʋra busure an nɩ zum mɔɔ jɛ ʋ, a b'a dam ma an nyɩnta mɔɔ karɩndanyɩ y.
42014028	Kʋ sɩra nɩ, gʋaa bɩ kara n'awɔɔ bire ʋ a lɛ n taa k'a cɛ gʋta dɔ, a n lɛɛ ka an nyɩnta, an busoo k'a n'a bɩm bɩ lɛ zɛ, an a dɔ, k'a cɛ bɩ dɔm gɛ ra?
42014029	Kʋ bɩ bɛɛ, k'a lɛɛ ka an a jɩr cɩnta b'a b'a dam ma an a nyambʋr y, gʋɔɔ haay kʋ ŋ n'a yɩm bɩ, ŋ yaa wʋm ma,
42014030	ŋnɩ bɩr a hɩrɛ, ŋ ʋ: Ba gʋaa cɛ dɔrɛ sɩŋŋɩda sa na, b'a n a nyambʋr na.
42014031	Gɛɛ cir bɔ n ta ʋ, k'a ɩ tam k'a yaa yar ba kan cir vanta kɩ, a n lɛɛ ka an nyɩnta an dɩga, k'a y'a dam ma kan gʋaa tisi bu kɩ, a yar ba kan gʋaa k'a nɩ gʋaa m tisi buhɩra bɩ kɩ gɛ?
42014032	Kʋ bɩ bɛɛ, cir deem bɩ k'a gɔɔta an laatʋ bɩ, a gʋaa deem nyɔɔ n zi, an aa laafɩɩ mim dɩnda kan kɩ.
42014033	Ncɩnaaʋ sɔ bɩ, awɔɔ bire ʋ kʋ gʋaa lɛ baa k'a wɔ saa hɔ k'an ta m bɩ ma, a b'a dam ma an nyɩnta mɔɔ karɩndanyɩ y."
42014034	"Sɩra m, yɛ k'an naa, hɔ mɩŋŋa m. Bɩ kʋ yɛ nyɩntabaa bɩ bɔ, bɔ n'a yarɛ an bʋr a nyɩntabaa bɩ nɩ?
42014035	A bɩ mɩŋŋa tara minto, b'a bɩ yɩm buundi sɔ y. A lo n nawʋm garga ra. Gʋaa k'a nɩ tʋr m k'an a ma."
42015001	Yawʋrsinno kan mimbʋnyaabənno kɩ haay a zɔ Yeezuu ma, k'a a tʋr ka ma.
42015002	Farizɛɛnrɔ kan wosocikarɩnsaambɔɔ kɩ nɩ kukur barɛ, ŋ ʋ: "Gʋaa naa do ɩ mimbʋnyaabənno sim, an nɩ hɔ bɩm kan ŋ kɩ."
42015003	Bɩ Yeezuu hɔbɔkʋrɛnoom naa do da ŋ nɩ, a ʋ:
42015004	"Gʋaa bɩ kara n'awɔɔ bire ʋ, a seero n ta ʋ zɔrɔ, deem n nyaam, a bɩ bunɛɛhʋ a yaa n nɛɛhʋ rɔ wɔɔ tom a hɔbɩjɩ ʋ, an ta an aa a ka deem bɩ ma, an tolle ba an a yɩ?
42015005	Bɩ, k'a a yɩ, a busu an nawʋm kan heernyɩnta kɩ a kɔɔn ra.
42015006	K'a lee ku har ʋ, an a hannyɩnɔ so kʋ ma kan a cɩsɔnnɔ kɩ an a hɩ ŋ nɩ, a ʋ: k'a heer nyɔɔ kan mɔɔ kɩ, bala mɔɔ m ser k'a nyaam bɩ yɩ.
42015007	A hɩ mɔɔ nawʋrɛ awɔɔ m, heernyɔɔ nyɩntaŋ ʋ gʋta arzana ʋ, mimbʋnyaabər deem k'a a bɔ a taam bɩ tɔ ma, an lɛ da gʋɔɔ tɩrgɔɔ bunɛɛhʋ a yaa nɛɛhʋ rɔ wɔɔ kʋ heerlʋrlɛ zibəə ba ŋ ma rɔ wɔɔ ra."
42015008	"Gɛɛ lʋ bɩ kara n ta ʋ, a wanzurfu m bu, deem n nyaam, a bɩ sɛ dam fɩtɩrɛ ʋ, an cɛ bɩ waa, an a ka ma mɩŋŋa an tolle ba an a yɩ?
42015009	Bɩ k'a a yɩ, a y'a hannyɩnɔ som kʋ ma, kan a cɩsɔnnɔ kɩ an a hɩ ŋ nɩ, a ʋ: K'a heernyɔɔ kan mɔɔ kɩ, bala mɔɔ m wanzurfu k'a nyaam bɩ yɩ.
42015010	A hɩ mɔɔ nawʋrɛ awɔɔ m, heernyɔɔ ta ʋ Woso malɛɛkarɔ zi mimbʋnyaabər deem k'a n'a bɔrɛ a taam tɔ ma."
42015011	Yeezuu n a ya, an a hɩ, a ʋ: "Gʋaa ɩ nyɩnta ʋ, a nyɩnɔ hɩɩya.
42015012	A poore bɩ n a hɩ a zɩ m, a ʋ: M zɩ, arzaka k'ɩbɩɩ n ta m bɩ, a jir, k'ɩ m hɔ ka m ʋ. Ŋ zɩ bɩ n arzaka k'an ta m bɩ jir ŋ nɩ.
42015013	A dɔmɩm k'a yɩ poore bɩ, nyɩ poore b'a hɔ bɩ gʋr an a hɛɛ, an ta zaa ra, kʋ laatʋrɛ ʋ. B'ʋ bɩ, a yaa a arzaka bɩ zar zibəəro bʋnyaarɔ nɔ ʋ.
42015014	K'a a zar an a nya bɩ, nɔ gʋta a da kʋ b'ʋ, cicir n a nyasʋ.
42015015	A n ta, an nɩ zi bam kan tara bɩ gʋaa deem kɩ, bɩ n a nyɔɔ kurkuuro dɔ ma ʋ a hɔsɩra ʋ.
42015016	A mɩŋŋa a ŋʋa k'a hɔbɩrɛ kʋ kurkuuro wɔɔ n'a bɩm bɩ bɩ, k'an a ka. Bɩ gɔsɩ bɩr a kaŋ ʋ y.
42015017	A n bɩ, an nyɩnta an a hɔɔn da, a ʋ: Mɔɔ zɩ zibəəzannɔ gʋta, ŋn'ɩ hɔbɩrɛ bɩrɛ a mɩsɩ nɩ gɔɔtam, mɔɔ n bʋr kɛɛrɛ, m nɩ gam nɔ ma naa ʋ.
42015018	Mɔɔ tarɛ m zɩ zi, m aa a hɩ m, mɔɔ m zar Woso kan ɩbɩɩ kɩ ma.
42015019	Mɔɔ n m ga m, ɩbɩɩ n ɩ ya, ɩ mɔɔ bir ɩ nyɩ y. Mɔɔ ba am ɩ zibəəzannɔ gʋaa deem hɔ bɩ m.
42015020	A n a bɔ an nɩ doore a zɩ bɩ zi. K'a gɔɔta an laatʋ bɩ, a zɩ bɩ n a to an a yɩ, a cicir n a nyasʋ. A n bra si, an aa a wɔ burgu ma, an a lɛ dɔrɛ.
42015021	A nyɩ bɩ n a hɩ m, a ʋ: M zɩ, mɔɔ mim zar Woso kan ɩbɩɩ kɩ ma, mɔɔ n m ga m, k'ɩ ɩ ya, ɩ mɔɔ bir ɩ nyɩ y.
42015022	B'a zɩ b'a hɩ a zibəənyɩnɔ wɔɔ m, a ʋ: K'a ba zɔɔ, a bʋr huu k'a gʋɛrɛ lɛ da bɩ m, a b'a du ma. K'a bʋr tolleŋŋa m a da a nyʋkʋm ma, k'a kʋsɔrɔ da a gam ʋ.
42015023	K'a bʋr dinnyɛɛm ka mɛ ka bɩ m, a zɛ k'ʋ a bɩ, k'ʋ ʋ heer nyɔɔ,
42015024	bala, mɔɔ nyɩ k'a nyɩnta an ga bɩ, a a mɩm bɔ ʋ, a nyɩnta an nyaam, ʋ ʋ ya, ʋ a yɩ. Ŋ n a sɩŋŋɩda sa, ŋn'ɩ cibsa barɛ.
42015025	A nyɩ jɩtaarɛ bɩ nyɩnta pooyaa ʋ. K'a a bɔ, an nɩ zɛm an a zɔ har ma bɩ, a bɩ kɔnnɩrɔ kan bintiiro kɩ nyi ma, kan sarbaa kɩ.
42015026	A n zibəənyɩ deem bir an laaka da a jɩ ma.
42015027	Zibəənyɩ bɩ n'a nyɩ bɔ ʋ, a ʋ: Ɩbɩɩ dam bɩ y'a bɔ an bʋr, ɩbɩɩ zɩ bɩ n dinnyɛɛm k'ʋ wɔɔ tʋr bɩ zɛ, k'a a nyɩ bɩ yɩ kan laafɩɩ kɩ bɩ minto.
42015028	Nyɩ jɩtaarɛ bɩ nɔ n ma ʋ, a ʋ: A bɩ gasʋm har ʋ y. A zɩ bɩ n bɔ k'a yaa bir k'an bɩ gasʋ.
42015029	A n a hɩ m, a ʋ: Dɩga a, a dɔɔraa gʋta mɔɔ n'ɩbɩɩ zi bam, mɔɔ n kaanm ɩbɩɩ lɛ m deem nɩ y. B'ɩbɩɩ n binnyɛɛm ka mɔɔ ʋ cɩna m a zɛ, m cibsa ba m kan m hannyɩnɔ kɩ y.
42015030	B'ɩbɩɩ nyɩ k'a ɩbɩɩ arzaka gʋr, an aa a zar kan lannɔmɩŋŋaheenno kɩ an a bɔ an bʋr naa, ɩbɩɩ dinnyɛɛm k'a mɛ ka bɩ zɛ a minto.
42015031	A zɩ bɩ n a hɩ m, a ʋ: M nyɩnnɩ, ɩbɩɩ ɩ kan mɔɔ kɩ dɔmɩm haay, hɔ haay k'a nɩ mɔɔ ʋ bɩ, ɩbɩɩ y'ɩ so ʋ.
42015032	Bala, a a ga m k'ʋ cibsa ba, k'ʋ ʋ heer nyɔɔ. Ɩbɩɩ dam bɩ k'a nyɩnta an ga, an a mɩm bɔ ʋ bɩ minto. Nyaam a ʋ, ʋ ʋ ya, ʋ a yɩ."
42016001	Yeezuu n a hɩ a karɩndanyɩnɔ wɔɔ m, a ʋ: "Arzakazaa deem ɩ nyɩnta ʋ, a zibəənyɩ n ta ʋ, an nɩ dɩgarɛ a hɔnyɩ mim ma. Gʋɔɔ n b'a hɩ arzakazaa bɩ m, ŋ ʋ: Awɔɔ zibəənyɩ bɩ y'awɔɔ arzaka bɩ zarm.
42016002	A n a bir, an a hɩ m, a ʋ: bɔ minto m n n'ɩbɩɩ mim dɩndam mɔɔ m, ncɩnaaʋ? Ɩ hɔcɩntarɛ ciro ka m ʋ, bala ɩbɩɩ b'ɩ yarɛ, ɩ mɔɔ zi bɩ ba y.
42016003	Zibəənyɩ bɩ n'a mɩŋŋa larm, a ʋ: Kʋ m a ba lɔ? Kʋ mɔɔ zuuba mɔɔ bɔ zibəə b'ʋ bɩ? Mɔɔ paŋŋa ba ʋ kʋ m dam wʋ ra? Hɔyɩnyɛrɛ nyannɩ ɩ mɔɔ zɛm.
42016004	Hɔ kʋ mɔɔ n n'a bam bɩ mɔɔ dɔ, kʋ m bɩ bɔ zibəə b'ʋ, kʋ gʋɔɔ n m si a har ʋ.
42016005	A n gʋɔɔ kʋ zuuba bɩ zɩnnɔ ta ŋ lɛ rɔ wɔɔ bir deem-deem, an lɛɛkarɛzaa bɩ lar, a ʋ: Ɩbɩɩ ta mɔɔ zuuba bɩ zɩm m karɔ?
42016006	Bɩ n a nyɩ bɔ ʋ, a ʋ: Nyɔɔ gər zɔrɔ. A n'a hɩ bɩ m, a ʋ: Ba ɩ sɩraci m na, a si, ɩ nyɩnta zɔɔ-zɔɔ ɩ gʋrsɩra ba busoor.
42016007	A n a ya, an a vanta lar, a ʋ: B'ɩbɩɩ, ɩ ta m karɔ? A ʋ: Hɔyaa yɔrgɔ zɔrɔ. Zibəənyɩ bɩ n a hɩ m, a ʋ: Ba ɩbɩɩ sɩraci n na, a gʋrsɩra ba businnyə.
42016008	Zuuba bɩ n a lɛ bɔ zibəənyɩ b'ʋ, zi k'a ba ncɩnaaʋ bɩ tɔ ma. Her naa ʋ gʋɔɔ wɔɔ hɔɔn ka kan kʋ kɩ, an lɛ da lɛɛgurezannɔ wɔɔ ra."
42016009	"Sɩra mɔɔ n'a hɩrɛ awɔɔ m, k'a durnya arzaka bɩ sa a gʋaasɩbabaa da m gʋɔɔ ma. Dɔmɩm niŋŋə k'a bʋr a b'awɔɔ ʋ bɩ, Woso y'awɔɔ sire a har ʋ.
42016010	Gʋaa k'a sɩra ba kan hɔ poore kɩ, a sɩra barɛ a gʋta m sɔ. Bɩ gʋaa k'a n sɩra ba hɔ poore m, a bɩ sɩra bam hɔ gʋta m sɔ y.
42016011	Bɩ minto bɩ, k'awɔɔ n sɩra ba kan durnya naa arzakarɔ kɩ y, nka nɩ hɔnyɩ paan••• bɩ karɛ awɔɔ ʋ?
42016012	Bɩ k'awɔɔ n sɩra ba gʋaa hɔ m, nka n n'awɔɔ mɩŋŋɔɔ hɔ bɩ karɛ awɔɔ ʋ?
42016013	Zibəənyɩ ba ʋ a n n'a dam ma, an zuubɔɔ hɩɩyɔɔ zi ba y. A deem ŋʋarɛ, an sɔ deem m. Gɛɛ an bɩr kan deem kɩ, an kaanm deem m. Awɔɔ b'a dam ma a Woso ŋʋa, a busoo ŋʋa sɔ y."
42016014	Farizɛɛnrɔ busoo ŋuənno wɔɔ y'a tʋr kam naa haay ma, ŋn'ɩ yaa wʋrɛ a meerbaa bɩ ma.
42016015	Yeezuu n a hɩ ŋ nɩ, a ʋ: "A ka awɔɔ nawʋm ma k'a bɩr tɩrga gʋɔɔ mɩm ʋ. Bɩ Woso awɔɔ heer dɔ, bala, hɔ niŋŋə kʋ gʋɔɔ n'a lɛ bɔŋ ʋ bɩ, hɔ vəm m bɩ Woso mɩm ʋ.
42016016	Lɛrɔ kan wosolɛsinnɩsorazannɔ wɔɔ kɩ ta an Zaan dɔmɩm ku. N y'a sɩŋŋɩda ba dɔmɩm bɩ do ʋ, n nɩ Woso cirbəə lemim nyɩnta pa dam, gʋaa haay n'a tɔŋ ʋ k'a gasʋ ʋ kan paŋŋa kɩ.
42016017	Brama kan tara kɩ cenle naanaa an lɛ da lɛ minnyɩ deem taan••• k'a nɩ gɔɔtam bɩ ra.
42016018	Bɩ y'a ka, gʋaa biyəə k'a nɩ larɛ a lʋ ra, an n'a vanta sam bɩ, jaandər m. Bɩ gʋaa k'a lʋ k'a zim la ra bɩ sa, jaandər m sɔ."
42016019	"Arzakazaa deem ɩ nyɩnta ʋ, an nɩ huu wɩsɩrɔ kʋ ŋ lɛ ŋ kʋsɩ dure a ma, an nɩ hɔbɩrɛ mɩŋŋa bɩrɛ dɔmɩm haay, an nɩ mɩsɩrbaa nyɩnta bam.
42016020	Cicirzaa deem k'a tɔ m Lazaar bɩ nɩ wʋtam arzakazaa bɩ cɛlɛ ma, a mɛ haay bɩ, nyinno m.
42016021	A ɩ hɔbɩrɛ kuuro kʋ ŋ n'a lom arzakazaa bɩ hɔbɩrɛ gɔ bɩ ra bɩ ŋʋam k'a bɩ, b'a bɩr a yɩrɛ y. Kan naa kɩ haay, jino bʋr ŋn'a nyinno mɩmmɛɛsʋm.
42016022	Cicirzaa bɩ n bɩ ga. Malɛɛkarɔ n a busu ŋnɩ ta m Abraham jɩr ʋ. Arzakazaa bɩ m bɩ ga sɔ, n n a bir.
42016023	Gəəno bɩncɛ ʋ b'ʋ bɩ, arzakazaa b'ɩ fɩr yɩm gʋta. A n a mɩm busu brama an a to an Abraham yɩ laatʋ, Lazaar n'a jɩr ʋ.
42016024	A n zee da, a ʋ: M zɩ Abraham, mɔɔ cicir zɛ, k'ɩ Lazaar nyɔɔ k'an a nyʋkʋm nyɔɔ hi ma k'an b'a tɔkʋ m nɛɛm la, k'an bɩsa, bala, mɔɔ ɩ fɩr yɩm gʋta sɛ naa do nɔ ʋ.
42016025	Abraham n a nyɩ bɔ nʋ, a ʋ: M nyɩnnɩ, a tɔ da ɩ nɔ ʋ, ɩ ʋ, ɩbɩɩ nyɩnta mɩŋŋa ɩ mɩsɩrbaa nɔ ʋ, Lazaar n a bʋnyaa yɩ. Naa ma bɩ, a heernyɔɔ yɩ naa ʋ, ɩbɩɩ nɩ fɩr nɔ ʋ.
42016026	Bɩ, yaa gʋta y'awɔɔ kan wɔɔ kɩ bire ʋ kʋ gʋɔɔ kʋ ŋ n'a tom wɔɔ zeezi naa ʋ k'a ta awɔɔ zi rɔ wɔɔ b'a da ma, ŋnɩ cem y, awɔɔ zeezi sɔ, kʋ ŋ b'a da ma ŋnɩ bʋr naa ʋ y.
42016027	Arzakazaa bɩ n a hɩ, a ʋ: M zɩ, mɔɔ y'a yɛrɛ ɩbɩɩ han, k'ɩ Lazaar nyɔɔ mɔɔ zɩ har ʋ,
42016028	bala, mɔɔ danzannɔ ta ʋ soor, k'an aa a hɩ ŋ nɩ, kʋ brɔɔ bɩ bʋr fɩr yɩrɛ bɩncɛ naa do ʋ sɔ y.
42016029	Abraham n a hɩ m, a ʋ: Ŋ yɩ Moyiisi ciro m kan wosolɛsinnɩsorazannɔ hɔɔ kɩ, ŋn'a tʋr ka ŋ lemim ma.
42016030	Arzakazaa bɩ n a hɩ, a ʋ: Ayy•••, m zɩ Abraham, kʋ gʋaa a to gəəno zi naa ʋ an ta b'ʋ, ŋ y'a bɔrɛ a taam.
42016031	Abraham n a hɩ, a ʋ: Kʋ ŋ n a tʋr ka Moyiisi ma kan wosolɛsinnɩsorazannɔ wɔɔ kɩ, baa kʋ gʋaa a mɩm bɔ ʋ gəəno bire ʋ, ŋ b'a sire y."
42017001	Yeezuu n a hɩ karɩndanyɩnɔ wɔɔ m, a ʋ: "Mim k'a a da ma an gʋaa do bɩ b'a dam ma, a n nyɩnta ʋ y. Bɩ, a pakra bam gʋaa k'a nɩ zɛm nɩ bɩ m.
42017002	Kʋ n bar da jɛnlajaa ma, n n'a da a wer, n n'a da higʋta ʋ jɩra, nyɩnɔ poorero nɔɔn duro deem k'a n'a dam mim ʋ bɩ m.
42017003	K'a dundo a zi mɩŋŋa! K'ɩ danyɩ a zar ɩ ma, k'ɩ dʋndɔ, k'a a bɔ a taam, k'ɩ sugur ka ʋ.
42017004	Bɩ k'a zar ɩbɩɩ ma gallɛm saanhɩna hindeem ʋ, an tɩr a bɔ an bʋr ɩbɩɩ zi an b'a hɩ, a ʋ: Mɔɔ m bɔ m taam, sugur ka m ʋ, k'ɩ sugur ka ʋ."
42017005	Kristazibəəzannɔ wɔɔ n a hɩ Zuuba m, ŋ ʋ: "Wɔɔ sɩrakarɛ da ra."
42017006	Zuuba n a hɩ, a ʋ: "Awɔɔ sɩrakarɛ bɩ, kʋ mutardɩ yaa a ku, awɔɔ y'a hɩm gɔ naa do m, a ʋ: Ɩ bɔɔta, ɩ yaa ɩ sɔɔn higʋta ʋ, b'a y'awɔɔ lɛ sim."
42017007	"Gʋaa bɩ kara n'awɔɔ bire ʋ naa ʋ, a zibəənyɩ n ta ʋ, an nɩ dam wʋm, gɛɛ, an nɩ dɔm hɔbɩsɩ ma. K'a a to poo ʋ, an bʋr, an a hɩ m, a ʋ: A ba zɔɔ ɩ bʋr, ɩ nyɩnta ɩ hɔbɩrɛ bɩ?
42017008	A hɩ bɛɛ an nawʋrɛ, a ʋ: Hɔbɩrɛ ba gum naa ʋ, k'ɩ huuro da ɩ ra, ɩ sa ɩ ba ka m ʋ kʋ m a bɩ, kʋ m a mi, k'ɩ bɔkarɛ ɩ bɩ, ɩ mi ra?
42017009	A yaa dam zibəənyɩ bɩ m barka ra? K'a a lɛ si an a zi bɩ ba bɩ minto ra? Mɔɔ n a si a yaa dam nɩ barka y.
42017010	A maam sɔ kan awɔɔ kɩ. K'awɔɔ hɔ haay kʋ Woso lɛ ka awɔɔ ʋ k'a ba bɩ ba, k'a hɩ, a ʋ: Zibəənyɩnɔ m wɔɔ m bala, wɔɔ ʋ zibəə k'a a ga m bɩ ba."
42017011	Kʋ Yeezuu zaa sa an nɩ tam Zerizalɛm zeezi bɩ, bɔ a ʋ Galilee kan Samarii kɩ bire ʋ.
42017012	K'a nɩ gasʋm tara deem ʋ bɩ, kusiməro bu b'a zɛ ʋ, ŋnɩ jɩm laatʋ,
42017013	ŋn'a leer busu, ŋ ʋ: "Yeezuu, karɩnsaamba! Wɔɔ cicir zɛ!"
42017014	Yeezuu k'a ŋ yɩ bɩ, a a hɩ ŋ nɩ, a ʋ: "K'a yaa a hɩnka wosocɛmannɩbənno m." Kʋ ŋ y'a hʋr ŋn'ɩ tam bɩ, ŋ yaa a waa zaa ra, dintim n gʋ ŋ ma.
42017015	Ŋ gʋaa deem k'a yɩ a laafɩɩ yɩ bɩ, a a wusigə an bʋr, an a leer busu, an n'a lɛ bɔm Woso ʋ.
42017016	A n sʋnta Yeezuu taa, an a meer zuutə tara ʋ, an nɩ barka dam nɩ. Gʋaa bɩ, Samarii gʋaa m.
42017017	Yeezuu n a hɩ, a ʋ: "Gʋaa bu haay bɛɛ y'a waa dintim n gʋ ŋ ma ra? Bɩ nɛɛhʋ rɔ wɔɔ be?
42017018	Gɔsɩ n a bɔ ŋ bire ʋ k'a b'a lɛ bɔ Woso ʋ, kʋ saana naa do bɛɛ y."
42017019	A n a hɩ m, a ʋ: "Wuti ɩ ta, ɩ sɩrakarɛ ɩ bʋmbɔ."
42017020	Farizɛɛnrɔ wɔɔ n Yeezuu lar, ŋ ʋ: "Woso cirbəə bɩ zɛ an nawʋm brɔ?" A n a nyɩ bɔ ŋ nʋ, a ʋ: "Woso cirbəə bɩ bɩr zɛrɛ, an nɩ yɩrɛ y.
42017021	N b'a hɩrɛ, ŋ ʋ: Woso cirbəə bɩ ba n nɩ, gɛɛ, a ɩ naa ʋ y!" A n a hɩ ŋ nɩ kɛɛrɛ, a ʋ: "K'a dɩga a, Woso cirbəə bɩ y'awɔɔ bire ʋ."
42017022	A n bɔkarɛ, an a hɩ karɩndanyɩnɔ m, a ʋ: "Dɔmɩnnɔ ta ʋ ŋn'ɩ zɛm, awɔɔ n n'a ŋʋam k'a Gʋaanyɩ bɩ yɩ hindeem ʋ bala, b'awɔɔ ba yɩrɛ y.
42017023	N y'a hɩrɛ awɔɔ m, ŋ ʋ: A ba n nɩ, gɛɛ, a ɩ naa ʋ! A bɩ ta y, a b'a si a ta y.
42017024	Bala, Gʋaanyɩ bɩ zɛrɛ dɔmɩm bɩ, zɛ an nawʋm amba brama tɩr nyakɩ bɔ dɔjɩr ʋ an ta meer ʋ bɩ m.
42017025	Bɩ, a lɛɛkarɛ an fɩr yɩ gʋta, her gʋɔɔ nɔɔn n kaanm m.
42017026	Hɔ k'a nyɩnta an ba Nowee dɔmɩm ʋ bɩ, a zɛm bɩ nyɩnta maam Gʋaanyɩ bɩ dɔmɩm ʋ:
42017027	Ŋ nyɩnta ŋn'ɩ hɔ bɩm, ŋn'ɩ hɔ mim, ŋn'ɩ lʋ sam, ŋn'ɩ zim sam an ta an dɔmɩm kʋ Nowee gasʋ ʋ kɔɔlʋʋ ʋ bɩ ku. Bɩ, Woso a ka la gʋta n ba an ŋ bɩ haay.
42017028	Gɛɛ, am hɔ k'a nyɩnta an ba Lɔttɩ dɔmɩm ʋ bɩ hɔ bɩ m: Ŋ yɩ hɔ bɩm, ŋn'ɩ hɔ mim, ŋn'ɩ hɔ sim, ŋn'ɩ hɔ hɛɛnm, ŋn'ɩ hɔ duum, ŋn'ɩ cɛ dɔm.
42017029	Bɩ, dɔmɩm kʋ Lɔttɩ bɔ ʋ Sodɔm ʋ bɩ, Woso a ka sɛ n a to brama, an ba am la hɔ bɩ m, an ŋ zɩnzɛ haay.
42017030	Gʋaanyɩ bɩ hɩnkarɛ hinni ʋ, a nyɩntam maam sɔ.
42017031	Hinni bɩ do ʋ bɩ, gʋaa k'a nɩ cɛ mim ʋ a mɔdrɔ nɩ cɛ ʋ bɩ, a bɩ zer an gasʋ an ŋ gʋr y. A maam sɔ kan gʋaa k'a ta poo ʋ bɩ kɩ, a b'a bɔ an bʋr har ʋ y.
42017032	K'a Lɔttɩ lʋ bɩ mim tɔ da a nɔ ʋ.
42017033	Gʋaa k'a lɛ n taa k'a a meeyaa bʋmbɔ bɩ, a b'a yɩrɛ y. Bɩ gʋaa k'a yɛ zɛ ma mɔɔ tɔ ma bɩ, a y'a meeyaa bʋmbɔrɛ yɩm.
42017034	A hɩ mɔɔ nawʋrɛ awɔɔ m, gum bɩ do ʋ, gʋaa hɩɩya y'a zɛm kʋ ra, ŋnɩ wʋta gargʋ deem la. N deem gaarɛ, n n deem to.
42017035	Lannɔ y'a zɛm kʋ ra hɩɩya, ŋn'ɩ bɩr jaa lɔm. N deem gaarɛ, n n deem to." [
42017036	Kʋ gʋaa hɩɩya ɩ hɔsɩra ʋ: N deem gaam, n nɩ deem to.]
42017037	Karɩndanyɩnɔ wɔɔ n a lar, ŋ ʋ: "Zuuba, a nyɩntam ka?" A n a nyɩ bɔ ʋ, a ʋ: "Bɩncɛ kʋ sim n nɩ nyɩntaŋ ʋ bɩ, bɩncɛ bɩ do gɔbɩrgʋrɔ n n'a som kʋ ma ʋ."
42018001	Yeezuu hɔbɔkʋrɛnoom da ŋ nɩ k'a hɩnka a ʋ, a a ga m kʋ ŋ nɩ yaa da dɔmɩm haay, bɩ ŋ bɩ kɔ kan yaadarɛ bɩ kɩ y.
42018002	A a hɩ ŋ nɩ, a ʋ: "Dʋdɔkər ɩ nyɩnta tara deem nɔ ʋ, a bɩr nyi bam Woso nɩ y, a bɩr gʋɔɔ daŋ ʋ sɔ y.
42018003	Zoro nɩ tara bɩ do nɔ ʋ, an nɩ zɛm tee••• an n'a hɩrɛ, a ʋ: Gumə ka m ʋ mim kʋ mɔɔ jɩm bɩ n ta m kan mɔɔ kɩ bɩ nɔ ʋ.
42018004	Dʋdɔkər bɩ n a gu, gallɛm hɔka. Bɩ kur bɩ, a n n'a hɩrɛ a mɩŋŋa m, a ʋ: Baa kʋ mɔɔ bɩr nyi bam Woso m, bɩ mɔɔ bɩr gʋɔɔ daŋ ʋ sɔ,
42018005	lʋ naa do k'a bʋr an nɩ mɔɔ kɔm bɩ, mɔɔ y'a dʋdɔ bɩ karɛ, m gumə ka ʋ, k'a bɩ bʋr mɔɔ zi dɔ dɔmɩm haay, an bɩr mɔɔ kɔrɛ y."
42018006	Zuuba n a ya, an a hɩ, a ʋ: "K'a tʋr ka, hɔ kʋ dʋdɔkər bʋnyaa b'a hɩ bɩ ma mɩŋŋa.
42018007	Bɩ, Woso b'a darɛ a gʋɔɔ k'a ŋ nyʋkɔ ʋ ŋn'ɩ zee dam zi sinuu ʋ kan a gunuu ʋ kɩ rɔ wɔɔ han ra? A maasɩrɛ bam, an bɔkarɛ an a da ŋ han ra?
42018008	A hɩ mɔɔ nawʋrɛ awɔɔ m, a y'a darɛ ŋ han zɔɔ-zɔɔ. Bɩ kʋ Gʋaanyɩ bɩ bɩ bʋr, a zɛm bɩ sɩrakarɛ yɩ tara burə ʋ ra?"
42018009	Yeezuu hɔbɔkʋrɛnoom da gʋɔɔ kʋ ŋ n'a hɔɔn darɛ ŋ ʋ, gʋɔɔ mɩŋŋɔɔ n'a mɩ, ŋnɩ bɔkarɛ, ŋn'a muno bɔŋ ʋ rɔ wɔɔ m, a ʋ:
42018010	"Gʋɔɔ hɩɩyɔɔ ɩ gasʋ Wosocɛ ʋ k'a yaa da. Gʋaa deem bɩ farizɛn m, deem bɩ yawʋrsirezaa m.
42018011	Farizɛn bɩ n jɩm brama an nɩ yaa darɛ a heer ʋ ncɩnaaʋ: Woso, mɔɔ ɩ yaa darɛ ɩbɩɩ m barka kʋ mɔɔ n bɔ kʋ ʋ kan gʋɔɔ gɔsɩnnɔ kʋ ŋ nɩ konno, mimbʋnyaabənno, jaandənno, gɛɛ yawʋrsir naa do kɩ minto.
42018012	Mɔɔ yɩ m lɛ kʋsɩm gallɛm hɩɩya dɔmɩm saanhɩna nɔ ʋ, mɔɔ hɔnyɩ haay nɔ ʋ mɔɔ y'a bu hɔ karɛ ɩbɩɩ ʋ.
42018013	Yawʋrsir bɩ n jɩm laatʋ, a lɛ baa k'a a mɩm busu brama y, an n'a cɩ zɛrɛ k'a a heerzar hɩnka, a ʋ: Woso, mɔɔ cicir zɛ, bala, mimbʋnyaabər m mɔɔ m.
42018014	A hɩ mɔɔ nawʋrɛ awɔɔ m, a tɩrgabaa yɩ Woso mɩm ʋ, an a bɔ an doo, deem bɩ n a yɩ y. Bala, gʋaa k'a n'a busum bɩ, n y'a zerm tara ʋ, bɩ gʋaa k'a a mɩŋŋa zer bɩ n y'a busum."
42018015	Gʋɔɔ bʋr nyɩnɔ poorero m Yeezuu zi k'an a wɔ ka ŋ mim la. Karɩndanyɩnɔ wɔɔ kʋ ŋ naa yɩ bɩ, ŋ nyaa ba kan ŋ kɩ.
42018016	Yeezuu n a ka ŋnɩ bʋr nyɩnɔ wɔɔ m, an n'a hɩrɛ, a ʋ: "K'a nyɩnɔ wɔɔ to ŋnɩ bʋr mɔɔ zi, a b'a ta ŋ nɩ toore y, bala, gʋɔɔ kʋ ŋ bɔ kʋ ʋ kan ŋ kɩ rɔ wɔɔ y'a so Woso cirbəə b'ʋ.
42018017	Sɩra mɔɔ n'a hɩrɛ awɔɔ m, gʋaa k'a n Woso cirbəə bɩ si am nyɩ poore hɔ bɩ m bɩ, a bɩ gasʋŋ ʋ y."
42018018	Cir deem Yeezuu lar, a ʋ: "Karɩnsaamba mɩŋŋa, bɔ mɔɔ n'a barɛ kʋ m mɩsɩrbaa k'a nyarɛ ba ʋ bɩ yɩ?"
42018019	Yeezuu n a hɩ m, a ʋ: "Bɔ m, ɩbɩɩ nɩ mɔɔ birm mɩŋŋa? Gʋaa mɩŋŋa ba ʋ kʋ Woso y'a deem bɛɛ y.
42018020	Ɩbɩɩ lɛrɔ wɔɔ dɔ ra? Ɩ bɩ jaan da y, ɩ bɩ gər zɛ y, ɩ bɩ koor ba y, ɩ bɩ ŋʋaar kasɛtɩ ka y, ɩ zɩ kan ɩ da kɩ da ʋ."
42018021	Gʋaa bɩ n a nyɩ bɔ ʋ, a ʋ: "Mɔɔ naa haay ba m nyɩbaa ma tee•••."
42018022	Yeezuu k'a naa ma bɩ, a a hɩ m, a ʋ: "Hɔ deem ɩ gɔɔta ɩbɩɩ ma k'ɩ ba: Hɔ k'a n'ɩbɩɩ ʋ bɩ hɛɛ haay ɩ jinjir ŋʋazannɔ m, k'ɩ bʋr ɩ zu mɔɔ ʋ, ɩbɩɩ arzaka yɩm arzana ʋ."
42018023	Kʋ gʋaa bɩ naa ma bɩ, a heer a zar, bala, a arzaka bɩ gʋta.
42018024	Yeezuu k'a a heerzarlɛ bɩ yɩ bɩ, a a hɩ, a ʋ: "Arzakazannɔ Woso cirbəə gasʋʋrɛ yɩm kɔɔkɔɔ.
42018025	Sɩra m, yoonde huuka yaa gasʋʋrɛ nyɩntam naanaa, an lɛ da arzakazaa Woso cirbəə gasʋʋrɛ m."
42018026	Gʋɔɔ kʋ ŋ n'a tʋr kam ma rɔ wɔɔ a hɩ, ŋ ʋ: "Ncɩnaaʋ bɩ, nka m nɩ bʋmbɔrɛ yɩrɛ?"
42018027	Yeezuu n a nyɩ bɔ ʋ, a ʋ: "Hɔ kʋ gʋaa b'a dam ma an a ba bɩ, a naanaa Woso ma."
42018028	Pɩyɛɛr n a hɩ, a ʋ: "Dɩga, wɔɔ hɔ haay to, ʋ zu ɩbɩɩ ʋ."
42018029	A n a nyɩ bɔ ŋ nʋ, a ʋ: "Sɩra mɔɔ n'a hɩrɛ awɔɔ m, gʋaa k'a a har to, kan a lʋ kɩ, a danyɩnɔ kɩ, a zɩrɔ kɩ, a nyɩnɔ kɩ Woso cirbəə minto,
42018030	a naa haay yɩm gʋta an lɛ da durnya naa do nɔ ʋ, b'a mɩsɩrbaa k'a nyarɛ ba ʋ bɩ yɩm durnya k'a nɩ zɛm bɩ nɔ ʋ sɔ."
42018031	Yeezuu bueerehɩɩyɔɔ wɔɔ bir, an a hɩ ŋ nɩ, a ʋ: "Ba wɔɔ nɩ tam Zerizalɛm ʋ na, bɩ, hɔ haay kʋ wosolɛsinnɩsorazannɔ wɔɔ a gʋrsɩra ba Gʋaanyɩ bɩ minto bɩ kʋ yɩm.
42018032	N y'a nyasʋm, n n'a ka kɩfɩɩrɔ ʋ kʋ ŋ nɩ yaa wʋ ma, kʋ ŋ n'a sʋnsɔ wʋ, kʋ ŋ nɩ lihi dɩnda ma,
42018033	kʋ ŋ n'a zɛ madɩɩrɔ m, kʋ ŋ nɩ bɔkarɛ ŋn'a zɛ gər, b'a y'a mɩm bɔŋ ʋ dɔmɩm kaakʋ hinni ʋ."
42018034	Bɩ, karɩndanyɩnɔ wɔɔ n hɔsɩ jɩ ma y. Mim naa do a nyaakʋm da ŋ nɩ, ŋ n hɔ kʋ Yeezuu a hɩ bɩ jɩ dɔ y.
42018035	K'a ta, an n'a zɔm Zeriko ma bɩ, bʋʋ deem ɩ nyɩnta zaa lezi b'ʋ, an nɩ hɔ yɩnyɛm.
42018036	Zamaa k'a bʋr an nɩ cenim an a ma bɩ, a laaka da kʋ bɔ m gɛ.
42018037	N n a hɩ m, n ʋ: "Nazarɛtɩ Yeezuu nɩ cenim."
42018038	A n zee da, a ʋ: "Davɩd Nyɩ, Yeezuu, m cicir zɛ!"
42018039	Gʋɔɔ kʋ ŋ nyɩnta lɛɛ rɔ wɔɔ nɩ nyaa bam kan kɩ ŋ ʋ, an zɛ pi. A n a banka an zee da an lɛ da biisi ra, a ʋ: "Davɩd Nyɩ, mɔɔ cicir zɛ!"
42018040	Yeezuu n jɩm, an lɛ ka kʋ ŋ n'a gaa, ŋn'ɩ bʋr m. K'a a zɔ bɩ, Yeezuu a lar, a ʋ:
42018041	"Bɔ ɩbɩɩ ʋ kʋ mɔɔ n a ba ɩbɩɩ minto?" A n a nyɩ bɔ ʋ, a ʋ: "Zuuba, a ka kʋ m mɩm n a ya an lɛɛ yɩ."
42018042	Yeezuu n a hɩ m, a ʋ: "K'ɩ mɩm n a ya an lɛɛ yɩ! Ɩ sɩrakarɛ ɩ bʋmbɔ."
42018043	Lɛɛm bɩ, a mɩm a gʋ, an nɩ lɛɛ yɩm, an zu Yeezuu jɛ ʋ, an n'a lɛ bɔm Woso ʋ. Zamaa bɩ kʋ ŋ naa yɩ bɩ, ŋn'a lɛ bɔm Woso ʋ sɔ.
42019001	Yeezuu gasʋ Zeriko ʋ, an nɩ kʋ bɩ zɛm la.
42019002	Gʋaa nɩ b'ʋ a tɔ m Zasee, yawʋrsinno cir m, arzakazaa m sɔ.
42019003	A n n'a kam Yeezuu ma k'a yɩ, kʋ nka m, k'a a dɔ. Zamaa bɩ minto, kʋ gʋaa kutiim m bɩ, a b'a dam ma, a n a yɩ y.
42019004	A n bra si an ta lɛɛ, an aa der gɔ ra, kʋ Yeezuu bʋr an nɩ cenim b'ʋ, k'a yɩ.
42019005	Kʋ Yeezuu lee ku bɩncɛ bɩ do ʋ bɩ, a a bɔɔta an a hɩ m, a ʋ: "Zasee, a ba zɔɔ ɩ zer, bala, mɔɔ cɩnta kʋ m zer ɩbɩɩ har ʋ her."
42019006	Zasee n zer zɔɔ-zɔɔ, an a si kan heernyɔɔ kɩ.
42019007	Kʋ zamaa bɩ naa yɩ bɩ, ŋn'ɩ kukur barɛ, ŋ ʋ: "Zer a ʋ mimbʋnyaabər har ʋ."
42019008	Zasee n a zɔ Zuuba ma an a hɩ m, a ʋ: "Dɩga, Zuuba, mɔɔ yɩ m arzaka bɩ haay, zɛkumbir sam, m a ka cicirzannɔ ʋ, bɩ, kʋ mɔɔ mim zu ʋ gʋaa ma, mɔɔ y'a sompim nʋ gallɛm si."
42019009	Yeezuu n a hɩ, a ʋ: "Bʋmbɔrɛ gasʋ har naa do ʋ her, bala, gʋaa naa do Abraham yaŋŋa m sɔ.
42019010	Bala, Gʋaanyɩ bɩ bʋr a ʋ, an b'a ka gʋɔɔ kʋ ŋ nyaam nɔ wɔɔ ma, an ŋ bʋmbɔ."
42019011	Kʋ ŋ gɔɔta ŋn'a tʋr kam a meerbaarɔ wɔɔ ma bɩ, Yeezuu a ya, an hɔbɔkʋrɛnoom naa do da ŋ nɩ. Bala, a a zɔ Zerizalɛm ma. Bɩ, gʋɔɔ wɔɔ ɩ dɩgam ma, ŋ ʋ, Woso cirbəə bɩ y'a hɩnkarɛ a m b'ʋ lɛɛm.
42019012	Bɩ y'a ka Yeezuu n a hɩ, a ʋ: "Cir nyɩ deem ɩ ta kʋ laatʋ ʋ k'a yaa cirbəə bɩ, k'a bɔ a bʋr.
42019013	A n a zibəənyɩnɔ bir bu, an busoo jir ŋ nɩ minnɩ deem-deem, an a hɩ ŋ nɩ, a ʋ: 'K'a zi ba m, k'an ta an mɔɔ wusigəre dɔmɩm ku.'
42019014	B'a gʋrgazannɔ wɔɔ sɔ m, ŋnɩ gʋɔɔ nyɔɔ a jɛ ʋ kʋ ŋ n'a a hɩ cirbəə karɛzaa bɩ m, ŋ ʋ: 'Wɔɔ lɛ baa k'an a so wɔɔ ʋ y.'
42019015	K'a yaa cirbəə bɩ bɩ an bʋr bɩ, a a ka ŋnɩ zibəənyɩnɔ k'a busoo jinjir ŋ nɩ rɔ wɔɔ bir a taa, k'a dɩga a kʋ bɔ zi ŋ y'a ba m gɛ.
42019016	Lɛɛkarɛzaa bɩ n bʋr, a ʋ: 'Zuuba, minnɩ deem k'ɩbɩɩ ka mɔɔ ʋ bɩ, minnɩ bu y'a da ra.'
42019017	A n a hɩ m, a ʋ: 'Zibəənyɩ mɩŋŋa n'ɩbɩɩ m, bala, ɩbɩɩ noonhubaa hɩnka hɔ poorero nɔ ʋ, mɔɔ cirbəə karɛ ɩbɩɩ ʋ, k'ɩ ɩ so tara bu ʋ.'
42019018	A hɩɩya hɔ bɩ n b'a hɩ, a ʋ: 'Zuuba, ɩbɩɩ busoo bɩ nyɩ da minnɩ soor.
42019019	A n a hɩ bɩ m sɔ, a ʋ: Ɩ so tara soor ʋ.'
42019020	A vanta n bʋr, a ʋ: 'Zuuba, ba ɩbɩɩ busoo bɩ n na, pɛɛra mɔɔ burgu ma, m a nyaakʋm da.'
42019021	Mɔɔ ɩ nyi barɛ ɩbɩɩ m, ɩbɩɩ heer kʋsɩrabaa bɩ minto. Hɔ k'ɩbɩɩ n a cɩnta bɩ ɩbɩɩ n n'a sam. Hɔ k'ɩbɩɩ n a duu bɩ, ɩbɩɩ n n'a dam.
42019022	A n a hɩ m, a ʋ: Ɩbɩɩ mɩŋŋa meerbaa bɩ mɔɔ n n'ɩbɩɩ dʋdɔ yarm ma, zibəənyɩ bʋnyaa. 'Ɩbɩɩ dɔ, ɩ ʋ: gʋaa kʋsɩ m mɔɔ m, mɔɔ nɩ hɔ kʋ mɔɔ n a cɩnta bɩ sam, m nɩ hɔ kʋ mɔɔ n a duu bɩ dam.
42019023	Bɔ minto, ɩbɩɩ n mɔɔ busoo bɩ cɩnta busoo cɛ ʋ y? Kʋ mɔɔ m bɔ, m bʋr kʋ m bɩ nyɔɔdʋ yɩ?'
42019024	A n a hɩ gʋɔɔ kʋ ŋ nɩ b'ʋ rɔ wɔɔ m, a ʋ: 'K'a busoo bɩ yɔ m, a ka gʋaa k'an ta m bu b'ʋ.'
42019025	Ŋ n a hɩ m, ŋ ʋ: 'Zuuba, a lɛɛ ka an a yɩ bu.'
42019026	A hɩ mɔɔ nawʋrɛ awɔɔ m, gʋaa biyəə k'an ta hɔ m bɩ, n y'a kaŋ ʋ, gʋaa k'a ba m bɩ, baa k'a ta m poore bɩ, n y'a yɔm nɩ.
42019027	Mɔɔ jɩnnɔ kʋ ŋ nɩ mɔɔ ŋʋa kan cirbəə kɩ rɔ wɔɔ, k'a bʋr ŋ nɩ mɔɔ taa naa ʋ, a ŋ zɩnzɛ."
42019028	Yeezuu k'a naa hɩ bɩ, a ka ŋ lɛɛ an nɩ tam Zerizalɛm ʋ.
42019029	K'a ta an n'a zɔm Bɛtfazee ma kan Betanii kɩ, Oliviyee ci bɩ zeezi bɩ, a a karɩndanyɩnɔ nyɔɔ hɩɩya.
42019030	A n a hɩ ŋ nɩ, a ʋ: "K'a ta kʋ k'a nɩ lɛɛ naa ʋ. K'awɔɔ ta an nɩ gasʋm, awɔɔ brapoo yɩm n n'a kʋsɩ, bɩ gɔsɩ n da ʋ cɩna y. K'a hʋr a bʋr m.
42019031	Bɩ kʋ gʋaa awɔɔ lar, a ʋ: Bɔ m awɔɔ n'a hʋrlɛ? K'a hɩ m, a ʋ: Zuuba lɛ n taa."
42019032	Gʋɔɔ k'a ŋ nyɔɔ rɔ wɔɔ, kʋ ŋ ta bɩ, ŋ yaa hɔ haay bɩ yɩ amba Yeezuu a hɩ bɩ m.
42019033	Kʋ ŋn'ɩ brapoo bɩ hʋrm bɩ, a zannɔ wɔɔ n a hɩ ŋ nɩ, ŋ ʋ: "Bɔ minto m, awɔɔ n'a hʋrlɛ?"
42019034	Ŋ n'a nyɩ bɔ ʋ, ŋ ʋ: "Zuuba lɛ n taa."
42019035	Ŋ n brapoo bɩ gaa, ŋnɩ ta m Yeezuu zi, ŋn'a huuro ka ra, ŋn'a ka Yeezuu n da ʋ.
42019036	K'a nɩ tam bɩ, gʋɔɔ wɔɔ n'a huuro kam zaa bɩ ra.
42019037	K'a a zɔ Oliviyee ci bɩ zerjɩ bɩ ma bɩ, heernyɔɔ gasʋ karɩndanyɩnɔ wɔɔ ʋ, zamaa bɩ haay, ŋn'a leer busu, ŋn'a lɛ bɔm Woso ʋ hoserlo haay kʋ ŋ y'a yɩ bɩ minto.
42019038	Ŋ ʋ: "Cir k'a nɩ zɛm Zuuba Woso tɔ ma bɩ n barka yɩ. Kʋ laafɩɩ n nyɩnta arzana ʋ, kʋ lɛbɔʋrɛ n nyɩnta brama."
42019039	Farizɛɛnrɔ gɔsɩnnɔ a hɩ Yeezuu m zamaa bɩ bire ʋ, ŋ ʋ: "Karɩnsaamba, a ka k'ɩ karɩndanyɩnɔ wɔɔ n zɛ pi."
42019040	A n a nyɩ bɔ ʋ, a ʋ: "A hɩ mɔɔ nawʋrɛ awɔɔ m: Kʋ ŋ zɛ pi, jaarɔ n nɩ zee dam."
42019041	K'a a zɔ Zerizalɛm kʋnɔ bɩ ma, an a to an a yɩ bɩ, a nyi ka a minto.
42019042	A n n'a hɩrɛ, a ʋ: "Ɩbɩɩ sɔ, k'a dɔ ɩbɩɩ ʋ her, kʋ nka n nɩ laafɩɩ karɛ ɩbɩɩ ʋ! Bɩ naa ma bɩ, a a nyaakʋm da ɩbɩɩ lɛɛ, ɩbɩɩ b'ɩ dam ma, ɩ yɩ y.
42019043	Sɩra m, dɔmɩnnɔ ɩ zɛrɛ ɩbɩɩ minto, ɩbɩɩ jɩnnɔ wɔɔ tee kɩnkarɛ ɩbɩɩ pəŋŋə bɩ ma, ŋ bɩrlɛ ɩbɩɩ ma, k'a ɩbɩɩ da, ŋn'a so bɩncɛ haay ʋ.
42019044	Ŋ y'ɩbɩɩ wurgəm haay, ɩbɩɩ kan ɩ zamaa kɩ. Ŋ bɩ jaa deem taan••• tore, an bɩr a mim burə ʋ y, bala, ɩbɩɩ n dɔmɩm kʋ Woso bʋr k'a b'a da ɩ han bɩ dɔ y."
42019045	Yeezuu gasʋ Wosocɛ ʋ, an nɩ lam hɔheenno wɔɔ ra.
42019046	A n a hɩ ŋ nɩ, a ʋ: "N y'a gʋrsɩra ba, ŋ ʋ: 'Mɔɔ cɛ bɩ nyɩntam yaadarɛ cɛ.' B'awɔɔ, awɔɔ sa a ba konno bɩncɛ."
42019047	Yeezuu ɩ hɔ dɩndam dɔmɩm haay Wosocɛ ʋ b'ʋ. Wosocɛmannɩbənno jɩtannɔ kan wosocikarɩnsaambɔɔ kɩ, tara cinno kɩ y'a karɛ a zɛrɛ zaa ma.
42019048	Bɩ hɔ kʋ ŋ y'a cɩnta k'a ba bɩ, ŋn'a zaa yɩ y, bala, zamaa bɩ haay y'a tʋr karɛ a meerbaa ma kan bʋraama gʋta kɩ.
42020001	Dɔmɩnnɔ wɔɔ duro ʋ hindeem ʋ, Yeezuu k'a nɩ hɔ dɩndam zamaa bɩ m Wosocɛ ʋ, an nɩ Woso lemim nyɩnta pa dam bɩ, wosocɛmannɩbənno jɩtannɔ kan wosocikarɩnsaambɔɔ kɩ, kan gʋɔɔgusinno kɩ bʋr zi.
42020002	Ŋ n a hɩ, ŋ ʋ: "Lɛ kara ɩbɩɩ n ta m ɩ nɩ naa bam nɩ, gɛɛ, bɔ a ʋ, nka lɛ ʋ, k'ɩ hɩ wɔɔ m?"
42020003	A n a nyɩ bɔ ʋ ŋ nʋ, a ʋ: "Mɔɔ mɩŋŋa sɔ, mɔɔ laaka darɛ awɔɔ han, k'a hɩ mɔɔ m:
42020004	Zaan batɛm bɩ, a to a ʋ brama gɛɛ gʋɔɔ zi?"
42020005	Ŋ n'a hɔɔn dam kan kʋ kɩ, ŋ ʋ: "Kʋ wɔɔ ʋ: A to a ʋ brama, a y'a hɩrɛ, a ʋ: Bɔ minto m awɔɔ n a mim si gɛ?
42020006	Bɩ, kʋ wɔɔ ʋ: A to a ʋ gʋɔɔ zi, zamaa bɩ haay wɔɔ gʋngʋɛɛnm jaarɔ m, bala, ŋ sɩra ka, ŋ ʋ Zaan bɩ nyɩnta wosolɛsinnɩsorazaa."
42020007	Ŋ n a nyɩ bɔ ʋ, ŋ ʋ: "Wɔɔ n a dɔ k'a to a ʋ ka y."
42020008	Yeezuu n a hɩ ŋ nɩ, a ʋ: "Mɔɔ sɔ, mɔɔ b'a hɩrɛ awɔɔ m, kʋ nka ɩ lɛ ka mɔɔ ʋ, mɔɔ nɩ naa barɛ y."
42020009	A n nɩ hɔbɔkʋrɛnoom naa do dam zamaa bɩ m, a ʋ: "Gʋaa ɩ dɩvɛnsɩra da ʋ, an a ka a zibənno ʋ, kʋ ŋ n'a zi ba, an ta zaa jintə ra.
42020010	K'a dɔmɩm a ku bɩ, a a zibəənyɩ deem nyɔɔ dɩvɛnsɩra zibənno wɔɔ zi, k'an aa a hɔ si an b'a ka a ʋ. Bɩ, dɩvɛnsɩra zibənno wɔɔ a nyasʋ ŋn'a zɛ, ŋn'a ka an doo a wɔ m tu.
42020011	A n a ya, an a zibəənyɩ vanta nyɔɔ, ŋn'aa bɩ nyasʋ ŋn'a zɛ sɔ, ŋn'a sʋnsɔ wʋ, ŋn'a ka an doo a wɔ m tu.
42020012	A n a ya, an a vanta nyɔɔ a kaakʋ hɔ ma, ŋnɩ bɩ zɛ, ŋnɩ yaaba da ma, ŋnɩ la ra.
42020013	Dɩvɛnsɩrazaa bɩ n a hɩ a mɩŋŋa m, a ʋ: Kʋ m a ba lɔ? Mɔɔ yɩ m nyɩ ŋʋarɛ bɩ nyɔɔm. Ŋ bɩ daŋ ʋ barɛm.
42020014	Kʋ ŋ y'a nyɩ bɩ yɩ bɩ, dɩvɛnsɩra zibənno wɔɔ n a dɩnda kan kʋ kɩ, ŋ ʋ: Naa do n nɩ zɛm b'a so ʋ. Ʋ a nyasʋ ʋ a zɛ gər k'ʋ ʋ so arzaka b'ʋ.
42020015	Ŋ n a nyasʋ, ŋnɩ bɔ m dɩvɛnsɩra ʋ b'ʋ toore ma, ŋn'a zɛ gər. Bɔ dɩvɛnsɩrazaa bɩ n n'a barɛ ŋ nɩ?
42020016	A zɛm bɩ bʋr, an b'a ka ŋnɩ dɩvɛnsɩra zibənno wɔɔ zɩnzɛ, an dɩvɛnsɩra bɩ ka a vantɔɔ ʋ." Kʋ ŋ naa ma bɩ, ŋ ʋ: "Ayy•••, kʋ naa bɩ ba y!"
42020017	Yeezuu n a nya ŋ lɛ an dɩga ŋ ma, an a hɩ ŋ nɩ, a ʋ: "Wosoci bɩ gʋrsɩra naa do jɩ m bɔ nɩ? Jaa kʋ cɛdonno a bɔ ʋ ŋn'a zo bɩ, bɩ y'a ba cɛ bɩ jaa wɩsɩ.
42020018	Kʋ gʋaa a do jaa bɩ do ra, hɩsɩga a zaa nawʋm. Bɩ, kʋ jaa bɩ do a da gʋaa ra, a hɔɔnsɩ an nawʋm."
42020019	Wosocikarɩnsaambɔɔ kan wosocɛmannɩbənno jɩtannɔ kɩ y'a karɛ a nyasʋrɛ ma b'ʋ lɛɛm, bɩ ŋ yɩ nyi bam zamaa bɩ m. Ŋ y'a jɩ ma mɩŋŋa, ŋn'a dɔ ŋ ʋ, hɔbɔkʋrɛnoom naa do da a ʋ awɔɔ tɔ ma.
42020020	Ŋ nɩ nyɩnta, ŋn'ɩ dundom Yeezuu zi, ŋnɩ gʋɔɔ nyɔɔ zi, ŋnɩ tɩrgabaa ka a ra. K'a ku a nyasʋ a meerbaa nɔ ʋ, a ka tara lɛɛzannɔ ʋ kan kʋzaa bɩ kɩ ʋ.
42020021	Ŋ laaka naa do da han: "Karɩnsaamba, wɔɔ dɔ ʋ ʋ, ɩbɩɩ ɩ meer bam, ɩ nɩ hɔ dɩndam kan sɩra kɩ, ɩ bɩr nyi bam gɔsɩ nɩ y, ɩ nɩ Woso zaa hɔ dɩndam kan a sɩra kɩ.
42020022	A a ga m k'ʋ Rɔm cir yawʋr ka gɛɛ, a n a ga nɩ?"
42020023	Yeezuu k'a ŋ zambʋ bɩ dɔ bɩ, a ʋ:
42020024	"K'a busoo ka m ʋ deem naa ʋ. Nka meer kan a tɔ kɩ nɩ busoo bɩ burə ʋ naa?" Ŋ n'a nyɩ bɔ ʋ, ŋ ʋ: "Rɔm cir hɔ m."
42020025	A n a hɩ ŋ nɩ, a ʋ: "K'a Rɔm cir tɔ hɔ ka ʋ, k'a hɔ kʋ Woso a so ʋ bɩ ka ʋ sɔ."
42020026	Ŋ n a da ma, ŋnɩ Yeezuu nyasʋ a meerbaa nɔ ʋ zamaa bɩ lɛɛ y. A nyɩbɔʋrɛ bɩ k'a a ka ŋ n zɛ kədə bɩ, ŋ zɛ pi.
42020027	Sadisɛɛnrɔ kʋ ŋ nɩ bɩsɩ kam gəəno mɩmbɔʋrɛ ma bɩ, ŋ gɔsɩnnɔ a zɔ Yeezuu ma, ŋn'a lar, ŋ ʋ:
42020028	"Karɩnsaamba, Moyiisi a gʋrsɩra ba wɔɔ minto, a ʋ: 'Kʋ gʋaa ga an a gʋ a lʋ ma b'a n nyɩ yɩ kan kɩ y, k'a danyɩ n a si an nyɩnɔ yɩ kan kɩ a minto.'
42020029	Gʋaa ɩ nyɩnta, a nyɩnɔ saanhɩna: Lɛɛkarɛzaa bɩ n lʋ sa an ga an a gʋ ma b'a n nyɩ yɩ kan kɩ y.
42020030	A hɩɩya hɔ bɩ n lʋ bɩ si,
42020031	a kaakʋ hɔ bɩ maam sɔ, an ta an nyɩnɔ saanhɩna rɔ wɔɔ ku. Ŋ haay gɩnga bɩ ŋ nɩ nyɩ yɩ kan lʋ bɩ kɩ y.
42020032	A nyarɛ ma bɩ, lʋ bɩ ga sɔ.
42020033	Bɩ, lʋ naa do, gəəno mɩmbɔʋrɛ dɔmɩm ʋ, nka hɔ m lʋ bɩ nɩ? Kʋ ŋ haay lʋ bɩ si bɩ?"
42020034	Yeezuu n a hɩ ŋ nɩ, a ʋ: "Zamaa naa do gʋɔɔ wɔɔ ɩ lannɔ gɛɛ yaarɔ sam.
42020035	Bɩ, gʋɔɔ kʋ ŋ y'a ga mɩmbɔʋrɛ m Woso mɩm ʋ, ŋnɩ zɛm bɩ mɩsɩrbaa ba durnya k'a nɩ zɛm bɩ nɔ ʋ rɔ wɔɔ, ŋ bɩ lʋ gɛɛ yar sam b'ʋ y.
42020036	Ŋ b'a dam ma ŋnɩ ga dɔ y, bala, ŋ bɔm kʋ ʋ kan malɛɛkarɔ kɩ. Woso nyɩnɔ m, kʋ ŋ y'a mɩm bɔ ʋ gəəno bire ʋ bɩ minto.
42020037	Moyiisi gəəno mɩmbɔʋrɛ bɩ hɩnka mɩŋŋa, bɩncɛ niŋŋə kʋ Wosoci nɩ tutugu mim dɩndaŋ ʋ b'ʋ, an nɩ Zuuba Woso birm Abraham Woso, Izakkɩ Woso, Zakɔɔb Woso.
42020038	Bɩ Woso bɩ, gəəno Woso bɛɛ y, mɩsɩɩrɔ Woso m, bala, hɔ haay mɩsɩr a minto."
42020039	Wosocikarɩnsaambɔɔ gɔsɩnnɔ meerbaa bɩ si, ŋ ʋ: "Karɩnsaamba, ɩ meer ba mɩŋŋa."
42020040	Ŋ bɩr yɛm dɔ k'a laaka da han mim sɩ ma y.
42020041	Yeezuu n a hɩ ŋ nɩ, a ʋ: "Wɔɔ y'a bam lɔ, ʋ a hɩ, ʋ ʋ: 'Krista bɩ, Davɩd Nyɩ' nɩ?
42020042	Kʋ Davɩd mɩŋŋa n'a hɩm laarɔ ci nɔ ʋ, a ʋ: Mɔɔ Zuuba Woso a hɩ mɔɔ Zuuba m: nyɩnta mɔɔ bɩsɩ ʋ,
42020043	an ta an dɔmɩm kʋ mɔɔ n'ɩbɩɩ jɩnnɔ wɔɔ bam gankarahɔ, k'ɩ gam ka ŋ la bɩ ku.
42020044	Naa y'a hɩnkarɛ a ʋ, Davɩd y'a birm 'Zuuba'. A nyɩnnɩ m lʋnlɔ kɛɛrɛ?"
42020045	Kʋ zamaa bɩ haay n'a tʋr kam bɩ, Yeezuu a hɩ karɩndanyɩnɔ wɔɔ m, a ʋ:
42020046	"K'a dundo a zi kan wosocikarɩnsaambɔɔ kʋ ŋ nɩ bɩmbɩr zabarɔ m nɔ wɔɔ kɩ. Ŋ gʋɔɔ yaadarɛ ŋʋa daasɩrɔ bire ʋ. Ŋ lɛɛkarɛ bɩncɛrɔ ŋʋa yaadarɛcɛrɔ ʋ, ŋ lɛɛkarɛ bɩncɛrɔ ŋʋa sɔ hɔbɩrɛ bɩncɛ ʋ.
42020047	Ŋ nɩ zonno hɔ yɔrɛ ŋ nɩ, ŋn'ɩ yaa jintoo dam, kʋ ŋ n'a yɩ. N yɩ ŋ dʋdɔ yarm, ŋnɩ hʋnhʋrlɛ yɩ gʋta an lɛ da."
42021001	Yeezuu k'a a mɩm busu bɩ, a arzakazannɔ yɩ, ŋn'ɩ busoo dam ganwʋrɛ mɔr ʋ.
42021002	A n zoro yɩ sɔ cicirzaa m, an tamma hɩɩya da ʋ.
42021003	A n a hɩ, a ʋ: "Sɩra mɔɔ n'a hɩrɛ awɔɔ m, zoro cicirzaa naa do a da ʋ an lɛ da ŋ nɩ haay.
42021004	Bala, nawɔnnɔ haay busoo k'an ta ŋ ʋ gʋta bɩ ŋ y'a bɔ ʋ ŋn'a da ganwʋrɛ mɔr b'ʋ, bɩ zoro bɩ busoo k'a n'a wɔ ʋ b'a ka haay."
42021005	Gɔsɩnnɔ kʋ ŋ nɩ Wosocɛ bɩ mim dɩndam, ŋn'a lɛ bɔrɛ a gʋɛrɛ ʋ, a jaarɔ wɔɔ mɩŋŋabaa ʋ, kan ganwʋrɛ kʋ ŋ y'a bankam bɩ kɩ bɩ, Yeezuu a hɩ ŋ nɩ, a ʋ:
42021006	"Dɔmɩm ta ʋ an nɩ zɛm, hɔ k'awɔɔ n n'a yɩm naa, jaarɔ wɔɔ bɩ gɔɔtam kʋ burə ʋ y, ŋ haay wurgəm."
42021007	Ŋ n a lar, ŋ ʋ: "Karɩnsaamba, naa zɛm brɔ? Bɩ makra kara n nɩ naa dɔmɩm hɩnkarɛ?"
42021008	A n a hɩ, a ʋ: "K'a dundo a zi, a b'a ka ŋnɩ braba a nɩ y, bala, gʋɔɔ gʋta zɛm b'a hɩ mɔɔ tɔ m, ŋ ʋ: Awɔɔ m Krista, gɛɛ: Dɔmɩm a ku. A bɩ zu ŋ ʋ y.
42021009	K'awɔɔ bɩ yar barɛ mim ma, tara gʋɔɔ n wuti kan a cinno kɩ, a da bɩ bɔ ʋ y. Bala, pakra m kʋ bɩ n lɛɛ ka an bʋr, b'a nyarɛ bɛɛ m bɩ lɛɛm y."
42021010	A a ya, an a hɩ ŋ nɩ, a ʋ: "Tararɔ wutim kan kʋ kɩ yar m, tara cinno n wuti kan kʋ kɩ.
42021011	Tara hinkəre gʋta zɛm bɩ nyɩnta ʋ, yaaba bʋnyaarɔ kan nɔ kɩ zɛm bɩ nyɩnta ʋ bɩncɛ-bɩncɛ. Hɔɔrɔ bam ŋnɩ nyibəə gʋta da gʋɔɔ ma, kan makrarɔ gʋtɔɔ kʋ ŋ y'a to brama kɩ."
42021012	"Bɩ, an nɩ lɛɛ kam naa haay lɛɛ bɩ, n y'awɔɔ gʋrm, n nɩ fɩr ka awɔɔ ma, n y'a karɛ, n n'awɔɔ dʋdɔ ka sokʋmacɛrɔ ʋ, n n'awɔɔ du lɔnnɔcɛ ʋ, n tarɛ awɔɔ m cinno kan lɛɛzannɔ kɩ taa mɔɔ tɔ ma.
42021013	Bɩ n nɩ nyɩntarɛ awɔɔ kasɛtɩ karɛ dɔmɩm mɔɔ minto.
42021014	Bɩ, a bɩ lɛɛ ka a a hɔɔn da minno nɔɔn duro nyɩbɔʋrɛ ma y.
42021015	Bala, mɔɔ meerbaa dɔrɛ kan hɔɔn kɩ karɛ awɔɔ ʋ, b'awɔɔ jɩnnɔ wɔɔ gʋaa deem b'a dam ma an awɔɔ meerbaa nyɩ bɔ ʋ, gɛɛ, an bɩsɩ ka ma y.
42021016	Awɔɔ mɩŋŋɔɔ zɩrɔ kan a dɔɔ kɩ, awɔɔ danyɩnɔ kɩ, awɔɔ dogʋɔɔ kɩ, awɔɔ gʋaasɩbɔɔ kɩ, n n'awɔɔ nyasʋrɛ, bɩ, ŋ y'awɔɔ gɔsɩnnɔ zɩnzɛm.
42021017	Gʋaa haay sɔrɛ awɔɔ m mɔɔ tɔ ma.
42021018	Bɩ, awɔɔ minkə deem taan••• bɩ nyaanɩm awɔɔ mim ʋ y.
42021019	Awɔɔ tʋntɔʋrɛ n nɩ mɩsɩrbaa karɛ awɔɔ ʋ."
42021020	"K'awɔɔ bɩ Zerizalɛm yɩ yarbənno n bɩr ma, k'a dɔ a ʋ, a wurgəre dɔmɩm a zɔ.
42021021	Kʋ gʋɔɔ kʋ ŋ nɩ Zidee ʋ rɔ wɔɔ n a si, ŋnɩ ta ciro ʋ, gʋɔɔ kʋ ŋ nɩ tara nɔ ʋ rɔ wɔɔ n bɔ, gʋɔɔ kʋ ŋ nɩ bɔlɛɛmarɔ ʋ rɔ wɔɔ, ŋ bɩ gasʋ tara nɔ ʋ y!
42021022	Woso heerbusu dɔmɩm m dɔmɩnnɔ wɔɔ duro m, bɩ hɔ haay kʋ n y'a gʋrsɩra ba Wosoci ʋ bɩ n nɩ kʋ yɩŋ ʋ.
42021023	A pakra bam lannɔ jɩsɩzannɔ kan lannɔ kʋ ŋ nɩ nyɔ karɛ a nyɩnɔ ʋ rɔ wɔɔ kɩ m dɔmɩnnɔ wɔɔ duro ʋ, bala, cicir gʋta y'a dam tara bɩ ra kan heerbusu gʋta kɩ zamaa bɩ minto.
42021024	N gʋɔɔ gʋta zɩnzɛm kargʋrɔ m, ŋ gɔsɩnnɔ gʋrm lɔmbaa nɔ ʋ do haay bire ʋ, do vantɔɔ tʋntɔm Zerizalɛm la an ta an do vantɔɔ wɔɔ dɔmɩm bɩ nyarɛ ku."
42021025	"Makrarɔ nyɩntaŋ ʋ woso kan mom kɩ monyaarɔ kɩ nɔ ʋ. Tara burə ʋ, do haay gʋɔɔ nyɩntam kɔrɛ nɔ ʋ, ŋ b'a banjɩ dɔrɛ y, higʋta paŋŋa kan a kurəro tatʋr kɩ tɔ ma.
42021026	Gʋɔɔ n'a mom, hoonsi n ta ŋ lɛ hɔ k'a nɩ zɛm tara burə ʋ bɩ hɔɔndarɛ nɔ ʋ. Bala, n brama paŋŋazannɔ hinkəm.
42021027	Bɩ kur bɩ, ŋ Gʋaanyɩ bɩ yɩrɛ an bɩr zɛm warkʋ nɔ ʋ kan paŋŋa gʋta kɩ, cirbəə kɩ."
42021028	"Kʋ minno nɔɔn duro haay bʋr ŋn'ɩ barɛ, k'a a bɔɔta a dɩga brama, awɔɔ bʋmbɔrɛ a zɔ."
42021029	A n hɔbɔkʋrɛnoom da ŋ nɩ, a ʋ: "K'a dɩga sɔɔn kan gɔrɔ haay kɩ ma.
42021030	K'awɔɔ yɩ ŋn'ɩ lɛɛ daa darɛ, awɔɔ dɔ mɩŋŋa a ʋ, siire a zɔ.
42021031	A maam sɔ kan awɔɔ kɩ. K'awɔɔ bɩ naa yɩ an nɩ zɛrɛ, k'a dɔ a ʋ: Woso cirbəə b'a zɔ.
42021032	Sɩra mɔɔ n'a hɩrɛ awɔɔ m, zamaana naa do bɩ cenim kʋ nawɔnnɔ haay bɛɛ ba y.
42021033	Brama kan tara kɩ cenim, bɩ mɔɔ meerbaa bɩ bɩ cenle y."
42021034	"K'a dundo a zi, a b'a heer gore da ʋ kan bɛɛ mire waasɩ kɩ, hɔ bɩ gʋta kɩ, kan durnya minno hɔɔndarɛrɔ kɩ y, kʋ dɔmɩm naa do bɩ daata zɛ awɔɔ ra y,
42021035	amba zaŋŋa hɔ bɩ nɩ y. Bala, a y'a kum gʋaa haay k'a nɩ tara burə ʋ ra.
42021036	A b'a zuu ʋ y, k'a yaa da dɔmɩm haay, k'a a da ma, a bɔ lɛm hɔ haay k'a nɩ zɛm bɩ ma, k'a jɩm brama, Gʋaanyɩ bɩ lɛɛ."
42021037	Dɔmɩm haay Yeezuu tɩr ta an aa hɔ dɩnda Zerizalɛm Wosocɛ ʋ. Bɩ, yirbəə haay a tɩr bɔ, an ta ci kʋ n n'a birm Oliviyee ci bɩ ra, dɔ n tɩr mɩ m b'ʋ.
42021038	Bɩ wutigʋta nɩ, zamaa bɩ tɩr ta zi Wosocɛ ʋ b'ʋ, ŋn'aa a tʋr ka ma.
42022001	Bur kʋ n n nyʋnyɔɔ da ma cibsa kʋ n a birm pakkɩ bɩ y'a zɔm.
42022002	Wosocɛmannɩbənno jɩtannɔ kan wosocikarɩnsaambɔɔ kɩ y'a kam zaa k'a n'a sam k'a a ku a zɛ bɩ ma. Bala, ŋ yɩ nyi bam gʋɔɔ wɔɔ m.
42022003	Bɩ, Sʋtaana gasʋ karɩndanyɩnɔ bueerehɩɩyɔɔ wɔɔ gʋaa deem heer ʋ. Zidas m, gʋaa kʋ n n'a birm Iskarɩyɔtɩ bɩ m.
42022004	A n ta, an aa a dɩnda kan wosocɛmannɩbənno jɩtannɔ wɔɔ kɩ, kan Wosocɛ dɔmazannɔ cinno wɔɔ kɩ, hɔ k'a n'a bam k'a Yeezuu nyasʋ a ka ŋ ʋ.
42022005	Bɩ ŋ heer nyɔɔ gʋta ŋn'a dɩnda kan kʋ kɩ, ŋ ʋ: k'a busoo ka ʋ.
42022006	Bɩ, Zidas yɛ sɔ, an n'a kam dɔmɩm k'a n'a dam ma, an Yeezuu nyasʋ a ka ŋ ʋ bɩ ma, kʋ zamaa bɩ b'a dɔ y.
42022007	Bur kʋ n n nyʋnyɔɔ da ma cibsa, n nɩ pakkɩ sinnyɛɛm mannɩ bam ma bɩ dɔmɩm a zɔ.
42022008	Yeezuu n Pɩyɛɛr nyɔɔ kan Zaan kɩ an a hɩ ŋ nɩ, a ʋ: "K'a ta, a yaa pakkɩ cibsa hɔbɩrɛ bɩ banka k'ʋ b'a bɩ."
42022009	Ŋ n a lar, ŋ ʋ: "Ɩbɩɩ lɛ n taa k'ʋ aa hɔbɩrɛ bɩ banka ka?"
42022010	A n a nyɩ bɔ ŋ n'ʋ, a ʋ: "K'a dɩga a, k'awɔɔ gasʋ tara nɔ ʋ b'ʋ, awɔɔ gʋaayar deem zɛŋ ʋ, an gər busu kan hi kɩ, k'a zu kʋ ʋ kan kɩ, a gasʋ har k'a nɩ gasʋŋ ʋ b'ʋ.
42022011	K'a hɩ har bɩ zaa m, a ʋ: Karɩnsaamba y'ɩbɩɩ larm: saanɔɔcɛ ɩ ka, kʋ m bɩ pakkɩ hɔbɩrɛ bɩ kan m karɩndanyɩnɔ wɔɔ kɩ?
42022012	A cɛ gʋta hɩnkarɛ awɔɔ m mim ʋ, n nɩ mɔrlɔ wɔɔ banka haay, bɩncɛ bɩ do ʋ, awɔɔ n nɩ pakkɩ hɔbɩrɛ bɩ bankaŋ ʋ."
42022013	Ŋ n ta, ŋn'a hɔ haay k'a a hɩ bɩ yɩ, ŋnɩ pakkɩ hɔbɩrɛ bɩ ba.
42022014	Wakatɩ bɩ k'a a ku bɩ, Yeezuu yaa nyɩnta kan a zibəəzannɔ wɔɔ kɩ, k'a hɔbɩrɛ bɩ bɩ.
42022015	A n a hɩ ŋ nɩ, a ʋ: "Mɔɔ ŋʋa gʋta kʋ m pakkɩ hɔbɩrɛ naa do bɩ kan awɔɔ kɩ, kʋ m bɔkarɛ m fɩr yɩ.
42022016	Bala, mɔɔ y'a hɩrɛ awɔɔ m: mɔɔ bɩ m yarɛ m hɔbɩrɛ naa do bɩ fɩɩga y, k'a mim m tolle ba an kʋ yɩ Woso cirbəə nɔ ʋ."
42022017	A n hɔmire sa, an yaa da Woso m barka, an a hɩ ŋ nɩ, a ʋ: "K'a si a a mi kan kʋ kɩ.
42022018	Bala, mɔɔ y'a hɩrɛ awɔɔ m: a nya her mɔɔ bɩ m yarɛ m dɩvɛn mi dʋntɔ y, an ta an Woso cirbəə bɩ zɛrɛ dɔmɩm ku."
42022019	A n bɔkarɛ an bur sa, k'a yaa da Woso m barka an a nya bɩ, a a zɩnzɛ ra an a ka ŋ ʋ, an n'a hɩrɛ, a ʋ: "Mɔɔ mɛ m naa, [mɔɔ n a ka awɔɔ minto. K'a naa ba mɔɔ tɔdaanɔʋ minto."
42022020	Hɔbɩrɛ bɩ kur bɩ, a hɔmihɔ sa an a ba maam sɔ, an a hɩ ŋ nɩ, a ʋ: "Hɔmire naa do gʋaasɩbabaa daa hɔmire m. Mɔɔ ma m, an a lo awɔɔ minto.]"
42022021	"K'a tʋr ka, gʋaa k'a nɩ mɔɔ nyasʋm k'a mɔɔ ka bɩ, a ɩ hɔbɩrɛ bɩncɛ ʋ naa ʋ kan mɔɔ kɩ.
42022022	Sɩra m, Gʋaanyɩ bɩ zɛm bɩ ga, amba Woso lɛɛ ka an a hɩ bɩ m. Bɩ, kʋsɩ ɩ kan gʋaa k'a nɩ mɔɔ nyasʋm k'a mɔɔ ka bɩ kɩ."
42022023	Bɩ, karɩndanyɩnɔ wɔɔ a sɩŋŋɩda sa ŋn'ɩ kʋ larm: "Wɔɔ bireyaa ʋ naa ʋ, nka n nɩ mim naa do barɛ?"
42022024	Ŋ wuti bɩsɩkarɛ vanta m kan kʋ kɩ, k'a a dɔ nka m jɩtaarɛ gɛ.
42022025	Yeezuu n a hɩ ŋ nɩ, a ʋ: "Do vantɔɔ cinno ɩ cirbəə bɩm ŋn'a so a tarazannɔ ʋ, bɩ cinno wɔɔ y'a kam gʋɔɔ kʋ ŋ y'a so ŋ ʋ rɔ wɔɔ nɩ ŋ birm: mimmɩŋŋabənno.
42022026	B'awɔɔ kan kʋ kɩ, a b'a ba maam y. Bɔ n jɩtaarɛ awɔɔ bireyaa ʋ bɩ, k'an a ba awɔɔ dam poore. Bɔ y'a so awɔɔ ʋ bɩ, k'an a ba awɔɔ zibəənyɩ.
42022027	Nka m jɩtaarɛ paan•••? Bɔ ɩ nyɩnta an nɩ hɔbɩrɛ bɩm bɩ m gɛɛ, bɔ ɩ hɔbɩrɛ sa an n'a kam bɩ nɩ? Mɔɔ ʋ: bɔ ɩ nyɩnta an nɩ hɔbɩrɛ bɩm bɩ m. Bɩ, mɔɔ y'awɔɔ bireyaa ʋ am zibəənyɩ hɔ bɩ m."
42022028	Awɔɔ, awɔɔ gɔɔta kan mɔɔ kɩ dɔmɩm haay m cicir nɔ ʋ.
42022029	Bɩ y'a ka mɔɔ nɩ cirbəə bɩncɛ bankam awɔɔ minto, amba mɔɔ Zɩ a banka mɔɔ minto bɩ m.
42022030	K'a a da ma, a b'a zɛ kʋ ra kan mɔɔ kɩ a hɔ bɩ, a hɔ mi mɔɔ cirbəə bɩ nɔ ʋ. K'a a da ma sɔ a nyɩnta cirbəəduuro ra, a Israyɛl do bueerehɩɩyɔɔ wɔɔ dʋdɔ yar.
42022031	Bɩ, Zuuba a hɩ, a ʋ: "Sɩmɔɔn, Sɩmɔɔn, Sʋtaana a yɛ k'awɔɔ daŋŋa am hɔyaa hɔ bɩ m.
42022032	Bɩ mɔɔ yaa da ɩbɩɩ minto k'ɩbɩɩ sɩrakarɛ b'a da jɩm ʋ y. Bɩ k'ɩbɩɩ ɩ bɔ ɩ bʋr mɔɔ zi, k'ɩ danyɩnɔ heer ba kookoo."
42022033	Pɩyɛɛr n a nyɩ bɔ ʋ, a ʋ: "Zuuba, mɔɔ yɛ kʋ m ta kan ɩbɩɩ kɩ lɔnnɔcɛ ʋ. Baa kʋ zɛ m sɔ, mɔɔ yɛrɛ m ga kan ɩbɩɩ kɩ."
42022034	Bɩ Yeezuu a hɩ, a ʋ: "Pɩyɛɛr, mɔɔ y'a hɩrɛ ɩbɩɩ m, ɩbɩɩ bɩsɩ kam gum naa ʋ, ɩ ʋ: ɩbɩɩ n mɔɔ dɔ y, gallɛm kaakʋ, koo n bɔkarɛ an baa da."
42022035	A n a hɩ ŋ nɩ, a ʋ: "Kʋ mɔɔ awɔɔ nyɔɔ, awɔɔ n busoohɛra sa y kan bɔɔn kɩ, kʋsɔrɔ kɩ bɩ, bɔ ɩ kʋrɔ awɔɔ ʋ?" Ŋ n a nyɩ bɔ ʋ, ŋ ʋ: "Hɔsɩ."
42022036	A n a hɩ ŋ nɩ, a ʋ: "Naa ma kɛɛrɛ bɩ, gʋaa k'a nɩ busoohɛra m bɩ, k'an a sa; Gʋaa k'a nɩ bɔɔn m bɩ, k'an a sa sɔ. Gʋaa k'a ba kargʋ m bɩ, k'an a huu hɛɛ an a si m.
42022037	Bala, mɔɔ y'a hɩrɛ awɔɔ m: mim niŋŋə kʋ n y'a gʋrsɩra ba Wosoci nɔ ʋ mɔɔ minto bɩ kʋ yɩm: 'N y'a lɛ sa n a da mimbʋnyaabənno barla.' Bɩ sɩra m, hɔ niŋŋə kʋ n y'a gʋrsɩra ba mɔɔ minto bɩ kʋ yɩm."
42022038	Ŋ n a hɩ, ŋ ʋ: "Zuuba, kargʋrɔ hɩɩyɔɔ ba n na." A n a nyɩ bɔ ŋ nʋ, a ʋ: "A bʋrbɔ."
42022039	Yeezuu bɔ an ta Oliviyee ci mim ʋ, amba a tɩr a bam bɩ m. A karɩndanyɩnɔ wɔɔ n zu kʋ ʋ kan kɩ.
42022040	K'a lee ku bɩncɛ b'ʋ bɩ, a a hɩ ŋ nɩ, a ʋ: "K'a yaa da, a yaa n a do makra nɔ ʋ."
42022041	A n a jɛ bɔ ŋ ma, an ta lɛɛ poore, an a kukurə zɛ, an nɩ yaa darɛ, a ʋ:
42022042	"M Zɩ, k'ɩ lɛ taa k'ɩ fɩr naa do gʋ mɔɔ ma, kan bɩ kɩ haay ɩ bɩ mɔɔ hɔɔnhɔ ba y, ɩ hɔ ba!" [
42022043	Bɩ ma bɩ, malɛɛka y'a to arzana ʋ, an b'a hɩnka m, an a paŋŋa da ra.
42022044	Yeezuu nɩ zoo kaŋŋɩda bam a heer ʋ, an n'a tʋntɔŋ ʋ kan yaadarɛ kɩ, a lɛɛmaa n'a ba am macina hɔ bɩ m, an nɩ surm tara ʋ.]
42022045	K'a yaa bɩ da bɩ, a wuti, an bʋr a karɩndanyɩnɔ wɔɔ zi, an bɩ dɩga a ŋ hinceem ba heerzarlɛ nɔ ʋ.
42022046	A n ŋ lar, a ʋ: "Bɔ minto m, awɔɔ nɩ hinceem barɛ? K'a wuti, a yaa da k'a b'a do makra nɔ ʋ y!"
42022047	Kʋ Yeezuu gɔɔta an nɩ meer bam bɩ, gʋaa cir gʋta bʋr. Iskarɩyɔtɩ Zidas bɩ, karɩndanyɩnɔ bueerehɩɩyɔɔ wɔɔ gʋaa deem b'ɩ nyɩnta gʋaa cir gʋta bɩ lɛɛ, an a zɔ Yeezuu ma k'a yaa da m.
42022048	Yeezuu n a hɩ m, a ʋ: "Zidas, yaa ɩ n'a dam Gʋaanyɩ bɩ m kan daʋrɛ kɩ, k'ɩ zambʋ ba ma gɛ?"
42022049	Bɔɔ ɩ nyɩnta kan Yeezuu kɩ rɔ wɔɔ kʋ ŋ hɔ k'a n'a bam k'a nyɩnta ʋ bɩ yɩ bɩ, ŋ y'a lar, ŋ ʋ: "Zuuba, ʋ ŋ zɛ kargʋ m gɛ?"
42022050	Bɩ ŋ gʋaa deem wosocɛmannɩbər jɩtaarɛ zibəənyɩ sakʋ an a bɩsɩ tʋr gʋ ma.
42022051	Bɩ Yeezuu a hɩ ŋ nɩ, a ʋ: "K'a to maam." A n bɔkarɛ an a wɔ da gʋaa bɩ tʋr bɩ ma, an a waa.
42022052	Yeezuu n a bɔ, an a hɩ wosocɛmannɩbənno jɩtannɔ wɔɔ m, kan Wosocɛ dɔmazannɔ cinno kɩ, kan gʋɔɔgusinno kʋ ŋ bʋr k'a b'a nyasʋ rɔ wɔɔ kɩ m, a ʋ: "Awɔɔ bʋr kan kargʋrɔ kɩ, bannɔ kɩ, ɩ ʋ, ta awɔɔ nawʋm koor nyasʋ jɩ ʋ.
42022053	Bɩ mɔɔ nyɩnta kan awɔɔ kɩ dɔmɩm haay Wosocɛ ʋ, b'awɔɔ n a wɔ da mɔɔ ma y. Naa ma bɩ, awɔɔ wakatɩ m kan monsigə cir bɩ hɔ kɩ."
42022054	Kʋ ŋ Yeezuu nyasʋ bɩ, ŋ y'a gaa, ŋnɩ ta m wosocɛmannɩbər jɩtaarɛ bɩ har ʋ. Pɩyɛɛr n zu a jɛ ʋ laatʋ, an ta.
42022055	N nɩ sɛ hɛ hallu bireyaa ʋ, ŋnɩ nyɩnta b'ʋ. Pɩyɛɛr n ta, an aa nyɩnta ŋ bireyaa ʋ sɔ.
42022056	Zibəənyɩlʋ k'a a yɩ an nɩ nyɩntam sɛ bɩ lɛ ma b'ʋ bɩ, a dɩga a sɩɩ•••, a ʋ: "Gʋaa naa do nyɩnta kan kɩ sɔ!"
42022057	Bɩ Pɩyɛɛr bɩsɩ ka, a ʋ: "Lʋ, mɔɔ n a dɔ y."
42022058	K'a yɩ poore bɩ, gʋaa vanta n a yɩ, an a hɩ, a ʋ: "ɩbɩɩ sɔ, ŋ gʋaa deem n'ɩbɩɩ m!" Pɩyɛɛr n a nyɩ bɔ gʋaa bɩ nʋ, a ʋ: "Ayy•••, ŋ gʋaa deem bɛɛ n mɔɔ nɩ y!"
42022059	K'a maasɩrɛ ba an wakatɩ deem ku bɩ, gʋaa vanta a ya, an a hɩ, an so ra, a ʋ: "Sɩra m, gʋaa naa do nyɩnta kan kɩ! Galilee gʋaa m."
42022060	Pɩyɛɛr n a nyɩ bɔ ʋ, a ʋ: "Gʋaa, mɔɔ n a dɔ kʋ bɔ ɩbɩɩ ʋ k'ɩ hɩ y!" Lɛɛm bɩ, k'a gɔɔta an nɩ meer bam bɩ, koo n baa da.
42022061	Zuuba n a bɔ, an dɩga Pɩyɛɛr ma. Pɩyɛɛr n mim niŋŋə kʋ Zuuba a hɩ m bɩ tɔ da a nɔ ʋ: ɩbɩɩ bɩsɩ kam mɔɔ ma her gallɛm kaakʋ, ɩ ʋ: ɩbɩɩ n mɔɔ dɔ y, koo n bɔkarɛ an baa da.
42022062	A n bɔ garga ra, an nyi ka kan heerzarlɛ kɩ.
42022063	Gʋɔɔ kʋ ŋ nɩ dɔm Yeezuu ma rɔ wɔɔ ɩ yaa wʋm ma, ŋn'a zɛm.
42022064	Ŋ n pɛɛra sa, ŋn'a ku a meer la, ŋn'a lar, ŋ ʋ: "Wosolɛsinnɩsorazaa n'ɩ mɩ. Nka y'ɩbɩɩ zɛ, a hɩ?"
42022065	Ŋ n bɔkarɛ ŋnɩ sʋnsɔ do haay wʋ Yeezuu ma.
42022066	Woso k'a haan bɩ, tara bɩ jɩtannɔ kan wosocɛmannɩbənno kɩ, wosocikarɩnsaambɔɔ kɩ a so kʋ ma, ŋnɩ Yeezuu gaa, ŋnɩ bʋr m a dʋdɔkarɛ bɩncɛ ʋ.
42022067	Ŋ n a hɩ m, ŋ ʋ: "Kʋ Krista n'ɩbɩɩ m, k'ɩ hɩ ʋ m!" A n a nyɩ bɔ ŋ nʋ, a ʋ: "Kʋ mɔɔ hɩ awɔɔ m, awɔɔ b'a sim mɔɔ nɩ y.
42022068	Bɩ, kʋ mɔɔ laaka da awɔɔ han sɔ, awɔɔ b'a nyɩ bɔm mɔɔ nʋ y.
42022069	Bɩ, naa ma kɛɛrɛ bɩ, Gʋaanyɩ bɩ y'aa nyɩnta Woso paŋŋazaa bɩsɩ ʋ."
42022070	Ŋ haay n a hɩ, ŋ ʋ: "Bɩ minto bɩ, Woso Nyɩ n'ɩbɩɩ m na?" A n a nyɩ bɔ ŋ nʋ, a ʋ: "Awɔɔ hɩ, a m mɔɔ m."
42022071	Bɩ, ŋ haay a hɩ, ŋ ʋ: "Kasɛtɩzannɔ zibəə ta wɔɔ ma ra! Wɔɔ mɩŋŋɔɔ a lɛ mim bɩ ma."
42023001	Bɩ sokʋma zannɔ wɔɔ wuti, ŋnɩ Yeezuu gaa, ŋnɩ ta m Pɩlatɩ taa.
42023002	Ŋ nɩ bɔkarɛ, ŋn'a sɩŋŋɩda sa, ŋnɩ mim ka ra, ŋ ʋ: "Wɔɔ sʋr gʋaa naa do ra, an nɩ wɔɔ tara gʋɔɔ nyʋnnyɔɔrɛ, an n'a tarɛ ŋ nɩ tolle, a ʋ: ŋ bɩ Rɔm cir yawʋr ka y. A n a ya, an n'a hɩrɛ, a ʋ: Awɔɔ m Krista, cir n'awɔɔ m."
42023003	Pɩlatɩ n a lar, a ʋ: "Zɩɩfʋrɔ cir n'ɩbɩɩ m nɩ?" Yeezuu n a hɩ, a ʋ: "Ɩbɩɩ mɩŋŋa y'a hɩ."
42023004	Pɩlatɩ n a hɩ wosocɛmannɩbənno jɩtannɔ wɔɔ m kan zamaa bɩ kɩ, a ʋ: "Mɔɔ n gʋaa naa do kʋrɔma yɩ y."
42023005	Bɩ, ŋ so ra, ŋ n'a hɩ, ŋ ʋ: "A mɩŋŋa nɩ gʋɔɔ wɔɔ nyʋnnyɔɔrɛ a hɔdɩndarɛ nɔ ʋ. A sɩŋŋɩda a sa Galilee ʋ, an bɔ Zidee ʋ, an bɔkarɛ an lee ku naa ʋ."
42023006	Pɩlatɩ k'a naa ma bɩ, a laaka da, a ʋ: "Gʋaa bɩ Galilee gʋaa m gɛ?"
42023007	K'a a dɔ a ʋ, Hɩrɔɔdɩ gʋrga gʋaa m bɩ, a a nyɔɔ Hɩrɔɔdɩ zi. Bɩ nyɩnta Zerizalɛm ʋ dɔmɩm bɩ do ʋ.
42023008	Hɩrɔɔdɩ k'a Yeezuu yɩ bɩ, a heer nyɔɔ gʋta, bala, a a ŋʋa k'a yɩ a dɔmɩm laatʋ. Bala, a a mim ma, an n'a hɔɔn dam k'an hoser ba k'a yɩ.
42023009	A hɔ gʋta laaka da han, bɩ Yeezuu n a nyɩ bɔ ʋ y.
42023010	Wosocɛmannɩbənno jɩtannɔ kan wosocikarɩnsaambɔɔ wɔɔ kɩ nyɩnta b'ʋ, ŋnɩ ŋʋaar ba, ŋn'a karɛ a lɛ m kan a paŋŋa jire kɩ.
42023011	Bɩ, Hɩrɔɔdɩ a zɛ kʋ ra kan a dɔmazannɔ wɔɔ kɩ, ŋnɩ Yeezuu zɛ, ŋnɩ yaa wʋ ma, ŋnɩ cicir ka ma, ŋnɩ cinno huu du ma. Hɩrɔɔdɩ n a ka, ŋn'a wusigəm ŋnɩ ta m Pɩlatɩ zi.
42023012	Hinni bɩ do ʋ bɩ, Pɩlatɩ kan Hɩrɔɔdɩ kɩ kʋ ŋ nyɩnta kʋ jɩnnɔ wɔɔ, ŋ gʋaasɩbabaa da kʋ ma.
42023013	Bɩ kur bɩ, Pɩlatɩ wosocɛmannɩbənno jɩtannɔ wɔɔ bir, kan cinno vantɔɔ wɔɔ kɩ, gʋɔɔ wɔɔ kɩ,
42023014	an a hɩ ŋ nɩ, a ʋ: "Awɔɔ gʋaa naa do gaa a b'a ka mɔɔ ʋ, a ʋ: gʋɔɔ an nɩ ŋ nyʋnnyɔɔm. Bɩ mɔɔ lar awɔɔ taa naa ʋ, bɩ mɔɔ n hɔsɩ yɩ, an a ba, an bʋnyaa amba awɔɔ hɩ bɩ nɩ y.
42023015	Hɩrɔɔdɩ n hɔsɩ yɩ sɔ y, an a wusigə mɔɔ zi. Gʋaa bɩ n hɔsɩ ba an a ga zɛ nɩ y.
42023016	Bɩ k'a yɩ ncɩnaaʋ, mɔɔ y'a kam ŋn'a hʋnhʋr mɩŋŋa, m bɔkarɛ, m a to." [
42023017	Pakkɩ cibsa haay, pakra m kʋ Pɩlatɩ n ŋ hɔɔnhɔ lɔ deem bɔ an a ka ŋ ʋ.]
42023018	Bɩ y'a ka, gʋɔɔ wɔɔ n a zɛ kʋ ra haay, ŋn'ɩ zee dam: "K'a gʋaa naa do zɛ, k'a Barabas bɔ a ka wɔɔ ʋ."
42023019	Barabas bɩ nyasʋ ŋ y'a ʋ, ŋn'a du lɔnnɔcɛ ʋ, nyaa k'a zɛ an a da tara nɔ ʋ, an gər zɛ bɩ minto.
42023020	Pɩlatɩ n a ya, an meer ba kan gʋɔɔ wɔɔ kɩ k'a Yeezuu to.
42023021	Ŋ haay n zee da, ŋ ʋ: "K'a wɔ gɔdarkʋra ma! K'a wɔ gɔdarkʋra ma!"
42023022	Pɩlatɩ a ya, an ŋ lar a gallɛm kaakʋ hɔ ma, a ʋ: "Bɔ a ba an bʋnyaa? Kʋ mɔɔ m, mɔɔ n hɔsɩ yɩ an a ba, an a ga zɛ nɩ y. K'a maam nɩ, mɔɔ y'a kam, ŋn'a hʋnhʋr, m bɔkarɛ m a to."
42023023	Ŋ n a gu, ŋn'a hɩ ŋn'ɩ som la kan zee kɩ, ŋ ʋ: "K'a wɔ gɔdarkʋra ma!" Gʋɔɔ wɔɔ haay kʋ ŋ bʋgʋr bɩ n maam-maam bɩ, ŋ bʋr Pɩlatɩ la.
42023024	Pɩlatɩ n dʋdɔ bɩ yar amba ŋ lɛ n taa bɩ m.
42023025	Bɩ, a gʋaa niŋŋə k'a yar ba, an gər zɛ, ŋn'a nyasʋ, ŋn'a du bɩ to, amba ŋ y'a yɛ bɩ m. A n bɔkarɛ an Yeezuu to yarbənno m, kʋ ŋ n'a hɔɔnmim ba m.
42023026	Kʋ yarbənno wɔɔ Yeezuu nyasʋ, ŋn'ɩ tam nɩ bɩ, ŋ Sirɛnnɩ gʋaa deem kʋ n n'a birm Sɩmɔɔn bɩ zɛ ʋ, an a to poo ʋ an nɩ zɛm, ŋn'a nyasʋ, ŋn'a da gɔdarkʋra bɩ busure ʋ k'an zu Yeezuu jɛ ʋ.
42023027	Zamaa gʋta zu a jɛ ʋ kan lannɔ kɩ. Lannɔ wɔɔ n zɛnyi da ʋ Yeezuu tɔ ma.
42023028	Yeezuu n a bɔ, an a hɩ ŋ nɩ, a ʋ: "Zerizalɛm lannɔ, a bɩ nyi ka mɔɔ tɔ ma y. K'a nyi ka a mɩŋŋɔɔ tɔ ma an lɛ da, kan a nyɩnɔ kɩ.
42023029	Bala, dɔmɩm ta ʋ an nɩ zɛm, n nɩ zɛm b'a hɩ, ŋ ʋ: mimbirenyɩntazannɔ m lannɔ kʋ cɩnarɔ m, kan lannɔ kʋ ŋ bɩr nyɩnɔ yɩm cɩna rɔ wɔɔ kɩ m, kan bɔɔ ɩ nɩ nyɔ ka nyɩnɔ ʋ rɔ wɔɔ kɩ.
42023030	Dɔmɩm bɩ do ʋ bɩ, n y'a hɩm ciro m: K'a da wɔɔ ra, ŋn'a hɩ dimbirlɔ m: K'a ku wɔɔ ra.
42023031	Bala, kʋ n y'a bam gɔ butur m ncɩnaaʋ, a zɛm bɩ nyɩnta gɔ gər ma lɔ?"
42023032	Ŋ bibiiro gaa hɩɩya k'a yaa nɩ ŋ zɛ kan kɩ.
42023033	Kʋ ŋ yaa lee ku bɩncɛ kʋ n n'a hɩm ma: 'Minkorgo' bɩ, yarbənno yaa a wɔ gɔdarkʋra ma b'ʋ kan bibiiro hɩɩyɔɔ wɔɔ kɩ. Deem a bɩsɩ, deem a jɩsa.
42023034	Yeezuu n a hɩ, a ʋ: "M Zɩ, sugur ka ŋ ʋ, bala hɔ kʋ ŋ n'a bam bɩ, ŋ n a jɩ dɔ y." Bɩ jɛ ʋ bɩ, ŋ n pʋɛɛga da a huuro wɔɔ ma, ŋnɩ ŋ jir kan kʋ kɩ.
42023035	Zamaa bɩ n jɩm b'ʋ, an nɩ dɩgam. Tara cinno wɔɔ nɩ yaa wʋm ma, ŋn'a hɩrɛ, ŋ ʋ: "A gɔsɩnnɔ bʋmbɔ. Kʋ Krista kʋ Woso a bɔ ʋ bɩ n'awɔɔ nɩ, k'an a mɩŋŋa bʋmbɔ a zim."
42023036	Yarbənno wɔɔ nɩ yaa wʋm ma sɔ. Ŋ y'a zɔ, ŋnɩ bɛɛ hɛɛnr ka ʋ, ŋn'a hɩ, ŋ ʋ:
42023037	"Kʋ zɩɩfʋrɔ cir n'ɩbɩɩ m, k'ɩ ɩ mɩŋŋa bʋmbɔ ɩ zim."
42023038	Ŋ nɩ warga deem zeŋŋə a mim la, ŋn'a gʋrsɩra ba ncɩnaaʋ, ŋ ʋ: "Zɩɩfʋrɔ cir m naa."
42023039	Bibii deem k'a nɩ zeŋŋəm gɔdarkʋra ma kan kɩ bɩ y'a sʋnsɔ wʋm, a ʋ: "Krista bɛɛ n'ɩbɩɩ m na? Ɩ mɩŋŋa bʋmbɔ, k'ɩ wɔɔ bʋmbɔ sɔ."
42023040	Deem bɩ n nyaa ba kan kɩ, a ʋ: "Ɩbɩɩ bɩr nyi bam Woso m na? Ɩbɩɩ ɩ hʋnhʋrlɛ nɔ ʋ am a hɔ bɩ m.
42023041	Kʋ wɔɔ hɔ bɩ nɩ, a a ga m, k'ʋ hʋnhʋrlɛ yɩ an a ga wɔɔ mim barɛ m, bɩ kʋ naa zaa nɩ, a mim ba ʋ y."
42023042	A n bɔkarɛ, an a hɩ, a ʋ: "Yeezuu, k'ɩ yaa lee ku ɩ cirbəə bɩncɛ ʋ, k'ɩ mɔɔ tɔ da ɩ nɔ ʋ."
42023043	Yeezuu n a hɩ m, a ʋ: "Sɩra mɔɔ n'a hɩrɛ ɩbɩɩ m: her naa ʋ, ɩbɩɩ nyɩntam kan mɔɔ kɩ arzana ʋ."
42023044	Dɔmɩm bɩ do ʋ bɩ sinsebir da, monsigə gʋta n zɛ tara burə ʋ jilli, woso n ter, lɛɛ n'a ba bimm••• an ta an wakatɩ kaakʋ ku. Wosocɛ pɛɛra bɩ n kaansʋ a bire ʋ.
42023046	Yeezuu n zee da kan paŋŋa kɩ, a ʋ: "M Zɩ, mɔɔ yɩ m nyi darɛ ɩbɩɩ wɔ ʋ." K'a naa hɩ bɩ, a ga.
42023047	Yarbənno zɔrɔ cir bɩ k'a hɔ k'a ba bɩ yɩ bɩ, a y'a lɛ bɔm Woso ʋ, a ʋ: "Sɩra m, gʋaa naa do nyɩnta gʋaa tɩrga."
42023048	Gʋɔɔ wɔɔ kʋ ŋ bʋr k'a bɩ dɩga a bɩ, kʋ ŋ hɔ haay k'a ba bɩ yɩ bɩ, ŋ y'a wusigə ŋn'ɩ doom kan heerzar kɩ.
42023049	Bɩ Yeezuu dɔrɛrɔ wɔɔ haay, kan lannɔ kʋ ŋ zu kʋ ʋ kan kɩ hallɩ Galilee ʋ saa••• rɔ wɔɔ haay jɩm laatʋ ŋn'ɩ dɩgarɛ.
42023050	Gʋaa ɩ nyɩnta ʋ, a tɔ m Zozɛf. Zɩɩfʋrɔ kʋ deem kʋ n n'a birm Arimatee kʋ bɩ gʋaa m. Gʋaa bɩ do nyɩnta mɩŋŋa, a nyɩnta gʋaa tɩrga. A nyɩnta, an nɩ dɔm Woso cirbəə bɩ zɛrɛ ma. A nyɩnta dʋdɔkənno wɔɔ gʋaa deem, b'a n yɛ hɔ kʋ dʋdɔkənno wɔɔ a cɩnta, ŋn'a ba naa ma y.
42023052	A n ta Pɩlatɩ zi, an aa Yeezuu gər bɩ yɛ han.
42023053	A n a zer gɔdarkʋra bɩ ma, an pɛɛra mɩŋŋa ku ra, an aa wʋta yaa deem kʋ n y'a hɔn ci ʋ, bɩ n nɩ gər bir ʋ cɩna bɩ nɔ ʋ.
42023054	Pakkɩ cibsa hinni m, bɩ sabaa y'a bam k'a sɩŋŋɩda sa sɔ.
42023055	Lannɔ kʋ ŋ y'a to Galilee ʋ ŋnɩ bʋr kan Yeezuu kɩ rɔ wɔɔ Zozɛf da zaa ʋ, ŋnɩ bɩ dɩga yaa bɩ ma, kʋ ŋ Yeezuu bir lʋnlɔ gɛ.
42023056	Ŋ n a wusigə k'a yaa tidəər hi banka kan nyɔɔ kɩ. Bɩ, kan bɩ kɩ, sabaa hinni ʋ bɩ, ŋ hoon si amba Woso lɛ ka bɩ m.
42024001	Hatʋ hinni ʋ wutigʋta m, lannɔ wɔɔ ta yaa ra b'ʋ kan tidəər nyɔɔ kʋ ŋ y'a banka bɩ kɩ.
42024002	Kʋ ŋ lee ku b'ʋ bɩ, ŋ yaa dɩga a jaa kʋ ŋ y'a ta yaa bɩ lɛ rɛ bɩ, n y'a gərgu n n a gʋ rɛ, n n ta m laatʋ, n n yaa bɩ lɛ bɩ to.
42024003	Gasʋ kʋ ŋ y'a ʋ bɩ, ŋ n Yeezuu gər bɩ yɩ y.
42024004	Ŋ n a dɔ k'a hɔɔn an n'a dam lɔ mim naa do ma y. Lɛɛm bɩ, gʋɔɔyaarɔ hɩɩyɔɔ y'a hɩnka ŋ nɩ, ŋ huuro nɩ yɔm.
42024005	Ŋ da bɔ ʋ, ŋn'a meer zuutə. Yaarɔ wɔɔ n a hɩ ŋ nɩ, ŋ ʋ: "Bɔ minto awɔɔ n'a kam gʋaa k'an mɩsɩr bɩ ma gəəno bire ʋ?
42024006	A ba naa ʋ y. A a mɩm bɔ ʋ. K'a hɔ niŋŋə k'a hɩ awɔɔ m, an bɩr Galilee ʋ bɩ tɔ da a nɔ ʋ."
42024007	A n n'a hɩrɛ, a ʋ: "Pakra m, kʋ n n Gʋaanyɩ bɩ nyasʋ n a ka mimbʋnyaabənno ʋ, kʋ ŋ n'a wɔ gɔdarkʋra ma, bɩ k'an a mɩm bɔ ʋ dɔmɩm kaakʋ hinni ʋ."
42024008	Dɔmɩm bɩ do ʋ bɩ, lannɔ wɔɔ Yeezuu mim bɩ tɔ da a nɔ ʋ.
42024009	Lannɔ wɔɔ n a hʋr yaa ra b'ʋ, ŋn'a wusigə, ŋn'aa naa haay hɩ karɩndanyɩnɔ bueeredeenno wɔɔ m kan gʋɔɔ vantɔɔ kɩ m.
42024010	Nyɩnta a ʋ: Magdalaa Maarii, kan Zannɩ kɩ, kan Zakkɩ da Maarii kɩ. Lannɔ gɔsɩnnɔ kʋ ŋ nyɩnta kan ŋ kɩ rɔ wɔɔ mim naa do hɩ kristazibəəzannɔ wɔɔ m sɔ.
42024011	Bɩ, kristazibəəzannɔ wɔɔ n a tʋr ka lannɔ wɔɔ mim bɩ ma, ŋ n a si y, ŋ ʋ: "Para-para ŋ n'a dɩndam."
42024012	Pɩyɛɛr n wuti an bra si, an ta yaa ra b'ʋ. Bɩ, k'a yaa zerga an dɩga yaa bɩ nɔ ʋ bɩ, pɛɛra b'a a yɩ, an nɩ cɩntam. A n a wusigə, an doo. A n zɛ kədə hɔ k'a ba bɩ tɔ ma.
42024013	Hinni bɩ do ʋ, karɩndanyɩnɔ hɩɩyɔɔ ɩ tam kʋ kʋ n n'a birm Emayuus b'ʋ. Tara bɩ, a ga kʋ ʋ a ba cilo bueeredeem kan Zerizalɛm kɩ.
42024014	Ŋ nyɩnta, ŋn'ɩ mim k'a ba bɩ dɩndam kan kʋ kɩ.
42024015	Kʋ ŋ nɩ mim bɩ dɩndam, ŋn'ɩ bɩsɩ kam kan kʋ kɩ bɩ, Yeezuu bɩ ŋ ku, an nɩ zum kʋ ʋ kan ŋ kɩ.
42024016	Bɔ a kʋ ʋ, ɩ ʋ: Hɔ y'a ka ŋ mɩm la, ŋ n a dɔ kʋ nka nɩ y.
42024017	Yeezuu n ŋ lar, a ʋ: "Bɔ bɩsɩ awɔɔ ka an nɩ tarɛ?" Ŋ n a gaa, ŋnɩ jɩm kan heerzarlɛ kɩ.
42024018	Ŋ gʋaa deem kʋ n n'a birm Kleopas b'a nyɩ bɔ nʋ, a ʋ: "Ɩbɩɩ y'ɩ deem ɩ gɔɔta Zerizalɛm nɔ ʋ naa ʋ, ɩbɩɩ n mim k'a ba dɔmɩnnɔ nɔɔn duro ʋ bɩ dɔ ra?"
42024019	Yeezuu n ŋ lar, a ʋ: "Bɔ ɩ ba?" Ŋ n a nyɩ bɔ ʋ, ŋ ʋ: "Nazarɛtɩ Yeezuu k'a nyɩnta wosolɛsinnɩsorazaa, a zibəə paŋŋa nyɩnta ʋ kan a meerbaa kɩ Woso taa bɩ, kan gʋaa haay kɩ taa sɔ bɩ,
42024020	wosocɛmannɩbənno jɩtannɔ kan wɔɔ cinno kɩ y'a nyasʋ, ŋn'a dʋdɔ ka, ŋ ʋ: A a ga zɛ m. Ŋ n a wɔ gɔdarkʋra ma.
42024021	Wɔɔ y'ʋ hɔɔn dam, ʋ ʋ: A n nɩ zɛm k'a bɩ Israyɛl bʋmbɔ. Bɩ, an lɛ da bɩ, minno nɔɔn duro ba ŋ y'a ʋ, a dɔmɩm kaakʋ hɔ m her.
42024022	Sɩra m, lannɔ gɔsɩnnɔ kʋ ŋ nɩ wɔɔ barla rɔ wɔɔ a ka wɔɔ n zɛ kədə. Ta ŋ y'a ʋ yaa ra b'ʋ wutigʋta m,
42024023	Ŋ n aa a gər bɩ yɩ y, ŋn'a bɔ ŋnɩ b'a hɩ, ŋ ʋ: Malɛɛkarɔ y'a hɩnka awɔɔ m, ŋn'a hɩ, ŋ ʋ, Yeezuu mɩsɩr.
42024024	Wɔɔ gʋɔɔ gɔsɩnnɔ ta yaa ra b'ʋ, ŋn'a hɔ haay bɩ yɩ amba lannɔ wɔɔ a hɩ bɩ m, bɩ ŋ n a mɩŋŋa yɩ y."
42024025	Bɩ Yeezuu a hɩ, a ʋ: "Hɔɔn poore zannɔ n'awɔɔ m, awɔɔ bɩr yɛm an nɩ hɔ kʋ wosolɛsinnɩsorazannɔ a hɩ awɔɔ m haay bɩ mim sim zɔɔ y.
42024026	Pakra m kan Krista kɩ, k'an fɩr yɩ ncɩnaaʋ, k'an bɔkarɛ an gasʋ a lɛbɔʋrɛ nɔ ʋ."
42024027	A n a sɩŋŋɩda sa, an nɩ hɔ kʋ Wosoci a hɩ a minto bɩ jɩ hɩrɛ ŋ nɩ. A n a sa Moyiisi ma kan wosolɛsinnɩsorazannɔ haay kʋ ŋ y'a mim gʋrsɩra ba rɔ wɔɔ kɩ.
42024028	Kʋ ŋ y'a zɔ tara kʋ ŋ nɩ taŋ ʋ bɩ ma bɩ, Yeezuu n a hɔ ba ɩ ʋ, a hɩ a ʋ k'a cem ŋ han.
42024029	Ŋ n yu ra, ŋ ʋ: "Gɔɔta kan wɔɔ kɩ, woso lɛ y'a zom." Yeezuu n gasʋ k'a gɔɔta kan ŋ kɩ.
42024030	K'a nyɩnta an nɩ hɔ bɩm kan ŋ kɩ bɩ, a bur sa an a barka da ʋ an bɔkarɛ an a zɩnzɛ ra, an a ka ŋ ʋ.
42024031	Bɩ ma bɩ, ŋ mɩm zer, ŋnɩ Yeezuu dɔ, bɩ Yeezuu nyaam ŋ lɛɛ.
42024032	Ŋ n'a hɩm kʋ m, ŋ ʋ: "Sɩra m, dɔmɩm niŋŋə k'a nyɩnta an nɩ Wosoci bʋmbɔm wɔɔ m kʋ zi, ʋ nɩ tam bɩ, wɔɔ heer yɩ nyɩnta gʋta."
42024033	Ŋ n a bɔ lɛɛm, ŋnɩ ta Zerizalɛm ʋ, ŋn'a karɩndanyɩnɔ bueeredeenno wɔɔ yɩ, ŋn'a so kʋ ma kan a muno kɩ.
42024034	Karɩndanyɩnɔ wɔɔ duro n'a hɩrɛ ŋ nɩ, ŋ ʋ: "Sɩra m, Zuuba a mɩm bɔ ʋ! A a hɩnka Sɩmɔɔn m."
42024035	Gʋɔɔ hɩɩyɔɔ wɔɔ n hɔ k'a ba zaa bire ʋ bɩ hɩ, ŋn'a hɩ sɔ, ŋ ʋ: "Yeezuu k'a bʋr an nɩ bur bɩ zɩnzɛm la bɩ dɔmɩm ʋ wɔɔ b'a dɔ ma, ʋ ʋ, a mɩŋŋa m."
42024036	Kʋ ŋ gɔɔta, ŋn'ɩ meer bam kan kʋ kɩ bɩ, Yeezuu bʋr ŋ bire ʋ, an a hɩ ŋ nɩ, a ʋ: "Laafɩɩ n bɩr kan awɔɔ kɩ."
42024037	Ŋ da n bɔ ʋ, nyibəə gʋta n gasʋ ŋ ʋ. Ŋ hɔɔn ʋ bɩ, zinə awɔɔ yɩ naa.
42024038	A n a hɩ ŋ nɩ, a ʋ: "Bɔ da bɔ ʋ n ta awɔɔ nɩ? Bɔ hɔɔndarɛ n ta awɔɔ heer ʋ?
42024039	K'a dɩga mɔɔ wɔrɔ ma kan mɔɔ gannɔ kɩ. Mɔɔ mɩŋŋa m bala! K'a wɔ da mɔɔ ma, a dɩga a. Zinə mɛsim ba ʋ, b'a yaa ba ʋ, amba awɔɔ mɔɔ yɩ mɔɔ m ta m naa nɩ y."
42024040	K'a naa hɩ bɩ, a a wɔrɔ hɩnka kan a gannɔ kɩ.
42024041	Heernyɔɔ gʋta nyɩnta ŋ ʋ, ŋ n zɛ kədə. Bɩ y'a ka ŋ b'a dam ma ŋn'a si y. Yeezuu n a hɩ ŋ nɩ: "Hɔbɩrɛ y'awɔɔ ʋ naa ʋ ra?"
42024042	Ŋ n zɔdɩsɛɛrɛ sa, ŋn'a ka ʋ.
42024043	A n a si, an a sʋ ŋ mɩnyaa m.
42024044	A n bɔkarɛ, an a hɩ ŋ nɩ, a ʋ: "Kʋ mɔɔ nyɩnta kan awɔɔ kɩ bɩ, hɔ kʋ mɔɔ hɩ awɔɔ m bɩ ba n na: Pakra m kʋ hɔ haay kʋ n y'a gʋrsɩra ba mɔɔ minto, Moyiisi lɛrɔ ci nɔ ʋ kan wosolɛsinnɩsorazannɔ ciro kɩ nɔ ʋ, kan laarɔ kɩ nɔ ʋ bɩ n kʋ yɩ."
42024045	Bɩ kur bɩ, Yeezuu n ŋ hɔɔn gu, kʋ ŋ nɩ Wosoci bɩ jɩ dɔ.
42024046	A n a hɩ ŋ nɩ, a ʋ: "Ba hɔ kʋ n y'a gʋrsɩra ba bɩ n na: Pakra m kʋ Krista n fɩr yɩ, k'an a mɩm bɔ ʋ gəəno bire ʋ a dɔmɩm kaakʋ hinni ʋ.
42024047	Bɩ, a tɔ ma bɩ, a a ga m kʋ n n'a pa da durnya gʋɔɔ m, kʋ n n'a mɩsɩrbaa lʋr, kʋ n n'a mimbʋnyaarɔ sugur yɩ, bɩ a sɩŋŋɩda an n'a sam Zerizalɛm ma.
42024048	Mɔɔ kasɛtɩzannɔ n'awɔɔ m.
42024049	Bɩ, mɔɔ ganwʋrɛ kʋ mɔɔ Zɩ a ler bɔ bɩ nyɔɔrɛ awɔɔ m. B'awɔɔ, k'a gɔɔta tara nɔ ʋ naa ʋ, an ta an dɔmɩm kʋ paŋŋa k'a n'a tom brama, an zer awɔɔ mim ʋ bɩ ku."
42024050	Bɩ Yeezuu ŋ gaa, an bɔ ŋ nɩ tara bɩ nɔ ʋ, an ta ŋ nɩ Betanii zeezi. B'ʋ bɩ, a a wɔ busu, an ŋ barka da ʋ.
42024051	K'a nɩ ŋ barka daŋ ʋ bɩ, a a gʋ ŋ ma, an der arzana ʋ.
42024052	Karɩndanyɩnɔ wɔɔ n Yeezuu da ʋ, ŋnɩ bɔkarɛ ŋn'a wusigə Zerizalɛm ʋ kan heernyɔɔ gʋta kɩ.
42024053	Bɩ ŋ tɩr ta Wosocɛ ʋ dɔmɩm haay ŋnɩ bɩr a lɛ bɔm Woso ʋ.
43001001	A sɩŋŋɩda ʋ bɩ, Lemim bɩ lɛɛ ka an nyɩnta ʋ. Lemim bɩ nyɩnta a ʋ kan Woso kɩ, bɩ Lemim bɩ, Woso m.
43001002	A sɩŋŋɩda ʋ bɩ, a nyɩnta ʋ kan Woso kɩ.
43001003	Hɔ haay bɩ, a y'a da. Hɔ ba ʋ an ba, an nyɩnta a nɔ ʋ y.
43001004	Mɩsɩrbaa bɩ, nyɩnta a ʋ a mɩŋŋa ʋ, bɩ Mɩsɩrbaa bɩ nyɩnta gʋɔɔ Lɛɛgure.
43001005	Lɛɛgure bɩ nɩ yɔm monsigə nɔ ʋ, bɩ monsigə bɩ n a si y.
43001006	Gʋaa deem ɩ nyɩnta ʋ, Woso n a nyɔɔ. A tɔ m Zaan.
43001007	Bʋr a ʋ kasɛtɩ m, k'a bɩ Lɛɛgure kasɛtɩ ka, kʋ gʋaa haay n a si, a kasɛtɩ bɩ minto.
43001008	A bɛɛ m Lɛɛgure y. Bʋr a ʋ, k'a bɩ Lɛɛgure kasɛtɩ ka.
43001009	Lɛɛgure paan•••, Lemim bɩ m, an bʋr durnya nɔ ʋ k'a bɩ lɛɛ gu gʋaa haay m.
43001010	A nyɩnta durnya nɔ ʋ, a ɩ durnya da, bɩ, kʋ nka m a mɩŋŋa nɩ, durnyazannɔ n a dɔ y.
43001011	Bʋr a ʋ a dogʋɔɔ bire ʋ, b'a dogʋɔɔ n a si y.
43001012	Bɩ gʋɔɔ kʋ ŋ y'a si, ŋnɩ sɩra ka a tɔ ʋ rɔ wɔɔ, a paŋŋa ka ŋ ʋ, kʋ ŋ n'a ba Woso nyɩnɔ.
43001013	Brɔɔ n yɩ ma nɔ ʋ, kan mɛsim lɛtaama kɩ, kan gʋaa hɔɔnhɔ kɩ y. Yɩ ŋ y'a ʋ Woso nɔ ʋ.
43001014	Lemim b'a ba gʋaa, an bɩ nyɩnta wɔɔ bire ʋ, mɩŋŋabaa n a heer han kan sɩra kɩ. Wɔɔ cirbəə yɩ, cirbəə niŋŋə kʋ Zɩ b'a ka Nyɩ k'a vanta ba ʋ b'ʋ.
43001015	Zaan a kasɛtɩ ka, an n'a pa darɛ, a ʋ: "Ba gʋaa kʋ mɔɔ hɩ ma bɩ n na. A lɛ da mɔɔ m, an nɩ zɛm mɔɔ jɛ ʋ, bala, dɔmɩm kʋ mɔɔ n nyɩnta ʋ bɩ, a ta ʋ."
43001016	Woso hɔɔ mɩŋŋɔɔ haay k'a nɩ kan kɩ rɔ wɔɔ, wɔɔ ŋ yɩ barka k'a nyarɛ ba ʋ bɩ nɔ ʋ.
43001017	Moyiisi ɩ bʋr lɛrɔ m, bɩ, Yeezuu Krista ɩ bʋr barka m kan sɩra kɩ.
43001018	Gʋaa ba ʋ, an Woso yɩ y. Woso Nyɩ a deem, k'a m Woso, an n'a Zɩ jɩr ʋ bɩ, a a hɩnka wɔɔ m.
43001019	Ba Zaan kasɛtɩ k'a ka bɩ n na. Dɔmɩm niŋŋə kʋ zɩɩfʋrɔ jɩtannɔ wɔɔ wosocɛmannɩbənno kan a daahanzannɔ kɩ nyɔɔ ʋ Zerizalɛm ʋ, kʋ ŋ n'aa laaka naa do da han, ŋ ʋ: "Nka n'ɩbɩɩ nɩ?"
43001020	A n bɩsɩ ka a nyɩbɔʋrɛ ma y, an a hɩ, a ʋ: "Krista (kʋ Woso a ler bɔ k'a nyɔɔ bɩ) bɛɛ m mɔɔ nɩ y."
43001021	Ŋ n a lar, ŋ ʋ: "Nka n'ɩbɩɩ nɩ? Elii n'ɩbɩɩ m gɛ?" A n a nyɩ bɔ ʋ, a ʋ: "Elii bɛɛ m mɔɔ nɩ y." "Wosolɛsinnɩsorazaa bɩ n'ɩbɩɩ m gɛ?" A n a nyɩ bɔ ʋ, a ʋ: "Ayy•••"
43001022	Ŋ n a lar, ŋ ʋ: "Nka n'ɩbɩɩ nɩ? Kʋ aa a nyɩbɔʋrɛ ka gʋɔɔ kʋ ŋ wɔɔ nyɔɔ rɔ wɔɔ ʋ. K'ɩbɩɩ m, nka n'ɩbɩɩ m paan•••?"
43001023	A n a nyɩ bɔ ʋ, amba wosolɛsinnɩsorazaa Ezayii a hɩ bɩ m: " 'Leer k'a nɩ bɔm poohɔɔn ʋ bɩ' m mɔɔ m, 'k'a Zuuba zaa zɛ a wʋta.' "
43001024	Bala, gʋɔɔ kʋ ŋ yɩ ŋ nyɔɔ rɔ wɔɔ, farizɛɛnrɔ m.
43001025	Ŋ n gɔɔta, ŋn'a larlɛ, ŋ ʋ: "Kʋ Krista, gɛɛ Elii, gɛɛ wosolɛsinnɩsorazaa bɩ bɛɛ n'ɩbɩɩ nɩ, bɔ minto ɩbɩɩ nɩ batɛm karɛ?"
43001026	Zaan a nyɩ bɔ ʋ, a ʋ: "Mɔɔ naa, batɛm mɔɔ n'a kam hi nɔ ʋ. Gʋaa k'awɔɔ n a dɔ bɩ y'awɔɔ bire ʋ.
43001027	A ɩ zɛm mɔɔ jɛ ʋ, bɩ mɔɔ n m ga m, m a kʋsɔrɔ bar hʋr y."
43001028	Ba naa ʋ Betanii ʋ, kɔ kʋ n n'a birm Zʋrdɛn bɩ lɛ ra zeezi, bɩncɛ kʋ Zaan nɩ batɛm kaŋ ʋ b'ʋ.
43001029	Bɩ dɔ k'a mɛ bɩ, Zaan Yeezuu yɩ, an nɩ zɛm zi, an a hɩ, a ʋ: "Ba Woso sinnyɛɛm k'a nɩ mimbʋnyaa k'a nɩ durnya nɔ ʋ bɩ gʋm ma bɩ n na.
43001030	A mɩŋŋa mɔɔ hɩ ma, mɔɔ ʋ: A lɛ da mɔɔ m, an nɩ zɛm mɔɔ jɛ ʋ, bala, a lɛɛ ka mɔɔ m, an ta ʋ.
43001031	Mɔɔ mɩŋŋa, mɔɔ n nyɩnta m a dɔ y, kʋ ŋ n'a dɔ Israyɛl ʋ bɩ minto y'a ka, mɔɔ nɩ batɛm kam hi ʋ."
43001032	Zaan a kasɛtɩ ka, an n'a hɩrɛ, a ʋ: "Mɔɔ Sɛnt-Ɛspri yɩ, an bɔ kʋ ʋ kan cirpʋʋrɛ kɩ, an a to brama, an bɩ zer a mim ʋ.
43001033	Bɩ, mɔɔ n nyɩnta m a dɔ y. Bɩ, Woso ɩ mɔɔ nyɔɔ an a hɩ mɔɔ m, a ʋ: kʋ m bɩ batɛm ka hi ʋ. Gʋaa niŋŋə kʋ Sɛnt-Ɛspri n nɩ zerle a mim la bɩ n nɩ zɛm bɩ batɛm ka Sɛnt-Ɛspri nɔ ʋ.
43001034	Mɔɔ mɩŋŋa a yɩ, m n'a kasɛtɩ kam, mɔɔ ʋ, a m Woso Nyɩ."
43001035	Dɔ k'a mɛ bɩ, Zaan a ya, an ta bɩncɛ bɩ do ʋ kan a karɩndanyɩnɔ kɩ hɩɩya.
43001036	K'a Yeezuu yɩ, an nɩ cenim bɩ, a a hɩ, a ʋ: "Woso sinnyɛɛm bɩ ba n nɩ."
43001037	Kʋ karɩndanyɩnɔ hɩɩyɔɔ wɔɔ a ma, an n'a hɩrɛ ncɩnaaʋ bɩ, ŋ zu Yeezuu ʋ.
43001038	Yeezuu n a bɔ an dɩga a kur, k'a ŋ yɩ ŋn'ɩ zure a jɛ ʋ bɩ, a ŋ lar, a ʋ: "Bɔ awɔɔ n'a kam ma?" Ŋ n a nyɩ bɔ ʋ, ŋ ʋ: "Rabi, - a lɛ taa k'a hɩ, a ʋ: karɩnsaamba - ɩbɩɩ har ɩ ka?"
43001039	A n a hɩ ŋ nɩ, a ʋ: "K'a bʋr a dɩga a." Ŋ n ta, ŋnɩ bɩncɛ bɩ dɔ, ŋnɩ gɔɔta kan kɩ hinni bɩ do ʋ. Nyɩnta a ʋ yirbəə wakatɩ si ma.
43001040	Sɩmɔɔn Pɩyɛɛr danzaa Andɩr nyɩnta ŋ gʋɔɔ hɩɩyɔɔ wɔɔ gʋaa deem, ŋn'a tʋr ka Zaan meerbaa bɩ ma, ŋnɩ zu Yeezuu ʋ.
43001041	Lɛɛm bɩ, a ta, an aa a danyɩ Sɩmɔɔn bɩ yɩ, an a hɩ m, a ʋ: "Wɔɔ Mesii bɩ yɩ!" - Bɩ lɛ taa k'a hɩ, a ʋ: Krista. -
43001042	A n a gaa, an ta m Yeezuu zi. Yeezuu n dɩga a sɩɩ••• an a hɩ m, a ʋ: "Ɩbɩɩ m Sɩmɔɔn, Zaan nyɩ n'ɩbɩɩ m; n y'ɩbɩɩ birm Sefas." Bɩ lɛ taa k'a hɩ, a ʋ: Pɩyɛɛr.
43001043	Bɩ dɔ k'a mɛ bɩ, Yeezuu a hɩ a ʋ, k'a ta Galilee ʋ. A n aa Filipi yɩ, an a hɩ m, a ʋ: "Zu mɔɔ ʋ."
43001044	Filipi bɩ, Bɛtsayɩdaa gʋaa m, Andɩr kan Pɩyɛɛr kɩ kʋ ʋ.
43001045	Filipi n aa Natanayɛl yɩ, an a hɩ m, a ʋ: "Gʋaa kʋ n y'a mim dɩnda Moyiisi ciro nɔ ʋ kan wosolɛsinnɩsorazannɔ wɔɔ hɔɔ kɩ m bɩ, wɔɔ yɩ. Zozɛf nyɩ Yeezuu, Nazarɛtɩ gʋaa bɩ m."
43001046	Natanayɛl n a hɩ m, a ʋ: "Hɔ mɩŋŋa do bɔm Nazarɛtɩ ʋ ra?" Filipi n a hɩ m, a ʋ: "Bʋr ɩ dɩga a."
43001047	Yeezuu n Natanayɛl yɩ, an nɩ zɛm zi, an a mim dɩnda, a ʋ: "Ba Israyɛl gʋaa paan••• n na, a zambʋ ba ʋ y."
43001048	Natanayɛl n a hɩ m, a ʋ: "Ɩbɩɩ mɔɔ dɔ ka?" Yeezuu n a nyɩ bɔ ʋ, a ʋ: "Nyɩnta k'ɩbɩɩ ʋ sɔɔn bɩ taa bɩ, mɔɔ ɩbɩɩ yɩ, bɩ ma bɩ, Filipi n ɩbɩɩ bir y."
43001049	Natanayɛl n a hɩ, a ʋ: "Karɩnsaamba, Woso Nyɩ n'ɩbɩɩ m, ɩbɩɩ m Israyɛl cir."
43001050	Yeezuu n a nyɩ bɔ ʋ, a ʋ: "Kʋ mɔɔ hɩ, mɔɔ ʋ, mɔɔ ɩbɩɩ yɩ sɔɔn bɩ taa bɩ, bɩ y'a ka, ɩbɩɩ n sɩra ka ra? Ɩbɩɩ hɔ gʋta yɩrɛ, an lɛ da naa m."
43001051	A n a ya, an n'a hɩrɛ, a ʋ: "Sɩra paan••• mɔɔ n'a hɩrɛ awɔɔ m: awɔɔ brama yɩrɛ an a gʋ, Woso malɛɛkarɔ n bɩr derm, ŋn'ɩ bɩr zerm Gʋaanyɩ bɩ burə ʋ."
43002001	A dɔmɩm kaakʋ hinni ʋ bɩ, lʋsarɛ cibsa ɩ nyɩnta ʋ Galilee kʋ Kanaa ʋ. Yeezuu da nyɩnta b'ʋ.
43002002	N Yeezuu bir lʋsarɛ cibsa bɩ ma sɔ kan a karɩndanyɩnɔ kɩ.
43002003	Dɩvɛn bɩ k'a bɩ nya bɩ, Yeezuu da a hɩ m, a ʋ: "Dɩvɛn ba ŋ ʋ dɔ y."
43002004	Yeezuu n a nyɩ bɔ ʋ, a ʋ: "M naa, kara y'ɩbɩɩ ku? Mɔɔ wakatɩ n a ku cɩna y."
43002005	A da bɩ n a hɩ zibəənyɩnɔ wɔɔ m, a ʋ: "K'a hɔ k'a n'a hɩrɛ awɔɔ m haay bɩ ba."
43002006	Sipiro ɩ nyɩnta b'ʋ sɔrdɩ, ŋnɩ tɩr hi tʋntɔŋ ʋ, zɩɩfʋrɔ wɔɔ hubɔrɛ minto, amba ŋ tɩr a ba a Woso zaa zuure nɔ ʋ bɩ m. Bɩ sipi deem a da ma, an gər si si.
43002007	Yeezuu n a hɩ zibəənyɩnɔ wɔɔ m, a ʋ: "K'a hi tʋntɔ sipiro nɔɔn duro ʋ, k'an ŋ hɩnhan." Ŋ n hi bɩ tʋntɔ ŋ ʋ, an ŋ hɩnhan kan a lɛ kɩ.
43002008	Yeezuu n a hɩ ŋ nɩ, a ʋ: "K'a kusi kɛɛrɛ, a ka hɔjirlezaa b'ʋ." Ŋ n a kusi, ŋn'aa a ka ʋ.
43002009	K'a hi k'a lʋr dɩvɛn bɩ da a lɛ ma bɩ, a n a dɔ k'a to a ʋ ka y. Bɩ, zibəənyɩnɔ kʋ ŋ y'a kusi rɔ wɔɔ a dɔ. A lʋ bɩ zim bɩ bir,
43002010	an a hɩ m, a ʋ: "Gʋaa biyəə naa, dɩvɛn nyɩnta a tɩr lɛɛ ka, an a ka gʋɔɔ ʋ. Kʋ ŋ b'a mi, an ŋ ka, an bɔkarɛ, an bɔ ɩ bɩ nyɩnta bɩ ka ŋ ʋ. Ɩbɩɩ n bɔkarɛ ɩ dɩvɛn nyɩnta bɩ to, an wakatɩ naa do ku!"
43002011	Yeezuu lɛɛkarɛ hoser n naa, an a ba Kanaa ʋ, Galilee kʋ ʋ. A a cirbəə bɩ hɩnka, a karɩndanyɩnɔ wɔɔ n sɩra ka ʋ.
43002012	Bɩ jɛ ʋ bɩ, a ta Kapɛrnawum ʋ kan a da kɩ, a danyɩnɔ kɩ, a karɩndanyɩnɔ kɩ. Ŋ yaa nyɩnta b'ʋ, bɩ, ŋ n maasɩrɛ ba y.
43002013	Zɩɩfʋrɔ pakkɩ cibsa a zɔ, Yeezuu n ta Zerizalɛm ʋ.
43002014	A n aa dɩga a, ŋ yɩ ŋʋannɔ hɛɛnm Wosocɛ hallu ʋ b'ʋ, kan seero kɩ, cirpʋnnɔ kɩ, busoolʋrlɛzannɔ nyɩnta b'ʋ sɔ.
43002015	A n bar sa, an a ba madɩr, an la ŋ la haay Wosocɛ hallu ʋ b'ʋ kan seero wɔɔ kɩ, dono wɔɔ kɩ. A busoolʋrlɛzannɔ wɔɔ bɔɔlʋgʋ bɩ hɩsɩga, an ŋ mɔdrɔkuntərehɔɔ wɔɔ hɩnhɩsɩga.
43002016	A n a hɩ cirpʋnnɔ hɛɛrɛ zannɔ wɔɔ m, a ʋ: "K'a bɔ nawɔnnɔ haay m naa ʋ, a bɩ mɔɔ Zɩ cɛ bɩ sa a ba daasɩ y."
43002017	Karɩndanyɩnɔ wɔɔ n hɔ kʋ n y'a gʋrsɩra ba bɩ tɔ da a nɔ ʋ: 'Ɩbɩɩ har bɩ ŋʋarɛ a so mɔɔ ʋ haay.'
43002018	Zɩɩfʋrɔ jɩtannɔ wɔɔ n meerbaa bɩ sa, ŋ ʋ: "K'ɩbɩɩ ba ncɩnaaʋ naa, bɔ makra ɩbɩɩ n n'a hɩnkam wɔɔ nɩ?"
43002019	Yeezuu n a nyɩ bɔ ŋ nʋ, a ʋ: "K'a Wosocɛ naa do wurgə, mɔɔ yɩ m bɔrɛ m a dɔ dɔmɩm kaakʋ nɔ ʋ."
43002020	Ŋ n a hɩ m, ŋ ʋ: "Dɔɔraa busi a yaa sɔrdɩ wɔɔ Wosocɛ naa do dɔ, ʋ a nya ma. Ɩbɩɩ n bɔkarɛ, ɩ ʋ, k'ɩ dɔ dɔmɩm kaakʋ nɔ ʋ?"
43002021	Bala, Wosocɛ k'a n'a mim hɩm bɩ, a mɩŋŋa mɛ m.
43002022	Bɩ minto y'a ka, Yeezuu k'a b'a mɩm bɔ ʋ gəəno bire ʋ bɩ, a karɩndanyɩnɔ wɔɔ a tɔ da a nɔ ʋ, ŋ ʋ, a nyɩnta an a hɩ ncɩnaaʋ, ŋnɩ sɩra ka Wosoci bɩ lemim ʋ kan meerbaa k'a ba bɩ kɩ.
43002023	Yeezuu k'a nɩ Zerizalɛm ʋ pakkɩ cibsa dɔmɩm ʋ bɩ, gʋɔɔ gʋta sɩra ka Yeezuu tɔ ʋ makrarɔ k'a ŋ ba ŋn'a yɩ rɔ wɔɔ minto.
43002024	Bɩ, Yeezuu n yɛ, an sɩra ka ŋ ʋ y. Bala, a ŋ dɔ haay,
43002025	a lɛ baa kʋ n n gʋaa kasɛtɩ ka ʋ y. Bala, a hɔ k'a nɩ gʋaa heer ʋ bɩ dɔ.
43003001	Zɩɩfʋrɔ jɩtaarɛ deem ɩ nyɩnta farizɛɛnrɔ wɔɔ barla, a tɔ m Nikodɛm.
43003002	A n bʋr gunuu Yeezuu zi, an b'a hɩ m, a ʋ: "Rabi, wɔɔ dɔ wɔɔ ʋ karɩnsaamba n'ɩbɩɩ m, ɩ ɩ to Woso zi. Bala, wɔɔ dɔ wɔɔ ʋ, gʋaa b'a dam ma, an makrarɔ k'ɩbɩɩ nɩ ŋ bam nɔ nɔɔn ba, kʋ Woso ba kan a zaa kɩ y."
43003003	Yeezuu n a nyɩ bɔ nʋ, a ʋ: "Sɩra paan••• mɔɔ n'a hɩrɛ ɩbɩɩ m: kʋ gʋaa n a bɔ an yɩ, a bɩ Woso cirbəə bɩ yɩrɛ y."
43003004	Nikodɛm n a hɩ m, a ʋ: "Kʋ gʋaa gusi, a y'a bam lɔ k'a a ya, a yɩ gɛ? A y'a bɔrɛ, an gasʋ a da nɔ ʋ a hɩɩya hɔ ma k'a yɩ ra?"
43003005	Yeezuu n a hɩ m, a ʋ: "Sɩra paan••• mɔɔ n'a hɩrɛ ɩbɩɩ m: Kʋ gʋaa n yɩ hi nɔ ʋ kan Sɛnt-Ɛspri kɩ, a b'a dam ma, an gasʋ Woso cirbəə nɔ ʋ y.
43003006	Hɔ k'a yɩ mɛsim nɔ ʋ bɩ, mɛsim m. Hɔ k'a yɩ Sɛnt-Ɛspri nɔ ʋ bɩ, ɛspri m.
43003007	Kʋ mɔɔ hɩ ɩbɩɩ m, mɔɔ ʋ, ɩ ɩ ya, ɩ so ɩ ra ɩ yɩ bɩ, ɩ bɩ zɛ kədə y.
43003008	Hɩnhɛr bɩ, hɔ an nawʋm bɩncɛ k'a ŋʋa ʋ, ɩbɩɩ n'a bʋgʋr marɛ, b'ɩbɩɩ n a dɔ k'a to a ʋ ka, an nɩ tam ka y. A maam sɔ kan gʋaa k'a nɩ yɩm Sɛnt-Ɛspri nɔ ʋ bɩ kɩ."
43003009	Nikodɛm n a hɩ m, a ʋ: "Naa y'a dam ma, an ba lɔ?"
43003010	Yeezuu n a nyɩ bɔ ʋ, a ʋ: "Israyɛl karɩnsaamba n'ɩbɩɩ m, b'ɩbɩɩ n hɔɔ nɔɔn duro dɔ y!
43003011	Sɩra paan••• mɔɔ n'a hɩrɛ ɩbɩɩ m, hɔ kʋ wɔɔ dɔ bɩ wɔɔ n n'a hɩm, hɔ kʋ wɔɔ yɩ bɩ wɔɔ n'a kasɛtɩ kam, awɔɔ n bɔkarɛ, awɔɔ bɩr wɔɔ kasɛtɩ bɩ sire y.
43003012	Kʋ mɔɔ ɩ tara burə minno hɩrɛ b'awɔɔ bɩr ŋ sire, kʋ mɔɔ bɩ brama mim hɩ, awɔɔ y'a bam lɔ k'a si?
43003013	Bala, gɔsɩ n ta arzana ʋ y, kʋ n maam Gʋaanyɩ k'a a to arzana ʋ, an bʋr bɩ m.
43003014	Amba Moyiisi k'a mɩm busu brama poohɔɔn ʋ bɩ, pakra m kʋ n n Gʋaanyɩ bɩ busu sɔ.
43003015	Kʋ gʋaa k'a sɩra ka ʋ bɩ n mɩsɩrbaa k'a nyarɛ ba ʋ bɩ yɩ.
43003016	Sɩra m, Woso durnya ŋʋa paan•••, hallɩ an a Nyɩ deem bɩ sa an a ka, kʋ gʋaa k'a nɩ sɩra kaŋ ʋ bɩ mɩsɩrbaa b'a zar y, k'an mɩsɩrbaa k'a nyarɛ ba ʋ bɩ yɩ.
43003017	Bala, Woso n a Nyɩ bɩ nyɔɔ durnya ʋ k'an bɩ durnya dʋdɔ ka y. A nyɔɔ a ʋ, k'an bɩ durnya bʋmbɔ.
43003018	N bɩ gʋaa k'a sɩra ka ʋ bɩ dʋdɔ karɛ y. Bɔ ɩ nɩ sɩra ka ʋ bɩ, n lɛɛ ka, n n a dʋdɔ ka. Bala, a n sɩra ka Woso Nyɩ a deem b'ʋ y.
43003019	Ba dʋdɔ bɩ n na: lɛɛgure bʋr durnya ʋ, gʋɔɔ n bɔkarɛ ŋnɩ monsigə ŋʋa an lɛ da lɛɛgure m, bala, ŋ zibəəro wɔɔ nyɩnta bʋnyaa.
43003020	Gʋaa k'a n'a bʋnyaa bam bɩ, a sɔ lɛɛgure m, an nɩ nyi barɛ, a lɛ baa k'a bʋr lɛɛgure ʋ y, a zibəəro bʋnyaarɔ wɔɔ y'a n a hɩnka.
43003021	Gʋaa k'a nɩ sɩra zi bam bɩ, zɛ bɩ nawʋm lɛɛgure ʋ, kʋ ŋ n'a zibəəro wɔɔ dɔ, bala, ŋ ba a ʋ Woso tɔ ma."
43003022	Bɩ jɛ ʋ bɩ, Yeezuu ta kan a karɩndanyɩnɔ kɩ Zidee kʋ ʋ. A gɔɔta b'ʋ kan ŋ kɩ, an nɩ batɛm kam.
43003023	Zaan ɩ batɛm kam sɔ Enɔɔn kʋ ʋ, Salim kʋ jɩr ʋ. Bala, hi ɩ b'ʋ gʋta. Gʋɔɔ wɔɔ n bʋr, ŋn'ɩ batɛm sire.
43003024	Bɩ ma bɩ, n n Zaan du lɔnnɔcɛ ʋ y.
43003025	Bɩsɩkarɛ wuti Zaan karɩndanyɩnɔ wɔɔ bire ʋ kan zɩɩfʋ deem kɩ zɩɩfʋrɔ hubɔrɛ minto.
43003026	Ŋ n bʋr Zaan zi, ŋnɩ b'a hɩ, ŋ ʋ: "Karɩnsaamba, gʋaa k'a nyɩnta kan ɩbɩɩ kɩ Zʋrdɛn kɔ zeezi bɩ, ɩbɩɩ n a kasɛtɩ ka bɩ, a ɩ batɛm kam kɛɛrɛ sɔ, gʋaa haay nɩ tam zi."
43003027	Zaan n a nyɩ bɔ ŋ nʋ, a ʋ: "Gʋaa b'a dam ma, an hɔ yɩ, kʋ Woso bɛɛ y'a ka ʋ y.
43003028	Awɔɔ mɩŋŋɔɔ m mɔɔ kasɛtɩzannɔ kan hɔ kʋ mɔɔ hɩ bɩ kɩ: mɔɔ ʋ Krista bɛɛ m mɔɔ nɩ y, bɩ mɔɔ n yɩ m nyɔɔ kʋ m lɛɛ ka a lɛɛ.
43003029	Gʋaa k'a nɩ lʋ bɩ m bɩ, bɩ n a zim. Lʋzaa bɩ gʋaasɩba bɩ, jɩm an nawʋm b'ʋ, an n'a tʋr karɛ. Heernyɔɔ n a heer han lʋzaa bɩ leer k'a n'a mam bɩ minto. Mɔɔ heernyɔɔ bɩ n naa, a mɩŋŋa paan•••.
43003030	Pakra m k'a wɩsɩrabaa n bɩr a dam la, kʋ mɔɔ n bɩr m bɔm lɛ."
43003031	Gʋaa k'a a to brama an bʋr bɩ lɛ da hɔ haay ra. Bɔ y'a to tara ʋ bɩ, tara burə gʋaa m, an nɩ tara burə mim dɩndam. Gʋaa k'a a to brama bɩ,
43003032	hɔ k'a yɩ, an a ma sɔ bɩ kasɛtɩ an n'a kam. Bɩ gɔsɩ bɩr a kasɛtɩ bɩ sire y.
43003033	Gʋaa k'a n'a kasɛtɩ bɩ sim bɩ, a sɩra ka an n'a hɩrɛ, a ʋ: Woso bɩ sɩrazaa m.
43003034	Sɩra m, gʋaa kʋ Woso a nyɔɔ bɩ, Woso lemim an n'a hɩm. Bala, Woso Sɛnt-Ɛspri ka ʋ, b'a jire ba ʋ y.
43003035	Zɩ Woso a Nyɩ ŋʋa, an hɔ haay sa, an a zar a wɔ ʋ.
43003036	Gʋaa k'a nɩ sɩra kam Nyɩ b'ʋ, a ɩ mɩsɩrbaa k'a nyarɛ ba ʋ bɩ m. Gʋaa k'a kaanm Nyɩ bɩ nɩ, a bɩ mɩsɩrbaa yɩrɛ y, bɩ Woso heerbusu gɔɔtarɛ a mim ʋ.
43004001	Kʋ Yeezuu b'a dɔ a ʋ, farizɛɛnrɔ wɔɔ a ma, ŋn'a dɩndarɛ ŋ ʋ, a ɩ karɩndanyɩnɔ yɩm gʋta, an nɩ batɛm karɛ an lɛ da Zaan ra bɩ,
43004002	a a hʋr Zidee kʋ ʋ, an a bɔ, an ta Galilee kʋ ʋ. Kʋ sɩra nɩ, Yeezuu mɩŋŋa bɩr batɛm karɛ y, a karɩndanyɩnɔ wɔɔ n'a kam.
43004004	Bɩ pakra m, k'an aa bɔ Samarii ʋ.
43004005	A yɩ ncɩnaaʋ, ŋn'aa lee ku Samarii kʋ deem kʋ n n'a birm Sikaar bɩ nɔ ʋ. A bɩ laatʋ tara kʋ Zakɔɔb a ka a nyɩ Zozɛf ʋ biisi bɩ ma y.
43004006	Bɩncɛ bɩ do Zakɔɔb hiyəə bɩ n ta ʋ. Yeezuu k'a ta, an kɔ bɩ, a nyɩnta hiyəə bɩ lɛ ra. Nyɩnta a ʋ sinsebir ʋ.
43004007	Samarii kʋ lʋ deem n bʋr k'a bɩ hi kusi. Yeezuu n a hɩ m, a ʋ: "Hi bɩ kusi, ɩ ka m ʋ, kʋ m a mi!"
43004008	Bɩ ma bɩ, a karɩndanyɩnɔ wɔɔ ta tara nɔ ʋ, k'a yaa hɔbɩrɛ si.
43004009	Samarii kʋ lʋ bɩ n a hɩ m, a ʋ: "A ba a ʋ lɔ, ɩbɩɩ k'ɩ m zɩɩfʋ, ɩbɩɩ nɩ hi yɛm mɔɔ han k'ɩ mi, bɩ Samarii kʋ lʋ n mɔɔ nɩ?" Kʋ sɩra nɩ, zɩɩfʋrɔ wɔɔ bɩr kʋ mam kan Samarii zannɔ wɔɔ kɩ y.
43004010	Yeezuu n a nyɩ bɔ nʋ, a ʋ: "Kʋ Woso ganwʋrɛ ɩbɩɩ dɔ, kan gʋaa k'a n'a hɩrɛ ɩbɩɩ m, a ʋ: ɩ hi kusi, ɩ ka m ʋ kʋ m a mi naa kɩ, ɩbɩɩ y'ɩ ga m, ɩ yɛ han, an hi k'a nɩ mɩsɩrbaa kam bɩ ka ɩ ʋ."
43004011	Lʋ bɩ n a hɩ m, a ʋ: "M Zuuba, poko ba ɩbɩɩ ʋ, ɩ n bɩ hi bɩ kusim nɩ y. Bɩ hiyəə bɩ nɔ ta sɔ. Ɩbɩɩ ɩ hi mɩŋŋa bɩ do m ka?
43004012	Lɛ ɩbɩɩ da wɔɔ yaaba Zakɔɔb k'a hiyəə naa do ka wɔɔ ʋ bɩ n na? A mɩŋŋa bɛɛ y'a mi kan a nyɩnɔ kɩ, a hɔbɩsɩrɔ kɩ ra?"
43004013	Yeezuu n a nyɩ bɔ nʋ, a ʋ: "Gʋaa k'a nɩ hi naa do mire, mɩsɩ y'a yarɛ an a zɛ.
43004014	Bɩ, gʋaa niŋŋə k'a nɩ hi kʋ mɔɔ n n'a kaŋ ʋ bɩ mim bɩ, mɩsɩ b'a yarɛ an gʋaa bɩ do zɛ fɩɩga y. Hi kʋ mɔɔ n n'a kaŋ ʋ bɩ y'a bam hi mɩnyaa a mɩsɩrbaa nɔ ʋ, an bɩr surm, an mɩsɩrbaa k'a nyarɛ ba ʋ bɩ ka ʋ."
43004015	Lʋ bɩ n a hɩ m, a ʋ: "Zuuba, hi bɩ do ka m ʋ, kʋ mɩsɩ b'a ya, an m zɛ y, kʋ m bɩ m ya, m bɩ hi kusi naa ʋ y."
43004016	Yeezuu n a hɩ m, a ʋ: "Ta ɩ yaa ɩ zim bɩ bir, k'ɩ ɩ bɔ ɩ bʋr naa ʋ."
43004017	Lʋ bɩ n a nyɩ bɔ nʋ, a ʋ: "Mɔɔ zim ba ʋ y."
43004018	Yeezuu n a hɩ m, a ʋ: "Ɩ gumə ta ʋ, ɩ ʋ, ɩ zim ba ʋ y. Ɩbɩɩ zino nyɩnta ʋ soor, bɩ gʋaa k'ɩbɩɩ nɩ kan kɩ naa ma bɩ, ɩbɩɩ zim bɛɛ y. Bɩ nɔ ʋ bɩ, ɩ sɩra hɩ."
43004019	Lʋ bɩ n a hɩ m, a ʋ: "Zuuba, mɔɔ dɔ kɛɛrɛ, mɔɔ ʋ: wosolɛsinnɩsorazaa n'ɩbɩɩ m.
43004020	Wɔɔ yaabɔɔ Woso da ʋ ci naa do mim ʋ, awɔɔ n bɔkarɛ a hɩ, a ʋ, Woso daʋrɛ bɩncɛ bɩ m Zerizalɛm m."
43004021	Yeezuu n a hɩ m, a ʋ: "Sɩra ka mɔɔ ʋ, lʋ, wakatɩ ɩ zɛm, awɔɔ b'a yarɛ a Zɩ Woso da ʋ ci naa do mim ʋ, bɩ Zerizalɛm nɩ y.
43004022	Hɔ k'awɔɔ n a dɔ b'awɔɔ n'a daŋ ʋ. Hɔ kʋ wɔɔ dɔ bɩ wɔɔ n'a daŋ ʋ. Bʋmbɔrɛzaa bɩ, a to an nawʋm zɩɩfʋrɔ barla.
43004023	Bɩ dɔmɩm ɩ zɛm, b'a lee ku kɛɛrɛ. Zɩ Woso daʋrɛ zannɔ paan•••rɔ wɔɔ Zɩ bɩ daŋ ʋ a heer ʋ kan sɩra kɩ. Gʋɔɔ ncɩnaaʋ rɔ wɔɔ Zɩ Woso lɛ n taa ŋ ma.
43004024	Woso naa, Ɛspri m, bɩ minto y'a ka, gʋɔɔ kʋ ŋ n'a daŋ ʋ rɔ wɔɔ a ga m, ŋn'a da ʋ a heer ʋ kan sɩra kɩ."
43004025	Lʋ bɩ n a hɩ m, a ʋ: "Mɔɔ dɔ mɔɔ ʋ, Mesii kʋ n n'a birm Krista bɩ zɛm. K'a bɩ bʋr, a hɔ haay hɩm wɔɔ m."
43004026	Yeezuu n a hɩ m, a ʋ: "A m mɔɔ m, mɔɔ nɩ meer bam kan ɩbɩɩ kɩ naa."
43004027	Lɛɛm bɩ, karɩndanyɩnɔ wɔɔ lee ku. Ŋ n zɛ kədə, kʋ ŋ Yeezuu yɩ, an nɩ meer bam kan lʋ kɩ bɩ minto. Bɩ, gɔsɩ n a lar, a ʋ: "Bɔ ɩ n'ɩ kam ma gɛ?" gɛɛ "Bɔ minto ɩ nɩ meer bam kan kɩ gɛ?"
43004028	Lʋ bɩ n a gʋ a gər bɩ ma, an ta tara nɔ ʋ, an aa a hɩ gʋɔɔ m, a ʋ:
43004029	"K'a bʋr a dɩga gʋaa k'a hɔ kʋ mɔɔ ba haay bɩ hɩ mɔɔ m. Krista bɛɛ m barɛm na?"
43004030	Gʋɔɔ wɔɔ n bɔ tara nɔ ʋ b'ʋ, ŋnɩ ta zi.
43004031	Dɔmɩm bɩ do ʋ bɩ, a karɩndanyɩnɔ wɔɔ ɩ mam ma, ŋ ʋ: "Karɩnsaamba, hɔbɩrɛ bɩ bɩ."
43004032	A n a hɩ ŋ nɩ, a ʋ: "Hɔbɩrɛ niŋŋə n ta ʋ mɔɔ nɩ m ga m, m a bɩ, b'awɔɔ n a dɔ y."
43004033	Karɩndanyɩnɔ wɔɔ n a hɩ kʋ m, ŋ ʋ: "Gʋaa ɩ hɔbɩrɛ ka ʋ, an a bɩ gɛ?"
43004034	Yeezuu n a hɩ ŋ nɩ, a ʋ: "Mɔɔ hɔbɩrɛ bɩ ba n nɩ: Woso mɔɔ nyɔɔ kʋ m b'a hɔɔnhɔ ba, kan a zibəə kɩ, m a nya.
43004035	Awɔɔ n a hɩ a zim a ʋ, a gɔɔta mom si mɔsa n n'a kum na? Bɩ mɔɔ y'a hɩrɛ awɔɔ m, k'a a bɔɔta a dɩga: Wuturo wɔɔ a ba fu mɔsa minto.
43004036	Zibəəzaa b'a zibəə nyɔɔdʋ yɩ, an n'a hɔnyɩ bɩ som kʋ ma mɩsɩrbaa k'a nyarɛ ba ʋ bɩ minto. Bɩ y'a ka, gʋaa k'a nɩ hɔ duum kan gʋaa k'a nɩ hɔ som kʋ ma bɩ kɩ y'a heer nyɔɔm kan kʋ kɩ.
43004037	Bɩ y'a ka, hɔ kʋ bɔɔr naa do a hɩ bɩ sɩra m, a ʋ: gʋaa deem ɩ hɔ duure, gʋaa vanta n nɩ zɛm b'a da.
43004038	Mɔɔ awɔɔ nyɔɔ k'a yaa hɔ k'awɔɔ n a zi ba bɩ da. Gɔsɩnnɔ kɔrɛ yɩ a nɔ ʋ. Awɔɔ n bʋr an n'a nyɔɔdʋ bɩrɛ."
43004039	Kʋ bɩ do nɔ ʋ, Samarii gʋɔɔ gʋta sɩra ka ʋ, lʋ bɩ kasɛtɩkarɛ naa do minto. "A hɔ haay kʋ mɔɔ ba bɩ hɩ mɔɔ m."
43004040	Kʋ ŋ yaa lee ku zi sɔ bɩ, Samarii zannɔ wɔɔ, ŋ y'a yɛ han k'an gɔɔta kan a kɩ. A n gɔɔta b'ʋ dɔmɩm hɩɩya.
43004041	Gʋɔɔ kʋ ŋ y'a ya, ŋnɩ sɩra ka ʋ a mɩŋŋa meerbaa bɩ minto bɩ, ŋ gʋta ŋnɩ lɛ da biisi ra.
43004042	Ŋ n'a hɩm lʋ bɩ m, ŋ ʋ: ɩbɩɩ n a hɩ bɩ minto bala bɛɛ y'a ka wɔɔ n sɩra ka ʋ y. Wɔɔ mɩŋŋɔɔ a lɛ meerbaa ma, bɩ wɔɔ dɔ sɔ, sɩra m, durnya bʋmbɔrɛzaa bɩ m.
43004043	Dɔmɩm hɩɩya k'a cem bɩ, Yeezuu a hʋr bɩncɛ bɩ do ʋ, an ta Galilee ʋ.
43004044	Bala, a mɩŋŋa nyɩnta an a hɩ, a ʋ, wosolɛsinnɩsorazaa bɩr daʋrɛ yɩm mɩŋŋa a kʋ ʋ y.
43004045	Bɩ, k'a lee ku Galilee ʋ bɩ, Galilee zannɔ wɔɔ a si mɩŋŋa. Nyɩnta ŋ y'a ʋ, ŋnɩ ta Zerizalɛm ʋ cibsa bɩ minto. Ŋ mɩŋŋɔɔ hɔ kʋ Yeezuu a ba haay bɩ yɩ sɔ.
43004046	Yeezuu n a bɔ, an bʋr Kanaa ʋ Galilee kʋ ʋ. Bɩncɛ bɩ do a hi ba ʋ dɩvɛn bɩ. Rɔm cir zibəəzaa jɩtaarɛ deem ɩ nyɩnta Kapɛrnawum ʋ, a nyɩ bɩ laafɩɩ y.
43004047	K'a a ma, ŋ ʋ, Yeezuu a to Zidee ʋ, an bʋr Galilee ʋ bɩ, a bʋr an b'a yɩ, an a yɛ han, k'an b'a nyɩ k'a n'a bam k'a ga bɩ waa.
43004048	Yeezuu n a hɩ m, a ʋ: "K'awɔɔ n makrarɔ yɩ kan hoserlo kɩ, awɔɔ bɩ sɩra kam fɩɩga ra!"
43004049	Zibəəzaa jɩtaarɛ bɩ n a hɩ m, a ʋ: "Zuuba, bʋr kʋ n bɛɛ m, mɔɔ nyɩ bɩ gam."
43004050	Yeezuu n a hɩ m, a ʋ: "Ta, ɩ nyɩ bɩ mɩsɩr." Gʋaa bɩ do sɩra ka Yeezuu meerbaa b'ʋ, an a wusigə.
43004051	K'a nɩ doom bɩ, a zibəənyɩnɔ b'a zɛ ʋ, ŋn'a hɩ, ŋ ʋ: "Ɩ nyɩ bɩ mɩsɩr!"
43004052	A n ŋ lar, a ʋ, wakatɩ kara a waa ma gɛ? Ŋ n a nyɩ bɔ nʋ, ŋ ʋ: "Jim sinuu wakatɩ deem ma mɛmarɛ bɩ zer ma."
43004053	Nyɩ bɩ zɩ bɩ dɩga a sɔ wakatɩ bɩ do Yeezuu a hɩ a m, a ʋ: "Ɩ nyɩ bɩ mɩsɩr." Dɔmɩm bɩ do tɛkka ma, a sɩra ka Yeezuu ʋ, a mɩŋŋa kan a har gʋɔɔ kɩ haay.
43004054	Yeezuu hoser k'a ba a hɩɩya hɔ ma, a to k'a ʋ Zidee ʋ an ta Galilee ʋ bɩ n naa do.
43005001	Bɩ jɛ ʋ bɩ, Yeezuu ta Zerizalɛm ʋ, zɩɩfʋrɔ wɔɔ cibsa deem ma.
43005002	Zerizalɛm ʋ b'ʋ bɩ, lɛɛ nɩ b'ʋ hi m ta ʋ, seero cɛ lɛ jɩr ʋ, ŋn'a birm ebree lemim m Bɛtzata. A gasʋjɩrɔ soor gʋta-gʋta, n n a dɔ jaarɔ m.
43005003	Bɩncɛ bɩ do gʋɔɔ yaabazannɔ nɩ wʋtarɛ a taa, bʋʋrɔ, lʋgɔrɔ kan mɛgarɛzannɔ kɩ. [
43005004	Bala, Zuuba Malɛɛka deem ɩ tɩr zer dɔmɩm niŋŋoo ʋ hi b'ʋ, an heer ba ma. Yaabazaa k'a lɛɛ ka, an gasʋ hi bɩ heerbarɛ jɛ ʋ bɩ, laafɩɩ an n'a yɩrɛ, baa k'a yaaba bɩ lʋnlɔ.]
43005005	Gʋaa ɩ nyɩnta b'ʋ, an nɩ yaaba m, a yaaba bɩ dɔɔraa bukərku a yaa sinnyə.
43005006	Yeezuu n a yɩ, an nɩ wʋtam, bɩ k'a a ma ŋ ʋ, a yaaba bɩ maasɩrɛ ba bɩ, a a lar, a ʋ: "Ɩ lɛ taa k'ɩ waa gɛ?"
43005007	Yaabazaa bɩ n a nyɩ bɔ nʋ, a ʋ: "Zuuba, mɔɔ ba gʋaa m, an nɩ mɔɔ gasʋm hi b'ʋ, a heer barɛ dɔmɩm ʋ y. Kʋ mɔɔ kʋ m gasʋ, gʋaa nɩ lɛɛ kam mɔɔ lɛɛ."
43005008	Yeezuu n a hɩ m, a ʋ: "Wuti, ɩ ɩ wʋtarahɔ bɩ sa, ɩ ta."
43005009	Lɛɛm bɩ, gʋaa b'a waa, an a wʋtarahɔ bɩ sa, an nɩ tarɛ. Hinni bɩ do ʋ bɩ, sabaa hinni m.
43005010	Zɩɩfʋrɔ jɩtannɔ wɔɔ n a hɩ gʋaa k'a waa bɩ m, ŋ ʋ: "Sabaa hinni m, a n a ga m, ɩbɩɩ n ɩ wʋtarahɔ bɩ busu y."
43005011	Gʋaa bɩ n a nyɩ bɔ ŋ nʋ, a ʋ: "Gʋaa k'a laafɩɩ ka mɔɔ ʋ bɩ y'a hɩ mɔɔ m, a ʋ: ɩ wʋtarahɔ bɩ sa, ɩ ta."
43005012	Ŋ n a lar, ŋ ʋ: "Gʋaa bɩ kara ɩ naa hɩ ɩbɩɩ nɩ, a ʋ, ɩ ɩ wʋtarahɔ bɩ sa, ɩ ta?"
43005013	Bɩ, gʋaa k'a laafɩɩ yɩ bɩ n a dɔ kʋ nka ɩ laafɩɩ bɩ ka a ʋ y. Bala, Yeezuu a gʋ gʋɔɔ kʋ ŋ nyɩnta b'ʋ rɔ wɔɔ ma laatʋ.
43005014	Bɩ jɛ ʋ bɩ, Yeezuu b'a yɩ Wosocɛ ʋ, an a hɩ m, a ʋ: "Ba ɩbɩɩ laafɩɩ yɩ kɛɛrɛ na. Ɩ b'ɩ ya, ɩ mimbʋnyaa ba y, mim y'a ɩ yɩ, an lɛ da biisi hɔ naa ra."
43005015	Gʋaa bɩ n ta an aa a dɩnda zɩɩfʋrɔ jɩtannɔ wɔɔ m, a ʋ, Yeezuu y'awɔɔ waa bɩ.
43005016	Bɩ y'a ka, jɩtannɔ wɔɔ nɩ nyaa m kan Yeezuu kɩ k'a naa ba sabaa hinni b'ʋ bɩ minto.
43005017	Yeezuu n a nyɩ bɔ ŋ nʋ, a ʋ: "Mɔɔ Zɩ gɔɔta an nɩ zi bam, mɔɔ y'a bam sɔ."
43005018	Bɩ y'a ka, brɔɔ n'a kam ma, k'a zɛ gər, k'a nɩ zi bam sabaa hinni ʋ bɩ bɛɛ bala y, k'a nɩ Woso birm a Zɩ, an a mɩŋŋa sa, an a ga kʋ ʋ kan kɩ bɩ minto m sɔ.
43005019	Yeezuu meerbaa bɩ sa, an a hɩ, a ʋ: "Sɩra paan••• mɔɔ n'a hɩrɛ awɔɔ m: Woso Nyɩ bɩ b'a dam ma, an hɔsɩ ba a mɩŋŋa paŋŋa nɩ y. K'a Zɩ Woso bɩ yɩ, an hɔ niŋŋə ba, b'a ba. Bala, hɔ kʋ Zɩ n'a bam bɩ, bɩ Nyɩ n'a bam sɔ.
43005020	Kʋ Zɩ a Nyɩ ŋʋa bɩ, a hɔ k'a n'a bam bɩ hɩnkam nɩ haay. A zibəə gʋta hɩnkam nɩ, an lɛ da nawɔnnɔ ra, awɔɔ m zɛ kədə.
43005021	Kʋ Zɩ bɩ nɩ gəəno mɩm bɔŋ ʋ an nɩ mɩsɩrbaa karɛ ŋ ʋ bɩ, Nyɩ bɩ, gʋaa k'a lɛ n taa b'a nɩ mɩsɩrbaa kaŋ ʋ sɔ.
43005022	Zɩ bɩ bɩr gʋaa dʋdɔ karɛ y. A dʋdɔkarɛ haay sa an a ka a Nyɩ b'ʋ,
43005023	kʋ gʋaa haay n a da ma, an Nyɩ bɩ da ʋ amba ŋn'ɩ Zɩ bɩ daŋ ʋ bɩ m. Gʋaa k'a bɩr Nyɩ bɩ daŋ ʋ bɩ, a bɩr Zɩ k'a Nyɩ bɩ nyɔɔ bɩ daŋ ʋ sɔ y.
43005024	Sɩra paan••• mɔɔ n'a hɩrɛ awɔɔ m, gʋaa k'a n'a tʋr kam mɔɔ lemim ma, an nɩ Zɩ k'a mɔɔ nyɔɔ bɩ mim sire, a ɩ mɩsɩrbaa k'a nyarɛ ba ʋ bɩ m. Ŋ b'a dʋdɔ karɛ y. Bɔ a ʋ zɛ nɔ ʋ, an ta mɩsɩrbaa nɔ ʋ.
43005025	Sɩra paan••• mɔɔ n'a hɩrɛ awɔɔ m, wakatɩ ɩ zɛm, b'a lee ku kɛɛrɛ. Gʋɔɔ kʋ ŋ gɩnga rɔ wɔɔ Woso Nyɩ bɩ leer mam, bɩ gʋɔɔ kʋ ŋ y'a ma rɔ wɔɔ y'a mɩm bɔŋ ʋ.
43005026	Bala, kʋ Zɩ b'a so mɩsɩrbaa ʋ bɩ, a a ka, k'a Nyɩ bɩ n nyɩnta mɩsɩrbaasoʋrezaa sɔ.
43005027	Woso paŋŋa ka ʋ k'an dʋdɔ ka, k'a m Gʋaanyɩ bɩ minto.
43005028	A bɩ zɛ kədə naa haay tɔ ma y! Wakatɩ ɩ zɛm gəəno wɔɔ y'a leer mam.
43005029	Gʋɔɔ kʋ ŋ y'a mɩŋŋa ba rɔ wɔɔ y'a mɩm bɔŋ ʋ, ŋnɩ mɩsɩrbaa yɩ. Gʋɔɔ kʋ ŋ y'a bʋnyaa ba rɔ wɔɔ, ŋ y'a mɩm bɔŋ ʋ, ŋnɩ ŋ dʋdɔ ka.
43005030	Mɔɔ bɩ m dam ma, m hɔsɩ ba, m mɩŋŋa paŋŋa nɩ y. Hɔ kʋ mɔɔ n'a mam bɩ mɔɔ n'a dʋdɔ kam, bɩ mɔɔ dʋdɔkarɛ bɩ tɩrga, bala, mɔɔ bɩr m karɛ m mɩŋŋa hɔɔnhɔ ma y. Zɩ k'a mɔɔ nyɔɔ bɩ hɔɔnhɔ mɔɔ n nɩ m kam ma.
43005031	Kʋ m mɩŋŋa kasɛtɩ mɔɔ n'a karɛ, n bɩ mɔɔ kasɛtɩ bɩ sire y.
43005032	Woso nɩ mɔɔ kasɛtɩ kam, bɩ mɔɔ dɔ sɔ kasɛtɩ niŋŋə k'a n'a kam mɔɔ minto bɩ, sɩra m.
43005033	Awɔɔ gʋɔɔ nyɔɔ Zaan zi, b'a sɩra kasɛtɩ ka.
43005034	Mɔɔ bɩr m kam gʋaa kasɛtɩ ma y. Meer bɩ ba mɔɔ nawʋm ncɩnaaʋ, k'a bʋmbɔrɛ yɩ.
43005035	Zaan nyɩnta amba fɩtɩrɛ kʋ n nɩ sɛ nyaŋ ʋ, an nɩ yɔm bɩ m. Bɩ, awɔɔ ŋʋa mɩŋŋa k'a a heer nyɔɔ dɔmɩm poore ʋ, a lɛɛgure b'ʋ.
43005036	Mɔɔ ɩ kasɛtɩ m, a gʋtabaa n lɛ da Zaan hɔ bɩ ra. Zibəəro kʋ Zɩ a ka mɔɔ ʋ kʋ m ŋ ba rɔ wɔɔ m. Mɔɔ yɩ ŋ bam, bɩ brɔɔ nɩ mɔɔ kasɛtɩ karɛ, ŋ ʋ, Zɩ b'ɩ mɔɔ nyɔɔ.
43005037	Zɩ k'a mɔɔ nyɔɔ bɩ nɩ mɔɔ kasɛtɩ kam. B'awɔɔ n a leer ma, b'awɔɔ n a meer yɩ sɔ y.
43005038	Woso lemim bɩr gɔɔtarɛ awɔɔ heer ʋ y, bala, awɔɔ n sɩra ka gʋaa k'a nyɔɔ b'ʋ y.
43005039	Wosoci karɩnda awɔɔ n'a bam, an n'a hɔɔn darɛ, a ʋ, bɩ nɔ awɔɔ n nɩ mɩsɩrbaa k'a nyarɛ ba ʋ bɩ yɩŋ ʋ. Bɩ, bɩ nɩ mɔɔ kasɛtɩ kam.
43005040	Awɔɔ lɛ baa k'a bʋr mɔɔ zi k'a mɩsɩrbaa k'a nyarɛ ba ʋ bɩ yɩ y.
43005041	Mɔɔ bɩr m kam lɛbɔʋrɛ ma gʋɔɔ zi y.
43005042	Bɩ mɔɔ awɔɔ dɔ, awɔɔ n Woso ŋʋa y.
43005043	Bʋr mɔɔ ʋ, m Zɩ tɔ ma, b'awɔɔ kaanm mɔɔ m. Kʋ gʋaa vanta ɩ bʋr a mɩŋŋa tɔ ra, awɔɔ y'a sim.
43005044	Awɔɔ y'a bam lɔ a si, awɔɔ k'a n'a kam daʋrɛ ma a muno zi, a bɩr a kam daʋrɛ k'a a to Woso y'a deem bɩ zi bɩ ma?
43005045	A b'a hɔɔn da, a ʋ, mɔɔ n nɩ mim karɛ awɔɔ ra m Zɩ taa y. Hɔ k'a nɩ mim karɛ awɔɔ ra bɩ Moyiisi lɛrɔ k'awɔɔ nɩ yure ŋ ma rɔ wɔɔ m.
43005046	Kʋ nyɩnta awɔɔ ʋ a Moyiisi mim si, awɔɔ mɔɔ mim sim sɔ. Bala, a gʋrsɩra ba a ʋ mɔɔ minto.
43005047	K'awɔɔ n hɔ k'a gʋrsɩra ba bɩ si, awɔɔ y'a bam lɔ k'a hɔ kʋ mɔɔ n'a hɩm bɩ si?"
43006001	Bɩ jɛ ʋ bɩ, Yeezuu bra Galilee higʋta kʋ n n'a birm sɔ Tiberiyaadɩ higʋta bɩ gəm deem la.
43006002	Gʋaa cir gʋta zu a jɛ ʋ, bala, gʋɔɔ wɔɔ hoserlo k'a nɩ ŋ bam, an nɩ yaabazannɔ waam nɔ wɔɔ yɩ.
43006003	Gʋaa cir bɩ minto y'a ka, Yeezuu n der ci ra, an nyɩnta b'ʋ kan a karɩndanyɩnɔ kɩ.
43006004	Bɩ ma bɩ, pakkɩ k'a m zɩɩfʋrɔ wɔɔ cibsa b'a zɔ.
43006005	Kʋ Yeezuu a bɔɔta an dɩga bɩ, a gʋaa cir gʋta yɩ, an nɩ zɛm zi. A n a hɩ Filipi m, a ʋ: "K'ʋ bur yɩ ka, ʋ a si, kʋ ŋ n'a bɩ?"
43006006	Meer bɩ ba a ʋ, ncɩnaaʋ k'a dɩga a. Hɔ k'a mɩŋŋa ʋ k'a ba bɩ, a a dɔ.
43006007	Filipi n a hɩ m, a ʋ: "Kʋ wɔɔ bur si deniyee zɔɔhɩra nɩ, a bɩ bʋr bɔrɛ y, bala, gʋaa biyəə b'a kur yɩm poore y."
43006008	A karɩndanyɩnɔ wɔɔ deem Sɩmɔɔn Pɩyɛɛr danzaa Andɩr a hɩ m, a ʋ:
43006009	"Nyɩyar ɩ naa ʋ, an nɩ bur m soor, kan zɔnɔ kɩ hɩɩya. Bɩ, bɔ naa n n'a bam gʋaa cir naa nɩ?"
43006010	Yeezuu n a hɩ, a ʋ: "K'a ka kʋ ŋ nɩ nyɩnta." Lɛɛ bɩ do ʋ bɩ, bur m jilli. Ŋ n nyɩnta. Gʋɔɔ cir bɩ gʋɔɔyaarɔ wɔɔ lɛ a zɔ tisi soor ma.
43006011	Yeezuu n bur bɩ si, an a barka da ʋ, an a ka gʋɔɔ wɔɔ ʋ. A n a ba maam sɔ zɔnɔ wɔɔ m. A n a ka ŋ ʋ amba ŋ lɛ taa bɩ m.
43006012	Kʋ ŋ y'a bɩ, an ŋ ka bɩ, Yeezuu a hɩ a karɩndanyɩnɔ wɔɔ m, a ʋ: "K'a kuuro kʋ ŋ gɔɔta rɔ wɔɔ so kʋ ma, a b'a ka deem m nyaam nɩ y."
43006013	Ŋ n bur soor kʋ ŋ y'a bɩ rɔ wɔɔ kuuro so kʋ ma, ŋn'a zar kasɩ ʋ bueerehɩɩya.
43006014	Kʋ gʋɔɔ wɔɔ hoser k'a ba bɩ yɩ bɩ, ŋ y'a hɩ, ŋ ʋ: "Wosolɛsinnɩsorazaa paan••• k'a a ga m, an bʋr durnya ʋ bɩ m naa."
43006015	Bɩ, Yeezuu k'a a dɔ a ʋ, n zɛm b'a nyasʋ, n n'a ba cir bɩ, a a hʋr a deem, an ta ci ra.
43006016	Yirbəə k'a da bɩ, karɩndanyɩnɔ wɔɔ ta higʋta lɛ ra.
43006017	Ŋ n da kɔɔlʋʋ ʋ, ŋn'ɩ tam Kapɛrnawum zeezi, gəm deem bɩ ra. Bɩ ma bɩ, gum da, bɩ Yeezuu n ŋ ku cɩna y.
43006018	Hɩnhɛr gʋta nɩ hɔnm, an nɩ hi bɩ wunwusigəm.
43006019	Kʋ ŋ ta, cilo soor gɛɛ sɔrdɩ bɩ, ŋ Yeezuu yɩ, an nɩ tam hi burə ʋ, an n'a zɔm kɔɔlʋʋ bɩ ma. Nyibəə n gasʋ ŋ ʋ.
43006020	Yeezuu n a hɩ ŋ nɩ, a ʋ: "A da bɩ bɔ ʋ y, mɔɔ m!"
43006021	Ŋ y'a ŋʋa k'a busu kɔɔlʋʋ bɩ m. Lɛɛm bɩ, kɔɔlʋʋ bɩ bɩncɛ kʋ ŋ nɩ taŋ ʋ bɩ gəm ku.
43006022	Dɔ k'a mɛ bɩ, gʋɔɔ kʋ ŋ gɔɔta kɔ bɩ lɛ ra rɔ wɔɔ kɔɔlʋʋ deem yɩ b'ʋ. Bɩ, Yeezuu n zu kʋ ʋ kan a karɩndanyɩnɔ wɔɔ kɩ ŋ kɔɔlʋʋ deem bɩ nɔ ʋ y. Ta brɔɔ ʋ a minto.
43006023	Kɔɔlʋʋrɔ y'a to Tiberiyaadɩ ʋ, ŋnɩ bʋr bɩncɛ kʋ Yeezuu bur bɩ barka da ʋ, ŋn'a bɩ bɩ jɩr ʋ.
43006024	Kʋ gʋɔɔ wɔɔ a yɩ Yeezuu ba b'ʋ, bɩ karɩndanyɩnɔ wɔɔ ba b'ʋ sɔ bɩ, gʋɔɔ wɔɔ da kɔɔlʋʋrɔ wɔɔ ʋ, ŋnɩ ta Kapɛrnawum ʋ k'a yaa a ka Yeezuu ma.
43006025	Kʋ ŋ yaa yɩ higʋta bɩ gəm deem la bɩ, ŋ y'a hɩ m, ŋ ʋ: "Karɩnsaamba, ɩbɩɩ lee ku naa ʋ brɔ?"
43006026	Yeezuu n a nyɩ bɔ ŋ nʋ, a ʋ: "Sɩra paan••• mɔɔ n'a hɩrɛ, awɔɔ bɩr a kam mɔɔ ma k'awɔɔ hoserlo yɩ bɩ minto y, k'awɔɔ hɔbɩrɛ bɩ an a ka bɩ minto m.
43006027	A bɩ zi ba hɔbɩrɛ k'a n'a zarm bɩ minto y, k'a zi ba, a a ka hɔbɩrɛ k'a nɩ gɔɔtam an nɩ mɩsɩrbaa k'a nyarɛ ba ʋ bɩ kam bɩ minto. Hɔbɩrɛ bɩ do, Gʋaanyɩ bɩ n nɩ zɛm b'a ka awɔɔ ʋ, bala, a mɩŋŋa Zɩ k'a m Woso b'a mɩŋŋa jɩ da ʋ."
43006028	Ŋ n a hɩ m, ŋ ʋ: "Bɔ wɔɔ n'a bam, k'ʋ Woso zi ba?"
43006029	Yeezuu n a nyɩ bɔ ʋ, a ʋ: "Woso zibəə bɩ, k'ɩ sɩra ka gʋaa k'a nyɔɔ b'ʋ."
43006030	Ŋ n a hɩ m, ŋ ʋ: "Ncɩnaaʋ bɩ, hoser kara ɩbɩɩ n'a bam ʋ a yɩ, k'ʋ sɩra ka ɩbɩɩ ʋ? Ɩbɩɩ zibəə bɩ n kara?
43006031	Wɔɔ zɩrɔ hɔbɩrɛ kʋ n'a birm mann bɩ bɩ poohɔɔn ʋ, amba n y'a gʋrsɩra ba bɩ m: 'Bur a to arzana ʋ, an a ka ŋ ʋ, ŋn'a bɩ.' "
43006032	Yeezuu n a hɩ ŋ nɩ, a ʋ: "Sɩra paan••• mɔɔ n'a hɩrɛ awɔɔ m, Moyiisi bɛɛ arzana bur bɩ ka awɔɔ ʋ y. Mɔɔ Zɩ ɩ arzana bur paan••• bɩ ka awɔɔ ʋ.
43006033	Bala, Woso bur bɩ m gʋaa k'a a to arzana ʋ an bʋr, an nɩ mɩsɩrbaa kam durnya ʋ bɩ m."
43006034	Ŋ n a hɩ m, ŋ ʋ: "Zuuba, bur bɩ do ka wɔɔ ʋ dɔmɩm haay!"
43006035	Yeezuu n a hɩ ŋ nɩ, a ʋ: "Mɔɔ m mɩsɩrbaa bur bɩ. Gʋaa k'a bʋr mɔɔ zi, nɔ b'a zaa zɛrɛ y. Gʋaa k'a sɩra ka mɔɔ ʋ, mɩsɩ b'a yarɛ an a zaa zɛ y.
43006036	Bɩ mɔɔ hɩ awɔɔ m: Awɔɔ mɔɔ yɩ, b'awɔɔ n sɩra ka mɔɔ ʋ y.
43006037	Gʋaa haay kʋ mɔɔ Zɩ n'a kam mɔɔ ʋ bɩ, ŋ zɛm mɔɔ zi, bɩ gʋaa k'a nɩ zɛm mɔɔ zi bɩ, mɔɔ bɩ kaanm nɩ y.
43006038	Bala, m to mɔɔ ʋ arzana ʋ kʋ m bɩ Zɩ k'a mɔɔ nyɔɔ bɩ hɔɔnhɔ ba, mɔɔ hɔ bɛɛ y.
43006039	Zɩ k'a mɔɔ nyɔɔ bɩ hɔɔnhɔ bɩ, a lɛ baa kʋ gʋɔɔ k'a ŋ ka mɔɔ ʋ rɔ wɔɔ deem m nyaam nɩ y, kʋ m ŋ mɩm bɔ ʋ durnya nyarɛ hinni ʋ.
43006040	Mɔɔ Zɩ hɔɔnhɔ bɩ n naa: Gʋaa haay k'a Nyɩ bɩ yɩ, an sɩra ka ʋ bɩ, k'an mɩsɩrbaa k'a nyarɛ ba ʋ bɩ yɩ. Bɩ mɔɔ y'a mɩm bɔŋ ʋ durnya nyarɛ hinni ʋ."
43006041	Bɩ tɛkka ma, zɩɩfʋrɔ wɔɔ a sa ma, ŋn'ɩ kukur barɛ a minto. K'a a hɩ, a ʋ, a mɩŋŋa m bur k'a a to arzana ʋ a bʋr bɩ minto m.
43006042	Ŋ n a ya, ŋn'a hɩ, ŋ ʋ: "Yeezuu bɛɛ ra, Zozɛf nyɩ bɩ? Wɔɔ n a zɩ dɔ kan a da kɩ ra? A a ba lɔ kɛɛrɛ, an a hɩ, a ʋ, a to a ʋ arzana ʋ?"
43006043	Yeezuu n a bɔ, an meerbaa bɩ sa, a ʋ: "K'a kukur barɛ bɩ to kan kʋ kɩ!
43006044	Gʋaa b'a dam ma, an bʋr mɔɔ zi kʋ mɔɔ Zɩ k'a mɔɔ nyɔɔ bɩ n a gaa y. Bɩ, mɔɔ y'a mɩm bɔŋ ʋ durnya nyarɛ hinni ʋ.
43006045	N y'a gʋrsɩra ba wosolɛsinnɩsorazannɔ ciro ʋ, n ʋ: 'Ŋ haay hɔdɩndarɛ yɩm Woso zi.' Gʋaa niŋŋə k'a Woso lemim ma, an n'a hɔdɩndarɛ sim bɩ, zɛ an nawʋm mɔɔ zi.
43006046	Gʋaa ba ʋ an Zɩ yɩ y. Gʋaa k'a a to Woso zi an bʋr bɩ y'a yɩ bala.
43006047	Sɩra paan••• mɔɔ n'a hɩrɛ awɔɔ m, gʋaa k'a nɩ sɩra kam bɩ, a ɩ mɩsɩrbaa k'a nyarɛ ba ʋ bɩ m.
43006048	Mɔɔ n bur k'a nɩ mɩsɩrbaa kam.
43006049	Awɔɔ zɩrɔ mann bɩ poohɔɔn ʋ, bɩ ŋ gɩnga.
43006050	Bur k'a a to arzana ʋ bɩ n naa. Gʋaa k'a bɩ a bɩ garɛ y.
43006051	Mɔɔ m bur mɩsɩr, m m to arzana ʋ. Gʋaa k'a bur bɩ do bɩ bɩ, a zaa bɩ gam fɩɩga y. Bur kʋ mɔɔ n n'a kam bɩ, m mɩŋŋa mɛsim m, m n n'a kam kʋ durnya n mɩsɩrbaa yɩ."
43006052	Naa do y'a ka, zɩɩfʋrɔ wɔɔ ŋ wuti bʋgʋr m kan kʋ kɩ, ŋ ʋ: "Naa y'a bam lɔ k'a mɛsim ka wɔɔ ʋ, k'ʋ a sʋ?"
43006053	Yeezuu n a hɩ ŋ nɩ, a ʋ: "Sɩra paan••• mɔɔ n'a hɩrɛ awɔɔ m, k'awɔɔ n Gʋaanyɩ bɩ sim sʋ, k'awɔɔ n a ma mi, awɔɔ bɩ mɩsɩrbaa yɩrɛ y.
43006054	Gʋaa k'a mɔɔ sim sʋ, an mɔɔ ma mi b'ɩ mɩsɩrbaa k'a nyarɛ ba ʋ bɩ m, bɩ mɔɔ y'a mɩm bɔŋ ʋ durnya nyarɛ hinni ʋ.
43006055	Bala, mɔɔ mɛsim bɩ, hɔbɩrɛ paan••• m, mɔɔ ma bɩ, hɔmire paan••• m sɔ.
43006056	Gʋaa k'a mɔɔ sim sʋ, an mɔɔ ma mi, a zaa ɩ kan mɔɔ kɩ, mɔɔ nɩ kan a zaa kɩ.
43006057	Kʋ Zɩ k'an mɩsɩr bɩ mɔɔ nyɔɔ bɩ, bɩ mɩsɩrbaa ba mɔɔ nawʋm Zɩ bɩ minto bɩ, gʋaa k'a nɩ mɔɔ bɩm bɩ, mɔɔ y'a kam an mɩsɩrbaa ba sɔ.
43006058	Bur k'a a to arzana ʋ bɩ n naa. A bɩ hɔdeem kan awɔɔ zɩrɔ wɔɔ n a bɩ bɩ kɩ y. Ŋ gɩnga, bɩ gʋaa k'a bur naa do bɩ, a zaa bɩ garɛ y."
43006059	Minno nɔɔn duro Yeezuu a dɩnda gʋɔɔ m Kapɛrnawum sokʋmacɛ ʋ.
43006060	Karɩndanyɩnɔ gʋta kʋ ŋ naa ma bɩ, ŋ y'a hɩrɛ, ŋ ʋ: "Meerbaa naa do kaŋŋɩda! Nka n'a dam ma, an a si?"
43006061	Yeezuu k'a a dɔ a zim, a ʋ, a karɩndanyɩnɔ wɔɔ ɩ kukur bam mim naa do minto bɩ, a a hɩ ŋ nɩ, a ʋ: "Busu a ʋ awɔɔ ma ra?
43006062	Bɩ, k'awɔɔ bɔkarɛ a bɩ Gʋaanyɩ bɩ yɩ an nɩ tam bɩncɛ k'a nyɩnta ʋ biisi b'ʋ?
43006063	Ɛspri nɩ mɩsɩrbaa kam, mɛsim bɩ zibəə ba ʋ y. Meerbaarɔ kʋ mɔɔ hɩ awɔɔ m bɩ, Ɛspri m kan mɩsɩrbaa kɩ.
43006064	Bɩ gʋɔɔ y'awɔɔ bire ʋ, ŋ n sɩra ka y." Yeezuu lɛɛ ka, an gʋɔɔ kʋ ŋ n sɩra ka rɔ wɔɔ dɔ, kan gʋaa k'a nɩ zɛm b'a nyasʋ an a ka bɩ kɩ.
43006065	A a ya, an a hɩ, a ʋ: "Bɩ minto y'a ka, mɔɔ n a hɩ awɔɔ m, mɔɔ ʋ, gʋaa b'a dam ma, an bʋr mɔɔ zi kʋ Zɩ bɛɛ y'a bir y."
43006066	Dɔmɩm bɩ do tɛkka ma bɩ, karɩndanyɩnɔ gʋta a bɔ a jɛ ʋ, ŋ n a ya, ŋn'ɩ zum kʋ ʋ kan kɩ y.
43006067	Yeezuu n a hɩ bueerehɩɩyɔɔ wɔɔ m, a ʋ: "B'awɔɔ, awɔɔ b'a gʋm mɔɔ ma sɔ ra?"
43006068	Sɩmɔɔn Pɩyɛɛr n a nyɩ bɔ nʋ, a ʋ: "Zuuba, k'ʋ ta nka zi? Ɩbɩɩ ɩ mɩsɩrbaa k'a nyarɛ ba ʋ bɩ meerbaarɔ m.
43006069	Bɩ wɔɔ si, ʋ a dɔ sɔ, ʋ ʋ, ɩbɩɩ m Krista, Woso Nyɩ mɩŋŋa."
43006070	Yeezuu n a nyɩ bɔ ʋ, a ʋ: "Mɔɔ bɛɛ y'awɔɔ gʋaa bueerehɩɩya bɩ bɔ ʋ ra? Bɩ, Sʋtaana y'a so awɔɔ gʋaa deem ʋ!"
43006071	Iskarɩyɔtɩ kʋ gʋaa Sɩmɔɔn nyɩ Zidas b'a n'a hɩm ma. Bala, a m bueerehɩɩyɔɔ wɔɔ gʋaa deem, an nɩ Yeezuu nyasʋrɛ, an a ka.
43007001	Bɩ jɛ ʋ bɩ, Yeezuu cem, an nɩ bɩmbɩrm Galilee kʋ ʋ, a n a ŋʋa k'a ta Zidee ʋ y, bala, zɩɩfʋrɔ jɩtannɔ wɔɔ y'a kam ma k'a zɛ gər.
43007002	Bɩ ma bɩ, zɩɩfʋrɔ cibsa kʋ n n'a birm buuro cibsa b'a zɔ.
43007003	A danyɩnɔ wɔɔ n a hɩ m, ŋ ʋ: "Ta Zidee ʋ, k'ɩ karɩndanyɩnɔ wɔɔ n'ɩ zibəəro k'ɩbɩɩ nɩ ŋ bam nɔ wɔɔ yɩ sɔ.
43007004	Kʋ gʋaa lɛ taa kʋ n n'a dɔ, a bɩr a zibəə bɩ nyaakʋm darɛ y. K'ɩbɩɩ nɩ zibəəro barɛ ncɩnaaʋ bɩ, ɩ hɩnka durnyazannɔ m."
43007005	Yeezuu danyɩnɔ wɔɔ mɩŋŋɔɔ n sɩra ka ʋ y.
43007006	Yeezuu n a hɩ ŋ nɩ, a ʋ: "Mɔɔ wakatɩ n a ku cɩna y. B'awɔɔ wakatɩ m dɔmɩm haay m.
43007007	Durnya bɩ sɔrɛ awɔɔ nɩ y, bɩ, a ɩ sɔm mɔɔ m, bala, kʋ mɔɔ n'a zibəə bɩ kasɛtɩ kam, mɔɔ ʋ, a bʋnyaa bɩ minto.
43007008	K'a ta cibsa bɩ ma, mɔɔ bɩ tarɛ y. Bala, mɔɔ wakatɩ n a ku cɩna y."
43007009	K'a meer bɩ ba ncɩnaaʋ bɩ, a gɔɔta Galilee ʋ.
43007010	K'a danyɩnɔ wɔɔ ta cibsa bɩ ma bɩ, a zaa sa sɔ, an a nyaakʋm da, an nɩ tam, a lɛ baa kʋ n a dɔ y.
43007011	Cibsa bɩ dɔmɩm ʋ, zɩɩfʋrɔ jɩtannɔ wɔɔ y'a kam Yeezuu ma, ŋnɩ laaka da, ŋ ʋ: "A ɩ ka?"
43007012	Gʋɔɔ wɔɔ bire ʋ, ŋ y'a mim dɩndarɛ: Gɔsɩnnɔ y'a hɩrɛ, ŋ ʋ: "Gʋaa mɩŋŋa m." Gɔsɩnnɔ ʋ: "Ŋʋaarzaa m, bra an n'a bam gʋɔɔ m."
43007013	Bɩ, gʋaa ba ʋ, an nɩ yɛrɛ, an n'a mim hɩm garga ra y. Bala, ŋ yɩ nyi barɛ a jɩtannɔ wɔɔ m.
43007014	Kʋ buuro cibsa bɩ bireyaa a ku bɩ, Yeezuu ta Wosocɛ ʋ, an nɩ hɔ dɩndam gʋɔɔ m.
43007015	Zɩɩfʋrɔ wɔɔ zɛ kədə, ŋn'a hɩrɛ, ŋ ʋ: "A a ba lɔ an hɔ dɔ, b'a n karɩnda ba?"
43007016	Yeezuu n a nyɩ bɔ ŋ nʋ, a ʋ: "Mɔɔ hɔdɩndarɛ bɩ n a to mɔɔ zi y. A to a ʋ Woso k'a mɔɔ nyɔɔ bɩ zi.
43007017	Kʋ gʋaa lɛ taa k'a Woso hɔɔnhɔ ba, a y'a dɔm kʋ hɔdɩndarɛ naa do, k'a to a ʋ Woso zi, gɛɛ kʋ m mɩŋŋa mim mɔɔ n'a dɩndarɛ.
43007018	Gʋaa k'a n'a mɩŋŋa mim dɩndam bɩ, a ka an nawʋrɛ a mɩŋŋa lɛbɔʋrɛ ma. Bɩ, gʋaa k'a n'a kam a gʋaa k'a a nyɔɔ bɩ lɛbɔʋrɛ ma bɩ, bɩ bala n sɩrazaa. Zambʋ b'a nɔ ʋ y.
43007019	Moyiisi bɛɛ lɛrɔ wɔɔ ka awɔɔ ra? B'awɔɔ gʋaa deem ba ʋ, an nɩ zum lɛrɔ wɔɔ ʋ y. Bɔ minto, an n'a kam mɔɔ garɛ ma?"
43007020	Gʋɔɔ wɔɔ n a nyɩ bɔ ʋ, ŋ ʋ: "Zinə nɩ kan ɩbɩɩ kɩ! Nka y'a hɩ, a ʋ, k'a ɩbɩɩ zɛ?"
43007021	Yeezuu a hɩ ŋ nɩ, a ʋ: "Zibəə deem mɔɔ ba sabaa hinni ʋ, awɔɔ n zɛ kədə haay!
43007022	Moyiisi lɛ ka awɔɔ ʋ, k'a gʋɔɔ gasʋ baŋŋʋ ʋ. A to a ʋ awɔɔ yaabɔɔ zi Moyiisi mɩŋŋa bɛɛ bʋr nɩ y. Bɩ, k'a a da sabaa hinni ma, awɔɔ y'a bam.
43007023	Bɩ, k'a ɩ yɩrɛ ɩ ʋ, kʋ gʋaa gasʋ baŋŋʋ ʋ sabaa hinni ʋ, an bɔ Moyiisi lɛrɔ wɔɔ la nɩ, bɔ minto m, awɔɔ heer nɩ busum kan mɔɔ kɩ gʋaa kʋ mɔɔ waa haay sabaa hinni ʋ bɩ ma?
43007024	A bɩ hɔ k'awɔɔ n'a yɩm mɩm ʋ bɩ dʋdɔ ka bala y, k'a dʋdɔ ka kan sɩra kɩ."
43007025	Zerizalɛm gʋɔɔ y'a hɩrɛ, ŋ ʋ: "Gʋaa kʋ ŋ n'a kam ma k'a mee bɔ ʋ bɩ bɛɛ m naa ra?
43007026	Ba an nɩ meer bam ŋn'a mam na, bɩ ŋ bɩr hɔsɩ hɩm nɩ y! Wɔɔ tara bɩ lɛɛzannɔ wɔɔ, a dɔ ŋ y'a ʋ paan•••, ŋ ʋ, Krista m gɛ?
43007027	Wɔɔ gʋaa naa do tojɩ dɔ, kʋ Krista bɩ bʋr, gɔsɩ b'a tojɩ dɔrɛ y."
43007028	Yeezuu k'a nɩ hɔ dɩndam Wosocɛ ʋ b'ʋ b'a hɩ, a ʋ: "Awɔɔ mɔɔ dɔ! Awɔɔ mɔɔ tojɩ dɔ. Bɩ, mɔɔ n bʋr m zi nɩ y. Sɩrazaa m Zɩ k'a mɔɔ nyɔɔ bɩ m. B'awɔɔ n bɩ zaa dɔ y.
43007029	Mɔɔ mɩŋŋa a dɔ, m to mɔɔ ʋ zi, a ɩ mɔɔ nyɔɔ."
43007030	Ŋ n'a kam ma k'a nyasʋ, bɩ gʋaa ba ʋ, an a wɔ da ma y. Bala, a wakatɩ n a ku cɩna y.
43007031	Gʋɔɔ nyɩnta zamaa bɩ bire ʋ, ŋnɩ sɩra ka ʋ, ŋn'a hɩrɛ, ŋ ʋ: "Kʋ Krista bɩ bʋr, a hoserlo barɛ an lɛ da naa n a ba rɔ wɔɔ ra gɛ?"
43007032	Kukur kʋ n n'a bam Yeezuu minto gʋɔɔ wɔɔ bire ʋ bɩ, farizɛɛnrɔ wɔɔ a ma. A m bɩ, wosocɛmannɩbənno jɩtannɔ kan farizɛɛnrɔ kɩ n Wosocɛ dɔmazannɔ nyɔɔ kʋ ŋ n'aa a nyasʋ.
43007033	Yeezuu n a hɩ, a ʋ: "Mɔɔ gɔɔtam kan awɔɔ kɩ dɔmɩm poore nɔ ʋ, kʋ m bɩ m bɔ, m ta Zɩ k'a mɔɔ nyɔɔ bɩ zi.
43007034	Awɔɔ zɛm b'a ka mɔɔ ma, b'awɔɔ bɩ mɔɔ yɩrɛ y. Bala, bɩncɛ kʋ mɔɔ nɩ taŋ ʋ bɩ, awɔɔ b'a dam ma a bʋr b'ʋ y."
43007035	Bɩ jɛ ʋ bɩ, zɩɩfʋrɔ wɔɔ y'a hɩm kʋ m, ŋ ʋ: "Ta awɔɔ nawʋm ka, wɔɔ b'ʋ yarɛ ʋ a yɩ? Ta awɔɔ nawʋm gʋɔɔ kʋ ŋ hɩsɩga da ŋn'a war kʋ ma kan grɛkkɩrɔ kɩ rɔ wɔɔ zi ra? Gɛɛ, ta an nawʋm k'a yaa hɔ dɩnda grɛkkɩrɔ m na?
43007036	Hɔ k'a hɩ naa jɩ lɛ taa k'a hɩ, a ʋ lɔ: Awɔɔ y'a kam mɔɔ ma, b'awɔɔ bɩ mɔɔ yɩrɛ y, bɩ bɩncɛ kʋ mɔɔ nɩ taŋ ʋ bɩ, awɔɔ b'a dam ma, a bʋr ʋ y?"
43007037	Cibsa bɩ nyarɛ ma bɩ, dɔmɩm niŋŋə k'an dɔmɩm gʋta bɩ, Yeezuu jɩm brama, an a leer busu, an n'a hɩrɛ, a ʋ: "Gʋaa kʋ mɩsɩ n'a zɛm k'an bʋr mɔɔ zi, an bɩ hi mi.
43007038	Gʋaa k'a sɩra ka mɔɔ ʋ bɩ, mɩsɩrbaa hi kɔyaarɔ y'a tom zi, amba Wosoci a hɩ bɩ m."
43007039	Sɛnt-Ɛspri kʋ gʋɔɔ kʋ ŋ nɩ sɩra kaŋ ʋ rɔ wɔɔ n'a yɩm bɩ mim an n'a hɩm. Kʋ sɩra nɩ, Yeezuu k'a n lɛbɔʋrɛ yɩ cɩna bɩ, Sɛnt-Ɛspri n bʋr cɩna y.
43007040	Gʋɔɔ kʋ ŋ nyɩnta, ŋn'a tʋr ka Yeezuu meerbaa bɩ ma gʋɔɔ cir bɩ bire ʋ rɔ wɔɔ, gɔsɩnnɔ y'a hɩrɛ, ŋ ʋ: "Sɩra m, ba wosolɛsinnɩsorazaa bɩ n na."
43007041	Gɔsɩnnɔ y'a hɩrɛ, ŋ ʋ: "Krista bɩ n naa." Gɔsɩnnɔ a ya, ŋn'a hɩrɛ, ŋ ʋ: "Krista y'a dam ma, an a to Galilee kʋ ʋ ra?
43007042	Wosoci n a hɩ, a ʋ, 'bɔ an nawʋm Davɩd do nɔ ʋ', b'a to an nawʋm tara poore kʋ Davɩd yɩ ʋ, ŋn'a birm Betelehɛm b'ʋ ra?"
43007043	Naa do y'a ka, gʋɔɔ wɔɔ n a gʋngʋ a minto.
43007044	Ŋ gʋɔɔ gɔsɩnnɔ a ŋʋa k'a nyasʋ, bɩ gɔsɩ n a wɔ da ma y.
43007045	Wosocɛ dɔmazannɔ wɔɔ n a bɔ, ŋnɩ bʋr wosocɛmannɩbənno jɩtannɔ wɔɔ zi kan farizɛɛnrɔ wɔɔ kɩ. Brɔɔ nɩ ŋ lar, ŋ ʋ: "Bɔ m awɔɔ n bʋr nɩ?"
43007046	Wosocɛ dɔmazannɔ wɔɔ n a nyɩ bɔ ʋ, ŋ ʋ: "Gʋaa ba ʋ an meer kʋ gʋaa naa do a ba bɩ lɔɔ ba y."
43007047	Farizɛɛnrɔ wɔɔ n a hɩ ŋ nɩ, ŋ ʋ: "A to awɔɔ ʋ, an awɔɔ hɔɔn da a zi ra?
43007048	Jɩtannɔ wɔɔ kan farizɛɛnrɔ wɔɔ kɩ barla bɩ, gʋaa deem taan••• ta ʋ, an a mim si ra?
43007049	Bɩ, gʋaa cir naa do n lɛrɔ wɔɔ dɔ y. Ŋ barka ba ʋ y!"
43007050	Nikodɛm k'a nyɩnta an ta Yeezuu zi bɩ nyɩnta kan ŋ kɩ, an a hɩ, a ʋ:
43007051	"N n gʋaa dʋdɔ yar bɩ n n'a meerbaa ma kan hɔ k'a ba bɩ kɩ y. Wɔɔ lɛrɔ wɔɔ n bɩ hɩ ra?"
43007052	Ŋ n a nyɩ bɔ ʋ, ŋ ʋ: "Ɩ to ɩbɩɩ ʋ Galilee ʋ sɔ ra? Bɩ, ɩ ka mɩŋŋa, ɩbɩɩ bɩ wosolɛsinnɩsorazaa yɩrɛ an bɩr Galilee gʋaa y." [
43007053	Ŋ haay n a hʋr, ŋnɩ dundoo a harlɔ ʋ.
43008001	Yeezuu n a hʋr an ta Oliviyee ci mim ʋ.
43008002	Dɔ k'a bʋr an nɩ mɛm bɩ, a a bɔ an bʋr Wosocɛ ʋ b'ʋ, gʋaa haay nɩ zɛm zi, an nyɩnta, an nɩ hɔ dɩndarɛ ŋ nɩ.
43008003	Wosocikarɩnsaambɔɔ kan farizɛɛnrɔ kɩ bʋr lʋ m b'ʋ, ŋn'a da gʋɔɔ wɔɔ bire ʋ. Sʋr n y'a ʋ ra, an nɩ jaan darɛ.
43008004	Ŋ n a hɩ Yeezuu m, ŋ ʋ: "Karɩnsaamba, lʋ naa do, sʋr n y'a ʋ ra, an nɩ jaan darɛ.
43008005	Lɛrɔ nɔ ʋ, Moyiisi a hɩ, a ʋ, n n lannɔ nɔɔn duro zɛ jaarɔ m. B'ɩbɩɩ, ɩbɩɩ ʋ lɔ?"
43008006	A hɩ ŋ nawʋrɛ ncɩnaaʋ k'a nyasʋ meerbaa nɔ ʋ, k'a ku a mim ka ra. Yeezuu a zuutə, an n'a nyʋkʋm wʋnwɔsɩm tara ʋ.
43008007	Kʋ ŋ gɔɔta ŋn'a larm bɩ, Yeezuu a bɔɔta, an a hɩ ŋ nɩ, a ʋ: "Gʋaa k'a n'awɔɔ bire ʋ, b'a n mimbʋnyaa ba cɩna bɩ n lɛɛ ka, an a gʋɛɛn."
43008008	A n a ya, an a zuutə, an n'a nyʋkʋm bɩ wʋnwɔsɩm tara ʋ.
43008009	Kʋ ŋ meerbaa naa do ma bɩ, ŋ cem deem-deem. Gʋɔɔ marɛrɔ wɔɔ ɩ lɛɛ ka ŋnɩ cem, a poorero wɔɔ n a nya ŋ ʋ. Yeezuu n gɔɔta a deem. Kʋ lʋ bɩ gɔɔta an nɩ b'ʋ bɩ,
43008010	Yeezuu a bɔɔta, an a hɩ m, a ʋ: "Ŋ bee, lʋ ra? Gɔsɩ n'ɩbɩɩ dʋdɔ yar la?"
43008011	A n a nyɩ bɔ ʋ, a ʋ: "Ayy•••, Zuuba, gɔsɩ." Yeezuu n a hɩ m, a ʋ: "Mɔɔ sɔ, mɔɔ b'ɩbɩɩ dʋdɔ yarlɛ y. Ta, b'ɩbɩɩ ɩ ya, ɩ mimbʋnyaa ba y."]
43008012	Yeezuu n a ya, an a hɩ ŋ nɩ, a ʋ: "Durnya lɛɛgure m mɔɔ m. Gʋaa k'a nɩ zum mɔɔ ʋ bɩ bɩ tam monsigə ʋ y. A mɩsɩrbaa lɛɛgure yɩm."
43008013	Farizɛɛnrɔ wɔɔ n a hɩ m, ŋ ʋ: "Ɩ mɩŋŋa kasɛtɩ ɩ n'a kam na? Ɩbɩɩ kasɛtɩ bɩ, ŋʋaar m."
43008014	Yeezuu n a nyɩ bɔ ŋ nʋ, a ʋ: "Sɩra m, m mɩŋŋa kasɛtɩ mɔɔ n'a kam. Bɩ, mɔɔ kasɛtɩ bɩ sɩra m, bala, mɔɔ m tojɩ dɔ, m m tajɩ dɔ. B'awɔɔ, awɔɔ n a dɔ kʋ m to mɔɔ ʋ ka m nɩ tam ka y.
43008015	Dʋdɔ awɔɔ n'a karɛ am gʋɔɔ hɔ bɩ m. Mɔɔ bɩr gʋaa dʋdɔ karɛ y.
43008016	Baa kʋ mɔɔ ʋ kʋ m dʋdɔ ka, a ka mɔɔ nawʋm kan sɩra kɩ, bala, mɔɔ bɩ m deem nɩ y. Zɩ k'a mɔɔ nyɔɔ bɩ ta ʋ sɔ.
43008017	Awɔɔ mɩŋŋɔɔ lɛrɔ wɔɔ nɔ ʋ, n y'a gʋrsɩra ba, n ʋ, gʋaa hɩɩya kasɛtɩ bɩ, sɩra m.
43008018	M mɩŋŋa kasɛtɩ mɔɔ n'a kam, bɩ Zɩ k'a mɔɔ nyɔɔ b'ɩ mɔɔ kasɛtɩ kam sɔ."
43008019	Ŋ n a nyɩ bɔ nʋ, ŋ ʋ: "Ɩbɩɩ Zɩ b'ɩ ka?" Yeezuu n a nyɩ bɔ ʋ, a ʋ: "Awɔɔ n mɔɔ dɔ y, b'awɔɔ n mɔɔ Zɩ dɔ sɔ y. Kʋ mɔɔ dɔ awɔɔ ʋ, awɔɔ mɔɔ Zɩ bɩ dɔm sɔ."
43008020	Meerbaarɔ nɔɔn duro ba Yeezuu ʋ bɩncɛ kʋ n nɩ busoo zarŋ ʋ b'ʋ, bɩ ma bɩ, a ɩ hɔ dɩndam Wosocɛ ʋ, gɔsɩ n a wɔ da ma y, bala, a wakatɩ n a ku cɩna y.
43008021	Yeezuu n a ya, an a hɩ ŋ nɩ, a ʋ: "Cem mɔɔ n nawʋm, awɔɔ y'a kam mɔɔ ma, bɩ, gɩnga awɔɔ nawʋm a mimbʋnyaarɔ nɔ ʋ. Bɩncɛ kʋ mɔɔ nɩ taŋ ʋ bɩ, awɔɔ b'a dam ma, a ta b'ʋ y."
43008022	Zɩɩfʋrɔ wɔɔ n a hɩ, ŋ ʋ: "A ŋʋa an nawʋm k'a mɩŋŋa zɛ gɛ? K'a a hɩ, a ʋ: bɩncɛ kʋ mɔɔ nɩ taŋ ʋ bɩ, awɔɔ b'a dam ma a ta b'ʋ bɩ minto."
43008023	Yeezuu n a nyɩ bɔ ŋ nʋ, a ʋ: "Tara burə naa gʋɔɔ n'awɔɔ m, bɩ, m to mɔɔ ʋ brama. Durnya naa gʋɔɔ n'awɔɔ m, bɩ, durnya naa do gʋaa bɛɛ m mɔɔ nɩ y.
43008024	Bɩ y'a ka, mɔɔ n a hɩ awɔɔ m, mɔɔ ʋ, awɔɔ gɩngarɛ a mimbʋnyaarɔ nɔ ʋ. K'awɔɔ n a si, a ʋ: A n ta ʋ bɩ m mɔɔ m, awɔɔ gɩngarɛ a mimbʋnyaarɔ nɔ ʋ."
43008025	Ŋ n a hɩ, ŋ ʋ: "Nka n'ɩbɩɩ nɩ?" Yeezuu n a nyɩ bɔ ŋ nʋ, a ʋ: "Mɔɔ n'a mim hɩrɛ awɔɔ m tee••• bɩ m.
43008026	Awɔɔ minno ta ʋ gʋta, kʋ m ŋ hɩ awɔɔ m, kʋ m ŋ dʋdɔ ka. Zɩ k'a mɔɔ nyɔɔ bɩ, sɩrazaa m, bɩ hɔ kʋ mɔɔ ma zi bɩ, bɩ mɔɔ n'a hɩm durnya m."
43008027	Ŋ n a dɔ, ŋ ʋ, Yeezuu bɩ, Zɩ Woso mim a a hɩ a nɩ y.
43008028	Yeezuu n a hɩ ŋ nɩ, a ʋ: "Dɔmɩm niŋŋə k'awɔɔ nɩ Gʋaanyɩ bɩ busuŋ ʋ bɩ, dɔmɩm bɩ do awɔɔ n n'a dɔrɛ, a ʋ: A n ta ʋ bɩ m mɔɔ m. Bɩ mɔɔ bɩr zi bam ŋ mɩŋŋa paŋŋa nɩ y. Hɔ kʋ mɔɔ Zɩ a dɩnda mɔɔ m bɩ mɔɔ n'a hɩm.
43008029	Zɩ k'a mɔɔ nyɔɔ b'ɩ kan mɔɔ kɩ. A n mɔɔ to m deem nɩ y, bala, hɔ k'a ŋʋa bɩ mɔɔ n'a bam dɔmɩm haay."
43008030	K'a nɩ meer bɩ barɛ ncɩnaaʋ bɩ, gʋɔɔ gʋta sɩra ka ʋ.
43008031	Yeezuu n a hɩ zɩɩfʋrɔ kʋ ŋ sɩra ka ʋ rɔ wɔɔ m, a ʋ: "K'awɔɔ gɔɔta mɔɔ lemim bɩ nɔ ʋ, mɔɔ karɩndanyɩnɔ paan•••rɔ n'awɔɔ m.
43008032	Awɔɔ sɩra dɔm, bɩ sɩra bɩ y'awɔɔ bam soamɩŋŋaʋzannɔ."
43008033	Ŋ n a nyɩ bɔ nʋ, ŋ ʋ: "Abraham yaŋŋɔɔ n wɔɔ m, bɩ gʋaa n wɔɔ ba a lɔnnɔ cɩna y. Ɩbɩɩ ba lɔ, ɩ n'a hɩrɛ, ɩ ʋ: wɔɔ nyɩntam soamɩŋŋaʋzannɔ?"
43008034	Yeezuu n a hɩ ŋ nɩ, a ʋ: "Sɩra paan••• mɔɔ n'a hɩrɛ awɔɔ m, gʋaa k'a nɩ mimbʋnyaa barɛ, mimbʋnyaa lɔmbaa nɔ an ta ʋ.
43008035	Lɔ bɩ, har nɔ bɛɛ an ta ʋ dɔmɩm haay y. Har nyɩ b'ɩ har ʋ dɔmɩm haay.
43008036	Bɩ minto y'a ka, kʋ Nyɩ b'awɔɔ bɔ lɔmbaa nɔ ʋ, awɔɔ nyɩntam soamɩŋŋaʋzannɔ.
43008037	Mɔɔ dɔ Abraham yaŋŋɔɔ n'awɔɔ m. Kʋ mɔɔ lemim bɩ bɩr gasʋrɛ awɔɔ ʋ bɩ, bɩ y'a ka, awɔɔ n'a kam mɔɔ meeyaa ma.
43008038	Hɔ kʋ mɔɔ yɩ m Zɩ zi bɩ mɔɔ n'a hɩrɛ. B'awɔɔ, hɔ k'awɔɔ ma a zɩ zi b'awɔɔ n'a bam!"
43008039	Ŋ n a nyɩ bɔ nʋ, ŋ ʋ: "Wɔɔ zɩ m Abraham m." Yeezuu n a hɩ ŋ nɩ, a ʋ: "Kʋ Abraham nyɩnɔ n'awɔɔ nɩ, k'a Abraham zi ba.
43008040	Kɛɛrɛ bɩ, awɔɔ y'a kam ma k'a mɔɔ meeyaa bɔ ʋ, mɔɔ kʋ mɔɔ sɩra kʋ mɔɔ ma Woso zi bɩ hɩ awɔɔ m bɩ minto. Abraham n naa ba y.
43008041	B'awɔɔ, a zɩ zibəə awɔɔ n'a bam." Ŋ n a nyɩ bɔ nʋ, ŋ ʋ: "Jaandarɛnyɩnɔ bɛɛ m wɔɔ nɩ y! Wɔɔ Zɩ deem bala, a m Woso m."
43008042	Yeezuu n a hɩ ŋ nɩ, a ʋ: "K'awɔɔ Zɩ m Woso nɩ, awɔɔ mɔɔ ŋʋam, bala, m to mɔɔ ʋ Woso zi, m bʋr. Mɔɔ n bʋr m mɩŋŋa paŋŋa nɩ y. A ɩ mɔɔ nyɔɔ.
43008043	Bɔ minto m, awɔɔ bɩr mɔɔ meerbaa bɩ marɛ? Bala, awɔɔ b'a dam ma, a a tʋr ka mɔɔ meerbaa bɩ ma y.
43008044	Awɔɔ zɩ bɩ n Sʋtaana m. B'awɔɔ lɛ taa k'a a zɩ bɩ hɔɔnhɔ ba. Gərzer m tee••• a sɩŋŋɩda ʋ. A n gɔɔta sɩra nɔ ʋ y, kʋ sɩra ba a nɔ ʋ bɩ minto. K'a ɩ ŋʋaar barɛ, meerbaa k'a n'a nɔ ʋ b'a n'a bam, bala, ŋʋaarzaa m, bɩ ŋʋaar zɩ m sɔ.
43008045	Kʋ mɔɔ nɩ, kʋ mɔɔ nɩ sɩra hɩm bɩ y'a ka awɔɔ bɩr sɩra kam mɔɔ ʋ y.
43008046	Awɔɔ bire ʋ, nka y'a da ma, an a hɩ, a ʋ: mɔɔ mimbʋnyaa ba? Bɩ kʋ mɔɔ ɩ sɩra hɩrɛ, bɔ m, awɔɔ bɩr a sire?
43008047	Gʋaa k'an Woso gʋaa bɩ, Woso lemim an n'a tʋr kam ma. Kʋ Woso gʋɔɔ bɛɛ n'awɔɔ m bɩ y'a ka, awɔɔ bɩr a tʋr kam mɔɔ ma y."
43008048	Zɩɩfʋrɔ wɔɔ n a hɩ Yeezuu m, ŋ ʋ: "Kʋ wɔɔ ʋ, Samarii gʋaa n'ɩbɩɩ m, bɩ zinə nɩ kan ɩbɩɩ kɩ bɩ, wɔɔ gumə ba ʋ ra?"
43008049	Yeezuu n a nyɩ bɔ ŋ nʋ, a ʋ: "Zinə ba kan mɔɔ kɩ y. Bɩ mɔɔ yɩ m Zɩ daŋ ʋ, awɔɔ n bɔkarɛ an nɩ mɔɔ bɔŋ ʋ!
43008050	Mɔɔ bɩr m karɛ m mɩŋŋa lɛbɔʋrɛ ma y. Bɩ, gʋaa ta ʋ, an nɩ mɔɔ daŋ ʋ, an nɩ dʋdɔ karɛ.
43008051	Sɩra paan••• mɔɔ n'a hɩrɛ awɔɔ m, kʋ gʋaa mɔɔ meerbaa bɩ si, a bɩ gam fɩɩga y."
43008052	Zɩɩfʋrɔ wɔɔ n a hɩ m, ŋ ʋ: "Wɔɔ dɔ kɛɛrɛ, ʋ ʋ, zinə nɩ kan ɩbɩɩ kɩ! Abraham ga kan wosolɛsinnɩsorazannɔ kɩ sɔ, ɩbɩɩ n bʋr ɩ n'a hɩrɛ, ɩ ʋ: Kʋ gʋaa mɔɔ mim si, a bɩ gam fɩɩga y.
43008053	Lɛ ɩbɩɩ da wɔɔ yaaba Abraham k'a ga bɩ ra ra? Wosolɛsinnɩsorazannɔ gɩnga sɔ! Ɩ mɩŋŋa sa ɩbɩɩ ʋ nka?"
43008054	Yeezuu n a nyɩ bɔ ŋ nʋ, a ʋ: "Kʋ m lɛ mɔɔ n'a bɔrɛ m mɩŋŋa ʋ, mɔɔ lɛbɔʋrɛ jɩ bɩ nyɩntaŋ ʋ y. Mɔɔ Zɩ n'a lɛ bɔm mɔɔ ʋ, awɔɔ n'a hɩm ma, a Woso bɩ.
43008055	Awɔɔ n a dɔ y, bɩ mɔɔ dɔ. Kʋ mɔɔ hɩ mɔɔ ʋ, mɔɔ n a dɔ, m ba mɔɔ nawʋm ŋʋaarzaa a n'awɔɔ hɔ bɩ m. Bɩ mɔɔ dɔ, m n'a meerbaa sim.
43008056	Awɔɔ yaaba Abraham b'a heer nyɔɔ, an a ka mɔɔ dɔmɩm bɩ yɩrɛ ma. B'a a yɩ, a heer nyɔɔ."
43008057	Zɩɩfʋrɔ wɔɔ n a hɩ, ŋ ʋ: "Ɩbɩɩ dɔɔraa n busoor ku y, ɩbɩɩ n bɔkarɛ ɩ Abraham yɩ!"
43008058	Yeezuu n a nyɩ bɔ ŋ nʋ, a ʋ: "Sɩra paan••• mɔɔ n'a hɩrɛ awɔɔ m: dɔmɩm kʋ Abraham n nyɩnta ʋ bɩ, mɔɔ ta ʋ."
43008059	Ŋ n jaarɔ gʋr k'a gʋngʋɛɛn. Yeezuu n a nyaakʋm da, an bɔ Wosocɛ ʋ b'ʋ.
43009001	Yeezuu k'a nɩ cenim bɩ, a gʋaa yɩ, an yɩ kan bʋʋbaa kɩ.
43009002	A karɩndanyɩnɔ wɔɔ n laaka naa do da han, ŋ ʋ: "Karɩnsaamba, nka ɩ mimbʋnyaa ba an yɩ kan bʋʋbaa kɩ? A y'a ba gɛɛ, a zɩrɔ nɩ?"
43009003	Yeezuu n a nyɩ bɔ ʋ, a ʋ: "A mɩŋŋa bɛɛ y, b'a zɩrɔ bɛɛ sɔ y. Bɩ lɛ taa k'a hɩ, a ʋ, kʋ Woso zibəə bɩ n a hɩnka a gʋr zi!
43009004	A a ga m, k'ʋ Zɩ k'a mɔɔ nyɔɔ bɩ zi ba, kʋ woso lɛ n gɔɔta an bɩr ta ʋ. Kʋ gum da, gʋaa b'a dam ma an zi ba y.
43009005	Kʋ mɔɔ nɩ durnya nɔ ʋ bɩ, durnya lɛɛgure m mɔɔ m."
43009006	Kʋ Yeezuu meer ba maam bɩ, a lihi da tara ʋ, an taa bɩ yɔɔ lihi bɩ m, an a gʋr, an a nɔ bʋʋ bɩ mɩnyaa bɩ ma,
43009007	A n a hɩ m, a ʋ: "Ta ɩ yaa hi da ɩ meer ʋ Silowee bɔrkɔ ʋ." Tɔ naa do lɛ taa k'a hɩ, a ʋ: nyɔɔdarɛ. Bʋʋ bɩ n ta, an aa hi bɩ da a meer ʋ. K'a wusigə an nɩ doom bɩ, a mɩm ɩ lɛɛ yɩm.
43009008	A cɩsɔnnɔ kan gʋɔɔ kʋ ŋ lɛɛ ka ŋn'a yɩ biisi an nɩ hɔ yɩnyɛm nɔ wɔɔ kɩ a hɩ, ŋ ʋ: "Naa bɛɛ tɩr nyɩnta an bɩr hɔ yɩnyɛm bɩ ra?"
43009009	Gɔsɩnnɔ n'a hɩrɛ, ŋ ʋ: "A mɩŋŋa m!" Gɔsɩnnɔ ʋ: "A bɛɛ y, a bɔkʋʋrɛzaa m." Bʋʋ bɩ n a hɩ, a ʋ: "Mɔɔ mɩŋŋa m."
43009010	Ŋ n a hɩ m, ŋ ʋ: "Ɩbɩɩ mɩnyaa b'a ba lɔ, an nɩ lɛɛ yɩrɛ?"
43009011	A n a nyɩ bɔ ʋ, a ʋ: "Gʋaa kʋ n n'a birm Yeezuu b'ɩ taa yɔɔ, an a nɔ mɔɔ mɩnyaa bɩ ma, an a hɩ mɔɔ m, a ʋ: Ta ɩ yaa hi da ɩ meer ʋ Silowee bɔrkɔ ʋ. Mɔɔ n ta, m aa hi da m meer ʋ, mɔɔ mɩm nɩ lɛɛ yɩm."
43009012	Ŋ n a hɩ m, ŋ ʋ: "Gʋaa b'ɩ ka?" A n a nyɩ bɔ ʋ, a ʋ: "Mɔɔ n a dɔ y."
43009013	Ŋ n gʋaa k'a nyɩnta bʋʋ bɩ gaa, ŋnɩ ta m farizɛɛnrɔ zi.
43009014	Yeezuu k'a taa bɩ yɔɔ an a mɩm bɩ gʋm bɩ, a ba a ʋ sabaa hinni ʋ.
43009015	Farizɛɛnrɔ wɔɔ n a lar sɔ, k'a ba a ʋ lɔ, a mɩm nɩ lɛɛ yɩm gɛ? A n a hɩ ŋ nɩ, a ʋ: "Taa a yɔɔ, an a nɔ mɔɔ mɩm ma, mɔɔ m hi da m meer ʋ, m nɩ lɛɛ yɩm."
43009016	Farizɛɛnrɔ wɔɔ barla gɔsɩnnɔ y'a hɩrɛ, ŋ ʋ: "Gʋaa naa do, Woso gʋaa bɛɛ y, a bɩr zum sabaa hinni lɛrɔ wɔɔ ʋ y." Gɔsɩnnɔ ʋ: "Gʋaa mimbʋnyaabər y'a bam lɔ an bɩr hoserlo barɛ ncɩnaaʋ?" Mim naa do farizɛɛnrɔ wɔɔ gʋngʋ kʋ ma.
43009017	Ŋ n a ya, ŋn'a hɩ bʋʋ bɩ m, ŋ ʋ: "B'ɩbɩɩ, bɔ ɩbɩɩ n'a hɩm gʋaa k'a ɩbɩɩ waa bɩ jɛ ʋ?" A n a nyɩ bɔ ʋ, a ʋ: "Wosolɛsinnɩsorazaa m."
43009018	Bɩ, zɩɩfʋrɔ jɩtannɔ wɔɔ n a si ŋ ʋ, a nyɩnta bʋʋ, an mɩm n bɔkarɛ an gʋ y. Pakra m kʋ ŋ n'a zɩrɔ wɔɔ bir, ŋnɩ laaka da ŋ han.
43009019	Ŋ n laaka naa do da ŋ han, ŋ ʋ: "Awɔɔ nyɩ m gʋaa naa do m, awɔɔ n a dɔ, a ʋ, yɩ a ʋ kan bʋʋbaa kɩ gɛ? Bɩ, a a ba lɔ, an nɩ lɛɛ yɩm kɛɛrɛ?"
43009020	A zɩrɔ wɔɔ n a nyɩ bɔ ʋ, ŋ ʋ, "Wɔɔ dɔ paan••• ʋ ʋ, wɔɔ nyɩ m, bɩ yɩ a ʋ bʋʋ.
43009021	Bɩ, wɔɔ n a dɔ k'a ba a ʋ lɔ, a mɩm nɩ lɛɛ yɩm kɛɛrɛ y. Kʋ nka y'a mɩm bɩ gʋ, wɔɔ n bɩ zaa dɔ sɔ y. K'a lar, nyɩ bɛɛ m dɔ y. A a da ma, an a mim dɩnda a zim!"
43009022	A zɩrɔ wɔɔ ɩ nyi bam zɩɩfʋrɔ jɩtannɔ wɔɔ m. Bɩ y'a ka, ŋnɩ meer ba ncɩnaaʋ. Bala, jɩtannɔ wɔɔ kʋ ma, ŋn'a hɩ, ŋ ʋ: Kʋ gʋaa a hɩ, a ʋ: Yeezuu bɩ, Krista m, k'a bɔ a zi.
43009023	Bɩ y'a ka, a zɩrɔ wɔɔ n a hɩ, ŋ ʋ: "Nyɩ bɛɛ m dɔ y, k'a lar."
43009024	Farizɛɛnrɔ wɔɔ n a ya, ŋnɩ gʋaa k'a yɩ bʋʋbaa nɔ ʋ bɩ bir a hɩɩya hɔ ma, ŋn'a hɩ m, ŋ ʋ: "Nyi ba Woso m, ɩ sɩra hɩ! Wɔɔ dɔ wɔɔ ʋ, gʋaa naa do mimbʋnyaabər m."
43009025	A n a nyɩ bɔ ŋ nʋ, a ʋ: "Mɔɔ n a dɔ kʋ mimbʋnyaabər nɩ y. Hɔ deem mɔɔ dɔ, bala, mɔɔ nyɩnta bʋʋ, bɩ, mɔɔ ɩ lɛɛ yɩm kɛɛrɛ."
43009026	Ŋ n a hɩ m, ŋ ʋ: "Bɔ a a ba ɩbɩɩ nɩ? A ba a ʋ lɔ an ɩbɩɩ mɩm bɩ gʋ?"
43009027	A n a nyɩ bɔ ŋ nʋ, a ʋ: "Mɔɔ lɛɛ ka, m a dɩnda awɔɔ m, b'awɔɔ n a tʋr ka ma y, gɛɛ lɔ? Bɔ minto m, a a ya, an nɩ mɔɔ larlɛ? A hɩ awɔɔ ʋ k'a ba a karɩndanyɩnɔ sɔ ra?"
43009028	Farizɛɛnrɔ wɔɔ n a sɩŋŋɩda ba, ŋn'a sʋnsɔ wʋrɛ, ŋn'a hɩrɛ, ŋ ʋ: "Ɩbɩɩ n a karɩndanyɩ! Moyiisi karɩndanyɩnɔ m wɔɔ m.
43009029	Wɔɔ dɔ, wɔɔ ʋ, Woso meer ba kan Moyiisi kɩ, bɩ naa do naa, wɔɔ n a dɔ k'a to a ʋ ka y."
43009030	Gʋaa bɩ n a nyɩ bɔ ŋ nʋ, a ʋ: "Zɛkədə mim n naa! Awɔɔ n a tojɩ dɔ, b'a a ka mɔɔ mɩm nɩ lɛɛ yɩm la!
43009031	Wɔɔ dɔ, wɔɔ ʋ, Woso bɩr a tʋr kam mimbʋnyaabənno ma y. Bɩ kʋ gʋaa ɩ Woso daŋ ʋ, an n'a hɔɔnhɔ barɛ, Woso y'a tʋr kam bɩ zaa ma.
43009032	Gʋaa n a ma cɩna, ŋ ʋ, gʋaa ɩ gʋaa k'a yɩ kan bʋʋbaa kɩ bɩ mɩm gʋ y.
43009033	Gʋaa naa do, kʋ Woso gʋaa ɩ bɛɛ, a b'a dam ma, an hɔsɩ ba y."
43009034	Ŋ n a nyɩ bɔ ʋ, ŋ ʋ: "Yɩ ɩbɩɩ ʋ mimbʋnyaa nɔ ʋ, ɩ bʋr, ɩ nɩ karɩnda dɩndam wɔɔ m na?" Ŋ n la ra an bɔ, ŋn'a bɔ a zi.
43009035	Yeezuu k'a a ma a ʋ, ŋ la ra bɩ, a bʋr zi an b'a hɩ m, a ʋ: "Ɩbɩɩ ɩ sɩra kam Gʋaanyɩ b'ʋ ra?"
43009036	A n a nyɩ bɔ ʋ, a ʋ: "Nka nɩ, Zuuba, kʋ m sɩra ka ʋ?"
43009037	Yeezuu n a hɩ m, a ʋ: "Ɩbɩɩ yɩ, an nɩ meer bam kan ɩbɩɩ kɩ naa."
43009038	Gʋaa bɩ n a hɩ, a ʋ: "Mɔɔ sɩra ka ɩ ʋ, Zuuba." A n kukurə zɛ a taa.
43009039	Yeezuu n a hɩ, a ʋ: "Bʋr mɔɔ ʋ durnya naa nɔ ʋ dʋdɔ minto, kʋ gʋɔɔ kʋ ŋ mɩm bɩr lɛɛ yɩm nɔ wɔɔ n lɛɛ yɩ, kʋ gʋɔɔ kʋ ŋ mɩm nɩ lɛɛ yɩm nɔ wɔɔ n a ba bʋʋrɔ."
43009040	Farizɛɛnrɔ kʋ ŋ nyɩnta kan kɩ rɔ wɔɔ kʋ ŋ naa ma bɩ, ŋ y'a hɩ, ŋ ʋ: "A hɩ ɩbɩɩ ʋ, bʋʋrɔ m wɔɔ m sɔ gɛ?"
43009041	Yeezuu n a nyɩ bɔ ŋ nʋ, a ʋ: "Kʋ bʋʋrɔ n'awɔɔ nɩ, awɔɔ mimbʋnyaa bɩ nyɩntaŋ ʋ y. Bɩ naa ma bɩ, k'awɔɔ ʋ, a mɩm ɩ lɛɛ yɩm bɩ, awɔɔ mimbʋnyaa bɩ gɔɔta an ta ʋ."
43010001	"Sɩra paan••• mɔɔ n'a hɩrɛ awɔɔ m, gʋaa k'a n gasʋ seero bakʋ lɛ nɩ y, an bɔkarɛ an bɔɔra m, an gasʋ, bɩ zaa bɩ, koor m, hɔyɔrɛzaa m sɔ.
43010002	Bɩ, gʋaa k'a gasʋ bakʋ bɩ lɛ m bɩ, bɩ zaa m seero wɔɔ dundor.
43010003	Gʋaa k'a nɩ dɔm cɛlɛ ma bɩ n'a gʋm dundor bɩ m, seero wɔɔ n a tʋr ka a leer ma. A n a seero wɔɔ bir deem-deem ŋ tɔ ma, an bɔ ŋ nɩ garga ra.
43010004	K'a bɔ ŋ nɩ haay, ka an nawʋrɛ ŋ lɛɛ, seero wɔɔ n zu a jɛ ʋ, kʋ ŋ y'a leer dɔ bɩ minto.
43010005	Ŋ bɩ yɛrɛ, ŋnɩ zu saana jɛ ʋ y. A si ŋ nawʋm, ŋn'a gʋ saana bɩ ma, bala, ŋ n saanarɔ leer dɔ y."
43010006	Yeezuu n hɔbɔkʋrɛnoom naa do da ŋ nɩ, bɩ ŋ n hɔ kʋ Yeezuu a hɩ bɩ jɩ dɔ y.
43010007	Yeezuu n a ya, an a hɩ, a ʋ: "Sɩra paan••• mɔɔ n'a hɩrɛ awɔɔ m, mɔɔ m bakʋ bɩ lɛ.
43010008	Gʋɔɔ kʋ ŋ lɛɛ ka mɔɔ lɛɛ ŋnɩ bʋr lɔ wɔɔ, konno m, hɔyɔrɛzannɔ m sɔ. Bɩ, seero wɔɔ n a tʋr ka ŋ ma y.
43010009	Mɔɔ m bakʋ bɩ lɛ. Kʋ gʋaa gasʋ mɔɔ m, a bʋmbɔrɛ yɩm. A gasʋrɛ, an bɔ, an bʋr, an hɔbɩrɛ yɩ an a bɩ.
43010010	Koor bɩr zɛm k'a hɩ bɛɛ a ʋ, k'a koor ba, k'a gər zɛ, k'a hɔ zar y. Bʋr mɔɔ ʋ kʋ gʋɔɔ m mɩsɩrbaa yɩ, kʋ ŋ n'a yɩ an bʋr bɔ."
43010011	"Mɔɔ m dundor mɩŋŋa. Bɩ dundor mɩŋŋa bɩ, a mɩsɩrbaa an n'a kam a seero wɔɔ minto.
43010012	Gʋaa k'a nɩ zi bam busoo minto bɩ, seero wɔɔ dundor bɛɛ nɩ y, bɩ ŋ zaa bɛɛ sɔ y. K'a tampa yɩ an nɩ zɛrɛ, a si an nawʋrɛ, an n'a gʋm seero wɔɔ ma. Tampa bɩ n a da ŋ bir, ŋn'a hɩsɩga.
43010013	Kʋ gʋaa bɩ, a ka an nawʋm busoo ma bɩ, a leer ba seero wɔɔ mim ma y.
43010014	Dundor mɩŋŋa m mɔɔ m. Mɔɔ m seero wɔɔ dɔ, bɩ mɔɔ seero wɔɔ mɔɔ dɔ sɔ,
43010015	amba mɔɔ Zɩ mɔɔ dɔ, mɔɔ nɩ m Zɩ dɔ bɩ m. Bɩ, m mɩsɩrbaa mɔɔ n'a karɛ m seero wɔɔ minto.
43010016	Seero gɔsɩnnɔ ta ʋ, ŋ ba bakʋ naa do ʋ y, bɩ mɔɔ brɔɔ gaam, m bʋr ŋ nɩ. Ŋ zɛm b'a tʋr ka mɔɔ leer ma. Bɩ, seero bakʋ nyɩntam deem a dundor deem.
43010017	Mɔɔ Zɩ ɩ mɔɔ ŋʋarɛ, bala, mɔɔ yɩ m mɩsɩrbaa karɛ, kʋ m m ya, m b'a si.
43010018	Gʋaa bɛɛ nɩ mɔɔ mɩsɩrbaa bɩ sire y, mɔɔ mɩŋŋa n'a kam. Mɔɔ m da ma, m a ka, mɔɔ m da ma, m a si. Mɔɔ Zɩ ɩ lɛ naa do ka mɔɔ ʋ."
43010019	Minno nɔɔn duro a ya, an zɩɩfʋrɔ wɔɔ gʋngʋ kʋ ma.
43010020	Gʋɔɔ gʋta yɩ ŋ barla, ŋn'a hɩrɛ, ŋ ʋ: "Zinə nɩ kan kɩ, hɔɔzaa m, bɔ minto m, a n'a tʋr karɛ a meerbaa ma?"
43010021	Bɩ, gɔsɩnnɔ y'a hɩrɛ, ŋ ʋ: "Gʋaa kʋ zinə n nɩ kan kɩ meerbaarɔ bɛɛ m naa y. Zinə y'a dam ma, an bʋʋ mɩm gʋ ra?"
43010022	N ɩ Zerizalɛm Wosocɛ bankarɛ tɔdaanɔʋ cibsa bam. Nyɩnta a ʋ nyɛɛm dɔmɩm.
43010023	Yeezuu nɩ bɩmbɩrm Wosocɛ ʋ b'ʋ Salomɔɔn laŋŋa gʋta kʋ n y'a dɔ jaa m bɩ taa b'ʋ.
43010024	Zɩɩfʋrɔ wɔɔ n bɩ bɩr ma, ŋn'a hɩ m, ŋ ʋ: "Kʋ Krista n'ɩbɩɩ nɩ, ɩbɩɩ wɔɔ tore ʋ hɔɔndarɛ nɔ ʋ, an ta, an dɔmɩm kara ku? A hɩ wɔɔ m paan•••!"
43010025	Yeezuu n a hɩ ŋ nɩ, a ʋ: "Mɔɔ hɩ awɔɔ m, b'awɔɔ n a si y, ziro kʋ mɔɔ n nɩ barɛ m Zɩ tɔ ma rɔ wɔɔ ɩ mɔɔ kasɛtɩ kam.
43010026	Bɩ, mɔɔ y'a hɩrɛ awɔɔ m, b'awɔɔ bɩr a sire y, kʋ mɔɔ seero bɛɛ n'awɔɔ m bɩ minto.
43010027	Mɔɔ seero wɔɔ y'a tʋr kam mɔɔ leer ma, bɩ mɔɔ ŋ dɔ sɔ, ŋn'ɩ zum mɔɔ jɛ ʋ.
43010028	Bɩ mɔɔ mɩsɩrbaa k'a nyarɛ ba ʋ bɩ karɛ ŋ ʋ. Ŋ bɩ gam fɩɩga y. Bɩ, gʋaa b'a dam ma, an ŋ bɔ mɔɔ wɔ ʋ y.
43010029	Mɔɔ Zɩ k'a ŋ ka mɔɔ ʋ bɩ lɛ da hɔ haay ra, bɩ gʋaa ba ʋ an b'a dam ma, an hɔ bɔ Zɩ bɩ wɔ ʋ y.
43010030	Mɔɔ kan Zɩ bɩ kɩ, wɔɔ deem."
43010031	Zɩɩfʋrɔ wɔɔ n a ya, ŋnɩ jaarɔ gʋr k'a gʋngʋɛɛn.
43010032	Yeezuu n a hɩ ŋ nɩ, a ʋ: "Mɔɔ ka awɔɔ m zibəəro mɩŋŋɔɔ kʋ ŋ y'a to Zɩ zi rɔ wɔɔ yɩ. Brɔɔ minto y'a ka, awɔɔ k'a mɔɔ gʋngʋɛɛn ra?"
43010033	Zɩɩfʋrɔ wɔɔ n a nyɩ bɔ ʋ, ŋ ʋ: "Zibəə mɩŋŋa barɛ minto bɛɛ y'a ka, wɔɔ n'ɩbɩɩ gʋngʋɛɛnrɛ y, sʋnsɔ k'ɩbɩɩ wʋ, ɩbɩɩ k'ɩ m gʋaa, ɩ bɔkarɛ, ɩ n'ɩ mɩŋŋa bam Woso bɩ minto m."
43010034	Yeezuu n a nyɩ bɔ ŋ nʋ, a ʋ: "Ŋ n a gʋrsɩra ba ncɩnaaʋ awɔɔ lɛrɔ ci bɩ nɔ ʋ ra? 'Mɔɔ hɩ: wosoro n'awɔɔ m.'
43010035	Wɔɔ dɔ, wɔɔ ʋ, gʋaa b'a dam ma, an hɔ kʋ n y'a gʋrsɩra ba Wosoci nɔ ʋ bɩ zar y. Woso gʋɔɔ kʋ ŋ y'a lemim ma rɔ wɔɔ bir wosoro. Awɔɔ y'a hɩm gʋaa kʋ Zɩ b'a nyɔɔ bɩ ma, a ʋ, sʋnsɔ ɩbɩɩ n'a wʋrɛ, kʋ mɔɔ hɩ mɔɔ ʋ Woso Nyɩ m mɔɔ m bɩ minto.
43010036	Gʋaa kʋ Zɩ b'a bɔ ʋ, an a nyɔɔ durnya ʋ, b'awɔɔ ʋ, Woso sʋnsɔ an n'a wʋrɛ. Bala, kʋ mɔɔ hɩ mɔɔ ʋ Woso Nyɩ mɔɔ m bɩ minto.
43010037	Kʋ mɔɔ nɩ m Zɩ zi ba, a bɩ sɩra ka mɔɔ ʋ y.
43010038	Bɩ kʋ mɔɔ y'a barɛ, baa k'awɔɔ n sɩra ka mɔɔ ʋ, k'a sɩra ka a zibəə bɩ minto, k'a bɔkarɛ a dɔ mɩŋŋa, a ʋ, Zɩ ɩ kan mɔɔ kɩ, mɔɔ nɩ kan Zɩ kɩ."
43010039	Ŋ n a ya, ŋnɩ wuti, ŋn'a ŋʋam k'a nyasʋ. Yeezuu n a yɔ ŋ nɩ.
43010040	Yeezuu n a wusigə an ta Zʋrdɛn kɔ lɛ ra zeezi, bɩncɛ kʋ Zaan a sɩŋŋɩda ba ʋ, an nɩ batɛm kaŋ ʋ b'ʋ, an aa gɔɔta b'ʋ.
43010041	Gʋɔɔ gʋta n bʋr zi, ŋn'a hɩrɛ, ŋ ʋ: "Zaan n hoser deem taan••• ba y, bɩ hɔ haay k'a hɩ gʋaa naa do minto bɩ, sɩra m."
43010042	Bɩ, gʋɔɔ gʋta sɩra ka ʋ b'ʋ.
43011001	Gʋaa ɩ nyɩnta ʋ, an nɩ yaaba m. A tɔ m Lazaar. Betanii gʋaa m. Maarii kan a cɛmba Martɩ kɩ kʋ m bɩ.
43011002	Maarii bɩ do ɩ tidəər nɔ Zuuba ma, an a minkə gaa, an a nʋnnɔ a gannɔ ma bɩ. A dakumboor Lazaar ɩ bɩ laafɩɩ bɩ.
43011003	A danlʋrɔ wɔɔ n nyɔɔ da, ŋn'aa a hɩ Yeezuu m, ŋ ʋ: "Gʋaa k'ɩbɩɩ ŋʋa bɩ bɩ laafɩɩ y."
43011004	Kʋ Yeezuu a ma bɩ, a a hɩ, a ʋ: "Yaaba naa do, zɛ yaaba bɛɛ y, zɛ an nawʋm Woso lɛbɔʋrɛ m. A minto n'a kam Woso Nyɩ bɩ n daʋrɛ yɩ."
43011005	Yeezuu nyɩnta an Martɩ ŋʋa kan a danzaa bɩ kɩ, Lazaar kɩ.
43011006	Baa k'a a dɔ a ʋ, Lazaar bɩ laafɩɩ bɩ, a gɔɔta bɩncɛ k'an ta ʋ b'ʋ dɔmɩm hɩɩya.
43011007	Bɩ jɛ ʋ bɩ, a a hɩ a karɩndanyɩnɔ m, a ʋ: "Ʋ ʋ bɔ, ʋ ta Zidee ʋ."
43011008	Karɩndanyɩnɔ wɔɔ n a hɩ, ŋ ʋ: "Karɩnsaamba, zɩɩfʋrɔ a ka ma dɩɩtaa k'a ɩbɩɩ gʋngʋɛɛn jaarɔ m, ɩbɩɩ lɛ taa k'ɩ ɩ ya, ɩ ɩ bɔ, ɩ ta b'ʋ ra?"
43011009	Yeezuu n a nyɩ bɔ ʋ, a ʋ: "A n a sa dɔgta m an ta yirbəə ra lɛɛgure bɛɛ m ta ʋ wakatɩ bueerehɩɩya ra? Kʋ gʋaa ɩ tam lɛɛgure ʋ a bɩr a gəm zɛrɛ y, bala, a ɩ durnya naa do lɛɛgure yɩm.
43011010	Bɩ kʋ gʋaa ɩ tam gunuu ʋ, a y'a gəm zɛm, bala, a mɩm bɩr lɛɛ yɩrɛ y."
43011011	K'a meer naa do ba an a nya bɩ, a a hɩ, a ʋ: "Wɔɔ gʋaasɩba Lazaar hinceem ba, bɩ mɔɔ tam, m aa a gu."
43011012	A karɩndanyɩnɔ wɔɔ n a hɩ m, ŋ ʋ: "Zuuba, kʋ hinceem a ba, a laafɩɩ yɩrɛ."
43011013	Kʋ sɩra nɩ, Yeezuu bɩ, a ŋʋa a ʋ, k'a hɩ a ʋ, Lazaar ga. Ŋ n bɔkarɛ, ŋn'a hɔɔn darɛ, ŋ ʋ, hinceem paan••• mim an n'a dɩndarɛ.
43011014	Yeezuu n a hɩ ŋ nɩ paan•••, a ʋ: "Lazaar ga.
43011015	Bɩ kʋ mɔɔ n nyɩnta b'ʋ bɩ, mɔɔ ɩ heernyɔɔ m awɔɔ tɔ ma, k'a a da ma, a sɩra ka. K'a wuti, k'ʋ ta zi."
43011016	Toma kʋ n n'a birm Didim b'a hɩ karɩndanyɩnɔ gɔsɩnnɔ wɔɔ m, a ʋ: "Ʋ ta, kan kɩ, ʋ aa gɩnga sɔ."
43011017	Yeezuu k'a lee ku bɩ, a yaa dɩga a n Lazaar bir. A birle dɔmɩm si lɛɛm.
43011018	Bɩ kʋ Betanii bɩ laatʋ Zerizalɛm ma bɩ, a ga kʋ a ba cilo kaakʋ.
43011019	Zɩɩfʋrɔ wɔɔ bʋr gʋta k'a bɩ yaa da Martɩ m kan Maarii kɩ, ŋ dakumboor bɩ garɛ minto.
43011020	Kʋ Martɩ a ma, n ʋ, Yeezuu ɩ zɛm bɩ, a ta, an aa a zɛ ʋ, Maarii n gɔɔta har ʋ, an nɩ nyɩntam.
43011021	Martɩ n a hɩ Yeezuu m, a ʋ: "Zuuba, kʋ nyɩnta ɩbɩɩ ʋ naa ʋ, mɔɔ dakumboor bɩ bɩ garɛ y.
43011022	Bɩ, an gɔɔta naa, mɔɔ dɔ mɔɔ ʋ, hɔ haay k'ɩbɩɩ n n'a yɛm Woso han bɩ, a y'a karɛ ɩbɩɩ ʋ."
43011023	Yeezuu n a nyɩ bɔ ʋ, a ʋ: "Ɩbɩɩ dakumboor bɩ y'a mɩm bɔŋ ʋ."
43011024	Martɩ n a hɩ, a ʋ: "Mɔɔ dɔ, a y'a mɩm bɔŋ ʋ gəəno mɩmbɔʋrɛ dɔmɩm ʋ durnya nyarɛ ma."
43011025	Yeezuu n a hɩ m, a ʋ: "Mɔɔ m mɩmbɔʋrɛ, mɔɔ m mɩsɩrbaa. Gʋaa k'a sɩra ka mɔɔ ʋ bɩ, baa k'a zaa ga, a mɩsɩrbaa yɩrɛ.
43011026	Bɩ gʋaa k'an mɩsɩr, an nɩ sɩra kam mɔɔ ʋ, a bɩ gam fɩɩga y. Ɩbɩɩ sɩra ka naa ʋ ra?"
43011027	A n a nyɩ bɔ ʋ, a ʋ: "Ɩɩn••• Zuuba, mɔɔ sɩra ka, mɔɔ ʋ, ɩbɩɩ m Krista, Woso Nyɩ k'a a ga m an bʋr durnya ʋ bɩ."
43011028	K'a meer bɩ ba ncɩnaaʋ bɩ, a a hʋr, an aa a danzaa Maarii bɩ bir, an a hɩ m sɩnsɛɛrɛ m, a ʋ: "Karɩnsaamba bʋr, an n'ɩbɩɩ birm."
43011029	Maarii k'a naa ma bɩ, a wuti zɔɔ-zɔɔ, an ta zi.
43011030	Bɩ ma bɩ, Yeezuu n gasʋ kʋ b'ʋ cɩna y. A gɔɔta an nɩ bɩncɛ kʋ Martɩ a zɛ ʋ b'ʋ.
43011031	Zɩɩfʋrɔ wɔɔ nyɩnta kan Maarii kɩ har ʋ b'ʋ, ŋn'ɩ bra bam nɩ. Kʋ ŋ y'a yɩ an wuti zɔɔ-zɔɔ an bɔ bɩ, ŋ zu a jɛ ʋ, ŋn'a hɔɔn darɛ, ŋ ʋ, ta an nawʋm yaa ra b'ʋ k'a yaa nyi ka.
43011032	Maarii k'a yaa lee ku bɩncɛ kʋ Yeezuu n ta ʋ b'ʋ bɩ, k'a a yɩ lɛɛm bɩ, a sʋnta a taa an n'a hɩm nɩ, a ʋ: "Zuuba, kʋ nyɩnta ɩbɩɩ ʋ naa ʋ, mɔɔ dakumboor bɩ bɩ garɛ y."
43011033	Yeezuu k'a yɩ, an nɩ nyi kam kan zɩɩfʋrɔ kʋ ŋ yaa a da zaa ʋ rɔ wɔɔ kɩ bɩ, a heer a zɛ kʋ ma.
43011034	A n a hɩ, a ʋ: "A bir awɔɔ ʋ ka?" Ŋ n a nyɩ bɔ nʋ, ŋ ʋ: "Zuuba, bʋr ɩ dɩga a."
43011035	Yeezuu n nyi ka.
43011036	Zɩɩfʋrɔ wɔɔ n'a hɩrɛ, ŋ ʋ: "K'a dɩga a, a a ŋʋa gʋta!"
43011037	Gɔsɩnnɔ n'a hɩrɛ ŋ barla, ŋ ʋ: "Gʋaa k'a bʋʋ k'a yɩ kan bʋʋbaa kɩ mɩm gʋ bɩ, a b'a dam ma, an a ka Lazaar bɩ gam na?"
43011038	Yeezuu heer n a ya, an a zɛ kʋ ma, an a hʋr an ta yaa ra b'ʋ. Nyɩnta a ʋ ci yaa, ŋ n jaa ta a lɛ bɩ rɛ.
43011039	Yeezuu n a hɩ, a ʋ: "K'a jaa bɩ gʋ rɛ." Gər bɩ danlʋ Martɩ bɩ n a nyɩ bɔ nʋ, a ʋ: "Zuuba, a ji nyɩntaŋ ʋ, a dɔmɩm si hɔ n naa."
43011040	Yeezuu n a nyɩ bɔ nʋ, a ʋ: "Mɔɔ n a hɩ ɩbɩɩ m, mɔɔ ʋ, k'ɩ sɩra ka mɔɔ ʋ, ɩ Woso lɛbɔʋrɛ yɩm na?"
43011041	Ŋ n jaa bɩ gʋ rɛ. Yeezuu n a bɔɔta, an dɩga brama, an a hɩ, a ʋ: "M Zɩ, mɔɔ ɩ barka darɛ ɩbɩɩ m, ɩbɩɩ k'ɩ mɔɔ yaadarɛ si bɩ minto.
43011042	Mɔɔ dɔ, mɔɔ ʋ, ɩbɩɩ ɩ mɔɔ yaadarɛ sim dɔmɩm haay, bɩ meer bɩ ba mɔɔ ʋ gʋɔɔ kʋ ŋ bɩr mɔɔ ma naa ʋ rɔ wɔɔ minto, kʋ ŋ n'a da ma, ŋn'a si, ŋ ʋ, ɩbɩɩ ɩ mɔɔ nyɔɔ."
43011043	K'a meer ba ncɩnaaʋ bɩ, a həən si kan paŋŋa kɩ, a ʋ: "Lazaar, bɔ!"
43011044	Gər bɩ n bɔ, a gannɔ kan a wɔrɔ kɩ nɩ kʋsɩm kan pɛɛrarɔ kɩ, pɛɛra nɩ burgure a meer ma. Yeezuu n a hɩ gʋɔɔ wɔɔ m, a ʋ: "K'a pɛɛrarɔ wɔɔ hʋnhʋr ma, k'a to k'an ta!"
43011045	Zɩɩfʋrɔ wɔɔ duro gʋɔɔ kʋ ŋ nyɩnta kan Maarii kɩ jɩr ʋ rɔ wɔɔ, ŋnɩ hɔ kʋ Yeezuu a ba bɩ yɩ rɔ wɔɔ, gʋta sɩra ka ʋ.
43011046	Gʋɔɔ gɔsɩnnɔ ta, ŋn'aa farizɛɛnrɔ yɩ, ŋnɩ hɔ kʋ Yeezuu a ba bɩ dɩnda ŋ nɩ.
43011047	Wosocɛmannɩbənno jɩtannɔ kan farizɛɛnrɔ wɔɔ kɩ dʋdɔkənno wɔɔ kɩ a so kʋ ma, ŋn'a hɩ ŋ nɩ, ŋ ʋ: "Bɔ wɔɔ n n'a barɛ? Gʋaa naa do ɩ hoserlo bam gʋta.
43011048	Kʋ wɔɔ to an n'a barɛ ncɩnaaʋ gʋaa haay sɩra kaŋ ʋ, Rɔm zannɔ zɛm, ŋnɩ bɩ wɔɔ Wosocɛ bɩ da, kan wɔɔ do bɩ kɩ."
43011049	Ŋ gʋaa deem k'a tɔ m Kayiifʋ b'ɩ nyɩnta wosocɛmannɩbər jɩtaarɛ dɔɔraa bɩ do ma, an a hɩ, a ʋ: "Awɔɔ bɩr hɔsɩ jɩ marɛ y.
43011050	Awɔɔ n a dɔ a ʋ, a jɩra kʋ gʋaa deem n ga, gʋaa haay minto kʋ wɔɔ do bɩ b'a zar haay ra?"
43011051	A mɩŋŋa hɔɔndarɛ bɛɛ m meerbaa naa do nɩ y, kʋ wosocɛmannɩbər jɩtaarɛ m dɔɔraa bɩ do ʋ bɩ, Woso lemim naa do da a lɛ ʋ, a ʋ: Pakra m kʋ Yeezuu m ga do bɩ minto,
43011052	bɩ do bɩ minto bɛɛ m bala y, k'a Woso nyɩnɔ kʋ ŋ y'a hɩsɩga bɩ so kʋ ma lɛɛ deem ʋ.
43011053	Hinni bɩ do ʋ, ŋ y'a cɩnta ŋ ʋ, k'a zɛ gər.
43011054	Bɩ minto y'a ka, Yeezuu n a ya, an nɩ bɩmbɩrm paan••• zɩɩfʋrɔ jɩtannɔ wɔɔ bire ʋ y. A ta bɩncɛ niŋŋə k'an jɩnjɛɛm poohɔɔn ma b'ʋ, kʋ niŋŋə kʋ n n'a birm Efrayim ʋ b'ʋ, an aa gɔɔta b'ʋ kan a karɩndanyɩnɔ kɩ.
43011055	Dɔmɩm bɩ do ʋ bɩ, pakkɩ cibsa a zɔ. Pakkɩ bɩ k'a gɔɔta booti m bɩ yirbəə m gʋɔɔ gʋta a to bɔlɛɛmarɔ ʋ, ŋnɩ ta Zerizalɛm ʋ mɩŋŋa hubɔrɛ zibəə minto.
43011056	Ŋ n'a kam Yeezuu ma, bɩ ma bɩ, ŋ yɩ Wosocɛ ʋ, ŋn'a hɩm kʋ m, ŋ ʋ: "Awɔɔ y'a hɔɔn darɛ, a ʋ lɔ? A bɩ zɛm cibsa bɩ ma ra!"
43011057	Wosocɛmannɩbənno jɩtannɔ kan farizɛɛnrɔ wɔɔ kɩ lɛ ka, ŋ ʋ: Gʋaa k'a bɩncɛ dɔ kan a hɩ k'a ku a nyasʋ.
43012001	Pakkɩ cibsa k'a gɔɔta dɔmɩm sɔrdɩ bɩ, Yeezuu ta Betanii ʋ, kʋ kʋ Lazaar n ta ʋ b'ʋ. Kʋ bɩ do a Lazaar mɩm bɔ ʋ bɩ.
43012002	N yirbəə hɔbɩrɛ ba b'ʋ, n n a ka Yeezuu ʋ. Martɩ nyɩnta an nɩ hɔbɩrɛ jirm, bɩ ma bɩ, Lazaar ɩ gʋɔɔ kʋ ŋ nɩ hɔbɩrɛ bɩm kan Yeezuu kɩ rɔ wɔɔ barla.
43012003	Maarii n tidəər nyɔɔ kʋ n y'a ba naar paan••• m a lɛ n kʋsɩ bɩ sa gedre ʋ, an a nɔ Yeezuu gannɔ ma, an a minkə gaa an a nʋnnɔ ma, tidəər ji bɩ n sʋr har bɩ ma haay.
43012004	Karɩndanyɩnɔ wɔɔ gʋaa deem Zidas Iskarɩyɔtɩ kʋ gʋaa k'a nɩ zɛm k'a bɩ Yeezuu nyasʋ a ka b'a hɩ, a ʋ:
43012005	"Bɔ minto, n n tidəər naa do sa, n n a hɛɛ deniyee zɔɔkarkʋ, n n a ka cicirzannɔ ʋ?"
43012006	K'a hɩ ncɩnaaʋ bɩ, a bɩr yɩrɛ ɩ ʋ, a hɔɔn an n'a dam cicirzannɔ ma y. Bala, a mɩŋŋa koor m, k'a y'a so busoo bɩ zibəə b'ʋ bɩ, a ɩ hɔ kʋ n n'a cɩntam bɩ kʋnam.
43012007	Yeezuu n a hɩ, a ʋ: "K'a to! Naa do ba an nawʋm mɔɔ birle dɔmɩm minto.
43012008	Cicirzannɔ wɔɔ ɩ kan awɔɔ kɩ dɔmɩm haay, bɩ, mɔɔ bɩ kan awɔɔ kɩ dɔmɩm haay y."
43012009	Bɩ ma bɩ, zɩɩfʋrɔ cir gʋta a ma, ŋ ʋ, Yeezuu bʋr b'ʋ. Ŋ n bʋr zi, bɩ ŋ n bʋr a minto bala y, bʋr ŋ y'a ʋ k'a bɩ Lazaar k'a mɩm bɔ ʋ gəəno bire ʋ bɩ yɩ.
43012010	Wosocɛmannɩbənno jɩtannɔ wɔɔ a cɩnta k'a Lazaar zɛ gər sɔ,
43012011	bala, a minto y'a ka, zɩɩfʋrɔ gʋɔɔ gʋta n'a gʋrɛ ŋ ma, ŋn'ɩ Yeezuu mim sim.
43012012	Dɔ k'a mɛ bɩ, gʋɔɔ gʋta kʋ ŋ bʋr cibsa bɩ ma rɔ wɔɔ kʋ ŋ y'a ma, ŋ ʋ, Yeezuu ɩ zɛm Zerizalɛm ʋ bɩ,
43012013	ŋ bɛ gɔ lɛɛ yɩnyar, ŋnɩ ta k'a yaa a zɛ ʋ, ŋn'ɩ zee darɛ, ŋ ʋ: "Hozaana! Gʋaa k'a nɩ zɛm Woso tɔ ma, Israyɛl cir bɩ n barka yɩ."
43012014	Yeezuu brapoo yɩ, an da ʋ, amba n y'a gʋrsɩra ba bɩ m:
43012015	Siyɔn zannɔ, a da bɩ bɔ ʋ y. Ba awɔɔ cir nɩ zɛm n na. Da a ʋ brapoo ʋ.
43012016	Karɩndanyɩnɔ wɔɔ n lɛɛ ka ŋnɩ hɔ k'a nɩ zɛm naa jɩ dɔ hɔɔ y. Bɩ, kʋ ŋ Yeezuu lɛbɔʋrɛ yɩ bɩ, ŋ hɔ kʋ ŋ y'a gʋrsɩra ba a minto bɩ tɔ da a nɔ ʋ, bɩ naa ba ŋ y'a ʋ a minto.
43012017	Bɩ, gʋɔɔ kʋ ŋ nyɩnta kan Yeezuu kɩ dɔmɩm k'a Lazaar bir yaa ʋ an bɔ, an a mɩm bɔ ʋ gəəno bire ʋ rɔ wɔɔ a kasɛtɩ ka.
43012018	Bɩ gʋɔɔ gʋta bʋr zi. Kʋ ŋ y'a ma, ŋ ʋ, a hoser naa do ba bɩ minto y'a ka, ŋnɩ bʋr k'a b'a zɛ ʋ.
43012019	Farizɛɛnrɔ wɔɔ n'a hɩm kʋ m, ŋ ʋ: "Awɔɔ yɩ, a dɔ a ʋ, a b'a dam ma, a hɔsɩ ba y. K'a dɩga gʋɔɔ haay kʋ ŋ nɩ zure a jɛ ʋ!"
43012020	Cibsa k'a n ta ʋ bɩ minto, grɛkkɩrɔ gɔsɩnnɔ der k'a Woso da ʋ.
43012021	Ŋ n a hɩ Galilee kʋ Bɛtsayɩdaa gʋaa Filipi m, ŋ ʋ: "Wɔɔ harzaa, wɔɔ lɛ n taa k'ʋ Yeezuu yɩ."
43012022	Filipi n ta, an aa hɩ Andɩr m, ŋn'a zɛ kʋ ra, ŋn'a hɩ Yeezuu m.
43012023	Yeezuu n a nyɩ bɔ ŋ nʋ, a ʋ: "Wakatɩ a ku kʋ Gʋaanyɩ bɩ n lɛbɔʋrɛ yɩ.
43012024	Sɩra paan••• mɔɔ n'a hɩrɛ awɔɔ m: kʋ hɔyaa a zo tara ʋ, a n ga y, gɔɔta an nawʋrɛ a deem. Bɩ, k'a ga, nyɩ an n'a dam gʋta.
43012025	Gʋaa k'a a mɩsɩrbaa ŋʋa, a b'a yɩrɛ y. Bɩ, gʋaa k'a kaanm a mɩsɩrbaa m durnya naa do nɔ ʋ, a mɩsɩrbaa yɩm mɩsɩrbaa k'a nyarɛ ba ʋ bɩ nɔ ʋ.
43012026	Kʋ gʋaa lɛ taa k'a mɔɔ zi ba k'an zu mɔɔ ʋ, bɩncɛ kʋ mɔɔ n ta ʋ bɩ, mɔɔ zibəənyɩ bɩ nyɩntam b'ʋ sɔ. Gʋaa k'a mɔɔ zi ba, Zɩ y'a daŋ ʋ.
43012027	Naa ma bɩ, mɔɔ heer a zɛ kʋ ma, bɩ, kʋ m a hɩ mɔɔ ʋ lɔ? Kʋ m a hɩ, mɔɔ ʋ: M Zɩ, mɔɔ bʋmbɔ wakatɩ naa do ma gɛɛ? Bɩ, wakatɩ naa do minto y'a ka, mɔɔ n bʋr.
43012028	Zɩ, ɩ lɛ bɔ ɩ tɔ ʋ." Leer n a to brama, an a hɩ, a ʋ: "Mɔɔ n lɛ bɔ ʋ, bɩ mɔɔ yɩ m yarɛ, m m lɛ bɔ ʋ."
43012029	Gʋɔɔ kʋ ŋ nyɩnta b'ʋ, ŋnɩ leer bɩ ma rɔ wɔɔ y'a hɩrɛ, ŋ ʋ, brama ɩ həən si. Gɔsɩnnɔ ʋ, malɛɛka ɩ meer ba kan kɩ.
43012030	Yeezuu n a hɩ, a ʋ: "Leer naa do n bɔ mɔɔ minto y, bɔ a ʋ, awɔɔ minto.
43012031	Durnya naa do dʋdɔ karɛ n naa kɛɛrɛ, bɩ, n lam durnya naa do cir bɩ ra, an bɔ garga ra.
43012032	Bɩ kʋ n mɔɔ busu brama durnya burə ʋ, mɔɔ gʋɔɔ haay gaarɛ m zi."
43012033	Meerbaarɔ nɔɔn duro ba Yeezuu ʋ, k'a a zɛ zaa hɩnka.
43012034	Gʋɔɔ wɔɔ n a nyɩ bɔ nʋ, ŋ ʋ: "Lɛrɔ ci b'a dɩnda wɔɔ m, a ʋ: Krista gɔɔtam dɔmɩm k'a nyarɛ ba ʋ bɩ nɔ ʋ. Ɩbɩɩ ba lɔ, ɩ n'a hɩrɛ, ɩ ʋ, n Gʋaanyɩ bɩ busum brama? Gʋaanyɩ naa do, nka nɩ?"
43012035	Yeezuu n a hɩ ŋ nɩ, a ʋ: "Lɛɛgure gɔɔta awɔɔ minto dɔmɩm poore nɔ ʋ. Bala, lɛɛgure k'a gɔɔta an ta ʋ bɩ, k'a ta a nɔ ʋ, a b'a ka monsigə bɩ n zɛ awɔɔ ra y. Bala, gʋaa k'a nɩ tam monsigə ʋ bɩ n a dɔ kʋ ta an nawʋm ka y.
43012036	Kʋ lɛɛgure bɩ gɔɔta an ta ʋ bɩ, k'a sɩra ka lɛɛgure b'ʋ, k'a a ba lɛɛgure nyɩnɔ." Yeezuu k'a meer ba kan ŋ kɩ ncɩnaaʋ bɩ, a a hʋr an a nyaakʋm da ŋ lɛɛ.
43012037	Baa kan hoserlo k'a ŋ ba ŋ mɩm ʋ rɔ wɔɔ kɩ haay, ŋ n sɩra ka ʋ y,
43012038	kʋ hɔ kʋ wosolɛsinnɩsorazaa Ezayii a hɩ n bɩ n kʋ yɩ: 'Zuuba, nka ɩ hɔ kʋ wɔɔ hɩ bɩ si? Nka Zuuba a paŋŋa hɩnka nɩ?'
43012039	Ezayii deem-deem b'a hɩ kʋ bɔ minto y'a ka, ŋ b'a dam ma, ŋn'a si y:
43012040	'A ŋ mɩm ta, an ŋ heer ka, kʋ ŋ mɩm b'a da ma an lɛɛ yɩ, kʋ ŋ heer b'a da ma an a jɩ ma y, kʋ ŋ b'a bɔ a taam, kʋ m ŋ waa y.'
43012041	Ezayii naa do hɩ, bala, a Yeezuu lɛbɔʋrɛ bɩ yɩ, an a mim dɩnda.
43012042	Kan bɩ kɩ haay, jɩtannɔ wɔɔ barla, gʋta a mim si. Bɩ, farizɛɛnrɔ wɔɔ minto, ŋ bɩr a kasɛtɩ karɛ y. Bala, ŋ yɩ nyi bam, ŋ y'a la a ra sokʋmacɛ b'ʋ.
43012043	Gʋɔɔ lɛbɔʋrɛ ŋ n'a ŋʋarɛ, ŋ bɩr a kam Woso hɔ ma y.
43012044	Yeezuu n a leer busu, an a hɩ, a ʋ: "Gʋaa k'a sɩra ka mɔɔ ʋ bɩ, sɩra bɛɛ a ka mɔɔ ʋ y, Zɩ k'a mɔɔ nyɔɔ b'a sɩra ka ʋ.
43012045	Bɩ gʋaa k'a nɩ mɔɔ yɩrɛ, Zɩ k'a mɔɔ nyɔɔ b'a n'a yɩrɛ.
43012046	Mɔɔ m lɛɛgure, m bʋr durnya ʋ, kʋ gʋaa k'a nɩ sɩra kam mɔɔ ʋ bɩ bɩ gɔɔta monsigə ʋ y.
43012047	Kʋ gʋaa mɔɔ lemim ma, b'a n a si y, mɔɔ bɛɛ n n'a dʋdɔ karɛ y. Bala, mɔɔ n bʋr kʋ m bɩ durnya dʋdɔ ka y, bʋr mɔɔ ʋ kʋ m bɩ durnya bʋmbɔ.
43012048	Gʋaa k'a kaanm mɔɔ m, a n mɔɔ lemim bɩ si, a zaa dʋdɔkər ta ʋ. Lemim kʋ mɔɔ hɩ bɩ y'a dʋdɔ kam durnya nyarɛ hinni ʋ.
43012049	Mɔɔ n m mɩŋŋa mim dɩnda y, Mɔɔ Zɩ k'a mɔɔ nyɔɔ b'ɩ hɔ kʋ mɔɔ m ga m, m a hɩ bɩ hɩ mɔɔ m, kʋ m a hɩ.
43012050	Mɔɔ dɔ mɔɔ ʋ, a lɛ bɩ, mɩsɩrbaa k'a nyarɛ ba ʋ bɩ m. Hɔ kʋ mɔɔ n'a hɩm bɩ, a hɩ mɔɔ nawʋrɛ amba mɔɔ Zɩ a hɩ mɔɔ m bɩ m."
43013001	Pakkɩ cibsa k'a n a ku cɩna bɩ, Yeezuu k'a a dɔ a ʋ a wakatɩ a ku bɩ, k'a bɔ durnya nɔ ʋ a a wusigə a Zɩ zi bɩ, a a mɩŋŋa gʋɔɔ kʋ ŋ nɩ durnya ʋ rɔ wɔɔ ŋʋa kan ŋʋarɛ gʋta kɩ.
43013002	A bʋr an nɩ hɔbɩrɛ bɩm, bɩ ma bɩ, Sʋtaana hɔɔndarɛ da Sɩmɔɔn nyɩ Zidas Iskarɩyɔtɩ kʋ gʋaa bɩ heer ʋ, k'an a nyasʋ an a ka.
43013003	K'a a dɔ a ʋ, Zɩ bɩ hɔ haay zar a wɔ ʋ bɩ, b'a to a ʋ Woso zi, a a bɔ an nɩ tam zi bɩ,
43013004	Yeezuu wuti hɔbɩrɛ bɩ ra, an a zaba bɩ bɔ a ra, an a cɩnta, an pɛɛra sa an a so a ʋ.
43013005	A n hi tɔ mɔr ʋ, an a sɩŋŋɩda ba an n'a karɩndanyɩnɔ wɔɔ gannɔ sʋrgɔm, an nɩ pɛɛra k'a so a ʋ bɩ nʋnnɔrɛ ŋ ma.
43013006	A n aa lee ku Sɩmɔɔn Pɩyɛɛr zi. Pɩyɛɛr n a hɩ m, a ʋ: "A n a ga m, k'ɩbɩɩ m mɔɔ gannɔ sʋrgɔ y, Zuuba!"
43013007	Yeezuu n a nyɩ bɔ nʋ, a ʋ: "Ɩbɩɩ n hɔ kʋ mɔɔ n'a bam bɩ jɩ dɔ cɩna y, b'ɩbɩɩ zɛm b'a dɔ."
43013008	Pɩyɛɛr n a hɩ m, a ʋ: "Ɩbɩɩ bɩ mɔɔ gannɔ sʋrgɔm fɩɩga y!" Yeezuu n a nyɩ bɔ nʋ, a ʋ: "Kʋ mɔɔ n ɩbɩɩ gannɔ sʋrgɔ, mɔɔ gʋaa bɛɛ n'ɩbɩɩ nɩ y."
43013009	Sɩmɔɔn Pɩyɛɛr n a hɩ m, a ʋ: "Zuuba, ɩ bɩ mɔɔ gannɔ sʋrgɔ bala y, mɔɔ wɔrɔ sʋrgɔ sɔ kan mɔɔ mim kɩ!"
43013010	Yeezuu n a hɩ m, a ʋ: "Gʋaa k'a a zʋr bɩ lɛ baa zʋrlɛ ma dɔ y, bala, a hu bɔ jilli. B'awɔɔ, dintim b'awɔɔ ma dɔ y. Bɩ, awɔɔ haay bɛɛ mɔɔ n'a hɩrɛ a ma y."
43013011	Bala, a gʋaa k'a n'a nyasʋm k'a ka bɩ dɔ. Bɩ minto y'a ka, a ʋ: "Awɔɔ haay hu bɛɛ bɔ y."
43013012	Yeezuu ka ŋ gannɔ sʋrgɔ an a nya bɩ, a a huu bɩ sa, an a da a ra, an nyɩnta hɔbɩrɛ bɩ bɩncɛ ʋ b'ʋ, an n'a hɩrɛ ŋ nɩ, a ʋ: "Awɔɔ hɔ kʋ mɔɔ ba awɔɔ m bɩ jɩ dɔ ra?
43013013	Awɔɔ ɩ mɔɔ birm, Karɩnsaamba gɛɛ Zuuba, a maam karɛ, bala, a m mɔɔ m.
43013014	K'awɔɔ Zuuba kan a karɩnsaamba kɩ m mɔɔ m bɩ y'a ka, mɔɔ n awɔɔ gannɔ sʋrgɔ, b'awɔɔ a ga m sɔ a kʋ gannɔ sʋrgɔ.
43013015	Bala, makra mɔɔ ka awɔɔ ʋ, kʋ mɔɔ ba awɔɔ minto bɩ, k'a ba sɔ.
43013016	Sɩra paan••• mɔɔ n'a hɩrɛ awɔɔ m, zibəənyɩ n lɛ da a karɩnsaamba nɩ y, bɩ zibəəzaa kʋ n y'a nyɔɔ n lɛ da gʋaa k'a nyɔɔ bɩ nɩ y.
43013017	K'awɔɔ naa haay dɔ bɩ, k'awɔɔ ba maam, mimbirenyɩntazannɔ n'awɔɔ m.
43013018	Mɔɔ bɩr meer bɩ barɛ awɔɔ haay minto y. Mɔɔ gʋɔɔ kʋ mɔɔ ŋ bɔ ʋ rɔ wɔɔ dɔ. Kʋ Wosoci bɩ meerbaa naa do n kʋ yɩ: 'Gʋaa k'a nɩ hɔ bɩm kan mɔɔ kɩ b'a ba mɔɔ jɩm.'
43013019	A hɩ mɔɔ nawʋrɛ awɔɔ m kɛɛrɛ, kʋ mim bɩ n lee ku cɩna bɩ minto, k'a bɩ bʋr, k'a sɩra ka, a ʋ: A n ta ʋ bɩ m mɔɔ m.
43013020	Sɩra paan••• mɔɔ n'a hɩrɛ awɔɔ m, kʋ mɔɔ gʋaa nyɔɔ, n n a si, mɔɔ n yɩ m si, bɩ kʋ n mɔɔ si, Zɩ k'a mɔɔ nyɔɔ bɩ n y'a si."
43013021	Kʋ Yeezuu meer ba ncɩnaaʋ bɩ, a heer a zɛ kʋ ma, an a hɩ, a ʋ: "Sɩra paan••• mɔɔ n'a hɩrɛ awɔɔ m, awɔɔ gʋaa deem mɔɔ nyasʋrɛ an mɔɔ ka."
43013022	Karɩndanyɩnɔ wɔɔ nɩ dɩgam kʋ ma, ŋn'a mɩŋŋa larlɛ kʋ nka mim an n'a hɩm gɛ.
43013023	Karɩndanyɩ deem kʋ Yeezuu nyɩnta an a ŋʋa bɩ nyɩnta a jɩr ʋ.
43013024	Sɩmɔɔn Pɩyɛɛr n kʋtɩ zɛ m, a ʋ, an laaka da han: "Nka an n'a hɩm ma gɛ?"
43013025	Karɩndanyɩ bɩ n zerga Yeezuu cɩ ra, an a hɩ m, a ʋ: "Zuuba, nka nɩ?"
43013026	Yeezuu n a nyɩ bɔ ʋ, a ʋ: "Gʋaa kʋ mɔɔ nɩ bur nyɔɔm taanm ʋ m a ka ʋ bɩ, bɩ m." K'a bur kur bɩ nɔ ma bɩ, a a ka Iskarɩyɔtɩ kʋ gʋaa Sɩmɔɔn nyɩ Zidas ʋ.
43013027	Zidas k'a bur kur bɩ si bɩ, Sʋtaana gasʋ ʋ dɔmɩm bɩ do ʋ. Yeezuu n a hɩ m, a ʋ: "Hɔ k'ɩ ʋ k'ɩ ba bɩ, a ba zɔɔ."
43013028	Ŋ haay kʋ ŋ nyɩnta b'ʋ rɔ wɔɔ gʋaa deem n a dɔ kʋ bɔ minto, an naa hɩ y.
43013029	Kʋ Zidas n ta busoo bɩ m bɩ, gɔsɩnnɔ y'a hɔɔn darɛ, ŋ ʋ, a hɩ Yeezuu ʋ k'an aa cibsa bɩ mɔdrɔ si, gɛɛ, an aa hɔ niŋŋə ka cicirzannɔ ʋ.
43013030	Zidas k'a bur bɩ kur bɩ si bɩ, a bɔ lɛɛm: Bɩ ma bɩ, gum da.
43013031	Zidas k'a bɔ bɩ, Yeezuu a hɩ, a ʋ: "Naa ma bɩ, Gʋaanyɩ bɩ lɛbɔʋrɛ yɩ, bɩ Woso lɛbɔʋrɛ yɩ a tɔ ma.
43013032	Woso y'a lɛ bɔŋ ʋ a zi, bɩ k'a yɩ poore Woso y'a lɛ bɔŋ ʋ.
43013033	M nyɩnɔ, dɔmɩm gɔɔta poore kʋ mɔɔ n gɔɔta kan awɔɔ kɩ. Awɔɔ y'a kam mɔɔ ma. Amba mɔɔ hɩ zɩɩfʋrɔ m bɩ m, bɩncɛ kʋ mɔɔ n nɩ taŋ ʋ bɩ, awɔɔ bɩ lee kum b'ʋ y. A hɩ mɔɔ nawʋrɛ awɔɔ m kɛɛrɛ sɔ.
43013034	Lɛ daa mɔɔ n n'a karɛ awɔɔ ʋ: k'a kʋ ŋʋa. Amba mɔɔ awɔɔ ŋʋa bɩ, k'a kʋ ŋʋa maam sɔ.
43013035	Ncɩnaaʋ bɩ, gʋaa haay y'a dɔrɛ, a ʋ, mɔɔ karɩndanyɩnɔ n'awɔɔ m, k'awɔɔ ɩ kʋ ŋʋarɛ."
43013036	Sɩmɔɔn Pɩyɛɛr n a hɩ m, a ʋ: "Zuuba, ta ɩbɩɩ n nawʋm ka?" Yeezuu n a nyɩ bɔ ʋ, a ʋ: "Ɩbɩɩ b'ɩ dam ma ɩ zu mɔɔ ʋ ɩ ta bɩncɛ kʋ mɔɔ n nɩ taŋ ʋ b'ʋ cɩna y, bɩ k'a yɩ poore, ɩ zɛm bɩ zu mɔɔ ʋ."
43013037	Pɩyɛɛr n a nyɩ bɔ nʋ, a ʋ: "Zuuba, bɔ minto mɔɔ bɩ m dam ma, m zu ɩbɩɩ ʋ dɩɩtaa? Mɔɔ yɩ m mɩŋŋa meeyaa karɛ ɩbɩɩ minto!"
43013038	Yeezuu n a nyɩ bɔ ʋ, a ʋ: "K'ɩ mɩŋŋa meeyaa ka mɔɔ minto nɩ? Sɩra paan••• mɔɔ n'a hɩrɛ ɩbɩɩ m, ɩbɩɩ bɩsɩ kam mɔɔ ma gallɛm kaakʋ, koo n bɔkarɛ, an baa da."
43014001	"A b'a heer zar y. K'a sɩra ka Woso ʋ, k'a sɩra ka mɔɔ ʋ sɔ.
43014002	Cɛrɔ ta ʋ gʋta mɔɔ Zɩ har ʋ. Kʋ n bɛɛ mɔɔ b'a hɩrɛ awɔɔ m, kʋ m aa bɩncɛ k'awɔɔ n nɩ zɛm bɩ nyɩnta ʋ bɩ banka y.
43014003	Kʋ mɔɔ bɩ ta, m aa a banka awɔɔ minto, mɔɔ yɩ m bɔrɛ, m b'awɔɔ gaa, bɩncɛ niŋŋə kʋ mɔɔ m ta ʋ bɩ, k'awɔɔ n bɩr b'ʋ sɔ.
43014004	Awɔɔ bɩncɛ kʋ mɔɔ n nɩ taŋ ʋ bɩ zaa dɔ."
43014005	Toma n a hɩ m, a ʋ: "Zuuba, wɔɔ n a dɔ kʋ ta ɩbɩɩ nawʋm ka y. Wɔɔ y'a bam lɔ, k'ʋ zaa bɩ dɔ?"
43014006	Yeezuu n a hɩ m, a ʋ: "Mɔɔ n zaa, kan sɩra kɩ, mɩsɩrbaa kɩ. Gʋaa b'a dam ma, an ta Zɩ zi kʋ mɔɔ minto bɛɛ y.
43014007	Kʋ nyɩnta awɔɔ ʋ a mɔɔ dɔ, awɔɔ mɔɔ Zɩ bɩ dɔm sɔ. Bɩ dɩɩtaa naa, awɔɔ dɔ, a yɩ sɔ."
43014008	Filipi n a hɩ m, a ʋ: "Zuuba, Zɩ bɩ hɩnka wɔɔ m, bɩ wɔɔ bɔ."
43014009	Yeezuu n a hɩ m, a ʋ: "Mɔɔ nyɩnta kan awɔɔ kɩ laatʋ, ɩbɩɩ n gɔɔta, ɩ n mɔɔ dɔ ra, Filipi! Gʋaa k'a mɔɔ yɩ bɩ, a Zɩ bɩ yɩ sɔ. Bɔ minto ɩbɩɩ n'a hɩrɛ ɩ ʋ, n n Zɩ hɩnka ɩ nɩ?
43014010	Ɩbɩɩ n sɩra ka, ɩ ʋ, mɔɔ ɩ kan Zɩ kɩ, Zɩ bɩ nɩ kan mɔɔ kɩ ra? Meerbaarɔ kʋ mɔɔ nɩ ŋ bam kan awɔɔ kɩ rɔ wɔɔ, mɔɔ bɩr ŋ barɛ, m mɩŋŋa paŋŋa nɩ y! Zɩ k'a nɩ kan mɔɔ kɩ bɩ n'a mɩŋŋa zi barɛ.
43014011	K'a mɔɔ mim si a ʋ, mɔɔ ɩ kan Zɩ kɩ, Zɩ nɩ kan mɔɔ kɩ, bɩ, k'awɔɔ n mɔɔ meerbaa bɩ si, k'a si zibəəro nɔɔn duro minto.
43014012	Sɩra paan••• mɔɔ n'a hɩrɛ awɔɔ m, gʋaa k'a sɩra ka mɔɔ ʋ, a zibəəro kʋ mɔɔ nɩ ŋ bam nɔ wɔɔ barɛ. A zibəəro bam gʋta, ŋnɩ lɛ da nawɔnnɔ m, bala, ta mɔɔ nawʋm Zɩ zi.
43014013	Hɔ haay k'awɔɔ n n'a yɛm mɔɔ tɔ ma, mɔɔ y'a barɛ, kʋ Zɩ m lɛbɔʋrɛ yɩ Nyɩ bɩ zi.
43014014	K'awɔɔ hɔ niŋŋə yɛ mɔɔ tɔ ma, mɔɔ y'a barɛ.
43014015	K'awɔɔ ɩ mɔɔ ŋʋarɛ, k'a mɔɔ lɛrɔ si, a zu ŋ ʋ.
43014016	Mɔɔ y'a yɛrɛ m Zɩ han k'an Daahanzaa vanta ka a ʋ, k'an gɔɔta kan awɔɔ kɩ dɔmɩm haay.
43014017	A m sɩra Ɛspri, durnya b'a dam ma an a si y. Bala, n bɩr a yɩrɛ, bɩ n n a dɔ sɔ y. B'awɔɔ dɔ, bala, a ɩ kan awɔɔ kɩ, an n'awɔɔ heer ʋ.
43014018	Mɔɔ b'awɔɔ tom sʋnnɔ y, mɔɔ zɛrɛ awɔɔ zi.
43014019	A gɔɔta poore, durnya b'a yarɛ an mɔɔ yɩ y. B'awɔɔ mɔɔ yɩm mɩsɩr, awɔɔ mɩsɩrbaa bam sɔ.
43014020	Hinni bɩ do ʋ, awɔɔ y'a dɔrɛ a ʋ, mɔɔ ɩ kan Zɩ kɩ, awɔɔ nɩ kan mɔɔ kɩ, mɔɔ nɩ kan awɔɔ kɩ.
43014021	Gʋaa k'a nɩ mɔɔ lɛrɔ wɔɔ m, an nɩ zure ŋ ʋ bɩ, a zaa ɩ mɔɔ ŋʋam. Gʋaa k'a nɩ mɔɔ ŋʋarɛ, mɔɔ Zɩ bɩ y'a ŋʋam sɔ, kʋ mɔɔ nɩ, mɔɔ y'a ŋʋarɛ, m m hɩnka m."
43014022	Ziidi, Zidas Iskarɩyɔtɩ kʋ gʋaa bɩ bɛɛ y, bɩ n a hɩ m, a ʋ: "Zuuba, ɩbɩɩ y'a bam lɔ ɩ ɩ hɩnka wɔɔ m, b'ɩbɩɩ b'ɩ hɩnkam durnya nɩ?"
43014023	Yeezuu n a nyɩ bɔ nʋ, a ʋ: "Kʋ gʋaa ɩ mɔɔ ŋʋarɛ, a zum mɔɔ lemim ʋ, bɩ mɔɔ Zɩ y'a ŋʋarɛ. Wɔɔ zɛm zi, ʋ bɩ gɔɔta kan kɩ.
43014024	Gʋaa k'a n mɔɔ ŋʋa bɩ bɩr zum mɔɔ lemim ʋ y. Bɩ lemim k'awɔɔ n'a mam naa, mɔɔ hɔ bɛɛ y, a to a ʋ Zɩ k'a mɔɔ nyɔɔ bɩ zi.
43014025	Nawɔnnɔ hɩ mɔɔ nawʋrɛ awɔɔ m kʋ mɔɔ gɔɔta m nɩ kan awɔɔ kɩ bɩ minto.
43014026	Daahanzaa Sɛnt-Ɛspri kʋ Zɩ n n'a nyɔɔm mɔɔ tɔ minto bɩ hɔ haay dɩndarɛ awɔɔ m, a hɔ haay kʋ mɔɔ hɩ awɔɔ m nɔ wɔɔ tɔ darɛ awɔɔ nɔ ʋ.
43014027	Mɔɔ laafɩɩ to awɔɔ m, m nɩ m laafɩɩ karɛ awɔɔ ʋ. Mɔɔ bɩr a karɛ amba durnya n'a kam bɩ nɩ y. A b'a ka a heer n a zar gɛɛ, a da n bɔ ʋ y.
43014028	Awɔɔ ma mɔɔ n a hɩ awɔɔ m, mɔɔ ʋ, mɔɔ cenim, bɩ mɔɔ yɩ m bɔrɛ, m bʋr awɔɔ zi. K'awɔɔ ɩ mɔɔ ŋʋarɛ, awɔɔ y'a heer nyɔɔm kʋ mɔɔ nɩ tam Zɩ zi bɩ minto. Bala, Zɩ bɩ lɛ da mɔɔ ra.
43014029	Minno nɔɔn duro hɩ mɔɔ nawʋrɛ awɔɔ m naa ma, bɩ ŋ n a ku cɩna y. Kʋ ŋ b'a ku, k'a ŋ si.
43014030	Naa ma kɛɛrɛ bɩ, mɔɔ bɩ m yarɛ, m meer gʋta ba kan awɔɔ kɩ y. Bala, durnya cir b'ɩ zɛrɛ. B'a hɔsɩ ba mɔɔ gʋr zi y.
43014031	Bɩ, kʋ durnya n a dɔ a ʋ, mɔɔ yɩ m Zɩ ŋʋarɛ, m nɩ zi barɛ amba Zɩ lɛ ka mɔɔ ʋ bɩ m. K'a wuti, k'ʋ cem."
43015001	"Dɩvɛn gɔ paan••• m mɔɔ m, bɩ wutuzaa m mɔɔ Zɩ m.
43015002	Mɔɔ vəŋŋə haay k'a bɩr nyɩ dam bɩ, n y'a zɛm la, n n a zo. Bɩ, mɔɔ vəŋŋə haay k'a nyɩ da bɩ, n y'a bankarɛ, k'an nyɩ da an lɛ da biisi ra.
43015003	Awɔɔ lɛɛ ka, a bankarɛ yɩ kan lemim kʋ mɔɔ hɩ awɔɔ m bɩ kɩ.
43015004	K'a gɔɔta kan mɔɔ kɩ amba mɔɔ nɩ kan awɔɔ kɩ bɩ m. Bala, kʋ dɩvɛn gɔ vəŋŋə bɩ n gɔɔta kan kɩ, a b'a dam ma, an nyɩ da a zim y. B'a hɔdeem k'an awɔɔ kɩ, k'awɔɔ n a naasʋ mɔɔ ma y."
43015005	"Mɔɔ m dɩvɛn gɔ, awɔɔ n'a vəŋŋoo. Gʋaa k'a a naasʋ mɔɔ ma, mɔɔ nɩ m naasʋ ma sɔ, a zaa nyɩ dam gʋta, bala, kʋ mɔɔ ba kan awɔɔ kɩ, awɔɔ b'a dam ma a hɔsɩ ba y.
43015006	Kʋ gʋaa n a naasʋ mɔɔ ma, n y'a zom garga ra, amba gɔvəŋŋə kʋ n y'a zɛ ra hɔ bɩ m, an ga, n n'a gʋr n n'a da sɛ rɛ, an a bɩ.
43015007	K'awɔɔ a naasʋ mɔɔ ma, mɔɔ lemim bɩ nɩ kan awɔɔ kɩ, awɔɔ n hɔ k'awɔɔ lɛ n taa bɩ yɛ, a y'a yɩrɛ.
43015008	K'awɔɔ nyɩ da gʋta, bɩ n nɩ nyɩntam mɔɔ Zɩ lɛbɔʋrɛ, b'awɔɔ gɔɔtam mɔɔ karɩndanyɩnɔ."
43015009	"Kʋ Zɩ mɔɔ ŋʋa bɩ, mɔɔ awɔɔ ŋʋa sɔ. K'a gɔɔta mɔɔ ŋʋarɛ nɔ ʋ.
43015010	K'awɔɔ zu mɔɔ lɛrɔ wɔɔ ʋ, awɔɔ gɔɔta mɔɔ ŋʋarɛ nɔ ʋ, amba mɔɔ nɩ zum m Zɩ lɛrɔ ʋ, m gɔɔta a ŋʋarɛ nɔ ʋ bɩ m.
43015011	Naa hɩ mɔɔ ʋ awɔɔ nɩ, kʋ mɔɔ heernyɔɔ n bɩr kan awɔɔ kɩ, k'awɔɔ heernyɔɔ n bɩr mɩŋŋa paan•••."
43015012	"Ba mɔɔ lɛ bɩ n na: k'a kʋ ŋʋa, amba mɔɔ awɔɔ ŋʋa bɩ m.
43015013	Gʋaa ŋʋarɛ ba ʋ an lɛ da gʋaa k'a mɩsɩrbaa ka zɛ ma gʋɔɔ k'a ŋ ŋʋa rɔ wɔɔ minto y.
43015014	Hɔ kʋ mɔɔ hɩ awɔɔ m bɩ, k'awɔɔ ba, mɔɔ gʋaasɩbɔɔ n'awɔɔ m.
43015015	Mɔɔ bɩ m yarɛ m awɔɔ bir, m zibəənyɩnɔ y, bala, zibəənyɩ bɩ n hɔ k'a zuuba n'a bam bɩ dɔ y. Awɔɔ bir mɔɔ nawʋrɛ, m gʋaasɩbɔɔ, bala, hɔ kʋ mɔɔ ma m Zɩ zi bɩ, mɔɔ ka awɔɔ n a dɔ.
43015016	Awɔɔ bɛɛ mɔɔ bɔ ʋ y, mɔɔ y'awɔɔ bɔ ʋ, m zibəə ka awɔɔ ʋ, k'a ta, k'a nyɩ da, k'awɔɔ nyɩ bɩ nya y. Bɩ y'a ka, k'awɔɔ hɔ haay yɛ mɔɔ Zɩ bɩ han mɔɔ tɔ ma, a y'a karɛ awɔɔ ʋ.
43015017	Hɔ kʋ mɔɔ n'a hɩm k'awɔɔ n a ba bɩ, k'a kʋ ŋʋa."
43015018	"Kʋ durnya sɔ awɔɔ m, k'a dɔ a ʋ, lɛɛ a ka an sɔ mɔɔ m.
43015019	Kʋ durnya bɩ zannɔ n'awɔɔ m, durnya bɩ hɔ k'a so ʋ bɩ ŋʋam. Bɩ durnya bɩ zannɔ bɛɛ n'awɔɔ nɩ y. Mɔɔ y'awɔɔ bɔ ʋ durnya nɔ ʋ a hɔ, bɩ y'a ka, durnya n sɔ awɔɔ m.
43015020	K'a hɔ kʋ mɔɔ hɩ awɔɔ m bɩ tɔ da a nɔ ʋ: zibəənyɩ n lɛ da a zuuba ra y. Kʋ ŋ fɩr ka mɔɔ ma, ŋ fɩr karɛ awɔɔ ma sɔ. Kʋ ŋ zu mɔɔ lemim b'ʋ, ŋ zure awɔɔ hɔ ʋ sɔ.
43015021	Ŋ naa haay barɛ awɔɔ m mɔɔ tɔ ma, bala, ŋ n Zɩ k'a mɔɔ nyɔɔ bɩ dɔ y.
43015022	Kʋ mɔɔ ɩ nɩ bʋr ŋ bire ʋ, m bɩ hɔ k'an ta ʋ hɩ ŋ nɩ, ŋ mimbʋnyaa bɩ nyɩntaŋ ʋ y. Bɩ dɩɩtaa naa, ŋ mimbʋnyaa bɩ sugur ba ʋ y.
43015023	Gʋaa k'a sɔ mɔɔ m, sɔ a ʋ mɔɔ Zɩ m sɔ.
43015024	Kʋ mɔɔ ɩ nɩ zibəəro nɔɔn duro kʋ gʋaa n a ba rɔ nɔɔm ba ŋ bire ʋ, ŋ mimbʋnyaa bɩ nyɩntaŋ ʋ y. Bɩ dɩɩtaa naa, ŋ yɩ ŋ yɩ, ŋn'a gu, ŋn'ɩ sɔm wɔɔ m, mɔɔ kan m Zɩ kɩ.
43015025	A lɛ taa k'a hɩ a ʋ, lemim kʋ n y'a gʋrsɩra ba ŋ lɛrɔ ci nɔ ʋ bɩ kʋ yɩ. 'N sɔ mɔɔ m, b'a jɩ ba ʋ y.' "
43015026	"Kʋ mɔɔ ta m Zɩ zi, mɔɔ Daahanzaa bɩ nyɔɔrɛ awɔɔ m. Sɩra Ɛspri k'a n'a tore m Zɩ zi bɩ, a mɔɔ kasɛtɩ karɛ a zim.
43015027	Awɔɔ sɔ, awɔɔ mɔɔ kasɛtɩ kam, bala, awɔɔ ɩ kan mɔɔ kɩ hallɩ a sɩŋŋɩda ʋ."
43016001	"Naa haay hɩ mɔɔ ʋ awɔɔ m, k'awɔɔ b'a gəm zɛ y.
43016002	Ŋ larɛ awɔɔ ra sokʋmacɛrɔ ʋ. Dɔmɩm ta ʋ an nɩ zɛm, gʋaa k'a n'awɔɔ zɛm gər bɩ y'a hɔɔn darɛ a ʋ, mannɩ a ba, a ka Woso ʋ.
43016003	Ŋ y'a barɛ awɔɔ m ncɩnaaʋ, bala, ŋ n Zɩ dɔ, ŋ n mɔɔ dɔ sɔ y.
43016004	Naa hɩ mɔɔ ʋ awɔɔ m, kʋ wakatɩ bɩ bɩ bʋr, k'a hɔ kʋ mɔɔ hɩ awɔɔ m bɩ tɔ da a nɔ ʋ." "Mɔɔ n lɛɛ ka m a hɩ awɔɔ m a sɩŋŋɩda ʋ y, bala, mɔɔ nyɩnta kan awɔɔ kɩ.
43016005	Bɩ naa ma bɩ, ta mɔɔ nawʋm Zɩ k'a mɔɔ nyɔɔ bɩ zi, b'awɔɔ bire ʋ bɩ, gʋaa ba ʋ, an nɩ mɔɔ larm, a ʋ: ta ɩ nawʋm ka?
43016006	Kʋ mɔɔ hɩ awɔɔ m bɩ minto y'a ka, awɔɔ heer n a zar.
43016007	Sɩra mɔɔ hɩ awɔɔ m. Awɔɔ daahan minto y'a ka, mɔɔ nɩ tarɛ. Bɩ, kʋ mɔɔ n doo, Daahanzaa bɩ bɩ zɛrɛ awɔɔ zi y. Bɩ kʋ mɔɔ doo, mɔɔ y'a nyɔɔrɛ awɔɔ m.
43016008	K'a mɩŋŋa bɩ bʋr, a mimbʋnyaa, tɩrgabaa kan dʋdɔkarɛ kɩ, kʋ ŋ lʋnlɔ, a y'a hɩnkam durnyazannɔ m.
43016009	Mimbʋnyaa bɩncɛ ʋ, ŋ n sɩra ka mɔɔ ʋ y.
43016010	Tɩrgabaa bɩncɛ ʋ, ta mɔɔ nawʋrɛ m Zɩ zi, b'awɔɔ b'a yarɛ a mɔɔ yɩ y.
43016011	Dʋdɔkarɛ bɩncɛ ʋ, n durnya cir bɩ dʋdɔ ka."
43016012	"Hɔ gʋta ta ʋ mɔɔ n n'a hɩrɛ awɔɔ m, b'awɔɔ b'a dam ma, a ŋ si naa ma y.
43016013	Kʋ sɩra Ɛspri bɩ bɩ bʋr, a y'awɔɔ dam sɩra haay zaa ra, bala, a bɛɛ n n'a mɩŋŋa meer barɛ y, bɩ, a hɔ k'a n'a mam bɩ hɩrɛ, a hɔ k'a nɩ zɛm bɩ dɩndarɛ awɔɔ m.
43016014	A y'a lɛ bɔm mɔɔ ʋ, bala, a hɔ k'a nɩ mɔɔ ʋ bɩ sire, an a hɩ awɔɔ m.
43016015	Hɔ haay kʋ mɔɔ Zɩ n tam bɩ, mɔɔ hɔ m. Bɩ y'a ka, mɔɔ n a hɩ, mɔɔ ʋ, a hɔ kʋ mɔɔ n n'a hɩm bɩ hɩrɛ awɔɔ m."
43016016	"A gɔɔta poore, awɔɔ b'a yarɛ a mɔɔ yɩ mɩm ʋ y, bɩ k'a yɩ poore sɔ, awɔɔ mɔɔ yɩm."
43016017	A karɩndanyɩnɔ gɔsɩnnɔ y'a hɩm kʋ m, ŋ ʋ: "Bɔ a a ŋʋa k'a hɩ wɔɔ nɩ? A gɔɔta poore awɔɔ b'a yarɛ a mɔɔ yɩ a mɩm ʋ y, b'a gɔɔta poore awɔɔ mɔɔ yɩrɛ, gɛɛ, ta mɔɔ nawʋrɛ, m Zɩ zi?"
43016018	Ŋ n a hɩrɛ, ŋ ʋ: "Poore naa do jɩ lɛ taa k'a hɩ, a ʋ lɔ? Wɔɔ bɩr hɔ k'a n'a hɩm bɩ jɩ dɔrɛ y!"
43016019	Yeezuu k'a a dɔ a ʋ, karɩndanyɩnɔ wɔɔ lɛ taa k'a a lar bɩ, a a hɩ ŋ nɩ, a ʋ: "Laaka awɔɔ n'a dam kʋ han k'a mɔɔ mim bɩ jɩ dɔ ra? A gɔɔta poore awɔɔ b'a yarɛ a mɔɔ yɩ a mɩm ʋ y, poore awɔɔ mɔɔ yɩrɛ.
43016020	Sɩra paan••• mɔɔ n'a hɩrɛ awɔɔ m, awɔɔ nyi karɛ, a zee da, durnyazannɔ n bɩr a heer nyɔɔm. Awɔɔ heer y'a zarm, b'awɔɔ heerzar y'a bam heernyɔɔ.
43016021	Kʋ lʋ ɩ nyɩ yɩrɛ, a ɩ busum ma, a dɔmɩm k'a ku bɩ minto. Bɩ k'a nyɩ bɩ yɩ, a fɩr yɩrɛ bɩ tɔ bɔ a nɔ ʋ. Heernyɔɔ gʋta ɩ kan kɩ k'a nyɩ yɩ durnya ʋ bɩ minto.
43016022	Bɩ minto y'a ka, awɔɔ nɩ heerzar nɔ ʋ naa ma, bɩ mɔɔ yɩ m yarɛ, m awɔɔ yɩ heernyɔɔ nɔ ʋ, bɩ, heernyɔɔ bɩ do, gʋaa b'a dam ma, an a zar y.
43016023	Ncɩnaaʋ, dɔmɩm bɩ do ʋ, awɔɔ b'a yarɛ a mɔɔ lar hɔsɩ minto y. Sɩra paan••• mɔɔ n'a hɩrɛ awɔɔ m, k'awɔɔ hɔ yɛ mɔɔ Zɩ han mɔɔ tɔ ma, a y'a karɛ awɔɔ ʋ.
43016024	A n ta, an dɩɩtaa ku, awɔɔ n hɔsɩ yɛ mɔɔ tɔ ma y. K'a hɔ yɛ, a y'a yɩrɛ, k'awɔɔ heernyɔɔ bɩ n bɩr mɩŋŋa paan•••."
43016025	"Naa haay hɩ mɔɔ ʋ awɔɔ m hɔbɔkʋrɛnoom m, bɩ wakatɩ ɩ zɛm mɔɔ bɩ m yarɛ, m meer ba kan awɔɔ kɩ ncɩnaaʋ y. Mɔɔ Zɩ bɩ mim hɩrɛ awɔɔ m paan•••.
43016026	Hinni bɩ do ʋ bɩ, awɔɔ hɔ yɛm mɔɔ tɔ ma, bɩ mɔɔ n a hɩ awɔɔ m, mɔɔ ʋ, mɔɔ yaa dam Zɩ m awɔɔ tɔ ma y.
43016027	Bala, Zɩ b'awɔɔ ŋʋa. K'awɔɔ mɔɔ ŋʋa, a si sɔ, a ʋ, m to mɔɔ ʋ Woso zi bɩ minto.
43016028	M to mɔɔ ʋ Zɩ zi, m bʋr durnya ʋ. Bɩ naa ma bɩ, bɔ mɔɔ nawʋm durnya ʋ, m n nɩ tam Zɩ zi."
43016029	A karɩndanyɩnɔ wɔɔ n a hɩ m, ŋ ʋ: "Ba ɩbɩɩ nɩ meer bam paan••• kɛɛrɛ ɩ wɔ saa hɔbɔkʋrɛnoom darɛ haay ma na.
43016030	Kɛɛrɛ naa, wɔɔ dɔ wɔɔ ʋ ɩbɩɩ hɔ haay dɔ, ɩbɩɩ lɛ baa kʋ gʋaa n ɩ lar y. Bɩ y'a ka, wɔɔ n a dɔ mɩŋŋa wɔɔ ʋ, ɩ to ɩbɩɩ ʋ Woso zi."
43016031	Yeezuu n a nyɩ bɔ ŋ nʋ, a ʋ: "Dɩɩtaa awɔɔ bɔkarɛ an n'a hɩrɛ a ʋ, awɔɔ sɩra ka kɛɛrɛ ra?
43016032	Ba wakatɩ n nɩ zɛm na, b'a lee ku kɛɛrɛ, awɔɔ hɩsɩga dam, gʋaa biyəə n bɩr tarɛ a lɛ a lɛ, a mɔɔ to m deem. Bɩ mɔɔ bɩ m deem nɩ y, Zɩ ɩ kan mɔɔ kɩ.
43016033	Naa hɩ mɔɔ ʋ awɔɔ m k'a laafɩɩ yɩ mɔɔ zi. Awɔɔ ɩ fɩryɩrɛ nɔ ʋ durnya naa do nɔ ʋ. Bɩ k'a heer ba kookoo, mɔɔ bʋr durnya ra."
43017001	Kʋ Yeezuu meer ba ncɩnaaʋ bɩ, a a bɔɔta an dɩga brama, an a hɩ, a ʋ: "M Zɩ, wakatɩ a ku, ɩ Nyɩ bɩ tɔ busu, k'ɩ Nyɩ bɩ n a da ma, an ɩ tɔ busu sɔ.
43017002	Paŋŋa k'ɩbɩɩ ka ʋ gʋaa haay burə ʋ bɩ, a mɩsɩrbaa k'a nyarɛ ba ʋ bɩ kam gʋɔɔ haay k'ɩbɩɩ ŋ ka ʋ rɔ wɔɔ ʋ.
43017003	Bala, mɩsɩrbaa k'a nyarɛ ba ʋ bɩ, kʋ ŋ y'ɩbɩɩ dɔ bɩ m, ɩbɩɩ k'ɩ m Woso a deem paan••• kan gʋaa k'ɩbɩɩ nyɔɔ Yeezuu Krista bɩ kɩ.
43017004	Mɔɔ m lɛ bɔ ɩbɩɩ ʋ tara burə ʋ. Zibəə k'ɩbɩɩ ka mɔɔ ʋ kʋ ma ba bɩ, mɔɔ ba, m a nya.
43017005	Kɛɛrɛ bɩ, Zɩ, mɔɔ da ʋ ɩ zi, cirbəə niŋŋə kʋ mɔɔ n ta m ɩ zi, bɩ ma bɩ, durnya n nyɩnta ʋ bɩ m."
43017006	"Gʋɔɔ niŋŋoo k'ɩbɩɩ ŋ bɔ ʋ durnya nɔ ʋ, ɩ ŋ ka mɔɔ ʋ rɔ wɔɔ, mɔɔ ɩbɩɩ tɔ hɩnka ŋ nɩ. Nyɩnta ŋ y'a ʋ ɩbɩɩ gʋɔɔ, ɩ ŋ ka mɔɔ ʋ, bɩ ŋ zu ɩbɩɩ lemim b'ʋ.
43017007	Ŋ y'a dɔ kɛɛrɛ, ŋ ʋ, hɔ haay k'ɩbɩɩ ka mɔɔ ʋ bɩ, a to a ʋ ɩbɩɩ zi.
43017008	Lemim kʋ mɔɔ hɩ ŋ nɩ bɩ, ɩbɩɩ n a ka mɔɔ ʋ bɩ m. Ŋ y'a si, ŋn'a dɔ sɩra paan••• ŋ ʋ, bɔ mɔɔ ʋ ɩbɩɩ zi, ŋn'a si, ŋ ʋ, ɩbɩɩ ɩ mɔɔ nyɔɔ.
43017009	Mɔɔ ɩ yaa darɛ ŋ minto. Mɔɔ bɩr yaa dam durnya minto y, yaa mɔɔ n'a dam gʋɔɔ k'ɩbɩɩ ŋ ka mɔɔ ʋ rɔ wɔɔ minto. Ɩbɩɩ gʋɔɔ m.
43017010	Bɩ, hɔ haay k'an mɔɔ hɔ bɩ, ɩbɩɩ hɔ m sɔ, amba hɔ haay k'a n'ɩbɩɩ hɔ bɩ, mɔɔ hɔ m. Mɔɔ lɛbɔʋrɛ yɩ ŋ gʋr zi.
43017011	Bɩ, mɔɔ bɩ maasɩrɛ bam durnya nɔ ʋ dɔ y, ŋ mɩŋŋɔɔ gɔɔtarɛ ŋ n bɩr durnya nɔ ʋ. Zɛ mɔɔ nawʋrɛ ɩbɩɩ zi. M Zɩ mɩŋŋa, dɔ ŋ ma ɩ tɔ k'ɩbɩɩ ka mɔɔ ʋ bɩ minto, kʋ ŋ nɩ bɩr deem, amba wɔɔ n deem bɩ m.
43017012	Kʋ mɔɔ nyɩnta kan ŋ kɩ bɩ, dɔ mɔɔ nawʋrɛ ŋ ma ɩbɩɩ tɔ k'ɩbɩɩ ka mɔɔ ʋ bɩ minto. Mɔɔ ku ŋ la, bɩ ŋ gʋaa deem n nyaam nɩ y, kʋ n bɩ m, nyaanlɛzaa bɩ m, kʋ Wosoci meerbaarɔ wɔɔ n kʋ yɩ."
43017013	"Zɛ mɔɔ nawʋrɛ ɩbɩɩ zi kɛɛrɛ, bɩ meerbaarɔ nɔɔn duro ba mɔɔ nawʋm durnya nɔ ʋ kʋ ŋ nɩ mɔɔ heernyɔɔ yɩ haay.
43017014	Mɔɔ ɩbɩɩ lemim bɩ ka ŋ ʋ, durnya n sɔ ŋ nɩ, kʋ durnya hɔɔ bɛɛ nɩ ŋ mɩ, amba durnya hɔ bɛɛ m mɔɔ m bɩ minto.
43017015	Mɔɔ n a yɛ k'ɩbɩɩ nɩ ŋ bɔ durnya ʋ y, bɩ, k'ɩ dɔ ŋ ma Sʋtaana minto.
43017016	Durnya hɔɔ bɛɛ y, amba durnya hɔ bɛɛ m mɔɔ m bɩ m.
43017017	A ka k'ɩ sɩra bɩ n ŋ ba a hɔ. Ɩbɩɩ lemim bɩ sɩra m.
43017018	Amba ɩbɩɩ mɔɔ nyɔɔ durnya nɔ ʋ bɩ, ŋ nyɔɔ mɔɔ nawʋm durnya nɔ ʋ sɔ.
43017019	Ŋ minto, mɔɔ yɩ m mɩŋŋa kam, kʋ ŋ mɩŋŋɔɔ n a mɩŋŋɔɔ ka sɩra minto."
43017020	"Yaa bɛɛ mɔɔ n'a darɛ ŋ minto bala y. Yaa mɔɔ n'a dam gʋɔɔ kʋ ŋ nɩ zɛm bɩ sɩra ka mɔɔ ʋ, ŋ meerbaarɔ wɔɔ tɔ ma rɔ wɔɔ minto sɔ.
43017021	Zɩ, kʋ ŋ haay n bɩr deem amba ɩbɩɩ n nɩ kan mɔɔ kɩ, mɔɔ nɩ kan ɩbɩɩ kɩ bɩ m. Kʋ ŋ n nyɩnta kan wɔɔ kɩ sɔ, kʋ durnya n a si, a ʋ, ɩbɩɩ ɩ mɔɔ nyɔɔ.
43017022	Bɩ mɔɔ, mɔɔ lɛbɔʋrɛ k'ɩbɩɩ ka mɔɔ ʋ bɩ ka ŋ ʋ, kʋ ŋ nɩ bɩr deem amba wɔɔ n deem bɩ m.
43017023	Kʋ mɔɔ n bɩr kan ŋ kɩ amba ɩbɩɩ nɩ kan mɔɔ kɩ bɩ m. Kʋ ŋn'a zɛ kʋ ra deem kʋ durnya n a dɔ a ʋ, ɩbɩɩ mɔɔ nyɔɔ, ɩ ŋ ŋʋa amba ɩbɩɩ ɩ mɔɔ ŋʋa bɩ m."
43017024	"Zɩ, mɔɔ lɛ taa bɩncɛ kʋ mɔɔ n ta ʋ bɩ, kʋ gʋɔɔ k'ɩbɩɩ ŋ ka mɔɔ ʋ rɔ wɔɔ n bɩ nyɩnta kan mɔɔ kɩ b'ʋ sɔ, kʋ ŋ nɩ lɛbɔʋrɛ k'ɩbɩɩ ka mɔɔ bɩ yɩ, bala, ɩbɩɩ lɛɛ ka ɩ mɔɔ ŋʋa bɩ ma bɩ, durnya n nyɩnta ʋ y.
43017025	M Zɩ k'an tɩrga, durnya k'a n ɩbɩɩ dɔ bɩ, mɔɔ ɩbɩɩ dɔ. Bɩ, nawɔnnɔ a dɔ, ŋ ʋ, ɩbɩɩ ɩ mɔɔ nyɔɔ.
43017026	Mɔɔ ka ŋn'ɩbɩɩ dɔ, bɩ mɔɔ yɩ m yarɛ m a ka ŋn'ɩ dɔ, kʋ ŋʋarɛ k'ɩbɩɩ mɔɔ ŋʋam bɩ m nyɩnta ŋ ʋ, kʋ mɔɔ n bɩr kan ŋ kɩ."
43018001	Kʋ Yeezuu meer bɩ ba ncɩnaaʋ bɩ, a a hʋr kan a karɩndanyɩnɔ wɔɔ kɩ, an bra Sedrɔn bɔrkɔ bɩ ma. Gɔsɩra nɩ b'ʋ, an gasʋ ʋ kan a karɩndanyɩnɔ wɔɔ kɩ.
43018002	Zidas k'a n'a nyasʋm k'a ka bɩ bɩncɛ bɩ dɔ, bala, Yeezuu tɩr ta b'ʋ kan a karɩndanyɩnɔ wɔɔ kɩ.
43018003	Zidas ka Rɔm sʋrdaarɔ wɔɔ lɛɛ kan Wosocɛ dɔmazannɔ kʋ wosocɛmannɩbənno jɩtannɔ wɔɔ ŋ ka rɔ wɔɔ kɩ, kan farizɛɛnrɔ kɩ, ŋnɩ bʋr gɔsɩra ʋ b'ʋ kan yar mɔr kɩ, fɩtɩrɛrɔ kɩ, ŋnɩ sɛ gungu.
43018004	Yeezuu k'a hɔ k'a nɩ zɛm b'a yɩ bɩ dɔ bɩ, a a zɔ, an a hɩ ŋ nɩ, a ʋ: "Nka awɔɔ n'a kam ma?"
43018005	Ŋ n a nyɩ bɔ nʋ, ŋ ʋ: "Nazarɛtɩ Yeezuu." A n a hɩ ŋ nɩ, a ʋ: "A m mɔɔ m." Bɩ, Zidas k'a n'a nyasʋm k'a ka bɩ yɩ ŋ barla.
43018006	Yeezuu k'a naa hɩ ŋ nɩ bɩ, ŋ y'a bɔ a kur m, ŋn'a dundo.
43018007	Yeezuu n a ya, an ŋ lar, a ʋ: "Nka awɔɔ n'a kam ma?" Ŋ n a nyɩ bɔ ʋ, ŋ ʋ: "Nazarɛtɩ Yeezuu."
43018008	Yeezuu n a nyɩ bɔ ŋ nʋ, a ʋ: "Mɔɔ hɩ awɔɔ m, mɔɔ ʋ, a m mɔɔ m. K'a ka awɔɔ nawʋm mɔɔ ma, k'a nawɔnnɔ to, ŋnɩ cem."
43018009	Meerbaa kʋ Yeezuu a hɩ bɩ, kʋ an n'a yɩrɛ ncɩnaaʋ: "Gʋɔɔ k'ɩbɩɩ ŋ ka mɔɔ ʋ rɔ wɔɔ, mɔɔ n deem to, an nyaam y."
43018010	Sɩmɔɔn Pɩyɛɛr nyɩnta kargʋ m, an a gaa ʋ, an wosocɛmannɩbər jɩtaarɛ bɩ zibəənyɩ zɛ an a bɩsɩ tʋr gʋ ma. Zibəənyɩ bɩ do tɔ m Malkus.
43018011	Yeezuu n a hɩ Pɩyɛɛr m, a ʋ: "Ɩ bɔ, ɩ ɩ kargʋ bɩ du a caan ʋ. Mɔɔ bɩ fɩryɩrɛ niŋŋə kʋ mɔɔ Zɩ a ka mɔɔ ʋ bɩ yɩm na?"
43018012	Sʋrdaarɔ wɔɔ kan a cir bɩ kɩ kan zɩɩfʋrɔ Wosocɛ dɔmazannɔ wɔɔ kɩ Yeezuu nyasʋ, ŋn'a wɔrɔ sur.
43018013	Lɛɛ ŋ y'a ka, ŋnɩ ta m Hannɩ zi. Bɩ, Hannɩ nyɩmbʋɛɛrɛ zim m Kayiifʋ m. Kayiifʋ bɩ, wosocɛmannɩbər jɩtaarɛ m dɔɔraa bɩ do ʋ.
43018014	Kayiifʋ deem-deem bɩ do ɩ zɩɩfʋrɔ wɔɔ dʋndɔ, a ʋ: kʋ gʋaa deem ga gʋaa haay minto, a jɩra bɩ.
43018015	Sɩmɔɔn Pɩyɛɛr kan karɩndanyɩ vanta kɩ zu Yeezuu jɛ ʋ. Bɩ, kʋ wosocɛmannɩbər bɩ karɩndanyɩ deem bɩ dɔ bɩ, a gasʋ kan Yeezuu kɩ wosocɛmannɩbər jɩtaarɛ bɩ har ʋ b'ʋ.
43018016	Pɩyɛɛr n jɩm garga ra, hallɛ ma, karɩndanyɩ deem kʋ wosocɛmannɩbər jɩtaarɛ b'a dɔ bɩ bɔ, an meer ba kan lʋ k'a nɩ dɔm har bɩ lɛ ma bɩ kɩ, an Pɩyɛɛr gaa, an gasʋ m.
43018017	Zibəənyɩlʋ k'a nɩ dɔm hallɛ ma bɩ n a hɩ m, a ʋ: "Gʋaa naa do, a karɩndanyɩnɔ wɔɔ gʋaa deem bɛɛ n'ɩbɩɩ m sɔ ra?" Pɩyɛɛr n a nyɩ bɔ ʋ, a ʋ: "Ayy•••, a bɛɛ m mɔɔ nɩ y."
43018018	Zibəənyɩnɔ wɔɔ kan Wosocɛ dɔmazannɔ wɔɔ kɩ sɛ hɛ, ŋn'ɩ nyɩ kam ma, bala, nyɛɛm ɩ barɛ. Pɩyɛɛr nyɩnta kan ŋ kɩ, an nɩ nyɩ kam ma sɔ.
43018019	Wosocɛmannɩbər jɩtaarɛ bɩ nɩ Yeezuu larm a karɩndanyɩnɔ wɔɔ ma kan a hɔdɩndarɛ bɩ kɩ.
43018020	Yeezuu n a nyɩ bɔ ʋ, a ʋ: "Mɔɔ pa da gʋaa haay m, mɔɔ hɔ dɩnda gʋɔɔ m dɔmɩm haay sokʋmacɛrɔ ʋ kan Wosocɛ ʋ kɩ, bɩncɛ kʋ zɩɩfʋrɔ haay n'a som kʋ ma ʋ, bɩ mɔɔ n hɔsɩ nyaakʋm da, m a hɩ y.
43018021	Bɔ minto m, ɩbɩɩ nɩ mɔɔ larlɛ? Hɔ kʋ mɔɔ hɩ bɩ, gʋɔɔ kʋ ŋ y'a tʋr ka mɔɔ ma rɔ wɔɔ lar. Ŋ hɔ kʋ mɔɔ hɩ bɩ dɔ mɩŋŋa."
43018022	Yeezuu k'a naa hɩ bɩ, Wosocɛ dɔmazaa deem k'a nyɩnta b'ʋ b'a wɔ ta rɛ, an n'a hɩrɛ, a ʋ: "Bɔ minto m, ɩbɩɩ n'a nyɩ bɔm wosocɛmannɩbər jɩtaarɛ m ncɩnaaʋ?"
43018023	Yeezuu n a nyɩ bɔ nʋ, a ʋ: "Kʋ ŋʋaar mɔɔ ba, k'ɩ hɩ m m. Bɩ kʋ sɩra mɔɔ hɩ, bɔ minto, ɩ nɩ mɔɔ zɛrɛ?"
43018024	Bɩ jɛ ʋ bɩ, Hannɩ a ka, ŋnɩ Yeezuu sur, ŋnɩ ta m wosocɛmannɩbər jɩtaarɛ Kayiifʋ zi.
43018025	Bɩ ma bɩ, Sɩmɔɔn Pɩyɛɛr ɩ nyɩ kam sɛ ma. N n a hɩ m, n ʋ: "A karɩndanyɩnɔ wɔɔ gʋaa deem bɛɛ n'ɩbɩɩ m na?" Pɩyɛɛr n bɩsɩ ka, a ʋ: "Mɔɔ bɛɛ y!"
43018026	Wosocɛmannɩbər jɩtaarɛ bɩ zibəənyɩ kʋ Pɩyɛɛr a tʋr gʋ ma bɩ danyɩ n a hɩ m, a ʋ: "Mɔɔ n ɩbɩɩ yɩ gɔsɩra ʋ b'ʋ kan kɩ ra?"
43018027	Pɩyɛɛr n a ya, an bɩsɩ ka. Lɛɛm bɩ, koo n baa da.
43018028	Ŋ bɔ Yeezuu m Kayiifʋ har ʋ, ŋnɩ ta m dʋdɔkarɛ bɩncɛ ʋ. Bɩ ma bɩ, wutigʋta m. Gʋɔɔ kʋ ŋ ta m nɔ wɔɔ n gasʋ dʋdɔkarɛ bɩncɛ ʋ b'ʋ y, a y'a dintim ka a ma, a n a da ma a pakkɩ cibsa bɩ bɩ y.
43018029	Bɩ minto bɩ, Pɩlatɩ n bɔ an ta ŋ zi garga ra b'ʋ, an a hɩ ŋ nɩ, a ʋ: "Bɔ mim awɔɔ n'a kam gʋaa naa do ra?"
43018030	Ŋ n a nyɩ bɔ ʋ, ŋ ʋ: "Kʋ gʋaa naa do, kʋ zibʋnyaa bɛɛ a a ba, wɔɔ y'a nyasʋrɛ ʋ a ka ɩbɩɩ ʋ ra?"
43018031	Pɩlatɩ n a hɩ ŋ nɩ, a ʋ: "K'a gaa a dʋdɔ ka a zim amba awɔɔ lɛrɔ wɔɔ n'a hɩm bɩ m." Zɩɩfʋrɔ jɩtannɔ wɔɔ n a hɩ m, ŋ ʋ: "N n lɛ ka wɔɔ ʋ k'ʋ gər zɛ y!"
43018032	Meerbaa kʋ Yeezuu a ba, a zɛ zaa minto bɩ, yɩ an nawʋrɛ ncɩnaaʋ, an kʋ yɩ.
43018033	Pɩlatɩ n gasʋ dʋdɔkarɛ bɩncɛ ʋ b'ʋ, an Yeezuu bir an a lar, a ʋ: "Zɩɩfʋrɔ cir n'ɩbɩɩ m nɩ?"
43018034	Yeezuu n a nyɩ bɔ ʋ, a ʋ: "Ɩbɩɩ nɩ naa hɩrɛ ɩ zim gɛ? Gɛɛ, gʋɔɔ gɔsɩnnɔ ɩ mɔɔ mim hɩ ɩbɩɩ nɩ?"
43018035	Pɩlatɩ n a nyɩ bɔ nʋ, a ʋ: "Zɩɩfʋ bɛɛ m mɔɔ nɩ y. Ɩbɩɩ dogʋɔɔ, wosocɛmannɩbənno jɩtannɔ y'ɩbɩɩ nyasʋ, ŋn'ɩbɩɩ ka mɔɔ ʋ! Bɔ ɩbɩɩ ba?"
43018036	Yeezuu n a nyɩ bɔ ʋ, a ʋ: "Mɔɔ cirbəə bɩ, durnya naa do hɔ bɛɛ y. Kʋ mɔɔ cirbəə bɩ durnya naa do hɔ nɩ, mɔɔ dɔmazannɔ yar bam kʋ ŋ bɩ mɔɔ nyasʋ, ŋnɩ mɔɔ ka zɩɩfʋrɔ jɩtannɔ wɔɔ ʋ y. Bɩ mɔɔ cirbəə bɩ, durnya naa do hɔ bɛɛ y."
43018037	Pɩlatɩ n a hɩ m, a ʋ: "K'a maam cir n'ɩbɩɩ m wa?" Yeezuu n a nyɩ bɔ ʋ, a ʋ: "Ɩbɩɩ y'a hɩ, ɩ zim, cir m mɔɔ m. Yɩ mɔɔ ʋ m bʋr durnya ʋ, kʋ m bɩ sɩra kasɛtɩ ka. Gʋaa k'a sɩra ŋʋa bɩ, a y'a tʋr kam mɔɔ leer ma."
43018038	Pɩlatɩ n a hɩ m, a ʋ: "Bɔ m sɩra?" K'a naa hɩ bɩ, a a ya, an ta garga ra b'ʋ, an aa zɩɩfʋrɔ wɔɔ yɩ, an a hɩ ŋ nɩ, a ʋ: "Kʋ mɔɔ nɩ, mɔɔ n mim kʋ gʋaa naa do a zar bɩ yɩ y.
43018039	K'a mim ka awɔɔ m, kʋ pakkɩ cibsa a zɔ, kʋ m gʋaa bɔ, m wɔ saa bɩ, awɔɔ lɛ taa kʋ m zɩɩfʋrɔ cir bɩ bɔ, m wɔ saa gɛ?"
43018040	Ŋ n'ɩ zee darɛ, ŋ ʋ: "Naa do bɛɛ y, k'a Barabas bɔ!" A n bɔkarɛ, Barabas bɩ do, gərzer m.
43019001	Pɩlatɩ n a ka, ŋnɩ Yeezuu zɛ madɩɩrɔ m.
43019002	Rɔm sʋrdaarɔ n laa waa, ŋn'a ku a mim ma, ŋnɩ cinno huu kʋ n y'a ba pɛɛra piinə m sa, ŋn'a da ra,
43019003	ŋn'a zɔ ma, ŋn'a hɩrɛ, ŋ ʋ: "Wɔɔ ɩ yaa darɛ ɩbɩɩ m, zɩɩfʋrɔ cir!" Ŋ n'a wɔ tɩntam lɛ.
43019004	Pɩlatɩ n a bɔ, an bɔ garga ra, an a hɩ zɩɩfʋrɔ wɔɔ m, a ʋ: "Awɔɔ yɩ ra, mɔɔ y'a gaarɛ, m bɔ m garga ra naa ʋ. Awɔɔ y'a dɔrɛ a ʋ, mɔɔ n mim k'a a zar bɩ yɩ y."
43019005	Yeezuu n bɔ garga ra b'ʋ, kan laa bɩ kɩ, cinno huu bɩ kɩ a ra. Pɩlatɩ n a hɩ ŋ nɩ, a ʋ: "Ba gʋaa bɩ n na."
43019006	Kʋ wosocɛmannɩbənno jɩtannɔ kan a gʋɔɔ wɔɔ kɩ a yɩ bɩ, ŋ y'a sɩŋŋɩda ba, ŋn'ɩ zee darɛ, ŋ ʋ: "K'a wɔ gɔdarkʋra ma, k'a wɔ gɔdarkʋra ma!" Pɩlatɩ n a hɩ ŋ nɩ, a ʋ: "K'a gaa a wɔ gɔdarkʋra ma a zim. Bala, mɔɔ n hɔsɩ yɩ, an a ba, an bʋnyaa y."
43019007	Zɩɩfʋrɔ jɩtannɔ wɔɔ n a nyɩ bɔ nʋ, ŋ ʋ: "Wɔɔ ɩ lɛ m, bɩ kan wɔɔ lɛ bɩ kɩ, a a ga zɛ m, bala, a a mɩŋŋa sa, an a ba Woso Nyɩ!"
43019008	Kʋ Pɩlatɩ mim naa do ma bɩ, dabɔʋ a nyasʋ an lɛ da biisi m.
43019009	A n a bɔ, an ta dʋdɔkarɛ bɩncɛ ʋ b'ʋ, an a hɩ Yeezuu m, a ʋ: "Ɩ to ɩbɩɩ ʋ ka?" Yeezuu n hɔsɩ nyɩ bɔ nʋ y.
43019010	Pɩlatɩ n a hɩ m, a ʋ: "Ɩbɩɩ bɩr a nyɩ bɔm mɔɔ nʋ ra? Ɩbɩɩ n a dɔ, ɩ ʋ, mɔɔ m da ma, m wɔ saa ɩbɩɩ ma ra, gɛɛ, mɔɔ m da ma, m a ka, ŋn'ɩbɩɩ wɔ gɔdarkʋra ma ra?"
43019011	Yeezuu n a nyɩ bɔ nʋ, a ʋ: "Ɩbɩɩ b'ɩ dam ma ɩ hɔsɩ ba mɔɔ m k'a a to bɛɛ n y'a ʋ brama, n n lɛ ka ɩbɩɩ ʋ y. Bɩ minto y'a ka sɔ, gʋaa k'a mɔɔ nyasʋ an mɔɔ ka ɩbɩɩ ʋ bɩ, mimbʋnyaa gandaara a a ba!"
43019012	Bɩ tɛkka ma, Pɩlatɩ y'a kam ma k'a wɔ saa ma, zɩɩfʋrɔ wɔɔ nɩ zee darɛ ŋ ʋ: "K'ɩbɩɩ wɔ saa ma, Rɔm cir gʋaasɩba bɛɛ n'ɩbɩɩ m dɔ y! Bala, gʋaa k'a mɩŋŋa ba cir bɩ, cir bɩ jɩm m."
43019013	Pɩlatɩ k'a naa ma bɩ, a a ka, ŋnɩ bɔ Yeezuu m. Pɩlatɩ n nyɩnta dʋdɔkarɛ gɔ bɩ ra, bɩncɛ kʋ n'a birm ebree lemim m Gabata b'ʋ.
43019014	Pakkɩ cibsa bankarɛ hinni m, sinuu ʋ. Pɩlatɩ n a hɩ zɩɩfʋrɔ wɔɔ m, a ʋ: "Awɔɔ cir bɩ ba n nɩ!"
43019015	Ŋ n'ɩ zee darɛ, ŋ ʋ: "K'a zɛ gər! K'a zɛ gər! K'a wɔ gɔdarkʋra ma!" Pɩlatɩ n a hɩ, a ʋ: "M awɔɔ cir bɩ wɔ gɔdarkʋra ma ra?" Wosocɛmannɩbənno jɩtannɔ wɔɔ n a nyɩ bɔ ʋ, ŋ ʋ: "Wɔɔ ba cir vanta m kʋ Rɔm cir bɛɛ y."
43019016	Pɩlatɩ n Yeezuu ka ŋ ʋ, kʋ ŋ n'a wɔ gɔdarkʋra ma. Ŋ n Yeezuu nyasʋ.
43019017	Yeezuu n a gɔdarkʋra busu a zim, an bɔ, an ta bɩncɛ kʋ n n'a birm Minkorgo, n n'a hɩm ma ebree lemim m Golgotaa b'ʋ.
43019018	Bɩncɛ bɩ do ʋ, ŋ y'a wɔ ʋ gɔdarkʋra ma kan gʋɔɔ hɩɩyɔɔ kɩ, deem jɩsa, deem bɩsɩ, Yeezuu nɩ ŋ bire ʋ.
43019019	Pɩlatɩ n gʋrsɩra ba warga ma, an a wɔ gɔdarkʋra b'ʋ, an n'a hɩrɛ, a ʋ: Yeezuu Nazarɛtɩ gʋaa, zɩɩfʋrɔ cir.
43019020	Zɩɩfʋrɔ gʋɔɔ gʋta warga bɩ karɩnda ba, bala, bɩncɛ kʋ ŋ Yeezuu wɔ gɔdarkʋra ma bɩ bɩ laatʋ tara nɔ bɩ ma y. B'a gʋrsɩra ba n y'a ʋ ebree lemim m, grɛkkɩ lemim m, kan latɛn lemim kɩ m.
43019021	Zɩɩfʋrɔ wosocɛmannɩbənno jɩtannɔ wɔɔ n a hɩ Pɩlatɩ m, ŋ ʋ: "Ɩ b'a gʋrsɩra ba zɩɩfʋrɔ cir y, a gʋrsɩra ba: A a hɩ, a ʋ, zɩɩfʋrɔ cir n a mɩ."
43019022	Pɩlatɩ n a nyɩ bɔ ʋ, a ʋ: "Hɔ kʋ mɔɔ gʋrsɩra ba bɩ, a ba mɔɔ ʋ."
43019023	Kʋ Rɔm sʋrdaarɔ wɔɔ Yeezuu wɔ gɔdarkʋra ma, ŋn'a nya bɩ, ŋ y'a huuro gʋr, ŋn'a jir lɛ si. Gʋaa biyəə a yɩ deem. Zaba b'ɩ gɔɔta. A ba n y'a ʋ deem jilli.
43019024	Sʋrdaarɔ wɔɔ n'a hɩm kʋ m, ŋ ʋ: "Ʋ b'a kaansʋ y, ʋ pʋɛɛga da ma, ʋ dɩga a, kʋ nka n n'a yɩrɛ." Kʋ Wosoci bɩ meerbaa naa do n kʋ yɩ: 'Ŋ mɔɔ huuro jinjir kan kʋ kɩ, ŋnɩ pʋɛɛga da mɔɔ zaba ma.' Hɔ kʋ sʋrdaarɔ wɔɔ a ba bɩ n naa.
43019025	Yeezuu gɔdarkʋra bɩ jɩr ʋ bɩ, a da ɩ jɩnɩm b'ʋ kan a da bɩ dam kɩ, Klopas lʋ Maarii kɩ, kan Magdalaa kʋ Maarii kɩ.
43019026	K'a a da bɩ yɩ kan a karɩndanyɩ k'a ŋʋa bɩ kɩ bɩ, a a hɩ a da bɩ m, a ʋ: "M naa, ba ɩ nyɩ n na!"
43019027	Bɩ jɛ ʋ bɩ, an a hɩ a karɩndanyɩ bɩ m, a ʋ: "Ba ɩ da n na!" Wakatɩ bɩ do ma, karɩndanyɩ b'a da bɩ gaa, an doo m.
43019028	Yeezuu k'a a dɔ kɛɛrɛ a ʋ, hɔ haay ba an nya, kʋ Wosoci meerbaarɔ wɔɔ n kʋ yɩ bɩ, a a hɩ, a ʋ: "Mɩsɩ nɩ mɔɔ zɛm."
43019029	Gər ɩ nyɩnta b'ʋ bɛɛ hɛɛnr n a han. Ŋ n hizɔp gɔ sa ŋnɩ hɔ k'an mafʋ-mafʋ kʋsɩ ma, ŋn'a nyɔɔ bɛɛ hɛɛnr ma, ŋn'a ka Yeezuu ʋ.
43019030	Kʋ Yeezuu bɩ mi bɩ, a a hɩ, a ʋ: "Hɔ haay ba an nya." A n a mim zuutə, an ga.
43019031	Kʋ pakkɩ cibsa bankarɛ hinni m bɩ, nyibəə gasʋ zɩɩfʋrɔ wɔɔ ʋ, ŋ lɛ baa kʋ gəəno wɔɔ n gɔɔta gɔdarkʋrarɔ wɔɔ ma sabaa hinni ʋ b'ʋ y. Sabaa bɩ do, cibsa gʋta m. Ŋ y'a yɛ Pɩlatɩ han, k'a ŋ gannɔ yɩnyar, k'a ŋ zer gɔdarkʋrarɔ wɔɔ ma.
43019032	Sʋrdaarɔ wɔɔ n bɩ gʋɔɔ kʋ ŋ yɩ ŋ wɔ gɔdarkʋra ma kan Yeezuu kɩ rɔ wɔɔ gannɔ yɩnyar: lɛɛkarɛzaa bɩ kan a nyaʋrɛzaa bɩ kɩ.
43019033	Kʋ ŋ lee ku Yeezuu zi bɩ, ŋ yaa dɩga a, a ga kara, bɩ ŋ n a gannɔ yɩnyar y.
43019034	Bɩ sʋrdaarɔ wɔɔ gʋaa deem a hɔn sɔɔn m a boon ma, ma n bɔ kan hi kɩ.
43019035	Gʋaa k'a yɩ b'a kasɛtɩ ka, b'a kasɛtɩ bɩ sɩra m. B'a dɔ, a ʋ, sɩra an n'a hɩm, k'awɔɔ n a si sɩra sɔ.
43019036	Sɩra m, ba naa haay ʋ, kʋ Wosoci meerbaa naa do n kʋ yɩ: 'A yaarɔ wɔɔ haay deem taan••• bɩ yarlɛ y.'
43019037	Wosoci bɩ bɩncɛ niŋŋə ta ʋ, an n'a hɩrɛ, a ʋ: 'Ŋ zɛm bɩ gʋaa kʋ ŋ y'a hɔn bɩ yɩ.'
43019038	Minno nɔɔn duro kʋ ŋ cem bɩ, Arimatee kʋ gʋaa Zozɛf k'a nyɩnta Yeezuu karɩndanyɩ sɛɛrɛ, nyi k'a n'a bam zɩɩfʋrɔ jɩtannɔ wɔɔ m bɩ minto. A bɩ zaa yɛ Pɩlatɩ han k'a Yeezuu gər bɩ sa. Pɩlatɩ n zaa ka, an bʋr an b'a gər bɩ sa.
43019039	Nikodɛm bʋr sɔ. A ɩ nyɩnta an ta Yeezuu zi gunuu ʋ bɩ. A mɩɩr war kʋ ma kan tidəər kʋ n n'a birm alʋɛsɩ kɩ, n a a zɔ a cilo bukərku ma.
43019040	Ŋ n Yeezuu gər bɩ sa, ŋnɩ pɛɛrarɔ bumburgu ma kan tidəər kɩ amba zɩɩfʋrɔ gər birle m.
43019041	Brikə nɩ bɩncɛ kʋ ŋ Yeezuu wɔ gɔdarkʋra ma ʋ b'ʋ, brikə bɩ do nɔ ʋ, yaa daa nɩ b'ʋ, n n gər bir ʋ cɩna y.
43019042	Bɩ kʋ zɩɩfʋrɔ wɔɔ n'a bankarɛ sabaa k'a n'a bam k'a sɩŋŋɩda sa minto bɩ, bɩ yaa bɩ do k'an jɩnjɛɛm sɔ bɩ, ŋ Yeezuu bir ʋ.
43020001	Hatʋ hinni b'ʋ wutigʋta m, bɩ ma bɩ dɔ n mɛ y, Magdalaa Maarii ta yaa ra b'ʋ, a yaa dɩga a, n jaa bɩ gʋ yaa bɩ lɛ rɛ.
43020002	A n bra si, an aa Sɩmɔɔn Pɩyɛɛr yɩ, kan karɩndanyɩ deem kʋ Yeezuu a ŋʋa bɩ kɩ, an a hɩ ŋ nɩ, a ʋ: "N Zuuba bɔ yaa b'ʋ, bɩ wɔɔ n a dɔ kʋ ta n y'a ʋ m ka y."
43020003	Pɩyɛɛr n bɔ kan karɩndanyɩ deem bɩ kɩ, ŋnɩ ta yaa ra b'ʋ.
43020004	Ŋ hɩɩya haay bra si, karɩndanyɩ deem bɩ bra si, an cem Pɩyɛɛr han, an lɛɛ ka yaa ra b'ʋ.
43020005	A n zerga an pɛɛrarɔ wɔɔ yɩ, ŋn'ɩ kuntəm b'ʋ. Bɩ, a n gasʋ y.
43020006	Sɩmɔɔn Pɩyɛɛr k'a zu a jɛ ʋ bɩ, a lee ku sɔ. A n gasʋ yaa bɩ nɔ ʋ, an pɛɛrarɔ wɔɔ yɩ, ŋn'ɩ kuntəm b'ʋ,
43020007	kan pɛɛra kʋ n y'a burgu a mim ma bɩ kɩ. Bɩ, bɩ n nyɩnta kan pɛɛrarɔ wɔɔ kɩ y. A huŋŋu n y'a ʋ, n n a cɩnta bɩncɛ vanta ʋ.
43020008	Karɩndanyɩ k'a lɛɛ ka an lee ku bɩ gasʋ yaa ʋ b'ʋ kɛɛrɛ. A n a yɩ, an sɩra ka.
43020009	Bɩ ŋ gɔɔta, ŋ n Wosoci bɩ jɩ ma y. Bala, a a hɩ, a ʋ, Yeezuu y'a mɩm bɔŋ ʋ gəəno bire ʋ.
43020010	Bɩ kur bɩ, karɩndanyɩnɔ wɔɔ a wusigə, ŋnɩ doo.
43020011	Maarii gɔɔta garga ra yaa bɩ jɩr ʋ, an nɩ nyi kam. K'a nɩ nyi bɩ kam bɩ, a zerga, an dɩga yaa b'ʋ,
43020012	an malɛɛkarɔ yɩ hɩɩya, ŋn'ɩ huu furo m a ma, ŋnɩ nyɩnta bɩncɛ kʋ ŋ Yeezuu gər bɩ wʋta ʋ b'ʋ. Deem n'a mim ma, deem n'a gannɔ ma.
43020013	Ŋ n a hɩ lʋ bɩ m, ŋ ʋ: "Bɔ nyi ɩbɩɩ n'a karɛ?" A n a nyɩ bɔ ŋ nʋ, a ʋ: "Mɔɔ Zuuba n y'a busu, bɩ kʋ ta n y'a ʋ m ka, mɔɔ n a dɔ y."
43020014	K'a nɩ meer bɩ bam bɩ, a a bɔ an dɩga, an Yeezuu yɩ an nɩ jɩnɩm b'ʋ, b'a n a dɔ, a ʋ, Yeezuu nɩ y.
43020015	Yeezuu n a hɩ m, a ʋ: "Lʋ, bɔ minto ɩ nɩ nyi karɛ? Nka ɩbɩɩ nɩ kam ma?" Lʋ bɩ hɔɔn ʋ bɩ, brikə bɩ dɔmazaa m, a ʋ: "Zuuba, k'ɩbɩɩ y'a busu, k'ɩ bɩncɛ hɩnka mɔɔ m, mɔɔ yaa busu."
43020016	Yeezuu n a hɩm, a ʋ: "Maarii". A n a wusigə, an a hɩ m ebree lemim m, a ʋ: "Rabuni" bɩ lɛ taa k'a hɩ, a ʋ: "Karɩnsaamba."
43020017	Yeezuu n a hɩ m, a ʋ: "Ɩ bɩ mɔɔ da jɩm ʋ y, mɔɔ n ta m Zɩ zi cɩna y. Bɩ, ta ɩ yaa hɩ mɔɔ danyɩnɔ wɔɔ m, ɩ ʋ, mɔɔ ɩ tarɛ m Zɩ k'a n'awɔɔ Zɩ bɩ zi, mɔɔ Woso k'a n'awɔɔ Woso bɩ zi."
43020018	Magdalaa kʋ Maarii bɩ n b'a hɩ karɩndanyɩnɔ wɔɔ m, a ʋ: "Mɔɔ Zuuba yɩ, hɔ k'a hɩ mɔɔ m bɩ ba n nɩ!"
43020019	Hinni bɩ do yirbəə m, k'a nyɩnta hatʋ hinni bɩ, karɩndanyɩnɔ wɔɔ cɛlɛrɔ tɩnta a ma nyi kʋ ŋ n'a bam zɩɩfʋrɔ jɩtannɔ wɔɔ m bɩ minto. Yeezuu n bʋr, an bɩ jɩm ŋ bire ʋ, an a hɩ, a ʋ: "Laafɩɩ n bɩr kan awɔɔ kɩ."
43020020	K'a nɩ meer bɩ bam bɩ, a a wɔrɔ wɔɔ hɩnka ŋ nɩ kan a boon bɩ kɩ. Kʋ karɩndanyɩnɔ wɔɔ Zuuba yɩ bɩ, ŋ haay heer nyɔɔ.
43020021	Yeezuu n a ya, an a hɩ, a ʋ: "Laafɩɩ n bɩr kan awɔɔ kɩ. Kʋ mɔɔ Zɩ mɔɔ nyɔɔ bɩ, mɔɔ y'awɔɔ nyɔɔm sɔ."
43020022	K'a meer ba ncɩnaaʋ bɩ, a hoon si ŋ ma, an a hɩ ŋ nɩ, a ʋ: "K'a Sɛnt-Ɛspri si.
43020023	Gʋɔɔ k'awɔɔ n nɩ ŋ mimbʋnyaarɔ sugur karɛ ŋ ʋ rɔ wɔɔ, ŋ sugur yɩrɛ. Gʋɔɔ k'awɔɔ bɩr ŋ mimbʋnyaarɔ sugur karɛ ŋ ʋ rɔ wɔɔ, ŋ bɩ sugur yɩrɛ y."
43020024	Bɩ ma bɩ, bueerehɩɩyɔɔ wɔɔ gʋaa deem Toma kʋ n n'a birm Didim bɩ n nyɩnta kan ŋ kɩ Yeezuu hɩnkarɛ dɔmɩm b'ʋ y.
43020025	Karɩndanyɩnɔ gɔsɩnnɔ wɔɔ n a hɩ m, ŋ ʋ: "Wɔɔ Zuuba yɩ!" A n a nyɩ bɔ ŋ nʋ, a ʋ: "Kʋ mɔɔ n karɔ wɔɔ yaarɔ yɩ a wɔrɔ wɔɔ ʋ, kʋ mɔɔ n m nyʋkʋm nyɔɔ ka yaa deem ʋ, kʋ mɔɔ n m wɔ du a boon b'ʋ, mɔɔ b'a sire y."
43020026	Dɔmɩm sinnyə kur bɩ, karɩndanyɩnɔ wɔɔ a ya, ŋn'a zɛ kʋ ra har ʋ b'ʋ, Toma nɩ kan ŋ kɩ. Yeezuu n bʋr, bɩ ma bɩ, ŋ cɛlɛrɔ wɔɔ tɩnta, an bɩ jɩm ŋ bire ʋ, an a hɩ ŋ nɩ, a ʋ: "Laafɩɩ n bɩr kan awɔɔ kɩ."
43020027	Bɩ jɛ ʋ bɩ, an a hɩ Toma m, a ʋ: "Ɩ zɔ, ɩ ɩ nyʋkʋm nyɔɔ naa ʋ, k'ɩ dɩga mɔɔ wɔrɔ ma, ɩ wɔ bɩ da mɔɔ mɛ ma, k'ɩ nyɔɔ mɔɔ boon ʋ, k'ɩ sɩra ka kɛɛrɛ, k'ɩ ba sɩrakarɛzaa."
43020028	Toma n a nyɩ bɔ ʋ, a ʋ: "Mɔɔ Zuuba, mɔɔ Woso."
43020029	Yeezuu n a hɩ m, a ʋ: "K'ɩbɩɩ mɔɔ yɩ bɩ y'a ka, ɩbɩɩ n sɩra ka mɔɔ ʋ. Mimbirenyɩntazannɔ m gʋɔɔ kʋ ŋ n a yɩ, bɩ ŋ sɩra ka rɔ wɔɔ m."
43020030	Yeezuu hoserlo ba gʋta karɩndanyɩnɔ wɔɔ mɩm ʋ bɩ n n a gʋrsɩra ba ci naa do nɔ ʋ y.
43020031	Nawɔnnɔ gʋrsɩra ba n y'a ʋ, k'awɔɔ n sɩra ka, a ʋ, Yeezuu m Krista, a m Woso Nyɩ. Bɩ, k'awɔɔ sɩra ka, k'a mɩsɩrbaa yɩ a tɔ ma.
43021001	Bɩ jɛ ʋ bɩ, Yeezuu a ya, an a hɩnka a karɩndanyɩnɔ m Tiberiyaadɩ kɔ lɛ ra. A hɩnkarɛ bɩ ba n nɩ.
43021002	Sɩmɔɔn Pɩyɛɛr kan Toma kʋ n n'a birm Didim bɩ kɩ, Galilee kʋ Kanaa gʋaa Natanayɛl kɩ, Zebedee nyɩnɔ kɩ, kan karɩndanyɩnɔ gɔsɩnnɔ kɩ hɩɩya, ŋn'a zɛ kʋ ra.
43021003	Sɩmɔɔn Pɩyɛɛr n a hɩ ŋ nɩ, a ʋ: "Ta mɔɔ nawʋm kʋ m aa zɔnɔ ba." Ŋ n a hɩ m, ŋ ʋ: "Wɔɔ tam kan ɩbɩɩ kɩ." Ŋ n bɔ, ŋnɩ gasʋ kɔɔlʋʋ b'ʋ, bɩ gum bɩ do ʋ, ŋ n hɔsɩ nyasʋ y.
43021004	Bɩ ma bɩ, dɔ mɛ. Yeezuu n jɩm kɔ lɛ ra b'ʋ, bɩ karɩndanyɩnɔ wɔɔ n a dɔ ŋ ʋ, Yeezuu nɩ y.
43021005	A n a hɩ ŋ nɩ, a ʋ: "Hey! Nyɩnɔ, zɔnɔ b'awɔɔ ʋ ra?" Ŋ n a nyɩ bɔ nʋ, ŋ ʋ: "Ayy•••"
43021006	Yeezuu n a hɩ ŋ nɩ, a ʋ: "K'a zaŋŋa bɩ zo kɔɔlʋʋ bɩ bɩsɩ ra, awɔɔ y'a yɩrɛ." Ŋ n zaŋŋa bɩ zo, an zɔ gʋr gʋta, bɩ ŋ b'a dam ma, ŋn'a gaa y.
43021007	Karɩndanyɩ kʋ Yeezuu a ŋʋa bɩ n a hɩ Pɩyɛɛr m, a ʋ: "Zuuba m!" Sɩmɔɔn Pɩyɛɛr k'a a ma, n ʋ, Zuuba m bɩ, a huu sa, an a du a ma, nyɩnta a ʋ dɩgɩ, an a da hi b'ʋ.
43021008	Karɩndanyɩnɔ gɔsɩnnɔ wɔɔ a bɔ, ŋnɩ bʋr kɔɔlʋʋ bɩ m, ŋn'ɩ zaŋŋa bɩ gaam, zɔnɔ n a han, ŋ bɩ laatʋ kɔ bɩ lezi ma y. A gakʋ ʋ a ba kan mɛtɩr zɔrɔ kɩ.
43021009	Kʋ ŋ zer tara ʋ bɩ, ŋ sɛcɩna yɩ zɔ n ta ra kan bur kɩ.
43021010	Yeezuu n a hɩ ŋ nɩ, a ʋ: "K'a bʋr zɔnɔ k'awɔɔ ŋ gʋr dɩɩtaa rɔ wɔɔ m."
43021011	Sɩmɔɔn Pɩyɛɛr n a bɔ, an gasʋ kɔɔlʋʋ b'ʋ, an zaŋŋa bɩ gaa tara ʋ, zɔ gʋta-gʋta n a han zɔrɔ busoor yaa kaakʋ, bɩ kan bɩ kɩ haay zaŋŋa bɩ n kaansʋ y.
43021012	Yeezuu n a hɩ ŋ nɩ, a ʋ: "K'a bʋr a hɔ bɩ." Bɩ karɩndanyɩ deem taan••• n laaka da han, a ʋ: "Nka n'ɩbɩɩ m gɛ y?" Ŋ y'a dɔ mɩŋŋa, ŋ ʋ, Zuuba m.
43021013	Yeezuu n a zɔ kɛɛrɛ, an bur bɩ sa, an a ka ŋ ʋ. A n a ba zɔ bɩ m maam sɔ.
43021014	Yeezuu k'a mɩm bɔ ʋ gəəno bire ʋ bɩ, a gallɛm kaakʋ hɔ a hɩnka a karɩndanyɩnɔ wɔɔ m naa.
43021015	Hɔbɩrɛ bɩ kur bɩ, Yeezuu a hɩ Sɩmɔɔn Pɩyɛɛr m, a ʋ: "Sɩmɔɔn, Zaan nyɩnnɩ, ɩbɩɩ mɔɔ ŋʋa an lɛ da nawɔnnɔ ra ra?" A n a nyɩ bɔ ʋ, a ʋ: "Ɩɩn••• Zuuba, ɩbɩɩ dɔ, ɩ ʋ, mɔɔ y'ɩbɩɩ ŋʋarɛ." Yeezuu n a hɩ m, a ʋ: "Dɔ mɔɔ sinnyɛɛnnyɩnɔ ma."
43021016	Yeezuu n a hɩ m a hɩɩya hɔ ma, a ʋ: "Zaan nyɩnnɩ, ɩbɩɩ ɩ mɔɔ ŋʋam na?" A n a nyɩ bɔ ʋ, a ʋ: "Ɩɩn••• Zuuba, ɩbɩɩ dɔ, ɩ ʋ, mɔɔ y'ɩbɩɩ ŋʋarɛ." Yeezuu n a hɩ m, a ʋ: "Dɔ mɔɔ seero ma."
43021017	A kaakʋ hɔ ma bɩ, a ʋ: "Sɩmɔɔn, Zaan nyɩnnɩ, ɩbɩɩ ɩ mɔɔ ŋʋam na?" Pɩyɛɛr heer a zar kan hɔ kʋ Yeezuu a hɩ m a kaakʋ hɔ ma bɩ kɩ. "Ɩ ɩ mɔɔ ŋʋam na?" A n a nyɩ bɔ ʋ, a ʋ: "Zuuba, ɩbɩɩ k'ɩ hɔ haay dɔ bɩ, ɩbɩɩ dɔ, ɩ ʋ, mɔɔ y'ɩbɩɩ ŋʋarɛ." Yeezuu n a hɩ m, a ʋ: "Dɔ mɔɔ seero ma.
43021018	Sɩra paan••• mɔɔ n'a hɩrɛ ɩbɩɩ m, k'ɩbɩɩ nyɩnta nyukumbueere bɩ, ɩbɩɩ y'ɩ bankam, ɩ nɩ tarɛ ɩ hɔɔnhɔ bɩncɛ ʋ. K'ɩbɩɩ bɩ gusi, ɩbɩɩ y'ɩ zarɔ hʋrm, gʋaa vanta n n'ɩbɩɩ banka, an ɩbɩɩ gaa, an ta ɩbɩɩ m bɩncɛ k'ɩbɩɩ lɛ baa ʋ b'ʋ."
43021019	Yeezuu bɩ meer naa do ba a ʋ k'a zɛ niŋŋə k'a nɩ Pɩyɛɛr zɛm, an a lɛ bɔ Woso ʋ bɩ hɩnka. K'a meer naa do ba bɩ, a a hɩ m, a ʋ: "Zu mɔɔ ʋ."
43021020	Pɩyɛɛr k'a a bɔ, an dɩga bɩ, a karɩndanyɩ kʋ Yeezuu a ŋʋa bɩ yɩ a jɛ ʋ. A ɩ nyɩnta hɔbɩrɛ bɩrɛ dɔmɩm ʋ, an zerga Yeezuu cɩ ra, an a hɩ, a ʋ: "Zuuba, nka n n'ɩbɩɩ nyasʋm, k'a ɩbɩɩ ka bɩ?"
43021021	Pɩyɛɛr k'a yɩ bɩ, a a hɩ Yeezuu m, a ʋ: "Bɩ naa, Zuuba, bɔ n nɩ zɛm bɩ naa yɩ?"
43021022	Yeezuu n a nyɩ bɔ nʋ, a ʋ: "Kʋ mɔɔ ʋ k'an gɔɔta an ta an mɔɔ wusigəre ku, kara y'ɩbɩɩ ku? Ɩbɩɩ, zu mɔɔ ʋ."
43021023	Meerbaa naa do minto y'a ka, n n so ra danyɩnɔ wɔɔ barla, ŋ ʋ, karɩndanyɩ naa do bɩ garɛ y. Kʋ sɩra nɩ, Yeezuu n a hɩ, a ʋ, a bɩ garɛ y. A a hɩ, a ʋ: "Kʋ mɔɔ lɛ taa k'an gɔɔta, an ta an mɔɔ wusigəre ku, kara y'ɩbɩɩ ku?"
43021024	Karɩndanyɩ bɩ do nɩ minno nɔɔn duro kasɛtɩ kam, an nɩ ŋ gʋrsɩra barɛ, bɩ wɔɔ dɔ, wɔɔ ʋ, a kasɛtɩ bɩ sɩra m.
43021025	Yeezuu a ya, an hɔɔ gʋtɔɔ ba. K'a gʋrsɩra n n'a bam deem-deem, mɔɔ hɔɔndarɛ nɔ ʋ, durnya haay b'a dam ma, an ciro kʋ ŋ nɩ ŋ gʋrsɩra bam nɔ wɔɔ si y.
44001001	Teofil, m lɛɛkarɛ ci bɩ nɔ ʋ, mɔɔ Yeezuu zibəə haay k'a ba kan hɔ haay k'a dɩnda bɩ da ʋ, an a sa a sɩŋŋɩda ʋ,
44001002	an ta, an hinni k'a zibəəzannɔ bɔ ʋ, an a lɛrɔ ka ŋ ʋ, kan Sɛnt-Ɛspri paŋŋa kɩ, an ta an a dɔmɩm k'a der ʋ arzana ʋ bɩ ku.
44001003	Brɔɔ a a hɩnka ŋ nɩ mɩsɩr a zɛ bɩ kur, kan makrarɔ gʋtɔɔ kʋ ŋ bɩsɩkarɛ ba ʋ kɩ, a ʋ: a a mɩm bɔ ʋ, a m mɩsɩr. A kasɛtɩ nyɩnta ʋ gʋta. Dɔmɩm busi nɔ ʋ, a a hɩnka ŋ nɩ, an nɩ Woso cirbəə bɩ mim dɩndarɛ ŋ nɩ.
44001004	A nyɩnta an nɩ hɔbɩrɛ bɩm kan ŋ kɩ hindeem ʋ, an lɛ ka ŋ ʋ, a ʋ: ŋ bɩ bɔ Zerizalɛm nɔ ʋ y, bɩ kʋ ŋ nɩ gɔɔta ŋnɩ dɔ Zɩ Woso lerbɔrɛ bɩ ma. "Hɔ niŋŋə k'awɔɔ ma, mɔɔ n a hɩ m lɛ m bɩ.
44001005	Zaan hi batɛm ka denter, b'awɔɔ, naa kan dɔmɩm poore kɩ, awɔɔ batɛm sim Sɛnt-Ɛspri nɔ ʋ."
44001006	Ŋ nyɩnta, ŋn'a zɛ kʋ ra, ŋnɩ laaka naa do da han, ŋ ʋ: "Zuuba, naa ma ɩbɩɩ n nɩ Israyɛl cirbəə bɩ bankaŋ ʋ gɛ?"
44001007	A n a hɩ ŋ nɩ, a ʋ: "Awɔɔ n a ga m k'a dɔmɩnnɔ kan wakatɩrɔ kɩ kʋ Zɩ Woso a cɩnta a mɩŋŋa paŋŋa m bɩ dɔ y.
44001008	Bɩ, awɔɔ paŋŋa yɩrɛ, Sɛnt-Ɛspri hɔ m, an nɩ zɛm bɩ zer awɔɔ mim ʋ, a paŋŋa karɛ awɔɔ ʋ. Awɔɔ nyɩntam mɔɔ kasɛtɩzannɔ Zerizalɛm ʋ, Zidee haay kan Samarii kɩ haay, kan tara lɛ cɩnta jɩ kɩ."
44001009	Kʋ Yeezuu minno nɔɔn duro hɩ ŋ nɩ bɩ, a der ŋ mɩnyaa m, warkʋ bʋr an b'a nyaam ŋ lɛɛ.
44001010	Kʋ ŋ gɔɔta ŋn'ɩ dɩgam brama ma bɩ, gʋɔɔ hɩɩyɔɔ bʋr ŋnɩ huu fu du a ma, ŋnɩ bɩ jɩm ŋ jɩr ʋ.
44001011	Ŋ n a hɩ ŋ nɩ, ŋ ʋ: "Galilee gʋɔɔ ra, bɔ minto m, awɔɔ n gɔɔta an nɩ dɩgam brama ncɩnaaʋ? Yeezuu naa do kʋ n y'a bɔ awɔɔ bire ʋ an der brama bɩ y'a bɔrɛ an bʋr maam, amba awɔɔ yɩ an der brama bɩ m."
44001012	Kʋ ŋ zer ci kʋ n n'a birm Oliviyee ci bɩ ra bɩ, ŋ y'a wusigə, ŋnɩ ta Zerizalɛm ʋ. Bɩ ci bɩ do, a ga a ʋ sabaa dɔmɩm tarɛ m, amba n lɛ ka bɩ m.
44001013	Kʋ ŋ yaa lee ku bɩ, ŋ der cɛ k'a nɩ mim ʋ b'ʋ, amba ŋ tɩr a ba biisi bɩ m. Bɩncɛ bɩ do, Pɩyɛɛr kan Zaan kɩ, Zakkɩ kɩ, Andɩr kɩ, Filipi kan Toma kɩ, Bartelemii kan Matiyee kɩ, Alfee nyɩ Zakkɩ kan Sɩmɔɔn kʋ n n'a birm Zelɔtɩ bɩ kɩ, kan Zakkɩ nyɩ Ziidi kɩ tɩr kʋ zɛ ʋ.
44001014	Ŋ haay a zɛ kʋ ra lɛ deem ŋn'a tɔŋ ʋ kan yaadarɛ kɩ, kan lannɔ gɔsɩnnɔ kɩ Yeezuu da Maarii kɩ, kan Yeezuu danyɩnɔ kɩ.
44001015	Dɔmɩm bɩ do ʋ, gʋɔɔ a so kʋ ma b'ʋ, ŋ lɛ n a zɔ zɔrɔ buhɩra ma. Pɩyɛɛr n wuti a danyɩnɔ wɔɔ bire ʋ, an a hɩ, a ʋ:
44001016	"M danyɩnɔ, a ga a wʋm kʋ Sɛnt-Ɛspri mim k'a hɩ Davɩd lɛ m Wosoci nɔ ʋ Zidas k'a ka lɛɛ, ŋnɩ Yeezuu nyasʋ bɩ minto bɩ n kʋ yɩ.
44001017	A nyɩnta wɔɔ bire ʋ, an a hɔ jirle hɔ yɩ, wɔɔ zibəə bɩ nɔ ʋ.
44001018	Bɩ, gʋaa bɩ do, zibəə bʋnyaa k'a a ba bɩ, a bɩ busoo bɩ sa, an tara si m. A do a ʋ a nɔ ra, a nɔ bɩ n haan, a nɔbaarɔ haay n bɔ, ŋnɩ sur tara ʋ.
44001019	Zerizalɛm gʋɔɔ haay a dɔ. Bɩ y'a ka ŋn'ɩ tara bɩ birm a lemim m Hakɛldamaa, a lɛ taa k'a hɩ, a ʋ: Ma tara.
44001020	Sɩra m, n y'a gʋrsɩra ba ncɩnaaʋ laarɔ ci nɔ ʋ: K'a har n gɔɔta zer, kʋ gɔsɩ bɩ nyɩnta ʋ y. Bɩ, a a ya an a hɩ, a ʋ: Kʋ gʋaa vanta n a zibəə bɩ sa.
44001021	Gʋɔɔ kʋ ŋ wɔɔ da zaa ʋ lɛɛ haay ʋ dɔmɩm kʋ Zuuba Yeezuu mɩsɩrbaa ba ʋ wɔɔ bire ʋ bɩ,
44001022	an a sa Yeezuu batɛm k'a a si Zaan zi bɩ ma, an ta an dɔmɩm k'a der ʋ arzana ʋ bɩ ku bɩ, a a ga m, kʋ ŋ gʋaa deem n a ba kan wɔɔ kɩ a mɩmbɔʋrɛ kasɛtɩzaa."
44001023	N ŋ hɩnka hɩɩya, Zozɛf kʋ n n'a birm Barsabas, n nɩ so ra, n n'a tɔ ka Zistus bɩ m kan Matɩyas kɩ.
44001024	Ŋ n yaa da ncɩnaaʋ: "Zuuba, ɩbɩɩ k'ɩ gʋaa haay heer dɔ, dɩga gʋaa hɩɩya naa bire ʋ ɩ gʋaa k'ɩbɩɩ bɔ ʋ bɩ hɩnka wɔɔ m,
44001025	k'an nyɩnta lemim nyɩnta zibəəzaa, bɩncɛ kʋ Zidas a to an ta a bɩncɛ ʋ bɩ."
44001026	Ŋ n pʋɛɛga da, an jɩm Matɩyas mim ʋ. Bɩ y'a da kristazibəəzannɔ bueeredeenno wɔɔ barla.
44002001	Pantɩkɔtɩ dɔmɩm k'a ku bɩ, ŋ nyɩnta ŋn'a so kʋ ma haay bɩncɛ deem ʋ.
44002002	Lɛɛm bɩ, ŋ bʋgʋr ma am hɩnhɛr gʋta hɔ bɩ m, an a to brama, an bɩ har kʋ ŋ nɩ ta ʋ bɩ han haay.
44002003	Ŋ n hɔ yɩ an bɔ kʋ ʋ kan sɛ nɛɛm kɩ, an a jinjir, an a cɩnta gʋaa biyəə mim ʋ.
44002004	Sɛnt-Ɛspri nɩ ŋ haay han, ŋn'a sɩŋŋɩda sa, ŋn'ɩ lemim vantɔɔ hɩm amba Sɛnt-Ɛspri a ka ŋ ʋ kʋ ŋ n'a hɩ bɩ m.
44002005	Bala, zɩɩfʋrɔ wosohɔɔnhɔbarɛzannɔ y'a to durnya kʋrɔ haay ʋ, ŋnɩ bʋr, ŋn'ɩ Zerizalɛm ʋ.
44002006	Bʋgʋr bɩ k'a ba bɩ, zamaa b'a so kʋ ma, bɩ, ŋ zɛ kədə, bala, gʋaa biyəə nyɩnta an nɩ ŋ mam, ŋn'ɩ meer barɛ a do lemim m.
44002007	Hɔ k'a nɩ bam b'a ka ŋnɩ zɛ kədə, gʋaa biyəə n a lɛ gu, ŋn'a hɩrɛ, ŋ ʋ: "Gʋɔɔ nɔɔn duro haay kʋ ŋ nɩ meer bam naa, Galilee gʋɔɔ bɛɛ ra?
44002008	Bɩ, a ba a ʋ lɔ, wɔɔ gʋaa biyəə nɩ ŋ marɛ a do lemim nɩ?
44002009	Partɩ zannɔ kan Mɛɛdɩ zannɔ kɩ, Elamitɩ kan Mezopotamii zannɔ kɩ, Zidee zannɔ kan Kapadɔs zannɔ kɩ, Pɔn zannɔ kan Azii zannɔ kɩ,
44002010	Frizii zannɔ kan Panfilii zannɔ kɩ, Eziptɩ zannɔ kan Libii Sirɛnnɩ zannɔ kɩ, kan Rɔm zannɔ kʋ ŋ nɩ naa ʋ rɔ wɔɔ kɩ.
44002011	Wɔɔ kʋ wɔɔ m Zɩɩfʋrɔ, kan do vantɔɔ gʋɔɔ kʋ ŋ nɩ zum zɩɩfʋrɔ wɔɔ lɛrɔ wɔɔ rɔ wɔɔ kɩ, Krɛtɩ zannɔ kan Araabɩrɔ kɩ, wɔɔ y'a mam, ŋn'a lɛ bɔm Woso zibəə mɩŋŋa b'ʋ, wɔɔ do lemim m."
44002012	Mim naa do k'a ba bɩ cem ŋ han haay, ŋn'ɩ bɩsɩ kam kʋ ma, ŋn'a hɩm kʋ m, ŋ ʋ: "Naa lɛ taa k'a hɩ a ʋ lɔ?"
44002013	Gɔsɩnnɔ nyɩnta ŋn'ɩ yaa wʋrɛ ŋ ma, ŋ ʋ: "Bɛɛ yɩ ŋ ka."
44002014	Pɩyɛɛr n wuti meerbaa m bueeredeenno kʋ ŋ nyɩnta b'ʋ rɔ wɔɔ bire ʋ, an n'a hɩrɛ ncɩnaaʋ: "Zidee zannɔ, kan awɔɔ haay k'a nɩ Zerizalɛm nɔ ʋ naa ʋ rɔ wɔɔ kɩ, k'a hɔ k'a nɩ bam bɩ jɩ ma mɩŋŋa, k'a tʋr gʋ mɔɔ meerbaa bɩ ma.
44002015	Ayy•••, gʋɔɔ nɔɔn duro n bɛɛ mi amba awɔɔ n'a hɔɔn dam ma bɩ nɩ y. Dɔ k'a mɛ naa, wakatɩ kaakʋ wɔɔ n ta ma cɩna.
44002016	Bɩ naa do naa, hɔ kʋ wosolɛsinnɩsorazaa Zowɛl a hɩ bɩ n naa:
44002017	Ba hɔ kʋ Woso a hɩ bɩ n na: Dɔmɩnnɔ jɛzannɔ nɔ ʋ, mɔɔ yɩ m Sɛnt-Ɛspri zerm gʋaa haay mim ʋ, awɔɔ gʋɔɔ yaarɔ kan lannɔ kɩ Woso lɛ sire ŋnɩ so ra, awɔɔ gʋɔɔ pooro hɔhɩnkarɛrɔ yɩm, awɔɔ gʋɔɔ gusinno hɔɔ yɩrɛ nɩnnarɛrɔ nɔ ʋ.
44002018	Sɩra m, dɔmɩnnɔ wɔɔ duro nɔ ʋ, yaarɔ kan lannɔ kʋ ŋ nɩ mɔɔ zi bam nɔ wɔɔ, mɔɔ yɩ m Sɛnt-Ɛspri bɩ zerle ŋ la, ŋn'ɩ Woso lɛ si ŋnɩ so ra.
44002019	Mɔɔ hɔɔ gʋtɔɔ bam brama, m makrarɔ ba tara burə ʋ naa ʋ, ma kan sɛ kɩ, siŋŋə kɩ nyɩntaŋ ʋ.
44002020	Woso gure y'a lʋrm an a ba am monsigə hɔ bɩ m, mom n a lʋr am ma hɔ bɩ m, kʋ Zuuba dɔmɩm gʋta kan a cirbəə kɩ bɩ n bɔkarɛ, an lee ku.
44002021	Bɩ, gʋaa k'a nɩ Zuuba birm yaadarɛ nɔ ʋ bɩ n nɩ bʋmbɔrɛ yɩm."
44002022	"Israyɛl zannɔ, k'a tʋr ka mɔɔ meerbaarɔ nɔɔn duro ma: Amba awɔɔ dɔ bɩ nɩ, Nazarɛtɩ Yeezuu bɩ, gʋaa bɩ do Woso a kasɛtɩ ka ʋ awɔɔ zi, an nɩ hoserlo bam, kan hɔ k'awɔɔ n a yɩ cɩna bɩ kɩ, kan makrarɔ kɩ awɔɔ bire ʋ.
44002023	Gʋaa bɩ do, awɔɔ nyasʋ a da gʋɔɔ bʋnyaarɔ wɔ ʋ, ŋn'a wɔ gɔdarkʋra ma, amba Woso lɛɛ ka an a cɩnta a zim a hɔdɔrɛ nɔ ʋ k'an ba bɩ m.
44002024	Bɩ, Woso a mɩm bɔ ʋ, an a bʋmbɔ zɛ kaʋdabaa ma, bala, zɛ b'a dam ma an gɔɔta m a cirbəə nɔ ʋ y.
44002025	Sɩra m, Davɩd a hɩ a minto, a ʋ: Mɔɔ ɩ Zuuba yɩrɛ m lɛɛ dɔmɩm haay, bala, a ɩ mɔɔ bɩsɩ ra, kʋ mɔɔ bɩ m da ma, m m do y.
44002026	Mɔɔ heer nyɔɔ sɔ, mɔɔ nɛɛm nɩ heernyɩnta laa lɔm, mɔɔ mɛ nɩ mɛnyɔɔ dam taaheerlɛ nɔ ʋ an lɛ da.
44002027	Bala, mɔɔ dɔ ɩbɩɩ bɩ mɔɔ nyi to m gəəno bɩncɛ ʋ y. Ɩbɩɩ gʋaa paan••• m mɔɔ m, ɩ bɩ mɔɔ tore m vɔn y.
44002028	Ɩbɩɩ mɩsɩrbaa zaa hɩnka mɔɔ m, ɩbɩɩ y'a kam mɔɔ m heernyɔɔ yɩ ɩ zi."
44002029	"M danyɩnɔ, zaa ta ʋ kʋ m a hɩ kan heerkoodəbaa kɩ, m a bɔ kʋ zi: Wɔɔ yaaba Davɩd ga, n n a bir, a yaa gɔɔta an nɩ wɔɔ zi naa ʋ her.
44002030	B'a nyɩnta wosolɛsinnɩsorazaa, an a dɔ, a ʋ: Woso a wer si m, a do gʋaa bɔrɛ, an nyɩnta a cirbəəduu ra.
44002031	A lɛɛ ka an Krista mɩmbɔʋrɛ bɩ yɩ, bɩ, a minto y'a ka an a hɩ, a ʋ: N n a to gəəno bɩncɛ ʋ y, b'a mɛsim n vɔnrɛ dɔ y.
44002032	Woso Yeezuu bɩ do mɩm bɔ ʋ, wɔɔ haay, a kasɛtɩzannɔ m wɔɔ m.
44002033	Woso a busu a bɩsɩ ʋ a lɛbɔʋrɛ nɔ ʋ. Sɛnt-Ɛspri k'a Zɩ a ler bɔm bɩ, a a yɩ, an a jir, amba awɔɔ n'a yɩm, an n'a mam sɔ bɩ m.
44002034	Bala, Davɩd k'an der paan••• arzana ʋ bɩ, a a hɩ mɩŋŋa, a ʋ: Zuuba Woso a hɩ mɔɔ Zuuba m: nyɩnta mɔɔ bɩsɩ ʋ
44002035	an ta an dɔmɩm kʋ mɔɔ n n'ɩbɩɩ jɩnnɔ wɔɔ bam ɩ gankarahɔ bɩ ku."
44002036	"Kʋ Israyɛl do haay n a dɔ mɩŋŋa: Yeezuu niŋŋə k'awɔɔ wɔ gɔ ma bɩ, bɩ Woso a ba Zuuba kan Krista kɩ."
44002037	Kʋ ŋ heer a zɛ kʋ ma kan minno nɔɔn duro marɛ kɩ bɩ, ŋ Pɩyɛɛr lar kan kristazibəəzannɔ gɔsɩnnɔ wɔɔ kɩ, ŋ ʋ: "Kʋ a ba lɔ, ʋ danyɩnɔ?"
44002038	Pɩyɛɛr n a nyɩ bɔ ʋ, a ʋ: "K'a a bɔ a mimbʋnyaarɔ ʋ, kʋ gʋaa biyəə m batɛm si Yeezuu tɔ ma a mimbʋnyaarɔ sugur yɩrɛ minto. B'awɔɔ Sɛnt-Ɛspri yɩm ganwʋrɛ.
44002039	Lerbɔrɛ naa do, awɔɔ hɔ m kan a nyɩnɔ kɩ, kan gʋɔɔ haay kʋ ŋ nɩ laatʋ rɔ wɔɔ kɩ, gʋɔɔ haay kʋ Zuuba wɔɔ Woso n nɩ zɛm bɩ ŋ bir lɔ wɔɔ kɩ."
44002040	Pɩyɛɛr meer ba gʋta, an n'a kasɛtɩ kam, an nɩ ŋ heer bam kookoo, an n'a hɩrɛ, a ʋ: "K'a a gʋ her gʋɔɔ bʋnyaarɔ nɔɔn ma."
44002041	Gʋɔɔ kʋ ŋ y'a meerbaarɔ wɔɔ si rɔ wɔɔ ŋ batɛm si. Hinni bɩ do ʋ bɩ, gʋɔɔ kʋ ŋ y'a zɛ kʋ ra kan ŋ kɩ rɔ wɔɔ, ŋ lɛ a zɔ tisi kaakʋ ma.
44002042	Ŋ yɛ kristazibəəzannɔ wɔɔ karɩnda bɩ ma, ŋn'ɩ tam lɛɛ dɔmɩm haay, ŋn'a zɛm kʋ ra, ŋn'ɩ Zuuba zɛkʋra hɔbɩrɛ bɩm, ŋn'ɩ yaa darɛ.
44002043	Kristazibəəzannɔ wɔɔ kʋ ŋ nɩ hoserlo bam gʋta kan makrarɔ kɩ bɩ, ŋ haay zɛ kədə.
44002044	Gʋɔɔ haay kʋ ŋ y'a ba sɩrakarɛzannɔ wɔɔ haay a zɛ kʋ ra, ŋn'a hɔ haay zɛm kʋ ra.
44002045	Ŋ y'a wɔhɔɔ hɛɛrɛ kan a arzakarɔ kɩ, k'a bɩ ŋ jir kan kʋ kɩ amba gʋaa biyəə lɛ n taa bɩ m.
44002046	Dɔmɩm haay, ŋ y'a zɛm kʋ ra Wosocɛ ʋ b'ʋ, ŋn'a zɛm kʋ ra a harlɔ ʋ, ŋn'ɩ Yeezuu zɛkʋra hɔ bɩrɛ kan heernyɔɔ kɩ, noonhubaa kɩ.
44002047	Ŋ n'ɩ Woso daŋ ʋ, do bɩ haay n a lɛ bɔrɛ ŋ ʋ. Dɔmɩm biyəə, Zuuba a ka gʋɔɔ nɩ bʋmbɔrɛ yɩrɛ, sokʋmagʋɔɔ wɔɔ lɛ n'a dam la.
44003001	Yirbəə deem m wakatɩ kaakʋ hɔ ma bɩ, yaadarɛ wakatɩ m bɩ, Pɩyɛɛr kan Zaan kɩ ta Wosocɛ ʋ.
44003002	Gʋaa n nɩ b'ʋ, an yɩ lʋgɔ, n n tɩr a busu dɔmɩm haay, n n aa nyɩnta Wosocɛ lɛ kʋ n n'a birm "cɛlɛ gʋɛrɛ-gʋɛrɛ" bɩ ma, k'an hɔ yɩnyɛ gʋɔɔ kʋ ŋ nɩ gasʋm Wosocɛ ʋ b'ʋ rɔ wɔɔ han.
44003003	K'a Pɩyɛɛr yɩ kan Zaan kɩ, ŋn'ɩ tam k'a gasʋ Wosocɛ ʋ b'ʋ bɩ, a hɔ yɛ ŋ han.
44003004	Pɩyɛɛr kan Zaan kɩ n dɩga a sɩɩ••• ŋn'a hɩ m, ŋ ʋ: "Dɩga wɔɔ ma!"
44003005	Gʋaa bɩ nɩ dɩgarɛ ŋ ma, bala, dɔ an nawʋrɛ ŋ ma kʋ ŋ nɩ hɔ ka a ʋ.
44003006	Pɩyɛɛr n a hɩ m, a ʋ: "Mɔɔ ba sarma m gɛɛ wanzur nɩ y. Bɩ, hɔ k'a nɩ mɔɔ ʋ bɩ, mɔɔ y'a karɛ ɩbɩɩ ʋ: Yeezuu Krista, Nazarɛtɩ gʋaa bɩ tɔ ma, wuti ɩ ta!"
44003007	A n a sa a bɩsɩ wɔ ma, an a ka an wuti. Lɛɛm bɩ, gʋaa bɩ gannɔ kan a gankʋyɛrɔ wɔɔ kɩ a bɔ kʋ zi.
44003008	A n wuti brama vugur, an nɩ tam. A n gasʋ kan ŋ kɩ Wosocɛ ʋ b'ʋ, an nɩ tam, an nɩ hinherm, an n'a lɛ bɔm Woso ʋ.
44003009	Zamaa bɩ haay n a yɩ an nɩ tam, an n'a lɛ bɔm Woso ʋ.
44003010	N y'a dɔ: A mɩŋŋa ɩ nyɩnta Wosocɛ lɛ gʋɛrɛ-gʋɛrɛ bɩ lɛ ma an nɩ hɔ yɩnyɛm bɩ. Gʋɔɔ wɔɔ zɛ kədə, ŋ da n bɔ ʋ, hɔ k'a ba gʋaa bɩ m bɩ tɔ ma.
44003011	Gʋaa bɩ n a ya, an n'a gʋm Pɩyɛɛr ma kan Zaan kɩ y. Zamaa bɩ haay n a si ŋnɩ ta ŋ zi laŋŋa kʋ n n'a birm "Salomɔɔn laŋŋa" bɩ taa. Hɔ k'a ba b'a ka ŋnɩ zɛ kədə.
44003012	Pɩyɛɛr k'a naa yɩ bɩ, a a hɩ zamaa bɩ m, a ʋ: "Israyɛl zannɔ, bɔ m, awɔɔ nɩ zɛm kədə hɔ k'a ba naa ma? Gɛɛ bɔ minto m, awɔɔ nɩ dɩgam wɔɔ ma, ɩ ʋ, gʋaa naa k'a nɩ tam bɩ, wɔɔ paŋŋa gɛɛ wɔɔ mɩŋŋabaa y'a ka, an nɩ tarɛ?
44003013	Abraham, Izakkɩ, kan Zakɔɔb kɩ Woso k'a m wɔɔ zɩrɔ Woso bɩ y'a lɛ bɔ a Zibəənyɩ Yeezuu b'ʋ. Bɩ, awɔɔ nyɩnta a nyasʋ a ka Pɩlatɩ ʋ, an a ŋʋa k'a wɔ saa, awɔɔ n a gu bɩ.
44003014	Awɔɔ, Gʋaa mɩŋŋa k'an tɩrga bɩ, awɔɔ kaanm bɩ m, a yɛ kʋ n nɩ wɔ saa gərzer bɩ ma.
44003015	Mɩsɩrbaa cir b'awɔɔ zɛ, Woso a mɩm bɔ ʋ gəəno bire ʋ, a kasɛtɩzannɔ m wɔɔ m.
44003016	Sɩrakarɛ minto y'a ka Yeezuu tɔ ma, wɔɔ n tɔ naa do hɩ, ʋ yaabazaa k'awɔɔ n nɩ dɩgam ma a dɔ sɔ naa waa. Bɩ, sɩrakarɛ k'a a to Yeezuu zi bɩ y'a ka gʋaa naa n a waa awɔɔ haay bire ʋ."
44003017	"Sɩra m, m danyɩnɔ, mɔɔ dɔ mɔɔ ʋ badɔ y'a ka awɔɔ n a ba ncɩnaaʋ haay, awɔɔ kan a cinno wɔɔ kɩ.
44003018	Woso mɩŋŋa lɛɛ ka an a hɩ a lɛsinnɩsorazannɔ lɛ m, a ʋ: A Krista bɩ fɩr yɩrɛ, b'a kʋ yɩ maam sɔ.
44003019	K'a a bɔ a mimbʋnyaarɔ ʋ, k'a a bɔ a bʋr Woso zi, k'a a mimbʋnyaarɔ sugur yɩ.
44003020	Zuuba Woso mɛnyɔɔ dɔmɩnnɔ kam, an Yeezuu bʋmbɔrɛzaa niŋŋə k'a banka wɔɔ minto bɩ nyɔɔ.
44003021	K'a nɩ arzana ʋ bɩ, nyɩnta an nawʋm b'ʋ, an dɔ hɔ haay bankarɛ dɔmɩm ma, dɔmɩm niŋŋə kʋ Woso a hɩ a lɛsinnɩsorazannɔ mɩŋŋɔɔ lɛ m biisi bɩ m.
44003022	Moyiisi lɛɛ ka an a hɩ, a ʋ: 'Zuuba Woso y'a lɛsinnɩsorazaa bɔŋ ʋ awɔɔ danyɩnɔ bire ʋ awɔɔ minto, amba mɔɔ m. K'a tʋr ka hɔ haay k'a n'a hɩm bɩ ma.
44003023	Gʋaa k'a n a tʋr ka wosolɛsinnɩsorazaa bɩ do lemim ma, kʋ n n a bɔ do barla, n n'a zɛ gər.'
44003024	Wosolɛsinnɩsorazannɔ wɔɔ haay, an a sa Sanwɛl ma kan a jɛzannɔ kɩ dɔmɩnnɔ kʋ wɔɔ n ta ʋ rɔ wɔɔ nɔɔn mim hɩ.
44003025	Awɔɔ m wosolɛsinnɩsorazannɔ wɔɔ kan gʋaasɩbabaa kʋ Woso a cɩnta kan awɔɔ zɩrɔ kɩ bɩ hɔyɩrɛzannɔ, dɔmɩm k'a hɩ ʋ Abraham m, a ʋ: 'Ɩbɩɩ yaŋŋɔɔ minto, do haay k'a nɩ tara burə ʋ barka yɩm.'
44003026	Woso k'a Zibəənyɩ bɩ bɔ ʋ bɩ lɛɛ ka an a nyɔɔ awɔɔ zi an a barka zer awɔɔ mim ʋ, an n'a kam awɔɔ gʋaa haay n'a mimbʋnyaarɔ tore."
44004001	Pɩyɛɛr kan Zaan kɩ kʋ ŋ gɔɔta ŋn'ɩ meer bam kan zamaa bɩ kɩ bɩ, wosocɛmannɩbənno kan Wosocɛ dɔmazannɔ cir bɩ kɩ, kan Sadisɛɛnrɔ kɩ bʋr ŋ zi.
44004002	Ŋ heer busu kan ŋ kɩ, kʋ ŋ nɩ karɩnda dɩndam gʋɔɔ wɔɔ m, ŋn'ɩ Yeezuu mim hɩm gʋɔɔ m kan gəəno mɩmbɔʋrɛ kɩ bɩ minto.
44004003	Ŋ nɩ ŋ gʋr, ŋnɩ ŋ du lɔnnɔcɛ ʋ, bala, gum da, ŋn'a to dɔ n mɛ.
44004004	Gʋɔɔ kʋ ŋ n'a tʋr karɛ ŋ ma rɔ wɔɔ, gʋta a ba sɩrakarɛzannɔ. Ŋ lɛ wuti an a zɔ tisi soor ma.
44004005	Dɔ k'a mɛ bɩ, cinno kʋ ŋ nɩ Zerizalɛm ʋ kan tara bɩ gʋɔɔgusinno kɩ wosocikarɩnsaambɔɔ wɔɔ kɩ a zɛ kʋ ra.
44004006	Wosocɛmannɩbər jɩtaarɛ Hannɩ nyɩnta ʋ kan Kayiifʋ kɩ, Zaan kan Alɛsandɩr kɩ, kan wosocɛmannɩbənno jɩtannɔ dogʋɔɔ wɔɔ kɩ haay.
44004007	Ŋ n a ka, ŋnɩ Pɩyɛɛr gaa kan Zaan kɩ, ŋnɩ bʋr ŋ nɩ a taa, ŋn'ɩ ŋ larlɛ, ŋ ʋ: "Bɔ paŋŋa m, gɛɛ nka tɔ awɔɔ yu ma an nɩ naa barɛ?"
44004008	Sɛnt-Ɛspri k'a Pɩyɛɛr han bɩ, a a hɩ ŋ nɩ, a ʋ:
44004009	"Kʋ lɛɛzannɔ kan gʋɔɔgusinno kɩ, her naa ʋ bɩ, wɔɔ lar awɔɔ nawʋm hɔ mɩŋŋa kʋ wɔɔ ba lʋgɔ naa do m bɩ minto. Kʋ a hɩ, k'a ba wɔɔ ʋ lɔ gʋaa naa do n a waa gɛ?
44004010	K'a dɔ mɩŋŋa a ʋ, awɔɔ haay kan Israyɛl do haay kɩ, Nazarɛtɩ Yeezuu Krista tɔ minto m. Awɔɔ y'a wɔ gɔdarkʋra ma, Woso n a mɩm bɔ ʋ gəəno bire ʋ, a minto y'a ka gʋaa naa do n a waa, an n'awɔɔ lɛɛ naa ʋ.
44004011	Amba Wosoci a hɩ bɩ m, 'jaa k'awɔɔ cɛdonno, wɔɔ a bɔ ʋ a zo bɩ, a y'a ba cɛjɩr jaa.'
44004012	Bʋmbɔrɛzaa vanta ba ʋ bɩncɛ vanta ʋ k'a bɛɛ y. Tɔ vanta ba ʋ durnya nɔ ʋ n n a ka gʋɔɔ ʋ k'ʋ ʋ da ma ʋ bʋmbɔrɛ yɩ k'a bɛɛ y."
44004013	Kʋ ŋ Pɩyɛɛr kan Zaan kɩ heerkoodəbaa bɩ yɩ bɩ, ŋn'a dɔ ŋ ʋ, ŋ n karɩnda ba y, targarɔ m bɩ, ŋ zɛ kədə. Ŋ y'a dɔ kɛɛrɛ, ŋ ʋ Yeezuu zukuuzannɔ m,
44004014	ŋn'ɩ dɩgam gʋaa k'a waa bɩ ma a jɩr ʋ, ŋ n hɔ k'a n'a hɩm bɩ dɔ y.
44004015	Ŋ n lɛ ka, kʋ ŋ nɩ bɔ ŋ nɩ dʋdɔkarɛ bɩncɛ ʋ b'ʋ, ŋnɩ gɔɔta k'a dɩga ŋ mim ma.
44004016	Ŋ n'a hɩm kʋ m, ŋ ʋ: "K'ʋ a ba gʋɔɔ nɔɔn duro n lɔ? Kʋ sɩra nɩ, gʋɔɔ haay kʋ ŋ nɩ Zerizalɛm nɔ ʋ rɔ wɔɔ a dɔ, ŋ ʋ, ŋ hoser ba, bɩ wɔɔ b'ʋ dam ma, ʋ bɩsɩ ka ma y.
44004017	Ʋ ŋ meerbaarɔ wɔɔ da jɩm ʋ, k'a bɩ lee ku lɛɛ haay ʋ y. Ʋ bɔ ŋ lɛɛ, kʋ ŋ b'a ya, ŋnɩ meer ba kan gʋɔɔ wɔɔ kɩ tɔ naa do minto y."
44004018	Ŋ n a ka, ŋnɩ ŋ bir, ŋnɩ lɛ ka ŋ ʋ, kʋ ŋ b'a ya, ŋnɩ Yeezuu tɔ hɩ, gɛɛ, ŋn'a mim dɩnda y.
44004019	Pɩyɛɛr kan Zaan kɩ n a nyɩ bɔ ŋ nʋ, ŋ ʋ: "Bɔ m mɩŋŋa Woso mɩm ʋ? Ʋ ʋ tʋr ka awɔɔ ma gɛɛ, ʋ ʋ tʋr ka Woso ma? K'a a hɔɔn da ma, a dɩga a.
44004020	Kʋ wɔɔ nɩ, wɔɔ b'ʋ dam ma, ʋ hɔ kʋ wɔɔ yɩ, ʋ a ma bɩ hɩrɛ to y."
44004021	Kʋ ŋ nɩ nyi bam zamaa bɩ m bɩ, ŋ b'a dam ma, ŋnɩ hɔsɩ ba ŋ nɩ y. Ŋ n a ya, ŋnɩ nyaa ba kan ŋ kɩ, ŋnɩ ŋ to. Bala, gʋaa haay y'a lɛ bɔm Woso ʋ hɔ k'a ba bɩ minto.
44004022	Bɩ, gʋaa k'a waarɛ yɩ hoser naa do barɛ nɔ ʋ bɩ, a dɔɔraa lɛ da busi m.
44004023	Kʋ ŋ wɔ saa ŋ ma bɩ, Pɩyɛɛr kan Zaan kɩ ta a muno wɔɔ zi, ŋn'aa hɔ kʋ wosocɛmannɩbənno jɩtannɔ kan tara gʋɔɔgusinno wɔɔ kɩ a hɩ bɩ dɩnda ŋ nɩ.
44004024	N n a tʋr ka ŋ ma. Ŋ haay n a zɛ kʋ ra deem, ŋn'a hɩ Woso m, ŋ ʋ: "Karɩnsaamba, ɩbɩɩ 'brama da kan tara kɩ, hi kɩ, kan hɔ haay k'an a nɔ ʋ bɩ kɩ.'
44004025	Ɩbɩɩ Sɛnt-Ɛspri paŋŋa da ɩ zibəənyɩ Davɩd wɔɔ yaaba bɩ lɛ ʋ, minno nɔɔn duro minto: Bɔ minto kʋrɔ nɩ həən sire ncɩnaaʋ, zamaa n'a hɔɔn dam, hɔɔndarɛ vam-vam nɩ?
44004026	Durnya cinno n a zɔ kʋ ma, kʋrɔ cinno n a so kʋ ma k'a yar ba kan Zuuba Woso kɩ, a Krista kɩ.
44004027	Sɩra m, Hɩrɔɔdɩ kan Pɔns Pɩlatɩ kɩ a zɛ kʋ ra tara naa do nɔ ʋ, kan do vantɔɔ kɩ Israyɛl zannɔ kɩ, k'a yar ba kan Yeezuu ɩbɩɩ zibəəzaa mɩŋŋa k'ɩbɩɩ bɔ ʋ bɩ kɩ.
44004028	Naa ba ŋ y'a ʋ, k'ɩbɩɩ paŋŋa, ɩ hɔɔnhɔ k'ɩbɩɩ lɛɛ ka ɩ cɩnta bɩ n kʋ yɩ.
44004029	Naa ma kɛɛrɛ bɩ, Zuuba, ɩ tʋr ka ŋ nyaabarɛ meerbaa bɩ ma, k'ɩ ka k'ɩ zibəənyɩnɔ wɔɔ n'ɩ lemim bɩ hɩ kan heerkoodəbaa kɩ.
44004030	Ɩ wɔ hʋr, ɩ ka kʋ yaabazannɔ m waarɛ yɩ, kʋ makrarɔ m ba, kan hoserlo kɩ ɩbɩɩ Zibəənyɩ mɩŋŋa Yeezuu tɔ ma."
44004031	Kʋ ŋ yaa bɩ da ŋn'a nya bɩ, bɩncɛ niŋŋə kʋ ŋ nɩ ta ʋ bɩ hinkə. Sɛnt-Ɛspri gasʋ ŋ ʋ an ŋ han haay. Ŋ nɩ Woso lemim bɩ pa dam kan heerkoodəbaa kɩ.
44004032	Zamaa bɩ kʋ ŋ y'a ba sɩrakarɛzannɔ wɔɔ, ŋ heer a ba deem, nyi deem, gʋaa ba ʋ an nɩ hɔ m, a ʋ, awɔɔ y'a so ʋ y. Hɔ haay bɩ zɛ ŋ nawʋm kʋ ra deem.
44004033	Kristazibəəzannɔ wɔɔ ɩ Zuuba Yeezuu mɩmbɔʋrɛ kasɛtɩ karɛ kan paŋŋa gʋta kɩ. Ŋ haay nɩ zi bam Woso barka gʋta kʋ ŋ y'a yɩ bɩ m.
44004034	Gʋaa ba ʋ ŋ bire ʋ an cicirzaa y. Gʋɔɔ kʋ ŋ nɩ tararɔ m nɔ wɔɔ, gɛɛ, ŋ nɩ harlɔ m nɔ wɔɔ, ŋ hɛɛ ŋ nawʋrɛ, ŋn'ɩ zɛrɛ a busoo kʋ ŋ y'a yɩ bɩ m,
44004035	ŋnɩ b'a ka kristazibəəzannɔ wɔɔ ʋ. Gʋaa biyəə k'a lɛ taa daahan ma bɩ, a y'a yɩrɛ amba a lɛ taa bɩ m.
44004036	Amba Zozɛf kʋ kristazibəəzannɔ wɔɔ a tɔ ka Barnabas bɩ, a lɛ taa k'a hɩ a ʋ "muno heeryurezaa" bɩ n nɩ hɔsɩra m. Levii do gʋaa m, an a to Siipɩr ʋ.
44004037	A n a hɔsɩra bɩ hɛɛ, an a busoo bɩ sa, an b'a ka kristazibəəzannɔ wɔɔ ʋ.
44005001	Gʋaa deem n ta ʋ, a tɔ m Ananɩyas, an kʋ ma kan a lʋ Safɩɩra kɩ ŋn'a tara hɛɛ.
44005002	A n kʋ ma kan a lʋ bɩ kɩ, an busoo bɩ bɔ ʋ an a cɩnta, an a mɩsɩ bɩ sa an aa a ka kristazibəəzannɔ wɔɔ ʋ.
44005003	Pɩyɛɛr n a hɩ, a ʋ: "Ananɩyas, bɔ m Sʋtaana n'ɩbɩɩ heer han? Ɩbɩɩ ŋʋaar ba Sɛnt-Ɛspri m, ɩ tara k'ɩbɩɩ hɛɛ bɩ busoo bɩ bɔ ʋ.
44005004	Ɩbɩɩ n ɩ da ma ɩ tara bɩ hɛɛrɛ to, ɩ ba ɩ hɔ ra? Gɛɛ, k'ɩ hɛɛ, ɩ busoo bɩ sa ɩ hɔ k'ɩ lɛ n taa bɩ bam na? A ba ɩbɩɩ ʋ lɔ, ɩ naa da ɩ heer ʋ? Ŋʋaar bɛɛ ɩbɩɩ ba gʋɔɔ nɩ y, a ba ɩbɩɩ ʋ Woso m."
44005005	Ananɩyas k'a naa ma bɩ, an a do, an ga. Nyibəə gʋta gasʋ gʋɔɔ kʋ ŋ minno nɔɔn duro ma rɔ wɔɔ ʋ.
44005006	Gʋɔɔ pooro n bʋr, ŋnɩ b'a gər bɩ sa, ŋnɩ pɛɛra burgu ma, ŋn'aa a bir.
44005007	A maasɩrɛ ba, an a zɔ wakatɩ kaakʋ ma, a lʋ bɩ n bɩ gasʋ, an a dɔ kʋ bɔ ɩ ba y.
44005008	Pɩyɛɛr n a lar, a ʋ: "Tara bɩ k'awɔɔ hɛɛ bɩ, a lɛ paan••• m naa ra?" A n a nyɩ bɔ ʋ, a ʋ: "Ɩɩn•••, a lɛ n bɩ bala."
44005009	Pɩyɛɛr n a ya, an a lar, a ʋ: "A ba awɔɔ lɔ a a lɛ ba deem k'a Zuuba Sɛnt-Ɛspri bɩ makra ba? Ɩ tʋr ka gʋɔɔ kʋ ŋ yaa ɩbɩɩ zim bɩ bir lɔ wɔɔ gam heer ma hallɛ ma, ŋ y'ɩbɩɩ busum sɔ."
44005010	Lɛɛm bɩ, Safɩɩra a do Pɩyɛɛr jɩr ʋ, an ga. Kʋ gʋɔɔ pooro wɔɔ bʋr bɩ, ŋ bɩ dɩga a a ga, ŋn'a busu k'a yaa bir a zim bɩ jɩr ʋ.
44005011	Dabɔʋ gʋta sɩrakarɛzannɔ wɔɔ nyasʋ haay, kan gʋaa haay k'a minno nɔɔn duro ma bɩ kɩ.
44005012	Kristazibəəzannɔ wɔɔ ɩ makrarɔ kan hoserlo kɩ bam gʋta zamaa bɩ bire ʋ. Ŋ haay a zɛ kʋ ra deem Salomɔɔn laŋŋa taa b'ʋ.
44005013	Bɩ, gʋaa k'a n sɩra ka Woso ʋ paan••• bɩ bɩr yɛm an n'a zɛm kʋ ra kan ŋ kɩ y. Kan bɩ kɩ, zamaa bɩ n n'a lɛ bɔrɛ ŋ ʋ.
44005014	Gʋɔɔ cir gʋta, yaarɔ kan lannɔ kɩ ɩ sɩra kam Zuuba ʋ, ŋn'a zarlɛ ŋ la.
44005015	N n bʋr yaabazannɔ m zaarɔ bire ʋ, ŋnɩ ŋ wʋta gargʋrɔ ʋ gɛɛ gʋraŋŋarɔ ʋ, kʋ Pɩyɛɛr bʋr an nɩ cenim b'ʋ gɛɛ a hinni y'a kam niŋŋoo ra gɛ.
44005016	Gʋɔɔ gʋta n a to yaabazannɔ m Zerizalɛm gʋrgarɔ ʋ kan gʋɔɔ kʋ zinəro nɩ kan ŋ kɩ rɔ wɔɔ kɩ, ŋnɩ bʋr ŋ nɩ, ŋn'a waa haay.
44005017	Dɔmɩm bɩ do ʋ bɩ, wosocɛmannɩbər jɩtaarɛ kan a jɛzannɔ kɩ, Sadisɛɛnrɔ wɔɔ, wuti kan jɩmbaa heerbusu kɩ.
44005018	Ŋ n a ka, ŋnɩ kristazibəəzannɔ wɔɔ gʋr gʋɔɔ mɩm m, ŋnɩ ŋ du lɔnnɔcɛ ʋ.
44005019	Gunuu ʋ bɩ, Zuuba malɛɛka bʋr, an bɩ lɔnnɔcɛ bɩ lɛ rɔ wɔɔ gʋngʋ, an ŋ bɔ, an a hɩ ŋ nɩ, a ʋ:
44005020	"K'a ta a yaa jɩm Wosocɛ ʋ b'ʋ, a mɩsɩrbaa daa naa do minno nɔɔn duro haay hɩ zamaa bɩ m."
44005021	Kʋ ŋ naa ma bɩ, dɔ k'a mɛ bɩ, ŋ ta Wosocɛ ʋ b'ʋ k'a yaa dɩnda gʋɔɔ wɔɔ m. Wosocɛmannɩbər jɩtaarɛ bɩ n lee ku kan a jɛzannɔ wɔɔ kɩ. A n a ka ŋnɩ dʋdɔkənno wɔɔ bir haay, Israyɛl gʋɔɔgusinno wɔɔ haay, an nyɔɔ da kʋ n aa kristazibəəzannɔ wɔɔ bɔ lɔnnɔcɛ ʋ, n nɩ bʋr ŋ nɩ.
44005022	Gʋɔɔ wɔɔ kʋ ŋ ta bɩ, kʋ ŋ yaa lee ku b'ʋ bɩ, ŋ n ŋ yɩ lɔnnɔcɛ ʋ b'ʋ y. Ŋ n a wusigə ŋn'aa a hɩ, ŋ ʋ:
44005023	"Wɔɔ yaa lɔnnɔcɛ bɩ yɩ ŋn'a ta mɩŋŋa, a dɔmazannɔ wɔɔ n nɩ jɩnɩm cɛrɔ wɔɔ lɛ ma. Kʋ wɔɔ gʋ bɩ, wɔɔ n gɔsɩ yɩ a nɔ ʋ y."
44005024	Wosocɛ dɔmazannɔ cir bɩ k'a naa ma kan wosocɛmannɩbənno jɩtannɔ wɔɔ kɩ bɩ, ŋ zɛ kədə kristazibəəzannɔ wɔɔ minto, ŋn'a mɩŋŋa larm naa k'a ba ncɩnaaʋ bɩ, a jɩ nyɩntam lɔ?
44005025	Gʋaa n bʋr an b'a hɩ ŋ nɩ, a ʋ: "Gʋɔɔ k'awɔɔ n gʋr a ŋ du rɔ wɔɔ ɩ Wosocɛ ʋ ŋn'ɩ hɔ dɩndam gʋɔɔ m."
44005026	Wosocɛ dɔmazaa bɩ n ta kan a zibəəzannɔ kɩ kristazibəəzannɔ wɔɔ zi, an aa ŋ gaa an bʋr ŋ nɩ. Ŋ n paŋŋa ba ŋ ma y, bala, ŋ y'ɩ nyi bam zamaa bɩ m, ŋ y'a a gʋngʋɛɛn jaarɔ m.
44005027	Ŋ n ŋ gaa, ŋnɩ bɩ ŋ hɩnka dʋdɔkənno wɔɔ m. Wosocɛmannɩbər jɩtaarɛ bɩ n ŋ lar, a ʋ:
44005028	"Wɔɔ hɩ awɔɔ m mɩŋŋa, ʋ ʋ: A b'a ya, a tɔ naa do hɩ a karɩnda nɔ ʋ y, awɔɔ karɩnda bɩ n bɔkarɛ an Zerizalɛm han, a lɛ n taa k'a gʋaa naa do ma bɩ ka wɔɔ mim la."
44005029	Pɩyɛɛr kan kristazibəəzannɔ wɔɔ kɩ a nyɩ bɔ ʋ, ŋ ʋ: "A a ga m, k'ɩ Woso lɛ si, k'ɩ gʋɔɔ to.
44005030	Wɔɔ zɩrɔ Woso, Yeezuu k'awɔɔ zeŋŋə gɔ ma a zɛ gər bɩ, mɩm bɔ ʋ.
44005031	Bɩ, Woso a busu a bɩsɩ ʋ arzana ʋ, an cirbəə ka ʋ, an a ba bʋmbɔrɛzaa, k'an a ka kʋ Israyɛl gʋɔɔ n a bɔ a taam, ŋnɩ ŋ sugur yɩ.
44005032	Minno nɔɔn duro kasɛtɩzannɔ m wɔɔ m, wɔɔ kan Sɛnt-Ɛspri kʋ Woso a ka gʋɔɔ kʋ n n'a lɛ sim nɔ wɔɔ ʋ kɩ."
44005033	Minno nɔɔn duro ŋ heer busu, ŋn'a hɔɔn darɛ ŋ zɩnzɛrɛ ma.
44005034	Gʋaa deem n wuti dʋdɔkənno wɔɔ bire ʋ. Farizɛn m, a tɔ m Gamalɩyɛl, wosocikarɩnsaamba m, gʋɔɔ wɔɔ n'a daŋ ʋ. A n lɛ ka kʋ ŋ nɩ bɔ kristazibəəzannɔ wɔɔ m cɩna,
44005035	an a hɩ, a ʋ: "Israyɛl zannɔ, k'a dundo a zi mɩŋŋa kan hɔ k'awɔɔ k'a ba gʋɔɔ nɔɔn duro m bɩ kɩ.
44005036	Dɔɔraarɔ kʋ ŋ cem dɩɩtaa rɔ nɔɔn nɔ ʋ, Tedas a hɩnka wɔɔ m, a ʋ: Gʋaa gʋta n'awɔɔ m. A n gʋɔɔ gaa, an ŋ so kʋ ma, ŋ lɛ n a zɔ zɔrsi ma. Ŋ y'a mɩŋŋa zɛ, a karɩndanyɩnɔ wɔɔ haay hɩsɩga da. Gɔsɩ n gɔɔta y.
44005037	Bɩ jɛ ʋ, lɛsarɛ dɔmɩm ʋ, Galilee gʋaa Zidas a hɩnka wɔɔ m. Gʋɔɔ gʋta nɩ zure a jɛ ʋ. Bɩ mɩŋŋa ga sɔ, gʋɔɔ kʋ ŋ nɩ zure a jɛ ʋ rɔ wɔɔ n hɩsɩga da.
44005038	Bɩ y'a ka, mɔɔ n'a hɩrɛ awɔɔ m kɛɛrɛ, k'a gʋɔɔ nɔɔn duro to kʋ ŋ nɩ cem, a bɩ hɔsɩ ba ŋ nɩ y. Meerbaa naa do kan zibəə naa do kɩ, kʋ gʋɔɔ hɔɔ nɩ, ŋ nyaanlɛ a zim.
44005039	Bɩ kʋ Woso hɔɔ nɩ, awɔɔ b'a dam ma a ka, ŋ n nyaam nɩ y. K'a dundo a zi, a b'a ka, a bɩ yar ba kan Woso kɩ y." Ŋ yɛ Gamalɩyɛl meerbaa bɩ ma.
44005040	Ŋ nɩ kristazibəəzannɔ wɔɔ bir, ŋn'a ka, ŋnɩ ŋ zɛ madɩɩrɔ m, ŋn'a hɩ ŋ nɩ, ŋ ʋ, ŋ b'a ya, ŋnɩ Yeezuu tɔ hɩ y, ŋnɩ wɔ saa ŋ ma.
44005041	Kristazibəəzannɔ wɔɔ n bɔ dʋdɔkarɛ bɩncɛ ʋ b'ʋ kan heernyɔɔ kɩ, kʋ Woso yɛ ŋn'a ga fɩryɩrɛ m Yeezuu tɔ ma bɩ minto.
44005042	Dɔmɩm biyəə, amba Wosocɛ ʋ gɛɛ har ʋ, ŋ bɩr Yeezuu Krista lemim nyɩnta bɩ dɩndarɛ kan a padarɛ kɩ tore y.
44006001	Dɔmɩnnɔ wɔɔ duro ʋ bɩ, karɩndanyɩnɔ wɔɔ lɛ y'a dam la, zɩɩfʋrɔ kʋ ŋ nɩ grɛkkɩ lemim hɩm nɔ wɔɔ n wuti kukur barɛ m kan kʋ bɩ zɩɩfʋrɔ wɔɔ kɩ. Bala, ŋ dɔmɩm haay hɔ jirle bɩ, ŋ bɩr a karɛ ŋ zonno wɔɔ ʋ y.
44006002	Bueerehɩɩyɔɔ wɔɔ n zamaa sɩrakarɛzannɔ wɔɔ so kʋ ma ŋn'a hɩ ŋ nɩ, ŋ ʋ: "A n a ga m k'ʋ wɔ saa Woso lemim nyɩnta pa darɛ ma, k'ʋ hɔbɩrɛ jir y.
44006003	M danyɩnɔ, k'a ka gʋɔɔ yaarɔ mɩŋŋɔɔ ma a bire ʋ saanhɩna, Sɛnt-Ɛspri n ŋ heer han kan mindɔrɛ kɩ, k'ʋ zibəə naa do ka ŋ ʋ.
44006004	Kʋ wɔɔ nɩ, wɔɔ ba n bɩr ʋ tɔŋ ʋ kan yaadarɛ kɩ, ʋ bɩr Woso lemim nyɩnta bɩ pa dam."
44006005	Zamaa bɩ haay yɛ meerbaa naa do ma: ŋ n Etɩyɛnnɩ bɔ ʋ, gʋaa m, sɩrakarɛ n a heer han kan Sɛnt-Ɛspri kɩ, kan Filipi kɩ, Prokɔɔr kɩ, Nikanɔɔr kɩ, Timɔn kan Parmenas kɩ, kan Antɩyɔs gʋaa Nikola k'a nɩ zum zɩɩfʋrɔ wɔɔ lɛrɔ wɔɔ ʋ bɩ kɩ.
44006006	Ŋ nɩ ŋ hɩnka kristazibəəzannɔ wɔɔ m, ŋnɩ yaa da, ŋn'a wɔ ka ŋ mim la.
44006007	Woso lemim bɩ padarɛ n'a dam la, karɩndanyɩnɔ wɔɔ lɛ n'a dam la gʋta Zerizalɛm ʋ. Wosocɛmannɩbənno gʋta nyɩnta ŋn'ɩ zum sɩrakarɛ zaa b'ʋ.
44006008	Barka kan paŋŋa kɩ kʋ ŋ Etɩyɛnnɩ han bɩ, a nyɩnta an nɩ hoserlo kan makrarɔ gʋtɔɔ kɩ bam zamaa bɩ bire ʋ.
44006009	Gʋɔɔ gɔsɩnnɔ n wuti meerbaa m kan Etɩyɛnnɩ kɩ: Nyɩnta ŋ y'a ʋ lɔnnɔ, ŋnɩ wɔ saa ŋ ma, ŋ sokʋmacɛ bɩ n a hɔ. Sirɛnnɩ kʋ zɩɩfʋrɔ nyɩnta ŋ barla kan Alɛsandrii zannɔ kɩ, Silisii zannɔ kɩ, Azii zannɔ kɩ. Ŋ n a sɩŋŋɩda sa ŋn'ɩ bɩsɩ kam kan Etɩyɛnnɩ kɩ,
44006010	Sɛnt-Ɛspri k'a a ka Etɩyɛnnɩ nɩ meer bam kan mindɔrɛ kɩ bɩ, ŋ bɩr a dam ma ŋn'a meerbaa bɩ nyɩ bɔŋ ʋ y.
44006011	Ŋ n zambʋ ba, ŋn'a ka gʋɔɔ ma kʋ ŋ n'a hɩ, ŋ ʋ: "Wɔɔ ma, an nɩ Woso sʋnsɔ wʋm kan Moyiisi kɩ."
44006012	Nyɩnta a ʋ ncɩnaaʋ, ŋnɩ zamaa bɩ, gʋɔɔgusinno wɔɔ, kan wosocikarɩnsaambɔɔ wɔɔ kɩ nyʋnnyɔɔta ŋnɩ bɩ daata zɛ Etɩyɛnnɩ la, ŋn'a nyasʋ ŋnɩ ta m dʋdɔkənno taa.
44006013	Bɩ ŋ yaa kasɛtɩ ŋʋaarzannɔ bɔ ʋ, ŋ ʋ: "Gʋaa naa do bɩr wɔɔ Wosocɛ bɩ kan lɛrɔ wɔɔ kɩ sʋnsɔ wʋrɛ tore y.
44006014	Wɔɔ ʋ ya, ʋ a ma an n'a hɩrɛ a ʋ, Nazarɛtɩ Yeezuu naa do n nɩ zɛm bɩ bɩncɛ naa do wurgə, an Moyiisi lɛrɔ k'a ŋ ka wɔɔ ʋ rɔ wɔɔ lʋr."
44006015	Gʋaa haay k'a nɩ nyɩntam dʋdɔkarɛ bɩncɛ ʋ b'ʋ bɩ, dɩga ŋ nawʋm ma, ŋn'a meer yɩ an bɔ kʋ ʋ kan malɛɛka hɔ kɩ.
44007001	Wosocɛmannɩbər jɩtaarɛ bɩ n a lar, a ʋ: "Sɩra m naa gɛ?"
44007002	Etɩyɛnnɩ n a nyɩ bɔ ʋ, a ʋ: "K'a a tʋr ka, m danyɩnɔ kan ŋ zɩrɔ kɩ. Woso k'a a so cirbəə ʋ b'a hɩnka wɔɔ yaaba Abraham m, dɔmɩm k'a nyɩnta ʋ Mezopotamii ʋ, an bɔkarɛ an ta Haaran ʋ b'ʋ.
44007003	A n a hɩ m, a ʋ: 'Ɩ gʋ ɩ kʋ bɩ ma, kan ɩ harzannɔ kɩ, ɩ ta tara kʋ mɔɔ n n'a hɩnkarɛ ɩbɩɩ m b'ʋ.'
44007004	Abraham n a gʋ Kalde zannɔ kʋ bɩ ma, k'a yaa nyɩnta Haaran ʋ. B'ʋ bɩ, a zɩ garɛ kur bɩ, Woso n a bɔ kʋ bɩ do nɔ ʋ, an bɩ nyɩnta kʋ k'awɔɔ n ta ʋ heer naa ʋ.
44007005	A n tara ka ʋ k'an a so ʋ kʋ bɩ do ʋ y, b'a gam cɩnta jɩ ba ʋ y. B'a a ler bɔ m k'a ka ʋ k'an a so ʋ kan a yaŋŋarɔ kɩ, baa k'a n nyɩ yɩ bɩ kɩ.
44007006	Woso n a hɩ, a ʋ: 'A dogʋɔɔ nyɩntam do vanta tara ra, bɩ ŋ gasʋm lɔmbaa ʋ, ŋ fɩr karɛ ŋ ma dɔɔraa zɔrsi.'
44007007	Woso n a hɩ, a ʋ: 'Do niŋŋə k'a ŋ ba lɔnnɔrɔ wɔɔ, mɔɔ yɩ m dʋdɔ kam. Bɩ kur kɛɛrɛ bɩ, ŋ bɔm, ŋnɩ yaa da mɔɔ m bɩncɛ naa do ʋ.'
44007008	A n gʋaasɩbabaa da kan kɩ baŋŋʋgasʋrɛ nɔ ʋ. Bɩ minto y'a ka, Abraham k'a Izakkɩ yɩ bɩ, an a gasʋ baŋŋʋ ʋ a yɩrɛ dɔmɩm sinnyə hɔ ma, Izakkɩ n a ba maam sɔ kan Zakɔɔb kɩ. Zakɔɔb n a ba a nyɩnɔ bueerehɩɩyɔɔ kʋ ŋ y'a ba wɔɔ zɩrɔ wɔɔ m maam sɔ."
44007009	"Wɔɔ zɩrɔ wɔɔ n bɔkarɛ ŋnɩ sɔ Zozɛf m, ŋn'a hɛɛ. N n a gaa n nɩ ta m Eziptɩ ʋ. Bɩ, Woso nyɩnta kan kɩ.
44007010	A n a bɔ a fɩr do haay nɔ ʋ, an hɔɔn ka ʋ kan barka kɩ Eziptɩ cir Farawɔn taa. Bɩ m Zozɛf ba Eziptɩ lɛɛzaa, an a so Eziptɩ ʋ kan a har kɩ haay.
44007011	Nɔ gʋta n b'a da Eziptɩ kʋ ʋ haay ʋ, kan Kanaan kʋ kɩ ʋ. Fɩryɩrɛ bɩ paŋŋa nyɩnta ʋ, wɔɔ zɩrɔ wɔɔ n hɔbɩrɛ yɩ ŋn'a bɩrɛ y.
44007012	Kʋ ŋ y'a ma, ŋ ʋ hɔbɩrɛ ɩ Eziptɩ tara ra bɩ, Zakɔɔb a nyɩnɔ, wɔɔ zɩrɔ wɔɔ nyɔɔ ŋ lɛɛkarɛ hɔ ma.
44007013	A hɩɩya hɔ ma bɩ, Zozɛf a hɩnka a danyɩnɔ wɔɔ m. Bɩ Farawɔn a danyɩnɔ wɔɔ dɔ ma ʋ.
44007014	Bɩ m, Zozɛf n nyɔɔ da, ŋn'aa a zɩ Zakɔɔb gaa kan a dogʋɔɔ kɩ. Ŋ y'a zɛ kʋ ra haay gʋaa busaanhɩna a yaa soor.
44007015	Zakɔɔb n ta Eziptɩ ʋ, an aa ga b'ʋ kan wɔɔ zɩrɔ wɔɔ kɩ.
44007016	Ŋ n ŋ gʋr, ŋnɩ ta ŋ nɩ Sikɛm ʋ ŋn'aa ŋ bir yaa kʋ Abraham a si busoo m Emɔɔr nyɩnɔ zi, Sikɛm tara ra b'ʋ."
44007017	"Woso lerbɔrɛ k'a ba kan Abraham kɩ kan kʋ yɩ bɩ dɔmɩm k'a n'a zɔm bɩ, zamaa bɩ lɛ a da ra, ŋn'a ba gʋta Eziptɩ tara ra,
44007018	an ta an Eziptɩ cir vanta k'a bɩ cirbəə bɩ, b'a n Zozɛf dɔ bɩ ku.
44007019	Cir bɩ do nyɩnta bʋnyaa, an zambʋ ba wɔɔ do bɩ ma. A paŋŋa ba wɔɔ zɩrɔ wɔɔ ma, an a ka ŋn'a a nyɩnɔ poorero gʋr, ŋn'aa ŋ lo kʋ ŋ nɩ gɩnga.
44007020	Dɔmɩm bɩ do Moyiisi yɩ ʋ. A gʋɛrɛ nyɩnta ʋ Woso mɩm ʋ. A tʋr n y'a ʋ mom kaakʋ a zɩ har ʋ.
44007021	Bɩ kʋ ŋ y'a zo bɩ, Farawɔn nyɩmbʋɛɛrɛ bɩ y'a busu an a tʋr, an a ba a nyɩ.
44007022	Moyiisi n Eziptɩ zannɔ wɔɔ hɔɔn dɩnda haay, a meerbaarɔ kan a zibəəro kɩ paŋŋa nyɩnta ʋ."
44007023	"K'a dɔɔraa busi ku bɩ, a a hɔɔn da a ʋ, k'a dɩga a danyɩnɔ Israyɛl zannɔ wɔɔ ma.
44007024	K'a deem yɩ Eziptɩ gʋaa nɩ fɩr kam ma bɩ, k'a ʋ k'a a da a danyɩ k'a nɩ fɩr yɩm bɩ han a bʋmbɔ bɩ, an Eziptɩ gʋaa bɩ zɛ, an ga.
44007025	A hɔɔn a da a ʋ a danyɩnɔ wɔɔ y'a dɔrɛ ŋ ʋ, Woso y'a bɔ ʋ k'a bɩ ŋ bʋmbɔ, bɩ ŋ n a jɩ ma y.
44007026	A dɔ k'a mɛ bɩ, a a danyɩnɔ hɩɩyɔɔ yɩ ŋnɩ kʋ zɛm, an a zɔ k'a ŋ bʋmbɔ kʋ ʋ, an n'a hɩrɛ, a ʋ: 'M hannyɩnɔ, danyɩnɔ n'awɔɔ m kan kʋ kɩ, bɔ minto, awɔɔ nɩ kʋ zɛrɛ?'
44007027	Bɔzaa nɩ fɩr karɛ a mim bɩ ma bɩ n a wɔ nya Moyiisi cɩ ʋ, an kaanm m, an a hɩ m, a ʋ: 'Nka y'ɩbɩɩ ba wɔɔ cir, k'ɩ nyɩnta wɔɔ dʋdɔkarɛzaa?
44007028	Ɩbɩɩ lɛ n taa k'ɩ mɔɔ zɛ amba ɩbɩɩ Eziptɩ zannɔ gʋaa bɩ zɛ jim bɩ m na?'
44007029	Moyiisi k'a naa ma bɩ, an a si, an aa a nyaakʋm da kʋ vanta ʋ, Madɩyan tara ra. B'a nyɩnɔ yɩ ʋ hɩɩya."
44007030	"Dɔɔraa busi kur bɩ, malɛɛka a hɩnka m Sinayii ci poohɔɔn ʋ tutugu ʋ, sɛ nɔ ʋ.
44007031	Moyiisi k'a naa yɩ bɩ, a zɛ kədə, an a zɔ k'a dɩga a. A Zuuba Woso leer ma, an n'a hɩrɛ, a ʋ:
44007032	'Ɩbɩɩ zɩrɔ Abraham kan Izakkɩ kɩ Zakɔɔb kɩ Woso m mɔɔ m.' Moyiisi da n bɔ ʋ, a mɛ nɩ nyiŋŋəm, a n yɛ k'a a ya, a a mɩm busu a dɩga y.
44007033	Zuuba n a hɩ m, a ʋ: 'Ɩ kʋsɔrɔ bɔ ɩ gam ʋ, bala, bɩncɛ k'ɩbɩɩ n nɩ jɩnɩŋ ʋ naa, bɩncɛ mɩŋŋa m, bala mɔɔ ɩ naa ʋ.
44007034	Mɔɔ m gʋɔɔ wɔɔ cicir yɩ Eziptɩ tara ra, mɔɔ ŋ zeedarɛ ma, mɔɔ n zer kʋ m ŋ bʋmbɔ. Naa ma kɛɛrɛ bɩ, mɔɔ lɛ n taa kʋ m ɩ nyɔɔ Eziptɩ kʋ ʋ.' "
44007035	"Moyiisi bɩ do ŋ kaanm m ŋn'a hɩrɛ, ŋ ʋ: 'Nka y'ɩbɩɩ ba cir, dʋdɔkarɛzaa sɔ?' Bɩ, Woso a nyɔɔ k'an bɩr cir, bʋmbɔrɛzaa sɔ kan malɛɛka k'a hɩnka m tutugu nɔ ʋ bɩ daahan kɩ.
44007036	Bɩ yɩ ŋ gaa, an bɔ ŋ nɩ kan hoserlo barɛ kɩ, makrarɔ kɩ Eziptɩ tara ra, higʋta piinə bɩncɛ ʋ, poohɔɔn ʋ, dɔɔraa busi.
44007037	Moyiisi mɩŋŋa y'a hɩ Israyɛl zannɔ m, a ʋ: 'Woso y'a lɛsinnɩsorazaa bɔŋ ʋ awɔɔ danyɩnɔ bire ʋ, amba mɔɔ m, an a ka awɔɔ ʋ.'
44007038	A mɩŋŋa ɩ nyɩnta kan Israyɛl zannɔ wɔɔ kɩ poohɔɔn ʋ, malɛɛka n meer ba kan kɩ Sinayii ci mim ʋ. A n mɩsɩrbaa lemim si an a ka wɔɔ ʋ.
44007039	Wɔɔ zɩrɔ wɔɔ n yɛ k'a lɛ si y. Ŋ kaanm m, ŋn'a ŋʋa k'a a bɔ a ta Eziptɩ tara ra."
44007040	"Ŋ n a hɩ Aarɔn m, ŋ ʋ: 'wosoro ba ɩ ŋ ka wɔɔ ʋ, kʋ ŋ nɩ bɩr ʋ lɛɛ. Bala, Moyiisi naa do k'a wɔɔ gaa an bɔ wɔɔ m Eziptɩ ʋ naa, wɔɔ n a dɔ kʋ bɔ ɩ ba nɩ y.'
44007041	Ŋ n hɔ ba an bɔ kʋ ʋ kan dinnyɛɛm kɩ, dɔmɩnnɔ wɔɔ duro ʋ, ŋnɩ mannɩ ba ma, ŋnɩ hɔ kʋ ŋ y'a ba bɩ cibsa ba kan heernyɔɔ kɩ.
44007042	Woso n kaanm ŋ nɩ, an ŋ to ŋn'ɩ brama monyaarɔ daŋ ʋ, amba ŋ y'a gʋrsɩra ba wosolɛsinnɩsorazannɔ ci ʋ bɩ m: Israyɛl zannɔ, mɔɔ awɔɔ ganwʋrɛ gɛɛ mannɩhɔ ka m ʋ dɔɔraa busi nɔ ʋ, poohɔɔn ʋ ra?
44007043	Awɔɔ wosobaawɔm Molok cɛ kʋ n y'a ba huu m bɩ busu kan awɔɔ woso Refan monyaa kɩ, hɔɔbarɛrɔ, awɔɔ ŋ ba, k'a bɩr ŋ daŋ ʋ. Naa tɔ ma bɩ, mɔɔ tarɛ awɔɔ m lɔmbaa ʋ laatʋ Babɩlɔnnɩ ma."
44007044	"Wɔɔ zɩrɔ kʋ ŋ nyɩnta poohɔɔn ʋ rɔ wɔɔ, ŋ nyɩnta Woso taʋrɛ kasɛtɩ cɛ m. Ba a ʋ, amba Woso meer ba kan Moyiisi kɩ an a hɩ m bɩ m. A ʋ: 'A ba amba hɔ niŋŋə k'ɩbɩɩ yɩ bɩ m.'
44007045	Wɔɔ zɩrɔ wɔɔ kʋ ŋ y'a si bɩ, ŋ gasʋ m tara kʋ Zoziye ka ŋ lɛɛ, ŋnɩ yar ba ʋ Woso m la do vantɔɔ ra ŋn'a so ʋ naa ʋ. Bɩ, a gɔɔta ʋ, an ta, an Davɩd dɔmɩm ku.
44007046	Davɩd barka yɩ Woso taa, Zakɔɔb Woso bɩ, an zaa yɛ han k'a cɛ dɔ a ka ʋ.
44007047	Salomɔɔn ɩ cɛ bɩ dɔ an a ka ʋ.
44007048	Bɩ Woso k'a lɛ da haay bɩ bɩr nyɩntam cɛrɔ kʋ gʋɔɔ ŋ dɔ rɔ wɔɔ ʋ y. Amba wosolɛsinnɩsorazaa a da a ci nɔ ʋ bɩ m:
44007049	Zuuba Woso a hɩ: Mɔɔ nyɩntajɩ bɩncɛ m arzana m, tara m mɔɔ gankarahɔ. Cɛ kara awɔɔ k'a dɔ a ka mɔɔ ʋ? Mɔɔ mɛnyɔɔdarɛ bɩncɛ m kara?
44007050	Mɔɔ wɔ bɛɛ hɔ haay naa ba ra?"
44007051	"Tʋrgarɛ zannɔ n'awɔɔ m, awɔɔ heer kan awɔɔ tʋr kɩ bɩr Woso mim sire y. Awɔɔ nɩ bɩsɩ kam Sɛnt-Ɛspri ma dɔmɩm haay. Awɔɔ kan a zɩrɔ wɔɔ kɩ hɔdeem.
44007052	Wosolɛsinnɩsorazaa bɩ kara ɩ nyɩnta ʋ awɔɔ zɩrɔ wɔɔ n fɩr ka ma? Ŋ mɩŋŋɔɔ ɩ gʋɔɔ gɔsɩnnɔ kʋ ŋ lɛɛ ka ŋnɩ Gʋaa tɩrga bɩ zɛrɛ bɩ hɩ rɔ wɔɔ zɩnzɛ, gʋaa bɩ do awɔɔ zambʋ ba ma, a zɛ.
44007053	Woso malɛɛkarɔ nyɔɔ ŋnɩ bɩ Woso lɛrɔ hɩ awɔɔ m, b'awɔɔ n zu ʋ y."
44007054	Minno nɔɔn duro ŋ heer busu, ŋn'a sɔ sʋrɛ Etɩyɛnnɩ minto.
44007055	Bɩ Sɛnt-Ɛspri k'a Etɩyɛnnɩ han bɩ, an a bɔɔta, an dɩga brama, an Woso lɛbɔʋrɛ yɩ, Yeezuu nɩ jɩnɩm Woso bɩsɩ ʋ.
44007056	A n a hɩ, a ʋ: "Ba mɔɔ arzana yɩ an a gʋ, mɔɔ n Gʋaanyɩ bɩ yɩ an nɩ jɩnɩm Woso bɩsɩ ʋ na."
44007057	Ŋ n zee da, ŋn'a wɔ tɩnta a tʋʋrɔ rɛ. Ŋ haay wuti, ŋnɩ Etɩyɛnnɩ nyasʋ,
44007058	ŋnɩ bɔ m tara bɩ nɔ ʋ, ŋn'a gʋngʋɛɛnm jaa m. Kasɛtɩzannɔ wɔɔ, a huuro wɔɔ kuntə ŋ y'a ʋ gʋaa poo kʋ n n'a birm Sol bɩ jɩr ʋ.
44007059	Kʋ ŋ nɩ Etɩyɛnnɩ gʋngʋɛɛnm bɩ, a ɩ yaa darɛ an n'a hɩrɛ, a ʋ: "Zuuba Yeezuu mɔɔ nyi si!"
44007060	A n sʋnta, an zee gʋta da, a ʋ: "Zuuba, ɩ bɩ ŋ mimbʋnyaa naa do taar ka ŋ ʋ y." Naa k'a hɩ bɩ, an ga.
44008001	Sol y'a hɔɔn darɛ a ʋ, Etɩyɛnnɩ garɛ bɩ mɩŋŋa. Hinni bɩ do ʋ bɩ, gʋɔɔ wɔɔ fɩr ka Zerizalɛm sokʋma bɩ ma. Sokʋmagʋɔɔ wɔɔ haay hɩsɩga da ŋnɩ ta Zidee kan Samarii kɩ gʋrgarɔ ʋ, kʋ bɩ m, kristazibəəzannɔ wɔɔ m bala.
44008002	Gʋɔɔ kʋ ŋ sɩra ka Krista ʋ paan••• rɔ wɔɔ ɩ Etɩyɛnnɩ busu ŋn'a bir, ŋnɩ nyi ka gʋta a minto.
44008003	Sol bɩ, sokʋma bɩ wurgə an nawʋm, an nɩ gasʋm harlɔ ʋ, an nɩ yaarɔ gʋrm kan lannɔ kɩ, an nɩ ŋ dum lɔnnɔcɛ ʋ.
44008004	Bɔɔ y'a hɩsɩga rɔ wɔɔ ɩ tam kʋrɔ ʋ, ŋn'ɩ lemim nyɩnta bɩ pa dam.
44008005	Filipi ta Samarii kʋ deem nɔ ʋ, an nɩ Krista pa dam.
44008006	Zamaa bɩ haay n a zɛ kʋ ra, ŋn'a tʋr kam Filipi meerbaa bɩ ma. Bala, ŋ y'a hoserlo k'a nɩ ŋ bam nɔ wɔɔ mam, ŋn'a yɩrɛ.
44008007	Zinəro gʋta ɩ bɔm gʋɔɔ kʋ ŋ gasʋ ŋ ʋ rɔ mɛ ʋ kan zee gʋta darɛ kɩ. Lʋgɔrɔ kan paŋŋawarzannɔ kɩ a waa.
44008008	Heernyɔɔ nyɩnta ʋ gʋta tara bɩ do nɔ ʋ.
44008009	Bɩ, gʋaa ɩ nyɩnta kʋ bɩ nɔ ʋ, a tɔ m Sɩmɔɔn, nyɩsɩzaa m, an nɩ nyibəə dam Samarii zannɔ wɔɔ ma. A y'a hɩrɛ a zi m, a ʋ gʋaa gʋta naa a mɩ.
44008010	Gʋaa haay nɩ tam zi, gʋɔɔ gʋtɔɔ kan gʋɔɔ poorero kɩ. Ŋ n a hɩrɛ, ŋ ʋ: "Gʋaa bɩ do, Woso paŋŋa kʋ n n'a birm paŋŋa gʋta bɩ m."
44008011	Gʋɔɔ wɔɔ y'a tʋr karɛ a lemim ma, bala, a ka k'a ʋ gʋɔɔ wɔɔ nɩ zɛm kədə a nyɩsɩrɔ wɔɔ tɔ ma bɩ, a dɔmɩm laatʋ.
44008012	Bɩ, kʋ ŋ Filipi Woso cirbəə lemim nyɩnta padarɛ bɩ si kan Yeezuu Krista tɔ kɩ bɩ, ŋ batɛm si, lannɔ kan yaarɔ kɩ.
44008013	Bɩ kur bɩ, Sɩmɔɔn mɩŋŋa n a ba sɩrakarɛzaa sɔ, an batɛm si, an nɩ zum kʋ ʋ kan Filipi kɩ. Hoserlo kan makrarɔ kɩ k'a nɩ ŋ yɩm bɩ, a n zɛ kədə.
44008014	Kʋ ŋ y'a ma ŋ ʋ Samarii zannɔ Woso lemim bɩ si bɩ, kristazibəəzannɔ kʋ ŋ nyɩnta Zerizalɛm nɔ ʋ rɔ wɔɔ Pɩyɛɛr nyɔɔ kan Zaan kɩ.
44008015	Kʋ ŋ lee ku b'ʋ bɩ, ŋ yaa da Samarii zannɔ wɔɔ minto kʋ Sɛnt-Ɛspri n zer, kʋ ŋ n a da ma ŋn'a si.
44008016	Sɩra m, Sɛnt-Ɛspri n zer ŋ gʋaa deem taan••• ra cɩna y. Batɛm ŋ y'a si Zuuba Yeezuu tɔ ma bala.
44008017	Pɩyɛɛr kan Zaan kɩ n'a wɔ kam Samarii zannɔ wɔɔ ra, ŋn'ɩ Sɛnt-Ɛspri sim.
44008018	Sɩmɔɔn k'a yɩ kristazibəəzannɔ wɔɔ n'awɔɔ kam gʋɔɔ wɔɔ mim la, ŋnɩ Sɛnt-Ɛspri sim bɩ, a a cɩnta k'a busoo ka ŋ ʋ.
44008019	A n n'a hɩrɛ, a ʋ: "K'a paŋŋa naa do ka m ʋ sɔ, gʋɔɔ kʋ mɔɔ n nɩ zɛm, kʋ m bɩ m wɔ ka ŋ la rɔ wɔɔ, kʋ ŋ nɩ Sɛnt-Ɛspri si."
44008020	Pɩyɛɛr n a nyɩ bɔ ʋ, a ʋ: "K'ɩbɩɩ busoo bɩ n a zar kan ɩbɩɩ mɩŋŋa kɩ, ɩbɩɩ k'ɩ ɩ hɔɔn da ɩ ʋ, n y'a dam ma, ŋnɩ Woso ganwʋrɛ si busoo m bɩ minto.
44008021	Hɔ k'a nɩ bam naa ʋ naa, ɩbɩɩ bɩ hɔsɩ yɩrɛ a nɔ ʋ y, bala, ɩbɩɩ heer bɩ tɩrga Woso taa y.
44008022	Ɩ bɔ ɩ taam ɩ kʋsɩrabaa bɩ minto, k'ɩ yaa da Zuuba m. Hɔɔndarɛ k'a bʋr ɩbɩɩ heer ʋ bɩ, n y'a sugur karɛ ɩ ʋ barɛm.
44008023	Sɩra m, mɔɔ yɩ, jɩmbaa heerbusu kan mimbʋnyaa lɔmbaa kɩ nɔ ɩbɩɩ n ta ʋ."
44008024	Sɩmɔɔn n a nyɩ bɔ ʋ, a ʋ: "K'a yaa da Zuuba m mɔɔ minto, hɔ k'awɔɔ hɩ mɔɔ m bɩ, kʋ hɔsɩ bɩ ba mɔɔ nɩ y."
44008025	Pɩyɛɛr kan Zaan kɩ kʋ ŋ kasɛtɩ bɩ ka, ŋnɩ Zuuba lemim bɩ pa da bɩ, ŋ y'a wusigə Zerizalɛm ʋ, ŋn'ɩ lemim nyɩnta bɩ pa dam Samarii gʋrgarɔ ʋ gʋta.
44008026	Zuuba malɛɛka deem meer ba kan Filipi kɩ, an a hɩ m, a ʋ: "Wuti ɩ ta jɩsa zeezi, ɩ zaa k'a bɔ Zerizalɛm ʋ an nɩ tam Gazaa ʋ bɩ sa. Zaa bɩ do, poohɔɔn m."
44008027	Filipi n wuti lɛɛm an ta. Bala, Etiyopii gʋaa deem, lannɔdɔmazaa, k'a m Etiyopii zannɔ lʋcir Kandasɩ arzaka dɔmazaa bɩ ta Zerizalɛm ʋ, an aa yaa da,
44008028	an a bɔ an nɩ doom. Nyɩnta a ʋ a tɛrkʋ nɔ ʋ, an nɩ wosolɛsinnɩsorazaa Ezayii ci karɩnda bam.
44008029	Sɛnt-Ɛspri n a hɩ Filipi m, a ʋ: "Ta zɔɔ, ɩ tɛrkʋ bɩ ku."
44008030	Filipi n bra si, an wosolɛsinnɩsorazaa Ezayii ci karɩnda barɛ ma Etiyopii gʋaa bɩ lɛ ʋ, an a hɩ m, a ʋ: "Hɔ k'ɩbɩɩ n'a karɩnda bam naa, ɩbɩɩ y'a jɩ mam paan••• ra?"
44008031	A n a nyɩ bɔ ʋ, a ʋ: "Kʋ m a ba lɔ m a jɩ ma, kʋ gʋaa ba ʋ an n'a jɩ dɩndam mɔɔ nɩ?" A n Filipi bir, a ʋ, an bɩ nyɩnta a jɩr ʋ.
44008032	Wosoci bɩ bɩncɛ naa do an n'a karɩnda barɛ: Amba, serda kʋ n bʋr m k'a b'a bʋkɔ bɔ ʋ, amba, sinnyɛɛm bəətir kʋ n n'a ka zɩnzɛm la, ncɩnaaʋ a bɩr meer barɛ y.
44008033	Kʋ n y'a da nyannɩ ʋ bɩ, a n gumə yɩ dʋdɔkənno zi y. Nka n nɩ naa do mim dɩndarɛ? Bala, n y'a mɩsɩrbaa bɔ durnya ʋ.
44008034	Etiyopii gʋaa bɩ n a hɩ Filipi m, a ʋ: "Nka wosolɛsinnɩsorazaa bɩ n n'a mim dɩndarɛ? K'ɩ hɩ m m. A hɔ an n'a dɩndam gɛɛ, gʋaa vanta hɔ nɩ?"
44008035	Filipi n a lɛ gʋ, an zu Wosoci bɩ meerbaa b'ʋ, an Yeezuu lemim nyɩnta bɩ hɩ m.
44008036	Kʋ ŋn'ɩ tam bɩ, ŋ yaa hi ku, Etiyopii gʋaa bɩ n a hɩ, a ʋ: "Ba hi m na. Bɔ n n'a tam mɔɔ m tolle kʋ m bɩ batɛm si?" [
44008037	Filipi n a hɩ m, a ʋ: "K'ɩbɩɩ sɩra ka kan ɩ heer kɩ haay, ɩbɩɩ ɩ da ma ɩ batɛm si." Gʋaa bɩ n a nyɩ bɔ n'ʋ, a ʋ: "Mɔɔ sɩra ka, mɔɔ ʋ: Yeezuu Krista bɩ, Woso Nyɩ m."]
44008038	A n lɛ ka, n nɩ tɛrkʋ bɩ da jɩm ʋ. Filipi kan Etiyopii gʋaa bɩ kɩ, ŋ hɩɩya haay gasʋ hi b'ʋ, Filipi n batɛm ka ʋ.
44008039	Kʋ ŋ bɔ hi bɩ nɔ ʋ bɩ, Sɛnt-Ɛspri Filipi gaa an cenim, Etiyopii gʋaa bɩ n a ya, an n'a yɩrɛ y, an a zaa sa kan heernyɔɔ kɩ.
44008040	Kʋ Filipi nɩ, a yɩ n yaa ʋ Azɔttɩ kʋ ʋ, an nɩ lemim nyɩnta bɩ pa dam kʋrɔ haay ʋ an nɩ cenim, an nɩ tam Sezaree kʋ ʋ.
44009001	Sol k'a gɔɔta an nɩ fɩr kam Zuuba karɩndanyɩnɔ wɔɔ ma, a lɛ n taa k'a ŋ zɩnzɛ bɩ, a ta wosocɛmannɩbər jɩtaarɛ bɩ zi,
44009002	an aa yɛ han, k'an ciro ba Damas zɩɩfʋrɔ sokʋmacɛrɔ wɔɔ minto, k'a yaa gʋɔɔ yɩ, ŋn'ɩ zum zaa daa b'ʋ, kʋ lʋ m gɛɛ yar nɩ, k'a nyasʋ a sur, a bʋr m Zerizalɛm ʋ.
44009003	A zaa sa, an nɩ tarɛ, an aa a zɔ Damas ma. Lɛɛm bɩ, lɛɛgure a to mim ʋ, an yɔ, an a ku ra.
44009004	A n a do tara ʋ, an a to, an leer ma, an n'a hɩrɛ, a ʋ: "Sol, Sol, bɔ minto, ɩ nɩ fɩr kam mɔɔ ma?"
44009005	A n a nyɩ bɔ ʋ, a ʋ: "Nka n'ɩbɩɩ nɩ, Zuuba?" "Mɔɔ m Yeezuu, gʋaa k'ɩbɩɩ nɩ fɩr kam ma bɩ.
44009006	Bɩ, wuti, ɩ gasʋ tara nɔ ʋ b'ʋ, n hɔ k'ɩbɩɩ ɩ ga m, ɩ ba bɩ hɩrɛ ɩbɩɩ m."
44009007	Gʋɔɔ kʋ ŋ zu kʋ ʋ kan kɩ rɔ wɔɔ jɩm, dabɔʋ bɩ n a ka, ŋ n a dɔ kʋ bɔ an n'a hɩrɛ y. Ŋ yɩ leer bɩ mam, bɩ ŋ bɩr gɔsɩ yɩrɛ y.
44009008	Sol n wuti tara ʋ b'ʋ, baa kan a mɩnyaa gaa ra bɩ kɩ haay, a bɩr lɛɛ yɩrɛ y. A zukuuzannɔ wɔɔ n a gaa a wɔ ma, ŋnɩ gasʋ m Damas ʋ.
44009009	A n gɔɔta b'ʋ kan mɩm war bɩ kɩ dɔmɩm kaakʋ, a n hɔsɩ bɩ, b'a n hi mi sɔ y.
44009010	Karɩndanyɩ deem ɩ nyɩnta Damas ʋ b'ʋ, a tɔ m Ananɩyas. Zuuba n a bir hɔhɩnkarɛ nɔ ʋ: "Ananɩyas!" A n a nyɩ bɔ ʋ, a ʋ: "Zuuba, ba mɔɔ n na!"
44009011	Zuuba n a ya, an a hɩ, a ʋ: "Ɩ zaa kʋ n n'a birm 'Zaa tɩrga' bɩ sa, ɩ ta Zidas har ʋ, ɩ gʋaa kʋ n n'a birm Sol bɩ laaka da. Tarsɩ gʋaa m. A ɩ b'ʋ, an nɩ yaa dam,
44009012	a gʋaa k'a tɔ m Ananɩyas bɩ yɩ hɔhɩnkarɛ nɔ ʋ, an gasʋ, an a wɔ ka ra k'a mɩm n lɛɛ yɩ."
44009013	Ananɩyas n a nyɩ bɔ ʋ, a ʋ: "Zuuba, mɔɔ ma mɩŋŋa, gʋɔɔ nɩ gʋaa naa do mim dɩndam, ŋn'a zibəəro bʋnyaarɔ k'a ŋ ba ɩbɩɩ gʋɔɔ wɔɔ m bɩ mim dɩndam sɔ Zerizalɛm nɔ ʋ.
44009014	Bɩ, wosocɛmannɩbənno jɩtannɔ wɔɔ zaa ka ʋ an bʋr naa ʋ, k'a bɩ gʋɔɔ haay kʋ ŋ nɩ yaa darɛ ɩbɩɩ tɔ ma rɔ wɔɔ sur."
44009015	Bɩ, Zuuba a hɩ m, a ʋ: "Ta bala, gʋaa naa do makra hɔ m, mɔɔ n a bɔ ʋ k'an mɔɔ tɔ hɩ kɩfɩɩrɔ kan cinno kɩ, Israyɛl zannɔ kɩ bire ʋ.
44009016	Bɩ, mɔɔ mɩŋŋa fɩryɩrɛ do haay k'a n'a yɩm mɔɔ tɔ minto bɩ hɩnkam nɩ."
44009017	Ananɩyas n ta, an aa gasʋ har ʋ b'ʋ, an a wɔrɔ ka ra, an n'a hɩrɛ, a ʋ: "M danyɩ Sol, Zuuba Yeezuu niŋŋə k'a hɩnka ɩbɩɩ m, ɩ zaa sa, ɩ nɩ zɛm b'ɩ mɔɔ nyɔɔ, kʋ m b'a ka k'ɩ mɩm n lɛɛ yɩ, kʋ Sɛnt-Ɛspri n'ɩbɩɩ heer han."
44009018	Lɛɛm bɩ, bɔ a kʋ ʋ ɩ ʋ zɔ kapra y'a to a mɩm ʋ an sur tara ʋ, a mɩm nɩ lɛɛ yɩm. A n wuti, an batɛm si.
44009019	Bɩ, Sol k'a hɔbɩrɛ bɩ bɩ, a a ya, an paŋŋa yɩ. A gɔɔta an dɔmɩnnɔ ba kan karɩndanyɩnɔ kʋ ŋ nɩ Damas nɔ ʋ rɔ wɔɔ kɩ poore,
44009020	bɩ, a a hɩ zɩɩfʋrɔ sokʋmacɛrɔ wɔɔ ʋ lɛɛm, a ʋ Yeezuu bɩ Woso Nyɩ m.
44009021	Gʋɔɔ haay kʋ ŋ n'a tʋr kam ma rɔ wɔɔ zɛ kədə, ŋn'a hɩrɛ, ŋ ʋ: "Gʋaa naa do bɛɛ nyɩnta an nɩ fɩr kam gʋɔɔ kʋ ŋ nɩ yaa dam tɔ naa do minto Zerizalɛm ʋ rɔ wɔɔ ma bɩ ra? Bʋr bɛɛ a ʋ tɔkkɛ k'a bɩ ŋ gʋr, a ŋ sur a ta ŋ nɩ wosocɛmannɩbənno jɩtannɔ wɔɔ zi ra?"
44009022	Bɩ, Sol paŋŋa y'a dam la, an nɩ bʋr m zɩɩfʋrɔ kʋ ŋ nɩ Damas ʋ b'ʋ rɔ wɔɔ ra kan a meerbaa bɩ kɩ, an n'a hɩrɛ, a ʋ: Yeezuu bɩ, a m Krista.
44009023	K'a maasɩrɛ ba bɩ, zɩɩfʋrɔ wɔɔ duro a dɩnda kan kʋ kɩ, k'a Sol zɛ k'an ga.
44009024	Sol n hɔ kʋ ŋ ʋ k'a ba bɩ dɔ. Ŋ nɩ dɔ tara bɩ cɛlɛrɔ wɔɔ ma sinuu ʋ kan gunuu ʋ kɩ, k'a a da ma, a ku a zɛ.
44009025	Bɩ, gunuu deem ʋ, karɩndanyɩnɔ wɔɔ a da kasɩ ʋ, ŋn'a busu, ŋn'a zer bar m pəŋŋə bɩ kur.
44009026	Sol k'a lee ku Zerizalɛm ʋ bɩ, a a ŋʋa k'a a zɛ kʋ ra kan karɩndanyɩnɔ wɔɔ kɩ. Bɩ, ŋ haay ɩ nyi bam nɩ, bala ŋ n yɛ, ŋn'a si paan••• karɩndanyɩ y.
44009027	Barnabas n a gaa, an ta m kristazibəəzannɔ wɔɔ zi, an Zuuba k'a hɩnka m hɔ niŋŋə zaa bire ʋ bɩ dɩnda ŋ nɩ, kan meerbaa niŋŋə k'a ba bɩ kɩ. A Yeezuu tɔ dɩnda Damas ʋ kan sɩra kɩ.
44009028	Bɩ kur kɛɛrɛ bɩ, Sol ɩ minkarɛ ŋ nɩ, an nɩ zum kʋ ʋ kan ŋ kɩ Zerizalɛm ʋ, an nɩ Zuuba tɔ hɩm kan nyɛɛsʋm kɩ.
44009029	A tɩr kan zɩɩfʋrɔ kʋ ŋ nɩ grɛkkɩ lemim hɩm nɔ wɔɔ kɩ, ŋn'ɩ bɩr bɩsɩ kam kan kʋ kɩ. Brɔɔ n bɔkarɛ ŋn'a kam ma k'a zɛ gər.
44009030	Danyɩnɔ wɔɔ kʋ ŋ naa ma bɩ, ŋ y'a gaa, ŋnɩ ta m Sezaree ʋ, b'ʋ bɩ ŋ y'a ka, an ta Tarsɩ ʋ.
44009031	Sɩrakarɛzannɔ kʋ ŋ nɩ Zidee ʋ kan Galilee kɩ, Samarii kɩ ʋ rɔ wɔɔ ɩ mɩsɩrbaa bam kan laafɩɩ kɩ, ŋn'ɩ paŋŋa yɩm, ŋn'ɩ tam kan Zuuba nyibəə kɩ, Sɛnt-Ɛspri paŋŋa minto y'a ka, ŋ lɛ n n'a dam la.
44009032	Pɩyɛɛr k'a nɩ bɩrm lɛɛ haay ʋ bɩ, a ta wosogʋɔɔ kʋ ŋ nɩ Lida ʋ rɔ wɔɔ zi.
44009033	A n aa gʋaa yɩ b'ʋ a tɔ m Enee. Yɩnyar a ʋ an nɩ wʋtam kan mɛgarɛ kɩ a gargʋ burə ʋ dɔɔraa sinnyə.
44009034	Pɩyɛɛr n a hɩ m, a ʋ: "Enee, Yeezuu Krista y'ɩ waam. Wuti, ɩ ɩ wʋtarahɔ bɩ gʋr ɩ zi m." A n wuti lɛɛm sɔ.
44009035	Lida gʋɔɔ wɔɔ haay kan Sarɔɔn kʋ bɩncɛ fapɩda zannɔ wɔɔ kɩ bɩ kʋ ŋ naa yɩ bɩ, ŋ y'a bɔ a taam, ŋnɩ zu Zuuba ʋ.
44009036	Lʋ ɩ nyɩnta ʋ Zoppee ʋ, karɩndanyɩ m, a tɔ m Tabɩta, a lɛ taa k'a hɩ, a ʋ: 'Dɔrkas' grɛkkɩ lemim m. (A jɩ k'a hɩ a ʋ: 'Mee'). A ziro mɩŋŋɔɔ ba gʋta, an n'a dam cicirzannɔ han sɔ.
44009037	Bala, dɔmɩnnɔ wɔɔ duro ʋ, a yaaba zɛ, an ga. Kʋ ŋ y'a gər bɩ zʋr, ŋn'a nya bɩ, ŋ yaa a wʋta cɛ nɔ k'a nɩ mim ʋ b'ʋ.
44009038	Lida k'an jɩnjɛɛm Zoppee ma bɩ, karɩndanyɩnɔ wɔɔ a ma ŋ ʋ, Pɩyɛɛr ta b'ʋ. Ŋ nɩ gʋɔɔ yaarɔ hɩɩyɔɔ nyɔɔ ma kʋ ŋ n'aa a bir ncɩnaaʋ: "Ɩ tɔ ʋ ɩ wɔɔ zɛ ʋ dɩɩtaa-dɩɩtaa."
44009039	Lɛɛm bɩ, Pɩyɛɛr wuti, an zu kʋ ʋ kan ŋ kɩ. K'a yaa lee ku bɩ, ŋ y'a ka an ta cɛ k'a nɩ mim ʋ b'ʋ, zonno wɔɔ haay n jɩm a lɛɛ, ŋn'ɩ nyi karɛ. Ŋ nɩ huuro kan gɔbgarɔ kɩ kʋ Dɔrkas nyɩnta an nɩ bam dɔmɩm k'a nyɩnta ʋ kan ŋ kɩ rɔ wɔɔ hɩnka m.
44009040	Pɩyɛɛr n a ka gʋaa haay n bɔ, an sʋnta, an yaa da. A n a wusigə an a nya gər bɩ rɛ, an a hɩ, a ʋ: "Tabɩta, wuti!" A n a mɩm gʋ, k'a Pɩyɛɛr yɩ bɩ, a wuti an nyɩnta.
44009041	Pɩyɛɛr n a wɔ dɔ rɛ, an wuti an jɩm. A n wosogʋɔɔ wɔɔ bir kan zonno wɔɔ kɩ, an a hɩnka ŋ nɩ mɩsɩr.
44009042	Zoppee zannɔ haay a ma, gʋɔɔ gʋta n sɩra ka Zuuba ʋ.
44009043	Pɩyɛɛr gɔɔta an maasɩrɛ ba Zoppee ʋ, zappa kʋ n n'a birm Sɩmɔɔn bɩ har ʋ.
44010001	Gʋaa ɩ nyɩnta Sezaree ʋ, a tɔ m Kɔrnɛy. Sʋrdaa zɔrɔ lɛɛzaa m. Sʋrdaarɔ zɔrsɔddɩ zɛkʋra kʋ n n'a birm "Italik" bɩ barla an ta ʋ.
44010002	Gʋaa m an sɩra ka Woso ʋ paan•••, an nɩ nyi bam Woso m kan a har zannɔ kɩ haay. A y'a dam zɩɩfʋrɔ cicirzannɔ gʋtɔɔ han, an nɩ yaa dam Woso m dɔmɩm haay.
44010003	Hindeem ʋ, wakatɩ kaakʋ zeezi yirbəə n bɩ, a Woso malɛɛka yɩ paan••• Makra nɔ ʋ, an gasʋ a har ʋ, an n'a birm, a ʋ: "Kɔrnɛy!"
44010004	Kɔrnɛy n dɩga ma sɩɩ•••, dabɔʋ n a nyasʋ, an a nyɩ bɔ ʋ, a ʋ: "A lɔ, Zuuba?" Malɛɛka bɩ n a hɩ m, a ʋ: "Ɩbɩɩ yaadarɛrɔ kan ɩ zibəəro mɩŋŋɔɔ k'ɩbɩɩ ba rɔ wɔɔ kɩ minto, Woso a hɔɔn da ɩbɩɩ ma.
44010005	Bɩ, naa ma bɩ, gʋɔɔ nyɔɔ Zoppee ʋ kʋ ŋ n'aa Sɩmɔɔn, gʋaa niŋŋə kʋ n so ra, n n'a tɔ ka Pɩyɛɛr bɩ gaa ŋnɩ bʋr m.
44010006	Zer a ʋ Sɩmɔɔn vanta k'an zappa bɩ har ʋ higʋta lɛ ra."
44010007	Malɛɛka k'a meer ba kan kɩ bɩ k'a nyaam bɩ, Kɔrnɛy a zibəənyɩnɔ bir hɩɩya kan a sʋrdaarɔ gʋaa deem k'a sɩra ka Woso ʋ paan••• bɩ kɩ,
44010008	an mim haay k'a ba bɩ dɩnda ŋ nɩ, an ŋ nyɔɔ Zoppee ʋ.
44010009	Bɩ dɔ k'a mɛ bɩ, kʋ ŋ zaa sa ŋn'ɩ tam bɩ, ŋ y'a zɔ kʋ bɩ ma. Bɩ ma bɩ, Pɩyɛɛr der cɛ bɩ bɛŋŋʋ ra k'a yaa da. Nyɩnta a ʋ sinuu zeezi.
44010010	Bɩ jɛ ʋ, nɔ a nyasʋ, an nyɩnta an a ŋʋa k'a hɔbɩrɛ bɩ. N nɩ hɔbɩrɛ bam k'a ka ʋ. Lɛɛm bɩ, a hɔhɩnkarɛ yɩ.
44010011	A n brama yɩ an a gʋ, hɔ niŋŋə n a to brama, an bɔ kʋ ʋ kan pɛɛra gʋta kɩ, n n a bɔ kʋ ʋ, an b'a cɩnta tara ʋ.
44010012	A nɔ ʋ bɩ, hɔmɩsɩr do haay n ta ʋ: hɔ gam si, bɔɔ n n'a gaatam tara ʋ, kan bɔɔ n nɩ werm brama rɔ wɔɔ kɩ.
44010013	Leer n a hɩ m, a ʋ: "Pɩyɛɛr, aya, ŋ zɩnzɛ, ɩ ŋ bɩ!" Pɩyɛɛr n a nyɩ bɔ ʋ, a ʋ:
44010014	"Ayo Zuuba, mɔɔ mɩsɩrbaa nɔ ʋ, mɔɔ n hɔ bʋnyaa kan dintim hɔ kɩ bɩ cɩna y. Wɔɔ do sɩhɔ m."
44010015	Leer n a ya, an a hɩ m a hɩɩya hɔ ma, a ʋ: "Hɔ kʋ Woso dintim gʋ ma bɩ, ɩ b'a bir dintim hɔ y."
44010016	Naa do ba gallɛm kaakʋ, hɔ bɩ n a bɔ, an ta brama lɛɛm.
44010017	Pɩyɛɛr n a mɩŋŋa lar a hɔɔn ʋ gallɛm hɔka hɔhɩnkarɛ naa do jɩ ma. Lɛɛm bɩ, Kɔrnɛy zibəəzannɔ kʋ ŋ laaka da jɩsa kan bɩsɩ kɩ Sɩmɔɔn har ma rɔ wɔɔ lee ku hallɛ ma.
44010018	Ŋ nɩ bir darɛ, k'a a dɔ kʋ Sɩmɔɔn kʋ n so ra, n n a tɔ ka Pɩyɛɛr bɩ, zer a ʋ har bɩ do ʋ gɛ.
44010019	Pɩyɛɛr n gɔɔta an n'a hɔɔn dam hɔhɩnkarɛ k'a a yɩ bɩ ma. Sɛnt-Ɛspri n a hɩ m, a ʋ: "Ba gʋɔɔ kaakʋrɔ n n'a karɛ ɩ ma na.
44010020	Zer zɔɔ-zɔɔ ɩ zaa sa kan ŋ kɩ, ɩ bɩ bɩsɩ ka y. Bala, mɔɔ yɩ ŋ nyɔɔ."
44010021	Pɩyɛɛr n zer, an gʋɔɔ wɔɔ zɛ ʋ, an a hɩ, a ʋ: "Mɔɔ ba n nɩ. Mɔɔ awɔɔ n'a karɛ m ma bɩ. Bɔ minto y'a ka awɔɔ n bʋr naa ʋ?"
44010022	Ŋ n'a nyɩ bɔ ʋ, ŋ ʋ: "Sʋrdaa zɔrɔ lɛɛzaa Kɔrnɛy k'an gʋaa tɩrga, an nɩ nyi bam Woso m, a tɔ n nɩ lɛbɔʋrɛ yɩm zɩɩfʋrɔ do barla bɩ, Woso malɛɛka a hɩnka m, a ʋ, an a ka, k'ɩbɩɩ m bʋr a har ʋ, k'a b'a tʋr ka ɩ ma."
44010023	Pɩyɛɛr n ŋ si, an a ka ŋnɩ gasʋ, an wʋtaʋrɛcɛ ka ŋ ʋ. Bɩ, dɔ k'a mɛ bɩ, a cem kan ŋ kɩ, kan Zoppee danyɩnɔ gɔsɩnnɔ kɩ.
44010024	Ŋ lee ku Sezaree ʋ, dɔmɩm hɩɩya hinni ʋ. Kɔrnɛy n a banka, an nɩ dɔrɛ ŋ ma. A a do gʋɔɔ bir kan a gʋaasɩbɔɔ paan•••rɔ wɔɔ kɩ.
44010025	Dɔmɩm kʋ Pɩyɛɛr lee ku ma bɩ, Kɔrnɛy wuti, an a zɛ ʋ, an sʋnta a taa, an a da ʋ.
44010026	Pɩyɛɛr n a wɔ dɔrɛ, an a busu brama, an n'a hɩrɛ, a ʋ: "Wuti! Gʋaa m mɔɔ m sɔ."
44010027	Ŋ n sʋʋra ba kan kʋ kɩ, ŋn'ɩ gasʋm. K'a bɩ sʋr gʋɔɔ ma, ŋn'a zɛ kʋ ra gʋta bɩ,
44010028	a a hɩ, a ʋ: "Awɔɔ dɔ a ʋ a cisə ba kan zɩɩfʋ kɩ k'an a zɛ kʋ ra kan saana kɩ, gɛɛ an gasʋ a har ʋ ra! Bɩ, Woso a hɩnka mɔɔ m, a ʋ, mɔɔ n m ga m, kʋ m dɩga gɔsɩ ma, m a ba hɔ bʋnyaa gɛɛ dintim zaa y.
44010029	Bɩ y'a ka, k'ɩbɩɩ mɔɔ bir bɩ, mɔɔ n bɩsɩ ka zɛrɛ ma y. Bɩ naa ma bɩ, mɔɔ lɛ n taa kʋ m m birle bɩ jɩ dɔ."
44010030	Kɔrnɛy n a nyɩ bɔ ʋ, a ʋ: "A dɔmɩm kaakʋ her, ncɩnaaʋ nyi m, mɔɔ n nɩ yaa darɛ m har ʋ yirbəə wakatɩ kaakʋ ma. Lɛɛm bɩ, gʋaa n a hɩnka mɔɔ lɛɛ, a huuro n nɩ gum,
44010031	an a hɩ mɔɔ m, a ʋ: Kɔrnɛy, n y'ɩbɩɩ yaadarɛ si, bɩ Woso ɩbɩɩ ganwʋrɛrɔ k'ɩbɩɩ ŋ ka cicirzannɔ ʋ rɔ wɔɔ tɔ da a nɔ ʋ.
44010032	Bɩ minto bɩ, gʋaa nyɔɔ Zoppee ʋ k'an aa gʋaa k'a tɔ m Sɩmɔɔn n nɩ so ra, n n a tɔ ka Pɩyɛɛr bɩ bir, k'an bʋr naa ʋ. Zer a ʋ Zoppee zappa k'a tɔ m Sɩmɔɔn bɩ har ʋ, higʋta lɛ ra.
44010033	Bɩ y'a ka, mɔɔ n nyɔɔ da lɛɛm kʋ n n'ɩbɩɩ bir, ɩbɩɩ yɛ sɔ, k'ɩ bʋr wɔɔ zi. Ba wɔɔ n'ɩbɩɩ taa naa ʋ haay na, k'ʋ ʋ tʋr ka hɔ haay kʋ Zuuba a hɩ ɩbɩɩ m k'ɩ hɩ wɔɔ m bɩ ma."
44010034	Pɩyɛɛr n bɔkarɛ, an a lɛ gʋ, an a hɩ, a ʋ: "Sɩra m, mɔɔ dɔ kɛɛrɛ mɔɔ ʋ, Woso bɩr gʋɔɔ jirə bɔrɛ y.
44010035	Bɩ do haay nɔ ʋ, gʋaa k'a nɩ nyi bam nɩ, an nɩ tɩrgabaa zi bam bɩ, a y'a sire a jɩr ʋ.
44010036	Woso a mɩŋŋa lemim nyɔɔ Israyɛl zannɔ ma, an Yeezuu Krista k'an gʋɔɔ haay Zuuba bɩ laafɩɩ lemim nyɩnta bɩ hɩ.
44010037	Awɔɔ hɔ niŋŋə k'a ba Zidee kʋ haay ʋ bɩ dɔ. A sɩŋŋɩda a sa Galilee ʋ Zaan batɛm lemim hɩrɛ bɩ jɛ ʋ.
44010038	Nazarɛtɩ Yeezuu bɩ do, awɔɔ dɔ a ʋ, bɩ Woso a bɔ ʋ, an Sɛnt-Ɛspri kan a paŋŋa kɩ zer a mim ʋ. A bɔ lɛɛ haay ʋ, an mɩŋŋabaa zi ba, an nɩ gʋɔɔ kʋ ŋ nɩ Sʋtaana lɔmbaa nɔ ʋ rɔ wɔɔ waam, bala, Woso ɩ kan kɩ.
44010039	A zibəə haay k'a a ba zɩɩfʋrɔ kʋ ʋ, kan Zerizalɛm kɩ ʋ bɩ, a kasɛtɩzannɔ m wɔɔ m. Ŋ y'a zeŋŋə gɔ ma, ŋn'a zɛ gər.
44010040	Woso a mɩm bɔ ʋ a dɔmɩm kaakʋ hɔ ma, an lɛ ka ʋ k'an a taʋrɛ hɩnka.
44010041	Gʋaa haay bɛɛ a a hɩnka nɩ y, a hɩnka a ʋ kasɛtɩzannɔ kʋ Woso lɛɛ ka an ŋ bɔ ʋ rɔ wɔɔ m, wɔɔ k'ʋ hɔ bɩ, ʋ hɔ mi kan kɩ a mɩmbɔʋrɛ kur gəəno bire ʋ rɔ wɔɔ.
44010042	A lɛ ka wɔɔ ʋ kɛɛrɛ k'ʋ a hɩ do bɩ m, k'ʋ a kasɛtɩ naa do ka, ʋ ʋ: A mɩŋŋa Woso a bɔ ʋ kan nyɩnta mɩsɩɩrɔ kan gəəno kɩ dʋdɔkər.
44010043	A mɩŋŋa wosolɛsinnɩsorazannɔ n'a kasɛtɩ kam, ŋ ʋ: Gʋaa haay k'a sɩra ka ʋ bɩ y'a mimbʋnyaarɔ sugur yɩrɛ, a tɔ ma."
44010044	Kʋ Pɩyɛɛr gɔɔta an nɩ meer bɩ bam bɩ, Sɛnt-Ɛspri bɩ zer gʋaa haay k'a nyɩnta an n'a tʋr kam meerbaa bɩ ma rɔ wɔɔ ra.
44010045	Zɩɩfʋrɔ sɩrakarɛzannɔ kʋ ŋ Pɩyɛɛr da zaa ʋ rɔ wɔɔ zɛ kədə, kʋ ŋ Sɛnt-Ɛspri ganwʋrɛ yɩ an zer do vantɔɔ gʋɔɔ gʋta ra sɔ bɩ minto.
44010046	Ŋ gʋɔɔ wɔɔ duro ma, ŋn'ɩ meer bam do y'a hʋnhɔ lemim m, ŋn'a lɛ bɔm Woso ʋ. Pɩyɛɛr n a ya, an a hɩ, a ʋ:
44010047	"Gʋaa y'a dam ma, an a ta tolle, a ʋ, ŋ bɩ batɛm ka hi m gʋɔɔ nɔɔn duro ʋ ra? Ŋ y'a ba, am wɔɔ hɔ bɩ m, ŋnɩ Sɛnt-Ɛspri yɩ ra!"
44010048	A n lɛ ka, kʋ n nɩ batɛm ka ŋ ʋ Yeezuu Krista tɔ ma, ŋn'a yɛ han k'a n a ya, an gɔɔta kan a kɩ dɔmɩm poore nɔ ʋ.
44011001	Kristazibəəzannɔ kan danyɩnɔ wɔɔ kɩ kʋ ŋ nyɩnta Zidee ʋ rɔ wɔɔ a ma ŋ ʋ, do vantɔɔ gʋɔɔ wɔɔ Woso lemim bɩ si kɛɛrɛ.
44011002	Kʋ Pɩyɛɛr a bɔ an ta Zerizalɛm ʋ bɩ, zɩɩfʋrɔ sɩrakarɛzannɔ wɔɔ a sɩŋŋɩda sa, ŋn'ɩ bɩsɩ kam kan kɩ, ŋ ʋ:
44011003	"Ɩbɩɩ gasʋ gʋɔɔ kʋ ŋ n gasʋ baŋŋʋ ʋ rɔ wɔɔ zi, ɩ hɔbɩrɛ bɩ kan ŋ kɩ!"
44011004	Pɩyɛɛr n a bɔ, an mim bɩ sa a jɩ ma deem-deem, an n'a hɩrɛ ŋ nɩ, a ʋ:
44011005	"Nyɩnta mɔɔ ʋ Zoppee kʋ nɔ ʋ, m nɩ yaa dam, mɔɔ m hɔhɩnkarɛ yɩ. Hɔ niŋŋə y'a to brama, an nɩ zerm, an bɔ kʋ ʋ kan pɛɛra gʋta kɩ, n n a bɔ kʋ ʋ, an bɩ lee ku mɔɔ zi.
44011006	Kʋ mɔɔ nɩ dɩgam ma sɩɩ••• bɩ, mɔɔ tara burə hɔɔ yɩ, ŋ gam n si-si, poohɔɔ, bɔɔ n'a gaatam nɔ, kan bɔɔ nɩ werm brama rɔ kɩ.
44011007	Mɔɔ leer ma, an n'a hɩm mɔɔ m, a ʋ: Pɩyɛɛr, wuti, ɩ ŋ zɩnzɛ, ɩ ŋ sʋ.
44011008	Mɔɔ n a hɩ, mɔɔ ʋ: Fɩɩgaa Zuuba, mɔɔ mɩsɩrbaa nɔ ʋ, hɔ bʋnyaa gɛɛ dintim hɔ n gasʋ mɔɔ lɛ ʋ y.
44011009	Leer bɩ n a ya, an a to brama, an n'a hɩm mɔɔ m a hɩɩya hɔ ma, a ʋ: Hɔ kʋ Woso dintim gʋ ma bɩ, ɩ b'a bir dintim hɔ y.
44011010	Naa do ba gallɛm kaakʋ, a haay n a bɔ, an ta brama.
44011011	Lɛɛm bɩ, gʋaa kaakʋ a hɩnka har kʋ wɔɔ n ta ʋ b'ʋ. Ŋ bɔ ŋ y'a ʋ Sezaree ʋ, ŋnɩ ŋ nyɔɔ mɔɔ ma.
44011012	Sɛnt-Ɛspri n a hɩ mɔɔ m, a ʋ, m ta kan ŋ kɩ, bɩ, m bɩ bɩsɩ ka y. Danyɩnɔ sɔrdɩrɔ nɔɔn duro mɔɔ da zaa ʋ, wɔɔ n aa gasʋ gʋaa kʋ n y'a hɩ ma bɩ har ʋ.
44011013	A n malɛɛka bɩ k'a a hɩnka hɔ niŋŋə a har ʋ bɩ sa, an a dɩnda wɔɔ m, an n'a hɩrɛ, a ʋ: Gʋaa nyɔɔ Zoppee ʋ k'an a ka kʋ Sɩmɔɔn kʋ n so ra, n n a tɔ ka Pɩyɛɛr bɩ n bʋr.
44011014	A minno kʋ ŋ n'a kam ɩbɩɩ n bʋmbɔrɛ yɩ kan ɩ har gʋɔɔ kɩ bɩ dɩndarɛ ɩbɩɩ m.
44011015	Kʋ mɔɔ meerbaa bɩ sa bɩ, Sɛnt-Ɛspri zer ŋ la, amb'a a ba wɔɔ m a sɩŋŋɩda ʋ bɩ m.
44011016	Mɔɔ hɔ kʋ Zuuba a hɩ bɩ tɔ da m nɔ ʋ, a ʋ: Zaan hi batɛm ka denter, b'awɔɔ, awɔɔ batɛm sim Sɛnt-Ɛspri nɔ ʋ.
44011017	Kʋ Woso ganwʋrɛ deem ka gʋɔɔ nɔɔn duro ʋ ncɩnaaʋ amb'a a ka wɔɔ ʋ, dɔmɩm kʋ wɔɔ sɩra ka Zuuba Yeezuu Krista ʋ bɩ, nka m mɔɔ m kʋ m m ta Woso m tolle k'a b'a zi ba?"
44011018	Naa k'a a hɩ bɩ, gʋɔɔ wɔɔ heer a da, ŋn'a lɛ bɔm Woso ʋ, ŋ ʋ: "Woso heerlʋrlɛ k'a nɩ mɩsɩrbaa kam bɩ ka do vantɔɔ haay ʋ sɔ."
44011019	Gʋɔɔ kʋ ŋ y'a si, ŋnɩ hɩsɩga da fɩr kʋ ŋ y'a yɩ Etɩyɛnnɩ garɛ kur bɩ, ŋ ta Fenisii ʋ kan Siipɩr kɩ, Antɩyɔs kɩ ʋ. Ŋ bɩr Woso lemim bɩ pa dam gɔsɩ vanta m, kʋ zɩɩfʋrɔ wɔɔ bɛɛ bala y.
44011020	Bɩ, Siipɩr zannɔ kan Sirɛnnɩ zannɔ kɩ gɔsɩnnɔ yɩ ŋ barla, kʋ ŋ lee ku Antɩyɔs ʋ, ŋnɩ Zuuba Yeezuu lemim nyɩnta bɩ pa da grɛkkɩ zannɔ wɔɔ m sɔ.
44011021	Zuuba paŋŋa nyɩnta an nɩ kan ŋ kɩ, hallɩ gʋɔɔ kʋ ŋ sɩra ka ŋn'a bɔ ŋnɩ zu Zuuba ʋ rɔ wɔɔ lɛ n'a dam la gʋta.
44011022	Zerizalɛm sɩrakarɛzannɔ wɔɔ mim naa do dɩndarɛ ma, n n Barnabas nyɔɔ Antɩyɔs ʋ.
44011023	K'a lee ku, an Woso barka bɩ yɩ, an nɩ zi bam bɩ, a heer yɩ nyɩnta, an ŋ dʋndɔ haay, kʋ ŋ heer n gɔɔta an bɩr kan Zuuba kɩ kɔɔkɔɔ.
44011024	Nyɩnta a ʋ gʋaa tɩrga, Sɛnt-Ɛspri n a han kan sɩrakarɛ kɩ. Gʋɔɔ gʋta n zu Zuuba zaa ʋ.
44011025	Barnabas ta Tarsɩ ʋ k'a yaa a ka Sol ma.
44011026	A n aa a yɩ, an a gaa, an bʋr m Antɩyɔs ʋ. Ŋ nɩ dɔɔraa deem ba kan kʋ kɩ, ŋn'ɩ zi bam sokʋma bɩ do ʋ, ŋn'ɩ hɔ dɩndam gʋɔɔ gʋta m. Antɩyɔs ʋ n lɛɛ ka ʋ, n nɩ karɩndanyɩnɔ wɔɔ bir kristagʋɔɔ.
44011027	Dɔmɩnnɔ wɔɔ duro ʋ bɩ, wosolɛsinnɩsorazannɔ a to Zerizalɛm ʋ, ŋnɩ ta Antɩyɔs ʋ.
44011028	Ŋ gʋaa deem kʋ n n'a birm Agabus bɩ wuti, an a hɩ Sɛnt-Ɛspri paŋŋa m, a ʋ: nɔ gʋta n'a dam tara burə ʋ jilli. A nyɩnta ʋ denter, cir Kloodɩ dɔmɩm ʋ.
44011029	Karɩndanyɩnɔ wɔɔ n a cɩnta kan kʋ kɩ, gʋaa biyəə kan a wɔhɔ kɩ, k'a nyɔɔ a danyɩnɔ kʋ ŋ nɩ Zidee ʋ rɔ wɔɔ daahan minto.
44011030	Bɩ ŋ y'a ba, ŋnɩ Barnabas kan Sol kɩ bɔ ʋ, ŋnɩ ŋ nyɔɔ gʋɔɔgusinno wɔɔ ma kan daahan bɩ kɩ.
44012001	Bɩ ma bɩ, cir Hɩrɔɔdɩ a ka, ŋnɩ gʋɔɔ gɔsɩnnɔ kʋ ŋ nɩ zum Yeezuu ʋ rɔ wɔɔ gʋr, k'a fɩr ka ŋ ma.
44012002	A a ka, n n Zaan danyɩ Zakkɩ bɩ zɛ kargʋ m.
44012003	K'a dɩga a zɩɩfʋrɔ wɔɔ heer nyɔɔ mim naa do ma bɩ, a a ya, an a ka, ŋnɩ Pɩyɛɛr nyasʋ. Nyɩnta a ʋ, bur kʋ n n nyʋnyɔɔ da ma cibsa dɔmɩm ʋ.
44012004	K'a a ka, ŋn'a nyasʋ, ŋn'a du lɔnnɔcɛ ʋ bɩ, a a ka sʋrdaarɔ n dɔ ma gʋaa bueeresɔrdɩ, ŋn'a sinsim kʋ m si-si, k'a b'a dʋdɔ ka pakkɩ cenle kur gʋɔɔ lɛɛ.
44012005	Dɔmɩm kʋ Pɩyɛɛr nɩ lɔnnɔcɛ ʋ bɩ, sokʋma bɩ y'a tɔŋ ʋ kan Woso yaadarɛ kɩ kʋsɩ-kʋsɩ a minto.
44012006	N Pɩyɛɛr kʋsɩ baŋŋarɔ m hɩɩya. A dɔ k'a nɩ mɛm kʋ Hɩrɔɔdɩ n a bɔ bɩ, gum bɩ do ʋ, Pɩyɛɛr ɩ hinceem bam sʋrdaa hɩɩya bire ʋ, sʋrdaarɔ nɩ dɔm lɔnnɔcɛ bɩ lɛ ma.
44012007	Lɛɛm bɩ, Zuuba malɛɛka sʋr zɛ, lɛɛgure n cɛ bɩ han haay. Malɛɛka bɩ n Pɩyɛɛr zɛ pa-pa a boon ma, an a gu, a ʋ: "Wuti zɔɔ-zɔɔ!" Baŋŋarɔ wɔɔ n a hʋnhʋr Pɩyɛɛr wɔrɔ wɔɔ ma.
44012008	Malɛɛka bɩ n a ya, an a hɩ m, a ʋ: "Ɩ hɔsoaʋ bɩ sa, ɩ so ɩ ʋ, k'ɩ ɩ kʋsɔrɔ wɔɔ da ʋ!" A n a ba maam. Malɛɛka bɩ n a ya, an a hɩ, a ʋ: "Ɩ zaba bɩ sa, ɩ da ɩ ra, k'ɩ zu mɔɔ ʋ!"
44012009	Pɩyɛɛr n bɔ, an zu a jɛ ʋ. B'a n a dɔ a ʋ, hɔ kʋ malɛɛka b'a ba bɩ, sɩra nɩ y, a ɩ dɩgam ma a ʋ makra awɔɔ yɩ.
44012010	Ŋ n lɛɛ ka, ŋnɩ cem lɛɛkarɛ bɩncɛ bɩ han kan a dɔmazannɔ kɩ, ŋn'a ya, ŋnɩ cem a hɩɩya hɔ bɩ han, ŋn'a lee ku pɔyaa cɛlɛ k'a nya kʋ bɩ rɛ bɩ ma. A n a gʋ a zim ŋ lɛɛ. Kʋ ŋ bɔ garga ra bɩ, ŋnɩ ta, ŋn'aa zada bɩ ku, lɛɛm bɩ, malɛɛka b'a gʋ Pɩyɛɛr ma.
44012011	Pɩyɛɛr hɔɔn n zer kɛɛrɛ. A n a hɩ, a ʋ: "Naa ma bɩ, mɔɔ dɔ kɛɛrɛ. Sɩra m, Zuuba a malɛɛka nyɔɔ, an bɩ mɔɔ bɔ Hɩrɔɔdɩ wɔ ʋ kan zɩɩfʋrɔ kɩ, kan hɔ haay kʋ zɩɩfʋrɔ wɔɔ a cɩnta k'a ba mɔɔ m bɩ kɩ."
44012012	K'a hɔɔn bɩ zer bɩ, a a hʋr, an ta Zaan kʋ n so ra, n n a tɔ ka Markɩ bɩ da Maarii har ʋ. B'ʋ bɩ, gʋɔɔ gʋta nyɩnta b'ʋ, ŋn'ɩ yaa dam.
44012013	K'a cɛlɛ bɩ zɛ bɩ, Zibəənyɩlʋ k'a tɔ m Rode bɩ bʋr k'a bɩ dɩga a.
44012014	A Pɩyɛɛr leer dɔ, kan heernyɔɔ kɩ, cɛlɛ bɩ gʋrɛ tɔ bɔ a nɔ ʋ, an a wusigə an bra si, k'a yaa hɩ a ʋ, Pɩyɛɛr bʋr, an nɩ cɛlɛ ma.
44012015	Ŋ n a hɩ m, ŋ ʋ: "Ɩbɩɩ mim y'a wusigə ra?" A n gɔɔta, an n'a hɔ bɩ ra, a ʋ sɩra m. Ŋ n a hɩ, ŋ ʋ: A malɛɛka bɛɛ ra?
44012016	Pɩyɛɛr n gɔɔta, an nɩ cɛlɛ bɩ zɛm. Ŋ n kɔ ŋn'a gʋ, kʋ ŋ y'a yɩ bɩ, ŋ n zɛ kədə.
44012017	A n meer ba a wɔ m, a ʋ, ŋnɩ zɛ pi. Hɔ kʋ Zuuba a ba, an a bɔ lɔnnɔcɛ ʋ bɩ, a bɩ jɩsa an n'a dɩndarɛ ŋ nɩ, an b'a nyambʋr, a ʋ: "K'a ta, a yaa hɩ Zakkɩ m kan danyɩnɔ wɔɔ kɩ." A n bɔ, an ta bɩncɛ vanta ʋ.
44012018	Dɔmɩrɛ ma bɩ, tatʋr gʋta nyɩnta ʋ sʋrdaarɔ wɔɔ bire ʋ. Ŋ n a dɔ kʋ Pɩyɛɛr a ba lɔ y?
44012019	Hɩrɔɔdɩ n a ka, ŋn'a ka ma, bɩ ŋ n a yɩ y. A n a ka, ŋnɩ sʋrdaarɔ wɔɔ lar, an lɛ ka a ʋ, ŋnɩ ŋ zɩnzɛ. Bɩ jɛ ʋ bɩ, Pɩyɛɛr a to Zidee ʋ, an ta Sezaree ʋ, an aa gɔɔta b'ʋ dɔmɩm poore nɔ ʋ.
44012020	Hɩrɔɔdɩ heer wuti kan Tiir zannɔ kɩ, Sidɔn zannɔ kɩ. Brɔɔ n a lɛ ba deem, ŋnɩ bʋr k'a b'a yɩ. Ŋ n gʋaasɩbabaa da cirhar dɩgamazaa Blastus ma, ŋn'a zɛ kʋ ra, ŋnɩ bʋr k'a bɩ kʋ ma. Bala, ŋ kʋ bɩ hɔbɩrɛ bɩ, bɔ a nawʋm cir bɩ kʋ b'ʋ.
44012021	Dɔmɩm kʋ ŋ y'a bɔ ʋ bɩ k'a a ku bɩ, Hɩrɔɔdɩ a cirbəəhuu da a ra, an nyɩnta duu burə ʋ, an nɩ gʋtabaa meer bam kan gʋɔɔ wɔɔ kɩ,
44012022	ŋn'ɩ zee dam Hɩrɔɔdɩ mim ʋ, ŋ ʋ: "Woso leer n naa, gʋaa hɔ bɛɛ y!"
44012023	Lɛɛm bɩ, Zuuba malɛɛka Hɩrɔɔdɩ zɛ, k'a n a lɛ bɔ Woso ʋ bɩ minto. Mukuno n a bɩ, an ga.
44012024	Dɔmɩm bɩ do ʋ, Woso lemim y'a dam la, karɩndanyɩnɔ wɔɔ lɛ n n'a zum la.
44012025	Barnabas kan Sol kɩ kʋ ŋ y'a dɔ, ŋ ʋ, a zi bɩ ba an nya Zerizalɛm ʋ bɩ, ŋ y'a bɔ ŋn'ɩ tam Antɩyɔs ʋ. Ŋ Zaan kʋ n so ra ŋn'a tɔ ka Markɩ bɩ gaa kan a kɩ, ŋnɩ ta m.
44013001	Sokʋma kʋ n y'a cɩnta Antɩyɔs ʋ bɩ, wosolɛsinnɩsorazannɔ ɩ nyɩnta b'ʋ kan karɩnsaambɔɔ kɩ: Barnabas, Sɩmɩnyɔɔ kʋ n n'a birm Nizɛɛr bɩ kɩ, Sirɛnnɩ Lusiyus kɩ, kan cir Hɩrɔɔdɩ Antipas nyɩbaa zukuuzaa Manayɛn kɩ, Sol kɩ.
44013002	Hindeem ʋ, kʋ ŋ nɩ yaa dam Zuuba m, ŋn'a lɛ kʋsɩm bɩ, Sɛnt-Ɛspri a hɩ, a ʋ: "K'a Barnabas kan Sol kɩ bɔ ʋ a hɔ, zibəə kʋ mɔɔ ŋ bir ma bɩ minto."
44013003	Kʋ ŋ y'a lɛ kʋsɩ, ŋnɩ yaa da ŋn'a nya bɩ, ŋ y'a wɔ ka ŋ la, ŋnɩ ŋ da zaa ra.
44013004	Kʋ Sɛnt-Ɛspri ŋ nyɔɔ bɩ, Barnabas kan Sol kɩ zer Selesii ʋ, ŋnɩ da kɔɔlʋʋ b'ʋ, ŋn'ɩ ta Siipɩr ʋ, kʋ m bɩ, hi m bɩr ma.
44013005	Kʋ ŋ lee ku Salamin ʋ bɩ, ŋ Woso lemim pa da zɩɩfʋrɔ sokʋmacɛrɔ ʋ. Zaan nyɩnta kan ŋ kɩ, an n'a darɛ ŋ han.
44013006	Kʋ ŋ y'a da tara kʋ hi bɩr ma haay bɩ zi, ŋnɩ lee ku Pafɔs ʋ bɩ, ŋ yaa nyɩsɩzaa deem zɛ ʋ. Ŋʋaarlɛsinnɩsorazaa m, zɩɩfʋ m, ŋn'a birm Bar-Yeezuu.
44013007	A nyɩnta tara bɩ do lɛɛzaa Sɛrziyus Polus, k'a nyɩnta gʋaa hɔɔnzaa bɩ jɩrmazannɔ wɔɔ barla. Tara bɩ lɛɛzaa bɩ m Barnabas kan Sol kɩ bir, bala, a nyɩnta an a ŋʋa k'a Woso lemim bɩ ma.
44013008	Nyɩsɩzaa bɩ do kʋ n n'a birm Elimas, grɛkkɩ lemim bʋʋrɔzaa, bɩ n yɛ ŋ nɩ y, an n'a kam ma k'a a ka kʋ tara bɩ lɛɛzaa bɩ bɩ sɩra ka y.
44013009	Sol kʋ n n'a birm Pol bɩ kʋ Sɛnt-Ɛspri a han b'ɩ dɩgam ma sɩɩ•••,
44013010	an n'a hɩm nɩ, a ʋ: "Ɩbɩɩ k'ɩ hɔɔn bʋnyaa ka, kan ŋʋaarbaa kɩ bɩ, Sʋtaana nyɩ ra, sɩra jɩm naa, ɩbɩɩ bɩ Zuuba zaa tɩrga bɩ zarlɛ tom na?
44013011	Ba Zuuba wɔ n n'ɩbɩɩ ra na: ɩbɩɩ y'ɩ bam bʋʋ dɔmɩm poore nɔ ʋ, ɩbɩɩ b'ɩ yarɛ ɩ woso gure yɩ y." Lɛɛm bɩ, monsigə kan gunuu kɩ a ku ra, an n'a bɩrm lɛɛ haay ʋ, an n'a kam gʋaa ma k'an a gaa.
44013012	Tara bɩ lɛɛzaa bɩ k'a naa yɩ bɩ, a a ba sɩrakarɛzaa, bala, Zuuba karɩnda bɩ gasʋ a hɔɔn ʋ paan•••.
44013013	Pol kan a zukuuzannɔ wɔɔ kɩ a hʋr Pafɔs ʋ, ŋnɩ da kɔɔlʋʋ ʋ, ŋnɩ ta Panfilii kʋ Pɛrzee ʋ. Bɩ, Zaan a gʋ ŋ ma, an a wusigə Zerizalɛm ʋ.
44013014	Ŋ n a hʋr Pɛrzee ʋ, ŋn'a zaa sa, ŋn'aa lee ku Pisidii Antɩyɔs ʋ. Ŋ n gasʋ sokʋmacɛ ʋ sabaa hinni ʋ, ŋnɩ nyɩnta.
44013015	Kʋ ŋ lɛrɔ kan wosolɛsinnɩsorazannɔ kɩ ciro karɩnda ba, ŋn'a nya bɩ, sokʋmacɛ cinno wɔɔ a ka, ŋn'a hɩ ŋ nɩ, ŋ ʋ: "Ʋ danyɩnɔ, k'awɔɔ ɩ dʋndɔ m k'a ka gʋɔɔ wɔɔ m, zaa ta ʋ!"
44013016	Pol n wuti, an a wɔ busu, a ʋ: "Israyɛl zannɔ kan awɔɔ k'a nɩ nyi bam Woso m nɔ wɔɔ kɩ, k'a tʋr ka mɔɔ ma.
44013017	Wɔɔ do Israyɛl Woso bɩ wɔɔ zɩrɔ bɔ ʋ. Do k'a nyɩnta Eziptɩ ʋ bɩ, a a da ra gʋta, bɩ, kan a wɔ paŋŋa kɩ, a a ka ŋnɩ bɔ,
44013018	a hɔbɩrɛ ka ŋ ʋ poohɔɔn ʋ dɔɔraa busi nɔ ʋ.
44013019	Bɩ jɛ ʋ bɩ, a do saanhɩna zɩnzɛ Kanaan kʋ ʋ, an a ka, ŋna so ŋ tararɔ wɔɔ ʋ.
44013020	A ga kʋ ʋ naa haay a ba kan dɔɔraa zɔrsi busoor kɩ. Bɩ kur bɩ, a dʋdɔkənno ka ŋ ʋ an ta, an wosolɛsinnɩsorazaa Sanwɛl ku.
44013021	Ŋ n cir yɛ, Woso n Bɛnzamɛn do gʋaa Kis nyɩ Sol ka ŋ ʋ. A cirbəə bɩrɛ dɔɔraa busi ku.
44013022	Woso n wɔ saa bɩ ma, an Davɩd bɔ ʋ, an a ka ŋ ʋ k'an yɩ cir. A n a kasɛtɩ ka b'ʋ, an n'a hɩrɛ, a ʋ: 'Mɔɔ Zesee nyɩ Davɩd yɩ, mɔɔ heer gʋaa m, an nɩ hɔ kʋ mɔɔ lɛ n taa haay bɩ bam.'
44013023	Amba Woso k'a ler bɔ bɩ, a Yeezuu bɔ Davɩd do nɔ ʋ k'an yɩ Israyɛl bʋmbɔrɛzaa.
44013024	K'a n bʋr cɩna bɩ, Zaan lɛɛ ka an bɩ mimbʋnyaarɔ tore batɛm pa da Israyɛl zannɔ m haay.
44013025	Zaan zibəə k'a bʋr an nɩ nyam bɩ, a a hɩ, a ʋ: Awɔɔ y'a hɔɔn dam a ʋ, nka m mɔɔ nɩ? Gʋaa k'awɔɔ nɩ dɔm ma bɩ bɛɛ m mɔɔ nɩ y. Bɩ, gʋaa ɩ zɛm mɔɔ kur, bɩ mɔɔ n m ga m, m a kʋsɔrɔ bar hʋr y."
44013026	"M danyɩnɔ, Abraham donyɩnɔ, kan bɔɔ nɩ nyi bam Woso m awɔɔ bire ʋ rɔ wɔɔ kɩ, bʋmbɔrɛ lemim naa do nyɔɔ n y'a ʋ wɔɔ minto.
44013027	Zerizalɛm zannɔ kan a cinno kɩ n Yeezuu dɔ y. Ŋ n wosolɛsinnɩsorazannɔ lemim kʋ n n'a karɩnda bam sabaa biyəə hinni ʋ bɩ jɩ ma sɔ y. Bɩ, kʋ ŋ y'a nyasʋ, ŋn'a ka zɛ ma bɩ, ŋ y'a ka wosolɛsinnɩsorazannɔ lemim bɩ n kʋ yɩ.
44013028	Kʋ ŋ n mim yɩ a gʋr zi an a ga zɛ m bɩ, ŋ y'a yɛ Pɩlatɩ han k'an a ka kʋ n n'a zɛ gər.
44013029	Bɩ, kʋ ŋ hɔ kʋ n y'a gʋrsɩra ba a minto bɩ ba an nya bɩ, gʋɔɔ a zer gɔ bɩ ma, ŋn'a da yaa ʋ.
44013030	Bɩ, Woso a mɩm bɔ ʋ gəəno bire ʋ.
44013031	Bɩ, a a hɩnka dɔmɩm gʋta nɔ ʋ gʋɔɔ kʋ ŋ zu kʋ ʋ kan kɩ Galilee ʋ, ŋnɩ ta Zerizalɛm ʋ rɔ wɔɔ m, brɔɔ m kasɛtɩzannɔ kɛɛrɛ gʋɔɔ lɛɛ."
44013032	"Bɩ wɔɔ sɔ, lemim nyɩnta naa do, wɔɔ n'a pa darɛ awɔɔ m, lerbɔrɛ kʋ Woso a bɔ wɔɔ zɩrɔ m bɩ,
44013033	Woso a ba wɔɔ mɩŋŋɔɔ minto, wɔɔ k'ʋ nɩ ŋ nyɩnɔ bɩ minto, a Yeezuu mɩm bɔ ʋ amb'a n y'a gʋrsɩra ba laarɔ ci ʋ, laa hɩɩya hɔ nɔ ʋ bɩ m: Mɔɔ nyɩ n'ɩbɩɩ m, her naa, mɔɔ n'ɩbɩɩ Zɩ.
44013034	Woso a mɩm bɔ ʋ gəəno bire ʋ, k'a b'a da ma, an vɔn y, a mɩŋŋa y'a hɩ, a ʋ: Mɔɔ Davɩd hɔɔmɩŋŋɔɔ kʋ ŋ nɩ ta ʋ paan••• rɔ wɔɔ karɛ awɔɔ ʋ.
44013035	Bɩ minto y'a ka, an n'a hɩm lɛɛ vanta ʋ laarɔ ci ʋ: A b'a gʋaa mɩŋŋa bɩ tore, an vɔn y.
44013036	Bala, Davɩd k'a Woso zi bɩ ba a dɔmɩm ʋ bɩ, a bɩ ga, ŋn'a bir a zɩrɔ zi, a mɛsim n vɔn.
44013037	Bɩ gʋaa kʋ Woso a mɩm bɔ ʋ bɩ, a mɛsim n vɔn y.
44013038	M danyɩnɔ, k'a dɔ mɩŋŋa a ʋ, gʋaa bɩ do minto y'a ka mimbʋnyaarɔ sugur pa n nɩ dam awɔɔ bire ʋ.
44013039	A mɩŋŋa minto, gʋaa biyəə k'a nɩ sɩra kaŋ ʋ bɩ, a y'a mimbʋnyaarɔ haay sugur yɩrɛ, bɩ lɛ kʋ Moyiisi a ka bɩ b'a dam ma an a ka awɔɔ ʋ y.
44013040	K'a dundo a zi, kʋ hɔsɩ bɩ ba awɔɔ m amba hɔ kʋ wosolɛsinnɩsorazannɔ a hɩ bɩ nɩ y. Ŋ y'a hɩ, ŋ ʋ:
44013041	K'a dɩga a, sɔ gʋɔɔ m zannɔ, k'a zɛ kədə, k'a nyaam! Mɔɔ zi bam awɔɔ dɔmɩm ʋ, zibəə m, awɔɔ n nɩ bɩsɩ kam ma, baa kʋ gʋaa a dɩnda awɔɔ m."
44013042	Pol kan Barnabas kɩ kʋ ŋ bʋr ŋn'ɩ bɔm bɩ, ŋ y'a yɛ ŋ han gʋta, kʋ ŋ nɩ so minno nɔɔn duro ra sabaa k'a nɩ zɛm bɩ ma.
44013043	Gʋɔɔ wɔɔ kʋ ŋ hɩsɩga da bɩ, zɩɩfʋrɔ gʋta kan do vantɔɔ gʋɔɔ kʋ ŋ nɩ zum zɩɩfʋrɔ wɔɔ lɛrɔ wɔɔ ʋ rɔ wɔɔ kɩ, Pol kan Barnabas kɩ da zaa ʋ. Sʋʋra kʋ ŋ n'a bam bɩ, ŋ yɩ ŋ dʋndɔm, kʋ ŋ nɩ gɔɔta Woso barka nɔ ʋ.
44013044	Sabaa k'a nya ʋ bɩ k'a ku bɩ, tara bɩ zannɔ haay a zɛ kʋ ra k'a a tʋr ka Woso lemim ma.
44013045	Zɩɩfʋrɔ kʋ ŋ gʋɔɔ wɔɔ yɩ gʋta ncɩnaaʋ bɩ, jɩmbaa ŋ heer han, ŋn'ɩ Pol meerbaarɔ wɔɔ nyɩ bʋmbɔŋ ʋ, ŋn'a sʋnsɔ wʋrɛ.
44013046	Pol kan Barnabas kɩ a heer ba kookoo, ŋn'a hɩ ŋ nɩ, ŋ ʋ: "Awɔɔ Woso lemim b'a ga m, an lɛɛ ka, an hɩ awɔɔ m! K'awɔɔ kaanm Woso lemim bɩ m bɩ, awɔɔ a mɩŋŋɔɔ dʋdɔ yar kan mɩsɩrbaa k'a nyarɛ ba ʋ bɩ kɩ, a hɩnka a ʋ: awɔɔ lɛ baa k'a yɩ y. Kɛɛrɛ naa, ʋ wusigə wɔɔ nawʋm do vantɔɔ zi.
44013047	Bala, lɛ kʋ Zuuba a ka wɔɔ bɩ n naa: Mɔɔ ɩbɩɩ bɔ ʋ k'ɩ yɩ lɛɛgure do gʋta minto, k'ɩ bʋmbɔrɛ ganwʋrɛ bɩ sa, ɩ ta m durnya lɛ cɩnta jɩ ʋ."
44013048	Kʋ ŋ minno nɔɔn duro ma bɩ, do vantɔɔ gʋɔɔ wɔɔ, kan heernyɔɔ kɩ, ŋ y'a lɛ bɔm Zuuba Woso lemim ʋ. Bɩ, gʋɔɔ haay kʋ ŋ nɩ mɩsɩrbaa k'a nyarɛ ba ʋ bɩ yɩm nɔ wɔɔ sɩra ka.
44013049	Zuuba lemim bɩ lee ku lɛɛ haay ʋ.
44013050	Zɩɩfʋrɔ wɔɔ n bɔkarɛ ŋn'ɩ lannɔ tɔzannɔ kʋ ŋ nɩ Woso daŋ ʋ paan••• rɔ wɔɔ nyʋnnyɔɔta kan tara gʋɔɔgusinno wɔɔ kɩ k'a fɩr ka Pol ma kan Barnabas kɩ, k'a la ŋ la, kʋ ŋ nɩ bɔ a tara bɩ ra.
44013051	Brɔɔ n taanyisi gʋngʋ a gannɔ ma ŋ minto, ŋnɩ ta Ikonɩyɔm ʋ.
44013052	Kʋ karɩndanyɩnɔ wɔɔ nɩ, Sɛnt-Ɛspri kan heernyɔɔ kɩ ŋ heer han.
44014001	Ikonɩyɔm ʋ bɩ, ŋ y'a ba am biisi hɔ bɩ m. Pol ta kan Barnabas kɩ, ŋn'aa gasʋ zɩɩfʋrɔ sokʋmacɛ ʋ. Ŋ meerbaa b'a ka, gʋɔɔ gʋta kʋ ŋ nɩ zɩɩfʋrɔ kan grɛkkɩrɔ kɩ n a ba sɩrakarɛzannɔ.
44014002	Bɩ, zɩɩfʋrɔ niŋŋoo kʋ ŋ n yɛ sɩrakarɛ bɩ ma rɔ wɔɔ do vantɔɔ gʋɔɔ wɔɔ nyʋnnyɔɔta, ŋ heer nɩ busum kan danyɩnɔ wɔɔ kɩ.
44014003	Pol kan Barnabas kɩ gɔɔta b'ʋ tee•••, ŋn'ɩ meer bam kan heerkoodəbaa kɩ Zuuba minto. Zuuba a kasɛtɩ ka ŋ ʋ. Bala, a mɩŋŋa yɩ ŋ meerbaa sɩra hɩnka, an a ka, ŋn'a da ma, ŋn'ɩ hoserlo bam kan makrarɔ kɩ.
44014004	Tara nɔ zannɔ wɔɔ n a jir lɛ hɩɩya: gɔsɩnnɔ nɩ kan zɩɩfʋrɔ wɔɔ kɩ, gɔsɩnnɔ nɩ kan kristazibəəzannɔ wɔɔ kɩ.
44014005	Do vantɔɔ gʋɔɔ wɔɔ kan zɩɩfʋrɔ wɔɔ kɩ, a cinno kɩ, lɛ sa k'a zibəə bʋnyaa ba kristazibəəzannɔ wɔɔ m, k'a ŋ gʋngʋɛɛn jaarɔ m.
44014006	Kʋ Barnabas kan Pol kɩ hɔ kʋ ŋ ʋ k'a ba bɩ dɔ bɩ, ŋ y'a si, ŋnɩ ta Likawonii kʋrɔ ʋ, Listɩr kan Derbe kɩ, kan ŋ bɔlɛɛmarɔ kɩ.
44014007	B'ʋ sɔ bɩ, ŋ y'ɩ lemim nyɩnta bɩ pa darɛ.
44014008	Listɩr kʋ gʋaa deem n ta ʋ, a b'a dam ma an jɩm a gannɔ ra y. Yɩ a ʋ lʋgɔbaa bɩ m, a n ta fɩɩgaa y.
44014009	Hindeem ʋ, an nyɩnta an n'a tʋr kam Pol meerbaa ma. Pol nɩ dɩgam ma sɩɩ•••. K'a yɩ a nɩ sɩrakarɛ m k'a laafɩɩ yɩ bɩ,
44014010	a a hɩ kan paŋŋa kɩ, a ʋ: "Wuti ɩ jɩm, ɩ gannɔ ra!" Gʋaa bɩ n wuti lɛ deem, an nɩ tam.
44014011	Gʋɔɔ wɔɔ kʋ ŋ hɔ kʋ Pol a ba bɩ yɩ bɩ, ŋ y'a leer busu brama, ŋn'a hɩm Likawonii lemim m, ŋ ʋ: "Wosoro y'a ba gʋɔɔ, ŋnɩ zer wɔɔ bire ʋ."
44014012	Ŋ n'ɩ Barnabas birm 'Zes', ŋn'ɩ Pol birm 'Hermɛs', bala, a ɩ nyɩnta meerbaazaa.
44014013	Zes yaadarɛcɛ bɩ, pəŋŋə kʋ n y'a bɩr kʋ bɩ ma bɩ lɛ ma n ta ʋ. A mannɩbər b'a ka ŋnɩ ta ŋʋannɔ m, ŋnɩ lɛɛrɔ waa, ŋn'a dɩnda ŋ wer, ŋnɩ ta ŋ nɩ kʋ bɩ lɛ ma. A n a zɛ kʋ ra kan gʋɔɔ wɔɔ kɩ, k'a mannɩ ba.
44014014	Kristazibəəzannɔ Barnabas kan Pol kɩ kʋ ŋ mim naa do ma bɩ, ŋ heer a zar gʋta, ŋn'a huuro kɩnkaansʋm, ŋnɩ bra si, ŋn'ɩ tam gʋɔɔ wɔɔ zi kan zee kɩ.
44014015	Ŋ ʋ: "Gʋɔɔ ra, bɔ awɔɔ n'a bam naa? Wɔɔ, gʋɔɔ m wɔɔ m sɔ am awɔɔ hɔ bɩ m! Lemim nyɩnta kʋ wɔɔ n'a pa darɛ awɔɔ m naa, k'a wɔ saa hɔbaarɔ nɩbɩɩrɔ nɔɔn duro ma, k'a zu Woso k'an mɩsɩr, an brama da kan tara kɩ, higʋta kɩ kan hɔ haay k'an a nɔ ʋ bɩ kɩ b'ʋ.
44014016	Kʋ biisi bɩ nɩ, a do haay to, ŋn'ɩ zure a zaarɔ ʋ,
44014017	b'a hɔ mɩŋŋa ba awɔɔ m, bala, a lahi ka awɔɔ ʋ, kan mɔsa kɩ, a hɔbɩrɛ ka awɔɔ ʋ, an n'awɔɔ heer nyɔɔm."
44014018	Meerbaarɔ nɔɔn duro bʋraama ka gʋɔɔ wɔɔ ʋ. B'a n nyɩnta naanaa k'a gʋɔɔ wɔɔ da jɩm ʋ kʋ ŋ bɩ mannɩ bɩ ba y.
44014019	Bɩ jɛ ʋ bɩ, zɩɩfʋrɔ y'a to Antɩyɔs ʋ kan Ikonɩyɔm kɩ, ŋnɩ bɩ gʋɔɔ wɔɔ nyʋnnyɔɔta. Ŋ n Pol gʋngʋɛɛn jaarɔ m, ŋn'a gɩngaata, ŋnɩ bɔ m tara nɔ ʋ, ŋn'ɩ dɩgam ma, ŋ ʋ, ga a ʋ.
44014020	Bɩ, karɩndanyɩnɔ wɔɔ kʋ ŋ y'a zɛ kʋ ra, ŋnɩ bɩr ma bɩ, a wuti, an gasʋ tara nɔ ʋ. Dɔ k'a mɛ bɩ, a a hʋr kan Barnabas kɩ, ŋnɩ ta Derbe ʋ.
44014021	Kʋ ŋ lemim nyɩnta bɩ pa da Derbe ʋ ŋnɩ karɩndanyɩnɔ yɩ gʋta bɩ, ŋ y'a bɔ, ŋnɩ bɔ Listɩr ʋ, Ikonɩyɔm kan Pisidii Antɩyɔs kɩ ʋ.
44014022	Ŋ karɩndanyɩnɔ wɔɔ heer yo, ŋnɩ ŋ dʋndɔ kʋ ŋ nɩ gɔɔta a sɩrakarɛ nɔ ʋ, ŋn'a hɩ, ŋ ʋ: "A a ga m, wɔɔ n fɩr yɩ gʋta, k'ʋ bɔkarɛ, ʋ gasʋ Woso cirbəə nɔ ʋ."
44014023	Ŋ lɛɛzannɔ bɔ ʋ kristagʋɔɔ sokʋma biyəə nɔ ʋ, ŋnɩ yaarɔ da ŋn'a lɛ kʋsɩ, ŋnɩ yaa da lɛɛzannɔ wɔɔ tɔ ma, ŋnɩ ŋ da Zuuba kʋ ŋ sɩra ka ʋ bɩ wɔ ʋ.
44014024	Ŋ bɔ Pisidii ʋ, ŋnɩ ta Panfilii ʋ,
44014025	ŋnɩ lemim nyɩnta bɩ pa da Pɛrzee ʋ, ŋnɩ cem, ŋnɩ ta Atalɩyaa ʋ.
44014026	Ŋ n a to b'ʋ, ŋnɩ da kɔɔlʋʋ ʋ, ŋnɩ ta Antɩyɔs ʋ, tara niŋŋə kʋ ŋ y'a yɛ ʋ Woso han, k'a nɩ ŋ barka da ʋ zibəə kʋ ŋ y'a ba naa minto b'ʋ.
44014027	Kʋ ŋ lee ku bɩ, ŋ sokʋma bɩ bir, ŋnɩ hɔ haay kʋ Woso a da ŋ han ŋn'a ba bɩ dɩnda ŋ nɩ, an lɛ da bɩ, hɔ kʋ Woso a ba, do vantɔɔ ŋn'a ba sɩrakarɛzannɔ bɩ.
44014028	Ŋ maasɩrɛ ba b'ʋ kan karɩndanyɩnɔ wɔɔ kɩ.
44015001	Gʋɔɔ gɔsɩnnɔ y'a to Zidee ʋ, ŋnɩ bɩ karɩnda ba danyɩnɔ wɔɔ m, ŋ ʋ: "K'awɔɔ n gasʋ baŋŋʋ b'ʋ, a zu Moyiisi yɩnnɩbayɩ zibəə b'ʋ, awɔɔ bɩ bʋmbɔrɛ yɩrɛ y."
44015002	Mim naa do wuti bʋgʋr gʋta m kan bɩsɩkarɛ kɩ gʋɔɔ wɔɔ kan Pol kɩ Barnabas kɩ bire ʋ. Danyɩnɔ wɔɔ n a cɩnta kʋ Pol kan Barnabas kɩ, gʋɔɔ gɔsɩnnɔ kɩ n ta Zerizalɛm ʋ kʋ ŋ n'aa kristazibəəzannɔ wɔɔ yɩ kan kristagʋɔɔ lɛɛzannɔ wɔɔ kɩ mim naa do minto.
44015003	Antɩyɔs kristagʋɔɔ sokʋma bɩ n dɩga ŋ zaa sarɛ mim ma. Ŋ bɔ Fenisii ʋ kan Samarii kɩ, ŋn'ɩ do vantɔɔ gʋɔɔ heerlʋrlɛ mim dɩndam, b'a yɩ heernyɔɔ gʋta kan ʋ danyɩnɔ wɔɔ kɩ haay.
44015004	Kʋ ŋ lee ku Zerizalɛm ʋ bɩ, sokʋma a nya ŋ zi, an ŋ si, kristazibəəzannɔ kan kristagʋɔɔ lɛɛzannɔ kɩ, ŋnɩ hɔ kʋ Woso a da ŋ han ŋn'a ba bɩ sa, ŋn'a dɩnda ŋ nɩ.
44015005	Farizɛɛnrɔ sɩrakarɛzannɔ wuti ŋn'a hɩ ŋ ʋ, a a ga m kʋ ŋ nɩ do vantɔɔ gʋɔɔ wɔɔ gasʋ baŋŋʋ ʋ, kʋ ŋ nɩ lɛ ka, kʋ ŋ nɩ zu Moyiisi lɛrɔ wɔɔ ʋ.
44015006	Kristazibəəzannɔ wɔɔ kan kristagʋɔɔ lɛɛzannɔ wɔɔ kɩ a so kʋ ma, k'a dɩga mim naa do ma.
44015007	Kʋ ŋ bɩsɩ bɩ ka tee••• bɩ, Pɩyɛɛr wuti an a hɩ, a ʋ: "M danyɩnɔ, awɔɔ dɔ a ʋ, a sɩŋŋɩda ʋ bɩ, Woso mɔɔ bɔ ʋ awɔɔ bire ʋ, kʋ do vantɔɔ gʋɔɔ m lemim nyɩnta bɩ ma mɔɔ lɛ m, kʋ ŋ n'a si.
44015008	Woso k'a heerlɔ wɔɔ dɔ bɩ, a kasɛtɩ ka ŋ ʋ, an Sɛnt-Ɛspri bɩ ka ŋ ʋ, amba a a ka wɔɔ ʋ bɩ m.
44015009	Woso n ŋ gʋ wɔɔ ma poore tɔkkɛ y, sɩrakarɛ minto y'a ka an ŋ heerlɔ wɔɔ sʋrgɔ.
44015010	Kɛɛrɛ bɩ, bɔ minto y'a ka, an nɩ Woso makra barɛ? A n nɩ mɔr gorezaa bɩ kam karɩndanyɩnɔ wɔɔ ra, bɩ wɔɔ zɩrɔ kan wɔɔ mɩŋŋɔɔ kɩ n a da ma, ʋ n'a busure?
44015011	Bɩ, wɔɔ si wɔɔ ʋ, Zuuba Yeezuu barka minto y'a ka wɔɔ n bʋmbɔrɛ yɩ, am ŋ hɔ bɩ m."
44015012	Ŋ haay n zɛ pi, ŋn'a tʋr kam Pol kan Barnabas kɩ ma, brɔɔ nɩ hoserlo kan makrarɔ kɩ kʋ Woso a ka ŋ nɩ ba haay do vantɔɔ kʋ ʋ bɩ dɩndarɛ ŋ nɩ.
44015013	Kʋ ŋ y'a nya bɩ, Zakkɩ meerbaa bɩ si, a ʋ: "M danyɩnɔ, k'a tʋr ka mɔɔ ma.
44015014	Sɩmɩnyɔɔ hɔ kʋ Woso a ba a sɩŋŋɩda ʋ, k'a dɩga a do ma, a bɔ ʋ gʋɔɔ kʋ ŋ ba zɩɩfʋrɔ wɔɔ barla bɩ tɔ da wɔɔ nɔ ʋ.
44015015	Bɩ wosolɛsinnɩsorazannɔ yɛ bɩ ma sɔ, bala, n y'a gʋrsɩra ba Wosoci ʋ, n ʋ:
44015016	Bɩ jɛ ʋ bɩ, mɔɔ zɛm bɩ Davɩd har k'a a da bɩ banka m a dɔ, zeero kʋ ŋ gɔɔta rɔ wɔɔ, mɔɔ yɩ m yarɛ, m ŋ dɔ, m ŋ jɩm brama.
44015017	Kʋ gʋɔɔ kʋ ŋ gɔɔta rɔ wɔɔ n a ka Zuuba ma, kan do vantɔɔ haay kʋ ŋ nɩ mɛm mɔɔ tɔ ma rɔ wɔɔ kɩ.
44015018	Zuuba ɩ naa hɩ, a y'a ka ŋnɩ hɔɔ nɔɔn duro dɔ biisi hɔɔ tee•••.
44015019	Bɩ minto y'a ka mɔɔ m hɔɔn da, mɔɔ ʋ, a n a ga m, wɔɔ n fɩr ka do vantɔɔ gʋɔɔ kʋ ŋ yɛ Woso ma rɔ wɔɔ ma y.
44015020	Ʋ ci ba ŋ ma, ʋ a hɩ ŋ nɩ, ʋ ʋ, ŋ bɩ wosobaawɔnnɔ mannɩbarɛ sim sʋ y, ŋ bɩ jaan da y, ŋ bɩ hɔ gər sim sʋ, kan ma kɩ sɔ y.
44015021	Sɩra m, a dɔɔraa laatʋ, gʋɔɔ ɩ tara nɔ biyəə ʋ, ŋnɩ Moyiisi lɛrɔ karɩnda bam sabaa hinni haay ʋ ŋ sokʋmacɛrɔ ʋ."
44015022	Kristazibəəzannɔ wɔɔ kan kristagʋɔɔ lɛɛzannɔ wɔɔ kɩ, sokʋma bɩ kɩ, a cɩnta k'a gʋɔɔ bɔ ʋ a barla a ŋ nyɔɔ kan Pol kɩ Barnabas kɩ Antɩyɔs ʋ. Nyɩnta a ʋ Ziidi kʋ n n'a birm Barsabas, kan Silas kɩ, gʋɔɔ m, ŋ nɩ daʋrɛ m danyɩnɔ wɔɔ bire ʋ.
44015023	Ŋ n ci naa do ka ŋ ʋ: "Kristazibəəzannɔ kan kristagʋɔɔ lɛɛzannɔ kɩ, ʋ danyɩnɔ kɩ ɩ yaa darɛ a danyɩnɔ do vantɔɔ kʋ ŋ nɩ Antɩyɔs ʋ kan Siirii kɩ, Silisii kɩ rɔ wɔɔ m.
44015024	Wɔɔ ma ŋ ʋ, wɔɔ gʋɔɔ gɔsɩnnɔ ɩ b'awɔɔ wʋnwar kʋ ma, ŋn'awɔɔ heer zar, ŋnɩ dabɔʋ da awɔɔ ma kan a meerbaarɔ kɩ, bɩ wɔɔ n ŋ nyɔɔ y.
44015025	Wɔɔ ʋ lɛ ba deem, ʋ a cɩnta k'ʋ gʋɔɔ bɔ ʋ, ʋ ŋ nyɔɔ kan ʋ gʋaasɩbɔɔ paan•••rɔ Barnabas kan Pol kɩ.
44015026	Gʋɔɔ m, ŋn'a mɩsɩrbaa ka zɛ ma, Zuuba Yeezuu Krista tɔ ma.
44015027	Bɩ minto y'a ka, wɔɔ n nɩ Ziidi kan Silas kɩ nyɔɔrɛ awɔɔ ma, kʋ ŋ nɩ bɩ minno nɔɔn duro hɩ awɔɔ m a lɛ m.
44015028	Sɛnt-Ɛspri kan wɔɔ mɩŋŋɔɔ kɩ, wɔɔ ʋ hɔɔn da, ʋ ʋ, a n a ga m, k'ʋ ʋ ya, ʋ mɔr gorezaa vanta ka awɔɔ ra, kʋ mim pakrarɔ nɔɔn duro bɛɛ y:
44015029	A bɩ wosobaawɔnnɔ mannɩbarɛ sim sʋ y, kan ma kɩ, hɔɔ gəəro kɩ, b'a bɩ jaan da sɔ y. K'awɔɔ zu naa haay ʋ, awɔɔ ba mɩŋŋa. Woso y'a darɛ a han."
44015030	Gʋɔɔ kʋ n yɩ ŋ bɔ ʋ rɔ wɔɔ, a leer so, ŋn'a hʋr, ŋnɩ ta Antɩyɔs ʋ, ŋn'aa gʋɔɔ wɔɔ so kʋ ma, ŋnɩ ci bɩ ka ŋ ʋ.
44015031	Ci bɩ karɩnda bɩ barɛ ŋ heer nyɔɔ, kʋ ŋ dʋndɔrɛ ncɩnaaʋ yɩ bɩ minto.
44015032	Ziidi kan Silas kɩ kʋ ŋ nɩ wosolɛsinnɩsorazannɔ wɔɔ, ŋ danyɩnɔ wɔɔ dʋndɔ kan meerbaarɔ kɩ, ŋnɩ ŋ paŋŋa da ra.
44015033	Ŋ gɔɔta b'ʋ dɔmɩm poore, danyɩnɔ wɔɔ n bɩ zaa ka ŋ ʋ, ŋn'a bɔ ŋnɩ ta gʋɔɔ kʋ ŋ yɩ nyɔɔ rɔ wɔɔ zi.
44015035	Kʋ Barnabas kan Pol kɩ nɩ, ŋ gɔɔta Antɩyɔs ʋ, ŋn'ɩ hɔ dɩndarɛ, ŋn'ɩ Zuuba lemim nyɩnta bɩ pa dam kan gʋɔɔ gʋta kɩ sɔ.
44015036	K'a yɩ poore bɩ kur bɩ, Pol a hɩ Barnabas m, a ʋ: "Ʋ ʋ wusigə, ʋ aa dɩga ʋ danyɩnɔ wɔɔ ma kʋ biyəə kʋ wɔɔ Zuuba lemim nyɩnta pa da ʋ b'ʋ. K'ʋ dɩga a kʋ ŋ y'a bam lɔ gɛ."
44015037	Barnabas n a ŋʋa k'a Zaan kʋ n n'a birm Markɩ bɩ gaa a ta m.
44015038	Bɩ, Pol n yɛ k'a gaa y, bala, a nyɩnta an nɩ zum kʋ ʋ kan ŋ kɩ, an a gʋ ŋ ma Panfilii ʋ, a n a ya, an zi ba kan ŋ kɩ y.
44015039	Ŋ bɩsɩ ka kan kʋ kɩ maam-maam, bɩsɩ bɩ n bɩ ŋ gʋngʋ kʋ ma gʋaa biyəə n ta a lɛ, a lɛ. Barnabas Markɩ gaa, an da kɔɔlʋʋ ʋ an ta Siipɩr ʋ.
44015040	Pol n Silas gaa, danyɩnɔ wɔɔ n yaa da, kʋ Zuuba n a barka ka ŋ ʋ. Ŋ n cem.
44015041	Pol bɔ Siirii kan Silisii kɩ kʋrɔ ʋ, an nɩ kristagʋɔɔ sokʋmarɔ wɔɔ paŋŋa dam la.
44016001	Pol kan Silas kɩ ta ŋn'aa lee ku Derbe ʋ, ŋnɩ cem ŋnɩ ta Listɩr ʋ. Karɩndanyɩ deem n nɩ b'ʋ, a tɔ m Timote, a da bɩ zɩɩfʋ m, an a ba sɩrakarɛzaa, a zɩ bɩ grɛkkɩ m.
44016002	A danyɩnɔ kʋ ŋ nɩ Listɩr ʋ kan Ikonɩyɔm kɩ rɔ wɔɔ y'a lɛ bɔrɛ a tɔ ʋ.
44016003	Pol n a ŋʋa k'a gaa. A n a gaa, an a gasʋ baŋŋʋ ʋ zɩɩfʋrɔ kʋ ŋ nɩ b'ʋ rɔ wɔɔ minto, bala, ŋ haay a dɔ, ŋ ʋ, a zɩ bɩ grɛkkɩ m.
44016004	Tara nɔ rɔ kʋ ŋ nɩ bɔrɛ ŋ ʋ rɔ wɔɔ, ŋ yɩ lɛrɔ kʋ Zerizalɛm kristazibəəzannɔ wɔɔ a cɩnta kan kristagʋɔɔ lɛɛzannɔ wɔɔ kɩ bɩ hɩrɛ ŋ nɩ, ŋn'a yɛrɛ ŋ han kʋ ŋ nɩ zu ŋ ʋ mɩŋŋa.
44016005	Kristagʋɔɔ sokʋmarɔ wɔɔ sɩrakarɛ paŋŋa n'a dam la, ŋ lɛ n'a dam la dɔmɩm biyəə.
44016006	Pol kan Silas kɩ bɔ Frizii ʋ kan Galasii kɩ, Sɛnt-Ɛspri n a ta ŋ nɩ tolle, kʋ ŋ bɩ lemim bɩ pa da Azii ʋ y.
44016007	Kʋ ŋ lee ku Mizii jireyaa ʋ bɩ, ŋ y'a ŋʋa k'a ta Bitinii ʋ, bɩ, Yeezuu Ɛspri bɩ ŋ da jɩm ʋ.
44016008	Ŋ n cem, ŋnɩ bra Mizii ʋ, ŋn'aa lee ku Trowas ʋ.
44016009	Gum deem ʋ, Pol Woso hɔhɩnkarɛ yɩ: Masedʋan gʋaa deem y'a hɩnka m, an jɩm brama, an n'a wɔ zɩnzɛm nɩ, a ʋ: "Bʋr Masedʋan ʋ, ɩbɩɩ ɩ da wɔɔ han!"
44016010	Pol hɔhɩnkarɛ bɩ yɩrɛ jɛ ʋ bɩ, wɔɔ wuti zɔɔ-zɔɔ k'ʋ ta Masedʋan ʋ, bala, wɔɔ si wɔɔ ʋ Woso n nɩ wɔɔ birm kʋ aa lemim nyɩnta pa da b'ʋ.
44016011	Da kʋ wɔɔ ʋ kɔɔlʋʋ ʋ Trowas ʋ bɩ, wɔɔ ta tɩrga kan Samotrasɩ kɩ. A dɔ k'a mɛ bɩ, wɔɔ ta Neyapolis ʋ.
44016012	Ʋ ʋ to b'ʋ, ʋ ta Filipii ʋ, ʋ gam ma, Masedʋan kʋrɔ haay tara nɔ gʋta m bɩ. A gʋɔɔ wɔɔ n a so a mɩŋŋa ʋ am Rɔm zannɔ paan•••rɔ wɔɔ hɔ bɩ m. Wɔɔ dɔmɩm poore ba tara nɔ bɩ do ʋ.
44016013	Sabaa hinni ʋ, wɔɔ bɔ tara nɔ ʋ, ʋ ta bɔrkɔ lɛ ra. Bɩncɛ bɩ do ʋ bɩ, wɔɔ ʋ hɔɔn da, ʋ ʋ, yaadarɛ bɩncɛ nyɩntam b'ʋ. Kʋ wɔɔ nyɩnta bɩ, wɔɔ Yeezuu mim dɩnda kan lannɔ kʋ ŋ y'a so kʋ ma b'ʋ rɔ wɔɔ kɩ.
44016014	Ŋ gʋaa deem k'a tɔ m Lidii, garhuuro hɛɛrɛzaa m, bɩ nyɩnta, an n'a tʋr kam wɔɔ ma. Tɩyatɩɩr kʋ nyɩ m, an nɩ Woso daŋ ʋ. Zuuba a heer gʋ k'an bʋr a ma, an a tʋr ka Pol meerbaa bɩ ma.
44016015	K'a batɛm si bɩ, a mɩŋŋa kan a har gʋɔɔ kɩ bɩ, a a yɛ wɔɔ han, an n'a hɩrɛ, a ʋ: "K'awɔɔ y'a hɔɔn darɛ a ʋ, mɔɔ ɩ zum Zuuba ʋ, k'a bʋr, a bɩ wʋta mɔɔ har ʋ." A n ma wɔɔ ma, wɔɔ n kɔ ʋ yɛ.
44016016	Hindeem ʋ, wɔɔ nɩ tam yaadarɛ bɩncɛ ʋ, lʋpoo n bɩ wɔɔ zɛ ʋ, lɔ m, bʋʋrɔzaa m. A wɔ bɩ kure ɩ busoo karɛ a zuubɔɔ wɔɔ ʋ.
44016017	A n nɩ zum wɔɔ jɛ ʋ, Pol kan wɔɔ kɩ, an nɩ zee darɛ, a ʋ: "Gʋɔɔ nɔɔn duro Woso k'a lɛ da haay zibəənyɩnɔ m. Bʋmbɔrɛ zaa ŋ n'a pa darɛ awɔɔ m."
44016018	A ba a ʋ, ncɩnaaʋ dɔmɩm gʋta nɔ ʋ. Pol n bɩ kɔ, an a bɔ, an a hɩ zinə bɩ m, a ʋ: "Yeezuu Krista tɔ ma, mɔɔ lɛ ka ɩbɩɩ ʋ: bɔ lʋ naa do mɛ ʋ!" Lɛɛm bɩ, a bɔ a mɛ ʋ.
44016019	A zuubɔɔ wɔɔ kʋ ŋ y'a yɩ a busoo bɩ yɩrɛ n a zɛ ra bɩ, ŋ Pol nyasʋ kan Silas kɩ, ŋnɩ ŋ gɩngaata, ŋnɩ ta ŋ nɩ daasɩ ʋ, jɩtannɔ taa.
44016020	Brɔɔ n ŋ gaa, ŋn'aa ŋ hɩnka dʋdɔkənno m, ŋ ʋ: "Gʋɔɔ nɔɔn duro nɩ wɔɔ kʋ naa nyankʋrɛ. Zɩɩfʋrɔ m.
44016021	Ŋ nɩ hɔ k'a bɩr zum wɔɔ Rɔm zannɔ lɛrɔ ʋ bɩ dɩndam."
44016022	Zamaa n wuti nyaa m kan Pol rɔ kɩ. Dʋdɔkənno wɔɔ n lɛ ka, ŋnɩ ŋ huuro bʋmbɔ ŋ ma, ŋnɩ ŋ zɛ madɩɩrɔ m.
44016023	Ŋ zɛ kʋ ŋ y'a ʋ gʋta bɩ, ŋ bɔkarɛ, ŋnɩ ŋ du lɔnnɔcɛ ʋ. Ŋ n lɛ ka lɔnnɔcɛ dɔmazaa b'ʋ kan dɩga ŋ ma mɩŋŋa.
44016024	Gʋaa kʋ ŋ lɛ naa do ka ʋ bɩ, a yɩ ŋ du cɛnɔzaa b'ʋ, an ŋ da gɔ ʋ.
44016025	Dibsir k'a da bɩ, Pol kan Silas kɩ ɩ yaa dam, ŋn'ɩ Woso lɛbɔʋrɛ laa lɔm, lɔnnɔ vantɔɔ wɔɔ n'a tʋr karɛ ŋ ma.
44016026	Tara n nyiŋŋə lɛ deem, a nyiŋŋəre bɩ paŋŋa n cɛ jɩr bɩ yinyi. Cɛ bɩ lɛrɔ wɔɔ haay n gʋngʋ lɛɛm, lɔnnɔ wɔɔ haay baŋŋarɔ wɔɔ n sur pəŋŋə bɩ ma.
44016027	Lɔnnɔcɛ dɔmazaa bɩ n wuti hinceem ma, a lɔnnɔcɛ lɛrɔ wɔɔ yɩ ŋn'ɩ gʋm, a hɔɔn ʋ bɩ lɔnnɔ wɔɔ a si ŋ y'a ʋ. A n a kargʋ gaa ʋ, k'a a mɩŋŋa zɛ m.
44016028	Pol n zee da kan paŋŋa kɩ, a ʋ: "Ɩ bɩ hɔsɩ ba ɩ mɩŋŋa nɩ y. Wɔɔ haay ta ʋ."
44016029	Lɔnnɔcɛ dɔmazaa bɩ n sɛ yɛ, an bra si, an gasʋ, an aa sʋnta Pol kan Silas kɩ taa mɛhinkə m.
44016030	A n ŋ gaa, an bɔ ŋ nɩ garga ra, an n'a hɩrɛ ŋ nɩ, a ʋ: "Gʋɔɔ ra, mɔɔ y'a bam lɔ kʋ m bʋmbɔrɛ yɩ?"
44016031	Ŋ n a nyɩ bɔ nʋ, ŋ ʋ: "Sɩra ka Zuuba Yeezuu ʋ, ɩ bʋmbɔrɛ yɩm, ɩbɩɩ kan ɩ har gʋɔɔ kɩ."
44016032	Ŋ n Zuuba lemim bɩ dɩnda m, kan gʋɔɔ haay kʋ ŋ n'a har ʋ rɔ wɔɔ kɩ.
44016033	Lɔnnɔcɛ dɔmazaa bɩ n ŋ gaa gunuu ʋ b'ʋ lɛɛm, k'a yaa ŋ nyinno sʋrgɔ. Wakatɩ bɩ do ʋ sɔ bɩ, a batɛm si kan a har gʋɔɔ kɩ haay.
44016034	A n ŋ gaa, an ta ŋ nɩ a cɛ ʋ, an hɔbɩrɛ ka ŋ ʋ, an n'a heer nyɔɔm kan a har gʋɔɔ wɔɔ kɩ, k'a sɩra ka Woso ʋ bɩ tɔ ma.
44016035	Dɔ k'a mɛ bɩ, dʋdɔkənno wɔɔ a dɔmazannɔ nyɔɔ kʋ ŋ n'aa a hɩ lɔnnɔcɛ dɔmazaa bɩ m, kan wɔ saa gʋɔɔ wɔɔ ma.
44016036	Lɔnnɔcɛ dɔmazaa bɩ n mim naa do hɩ Pol m, a ʋ: "Dʋdɔkənno wɔɔ nyɔɔ da, ŋ ʋ, ŋnɩ wɔ saa awɔɔ ma. Ncɩnaaʋ bɩ, k'a bɔ a doo kan laafɩɩ kɩ."
44016037	Bɩ Pol a hɩ, a ʋ: "Ŋ y'a ka, ŋnɩ wɔɔ zɛ zamaa bire ʋ, bɩ ŋ n wɔɔ dʋdɔ ka y, wɔɔ kʋ wɔɔ n Rɔm zannɔ, ŋn'a ka, ŋnɩ wɔɔ du lɔnnɔcɛ ʋ. Ŋ n bɔkarɛ, ŋn'a ŋʋam k'a a kʋna, a wɔɔ bɔ. Bɩ bɩ kʋ yɩrɛ y. Ŋ n bʋr a zim, ŋnɩ bɩ wɔɔ bɔ."
44016038	Gʋɔɔ wɔɔ n a wusigə, ŋn'aa naa haay hɩ dʋdɔkənno wɔɔ m, nyibəə n gasʋ ŋ ʋ, kʋ y'a hɩ ŋ nɩ, ŋ ʋ Rɔm zannɔ n a mɩ bɩ minto.
44016039	Ŋ n bʋr, ŋnɩ bɩ sugur yɛ ŋ han, ŋnɩ ŋ bɔ, ŋn'a yɛ ŋ han, kʋ ŋ nɩ bɔ tara bɩ nɔ ʋ.
44016040	Kʋ ŋ bɔ lɔnnɔcɛ ʋ b'ʋ bɩ, Pol kan Silas kɩ ta, ŋn'aa Lidii yɩ, ŋnɩ danyɩnɔ wɔɔ yɩ ŋnɩ ŋ heer ba kookoo, ŋnɩ cem.
44017001	Ŋ bɔ Anfipolis ʋ kan Apolonii kɩ, ŋn'aa lee ku Tesaloniki ʋ. Zɩɩfʋrɔ wɔɔ sokʋmacɛ n nɩ b'ʋ.
44017002	Amb'a tɩr a ba biisi bɩ, Pol ta, an aa ŋ yɩ, an sʋʋra ba kan ŋ kɩ sabaa hinni ʋ, an a ta kʋ rɛ gallɛm kaakʋ, an nɩ Wosoci bɩ
44017003	bɔrɛ ŋ nɩ kʋ zi, a ʋ Krista a ga m, an fɩr yɩ, an ga, an a mɩm bɔ ʋ gəəno bire ʋ. A n n'a hɩrɛ, a ʋ: "Krista kʋ mɔɔ n'a pa darɛ awɔɔ m bɩ, Yeezuu m."
44017004	Zɩɩfʋrɔ gɔsɩnnɔ yɛ, ŋn'a zɛ kʋ ra kan Pol kɩ Silas kɩ, kan grɛkkɩrɔ kʋ ŋ nɩ Woso daŋ ʋ rɔ wɔɔ kɩ gʋta, kan lannɔ tɔzannɔ kɩ gʋta.
44017005	Zɩɩfʋrɔ wuti kan jɩmbaa heerbusu kɩ, ŋnɩ gʋɔɔ nɩbɩɩrɔ gaa zaa bire ʋ, ŋn'a ka tara bɩ gʋɔɔ wɔɔ n yar, ŋnɩ taranɔ bɩ nya kʋ rɛ. Ŋ n ta Zasɔn har ʋ, ŋn'a kam Pol ma kan Silas kɩ, k'a ŋ gaa a ta ŋ nɩ gʋɔɔ wɔɔ taa.
44017006	Kʋ ŋ n ŋ yɩ bɩ, ŋ Zasɔn gaa kan danyɩnɔ gɔsɩnnɔ kɩ, ŋnɩ ta ŋ nɩ dʋdɔkənno taa, ŋn'ɩ zee darɛ, ŋ ʋ: "Gʋɔɔ nɔɔn duro nɩ durnya bɩ dam, ŋnɩ cem ŋnɩ bʋr naa ʋ kɛɛrɛ,
44017007	Zasɔn n ŋ si a har ʋ. Ŋ haay kaanm Rɔm cir lɛ m, ŋ ʋ, cir vanta n ta ʋ, a tɔ m Yeezuu."
44017008	Zeero nɔɔn duro gʋɔɔ wɔɔ da bɔ ʋ, kan dʋdɔkənno wɔɔ kɩ,
44017009	ŋnɩ busoo si Zasɔn kan danyɩnɔ wɔɔ kɩ han, ŋn'a cɩnta, ŋnɩ bɔkarɛ, ŋnɩ wɔ saa ŋ ma.
44017010	Lɛɛm bɩ, danyɩnɔ wɔɔ a ka Pol kan Silas kɩ n cem kan Beree kʋ kɩ gunuu ʋ. Kʋ ŋ lee ku bɩ, ŋ ta zɩɩfʋrɔ sokʋmacɛ ʋ.
44017011	Zɩɩfʋrɔ kʋ ŋ nɩ b'ʋ rɔ wɔɔ mɩŋŋa, an lɛ da Tesaloniki zannɔ wɔɔ ra. Ŋ lemim bɩ si kan a heer kɩ haay. Dɔmɩm haay, ŋ yɩ dɩgam Wosoci b'ʋ, k'a dɩga a hɔ kʋ ŋ n'a hɩm bɩ sɩra m gɛ.
44017012	Gʋta a ba sɩrakarɛzannɔ ŋ bire ʋ kan grɛkkɩ lannɔ tɔzannɔ kɩ, gʋɔɔyaarɔ kɩ gʋta.
44017013	Tesaloniki zɩɩfʋrɔ wɔɔ kʋ ŋ y'a ma, ŋ ʋ, Pol ɩ Beree ʋ an nɩ Woso lemim pa dam bɩ, ŋ lee ku b'ʋ, k'a a ya, a gʋɔɔ nyʋnnyɔɔta.
44017014	Danyɩnɔ wɔɔ n a ba zɔɔ, ŋnɩ Pol da zaa ra an ta kan higʋta bɩ lɛ ra kɩ, bɩ ma bɩ, Silas kan Timote kɩ gɔɔta b'ʋ.
44017015	Gʋɔɔ kʋ ŋ Pol da zaa ʋ rɔ wɔɔ a gaa ŋnɩ ta m Atɛnnɩ ʋ, ŋn'a wusigə kan Pol lɛ kɩ, kʋ Silas kan Timote kɩ n a jɩ sa zɔɔ-zɔɔ.
44017016	Pol k'a nɩ dɔrɛ ŋ ma Atɛnnɩ ʋ bɩ, a heer a zar kan wosobaawɔnnɔ kʋ ŋ nɩ tara bɩ nɔ ʋ, ŋnɩ ŋ daŋ ʋ rɔ wɔɔ kɩ minto.
44017017	A n gasʋ sokʋmacɛ deem ʋ, an nɩ meer bam kan zɩɩfʋrɔ wɔɔ kɩ, kan gʋɔɔ kʋ ŋ nɩ Woso daŋ ʋ rɔ wɔɔ kɩ, dɔmɩm haay daasɩrɔ ʋ, a y'a bam kan gʋaa haay k'a nɩ zɛm bɩ kɩ.
44017018	Hɔɔnkamazannɔ, Epikiriyɛɛnrɔ kan Stoyisɛɛnrɔ kɩ, nyɩnta b'ʋ ŋn'ɩ sʋʋra bam kan kɩ. Gɔsɩnnɔ n'a hɩrɛ, ŋ ʋ: "Para-paradarɛzaa naa do ʋ lɔ?" Gɔsɩnnɔ ʋ: "Wosoro daarɔ an nɩ ŋ pa darɛ!" Kʋ sɩra nɩ, Pol ɩ Yeezuu pa dam, kan a mɩmbɔʋrɛ kɩ.
44017019	Ŋ n a nyasʋ k'a ta m ci kʋ n n'a birm Arewopaazɩ bɩ mim ʋ. Ŋ n a hɩ, ŋ ʋ: "Ɩbɩɩ ɩ da ma, ɩ karɩnda daa k'ɩbɩɩ n'a bam naa jɩ dɩnda wɔɔ n na?
44017020	Bala, ɩbɩɩ ɩ minno daarɔ dɩndam wɔɔ m, bɩ y'a ka wɔɔ lɛ n taa k'ʋ ŋ jɩ dɔ."
44017021	Atɛnnɩ zannɔ wɔɔ kan saanarɔ kɩ bɩr hɔsɩ bam, kʋ minno daarɔ dɩndarɛ kan a tʋr ka ma kɩ bɛɛ y.
44017022	Pol n jɩm brama Arewopaazɩ ʋ b'ʋ, a ʋ: "Atɛnnɩ zannɔ, dɩga kʋ mɔɔ nawʋm awɔɔ ma naa, sɩrakarɛzannɔ gʋtɔɔ n'awɔɔ m.
44017023	Kʋ mɔɔ m da awɔɔ kʋ bɩ zi bɩ, hɔ haay k'a n'awɔɔ yaadarɛ mɔr bɩ, mɔɔ yɩ. Mɔɔ yɩ, n n a gʋrsɩra ba mannɩduu niŋŋə ma ncɩnaaʋ: 'Woso kʋ gʋaa n a dɔ minto.' Hɔ k'awɔɔ n'a daŋ ʋ, b'awɔɔ n a dɔ bɩ, bɩ mɔɔ bʋr kʋ m b'a pa da awɔɔ m naa.
44017024	Woso k'a durnya da, kan hɔ haay k'a n'a nɔ ʋ bɩ kɩ, a m brama kan tara kɩ Zuuba. A bɩr gasʋm wosocɛrɔ kʋ gʋɔɔ a dɔ a wɔ m nɔ wɔɔ nɔ ʋ y.
44017025	Hɔsɩ zibəə ba ma y. A bɩr a kam ma kʋ gʋaa n a da a han hɔ niŋŋə ma y. Bala, a n nɩ mɩsɩrbaa, hoonsi, kan hɔ haay kɩ kam gʋaa haay ʋ.
44017026	K'an gʋaa deem mɛ kɩ, a do haay da kʋ ŋ nɩ bɩr tara burə lɛɛ haay ʋ. A dɔmɩnnɔ bɔ kʋ zi gʋɔɔ minto, kan ŋ tararɔ jirə kɩ,
44017027	kʋ ŋ n'a da ma, ŋn'a wɔ dɩnda, ŋn'a ka Woso ma, gɛɛ ŋ y'a yɩm gɛ, an bɔkarɛ a bɩ laatʋ wɔɔ gʋaa biyəə ma y.
44017028	Bala, A mɩŋŋa zi wɔɔ mɩsɩrbaa n ta ʋ, ʋ nɩ tarɛ, ʋ nɩ meeyaa m. Amba awɔɔ gʋrsɩrabənno gɔsɩnnɔ a hɩ bɩ m: 'A dogʋɔɔ m wɔɔ m.'
44017029	Kʋ Woso dogʋɔɔ m wɔɔ m bɩ, wɔɔ n ʋ ga m, ʋ ʋ hɔɔn da, ʋ ʋ, Woso bɩ sarma nɩ, gɛɛ wanzurfu, gɛɛ jaa kʋ gʋaa a banka, an a bɔ ʋ a hɔɔn ʋ bɩ nɩ y.
44017030	Bɩ, Woso n a ya, an nɩ dɩgam dɔmɩm kʋ gʋɔɔ wɔɔ nɩ badɔ nɔ ʋ bɩ ma y. A y'a hɩrɛ ŋ nɩ kɛɛrɛ, kʋ ŋ haay n a bɔ a mimbʋnyaarɔ ʋ bɩncɛ haay ʋ.
44017031	A dɔmɩm deem bɔ ʋ, an a cɩnta, kʋ gʋaa k'a bɔ ʋ bɩ n bɩ durnya dʋdɔ ka kan sɩra kɩ. Bɩ, a a kasɛtɩ hɩnka gʋɔɔ haay m, an a mɩm bɔ ʋ gəəno bire ʋ."
44017032	Gəəno mɩmbɔʋrɛ mim kʋ ŋ b'a ma bɩ, gɔsɩnnɔ ɩ yaa wʋm Pol ma, niŋŋoo n n'a hɩrɛ, ŋ ʋ: "K'ʋ mim naa do minto m, wɔɔ y'ʋ yarɛ, ʋ tʋr ka ɩbɩɩ ma dɔmɩm vanta ʋ."
44017033	A yɩ ncɩnaaʋ, Pol n a gʋ ŋ ma.
44017034	Gɔsɩnnɔ n bɔkarɛ, ŋnɩ yɛ a meerbaa bɩ ma, ŋn'a ba sɩrakarɛzannɔ. Arewopaazɩzaa Denii nyɩnta ʋ, kan lʋ deem kʋ n n'a birm Damariisi bɩ kɩ, kan gɔsɩnnɔ kɩ sɔ.
44018001	Bɩ jɛ ʋ bɩ, Pol a hʋr Atɛnnɩ ʋ, an ta Korɛntɩ ʋ.
44018002	B'ʋ bɩ, a zɩɩfʋ deem zɛ ʋ, a tɔ m Akilas. Pɔn kʋ gʋaa m, an a to Italii ʋ lɛɛm an bʋr kan a lʋ Prisil kɩ. Kʋ sɩra nɩ, cir Kloodɩ lɛ ka, kʋ zɩɩfʋrɔ haay n bɔ Rɔm ʋ. Pol n kʋ ma kan ŋ kɩ,
44018003	bɩ, kʋ wɔzibəə deem ŋ n'a bam bɩ, (zappabaa m,) a zer ŋ har ʋ, ŋn'ɩ zi bɩ bam kan kʋ kɩ. Huucɛrɔ pɛɛrarɔ ŋn'ɩ ŋ barɛ.
44018004	Sabaa hinni haay, a ɩ karɩnda dɩndam zɩɩfʋrɔ sokʋmacɛ b'ʋ, an n'a tɔŋ ʋ kan zɩɩfʋrɔ wɔɔ kɩ grɛkkɩrɔ wɔɔ kɩ, kʋ ŋ n'a si.
44018005	Silas kan Timote kɩ kʋ ŋ y'a to Masedʋan ʋ, ŋnɩ lee ku bɩ, ŋ bɩ dɩga a Pol ɩ karɩnda bam, an n'a hɩm zɩɩfʋrɔ wɔɔ m, a ʋ Krista bɩ, Yeezuu m.
44018006	Zɩɩfʋrɔ wɔɔ bɩsɩ ka kan Pol kɩ, ŋnɩ meerbaa bʋnyaa ba. Pol n a huuro zɛ fər, an a hɩ ŋ nɩ, a ʋ: "K'awɔɔ n bʋmbɔrɛ yɩ, a taar y'awɔɔ mim ʋ. Mɔɔ mim bɛɛ m bɩ dɔ y. Naa ma kɛɛrɛ bɩ, ta mɔɔ nawʋm do vantɔɔ zi."
44018007	A n a hʋr bɩncɛ bɩ do ʋ, an ta gʋaa kʋ n n'a birm Titiyus Zistus bɩ har ʋ. Woso daʋrɛzaa m, a har bɩ n jɩnjɛɛm sokʋmacɛ bɩ ma.
44018008	Krispus k'a m sokʋmacɛ bɩ cir b'a ba sɩrakarɛzaa kan a har gʋɔɔ kɩ haay. Korɛntɩ zannɔ gʋtɔɔ, kʋ ŋ n'a tʋr kam Pol ma rɔ wɔɔ, a ba sɩrakarɛzannɔ sɔ, ŋnɩ batɛm si.
44018009	Gum deem ʋ, Zuuba a hɩ Pol m, a hɔhɩnkarɛ nɔ ʋ, a ʋ: "Ɩ da bɩ bɔ ʋ y, ɩ bɩr a hɩm, ɩ bɩ zɛ pi y.
44018010	Kʋ sɩra nɩ, mɔɔ ɩ kan ɩbɩɩ kɩ, bɩ gʋaa ba ʋ, an n'ɩbɩɩ nyasʋm k'a fɩr ka ɩ ma y, bala, mɔɔ gʋɔɔ ta ʋ gʋta tara naa do nɔ ʋ."
44018011	Pol dɔɔraa ba b'ʋ deem kan a kur kɩ, an nɩ Woso lemim dɩndarɛ ŋ bire ʋ.
44018012	Dɔmɩm kʋ Galɩyɔn nyɩnta ʋ Akayii tara lɛɛzaa bɩ, zɩɩfʋrɔ wɔɔ a lɛ ba deem, ŋnɩ wuti jɩmbaa m kan Pol kɩ, ŋn'a gaa, ŋnɩ ta m Galɩyɔn dʋdɔkarɛ bɩncɛ ʋ, ŋn'a hɩrɛ, ŋ ʋ:
44018013	"Gʋaa naa do, karɩnda an n'a bam gʋɔɔ m, a ʋ, gʋɔɔ n yaa da Woso m kan yaadarɛ k'a n a gaakʋmba kan wɔɔ lɛrɔ kɩ."
44018014	Pol ʋ k'a nyɩ bɔ ʋ, Galɩyɔn n a nyɩ bɔ zɩɩfʋrɔ wɔɔ nʋ, a ʋ: "Zɩɩfʋrɔ ra, kʋ zi niŋŋə a ba a bɩ tɩrga, gɛɛ zibəə bʋnyaa a ba, mɔɔ yɩ m tʋr karɛ awɔɔ ma, bala, a a yɔ.
44018015	Bɩ, k'awɔɔ bɩsɩ bɩ karɛ bɩ, meerbaa m, gɛɛ tɔrɔ m, gɛɛ awɔɔ mɩŋŋɔɔ lɛrɔ m bɩ, pakra a ba awɔɔ m. Mɔɔ lɛ baa kʋ m nyɩnta minno nɔɔn duro dʋdɔkər y."
44018016	A n la ŋ la dʋdɔkarɛ bɩncɛ ʋ b'ʋ.
44018017	Ŋ haay n Sɔstɛn, sokʋmacɛ cir bɩ nyasʋ, ŋn'a zɛ dʋdɔkarɛ bɩncɛ ʋ b'ʋ, bɩ, Galɩyɔn n a war hɔbaa naa do ma y.
44018018	Pol a ya, an maasɩrɛ ba Korɛntɩ ʋ. Bɩ jɛ ʋ bɩ, a a gʋ danyɩnɔ wɔɔ ma, an da kɔɔlʋʋ ʋ, k'a ta Siirii ʋ. Akilas kan Prisil kɩ zu kʋ ʋ kan kɩ. Pol a mim zɩnzɛra Sɛnkrɛs ʋ, bala, a ler bɔ Woso m.
44018019	Ŋ lee ku Efɛɛzɩ ʋ. B'ʋ bɩ, Pol a gʋ a zukuuzannɔ wɔɔ ma. A ta, an aa gasʋ zɩɩfʋrɔ sokʋmacɛ ʋ b'ʋ, an nɩ bɩsɩ kam kan ŋ kɩ.
44018020	Brɔɔ n a yɛ han kan a dɔmɩm bɩ zu ra, an a gu,
44018021	an a gʋ ŋ ma, an n'a hɩrɛ, a ʋ: "Mɔɔ zɛm bɩ bʋr awɔɔ zi dɔmɩm niŋŋə ʋ, kʋ Woso yɛ." A n da kɔɔlʋʋ ʋ, Efɛɛzɩ ʋ.
44018022	K'a lee ku Sezaree ʋ an bɔ kɔɔlʋʋ b'ʋ bɩ, a cem an ta Zerizalɛm ʋ, an aa yaa da danyɩnɔ wɔɔ m, an cem an ta Antɩyɔs ʋ,
44018023	an aa maasɩrɛ ba b'ʋ poore. A n cem, an ta Galasii kan Frizii kɩ gʋrgarɔ haay ʋ, an nɩ karɩndanyɩnɔ wɔɔ haay heer bam kookoo.
44018024	Zɩɩfʋ deem kʋ n n'a birm Apolɔs, an yɩ Alɛsandrii ʋ bɩ lee ku Efɛɛzɩ ʋ. Hɔɔn zaa m, an mim dɔ. A n Wosoci bɩ dɔ sɔ.
44018025	Zuuba zaa b'a dɩnda zʋr-zʋr, a y'a pa darɛ kan a heer kɩ haay, an nɩ karɩnda dɩndam gʋɔɔ m, an nɩ hɔ haay k'a ba Yeezuu minto bɩ dɩndam, an nɩ zure a zaa ʋ. Bɩ, batɛm kʋ Zaan nyɩnta an a kam b'a dɔ bala.
44018026	A n nɩ meer bam kan wɩsɩrabaa kɩ sokʋmacɛ ʋ b'ʋ. Prisil kan Akilas kɩ kʋ ŋ y'a meerbaa ma bɩ, ŋ y'a gaa, ŋnɩ Woso zaa bɩ dɩnda m zʋr-zʋr, ŋn'a paŋŋa da ra.
44018027	K'a nyɩnta, an n'a ŋʋam k'a ta Akayii ʋ bɩ, danyɩnɔ wɔɔ ʋ: A a ga m. Ŋ n ci ba karɩndanyɩnɔ wɔɔ ma, kʋ ŋ n'a si mɩŋŋa. K'a lee ku b'ʋ bɩ, a daahan gʋta ka gɔsɩnnɔ ʋ, gʋɔɔ kʋ Woso barka minto ŋ sɩra ka Yeezuu ʋ rɔ wɔɔ.
44018028	Bala, a meerbaa bɩ paŋŋa bʋr zɩɩfʋrɔ wɔɔ ra gʋɔɔ wɔɔ bire ʋ, a ɩ Wosoci bɩ jɩ hɩrɛ ŋ nɩ sɩrɩɩ-sɩrɩɩ, a ʋ: Krista bɩ, Yeezuu m.
44019001	Dɔmɩm kʋ Apolɔs nyɩnta ʋ Korɛntɩ ʋ bɩ, Pol bɔ kʋ bɩ gʋrgarɔ kʋ ŋ nɩ cigaarɔ wɔɔ ʋ, an ta Efɛɛzɩ ʋ, an karɩndanyɩnɔ gɔsɩnnɔ yɩ b'ʋ,
44019002	an ŋ lar, a ʋ: "K'awɔɔ a ba sɩrakarɛzannɔ bɩ, awɔɔ Sɛnt-Ɛspri si ra?" Ŋ n a nyɩ bɔ ʋ, ŋ ʋ: "Wɔɔ n Sɛnt-Ɛspri mim ma cɩna y."
44019003	Pol n laaka da, a ʋ: "Batɛm kara awɔɔ si kɛɛrɛ?" Ŋ n a nyɩ bɔ ʋ, ŋ ʋ: "Zaan batɛm bɩ m."
44019004	Pol n a hɩ ŋ nɩ, a ʋ: "Zaan nyɩnta, an nɩ heerlʋrlɛ batɛm kam, an n'a hɩm gʋɔɔ m kʋ ŋ nɩ sɩra ka gʋaa k'a nɩ zɛm bɩ bʋr awɔɔ jɛ ʋ b'ʋ. A lɛ taa k'a hɩ, a ʋ: Yeezuu."
44019005	Kʋ ŋ naa ma bɩ, ŋ batɛm si Zuuba Yeezuu tɔ ma.
44019006	Pol n a wɔrɔ ka ŋ la, Sɛnt-Ɛspri n zer ŋ la, ŋn'ɩ meer bam leminno vantɔɔ m, ŋn'ɩ Woso lɛ si ŋn'ɩ som la.
44019007	Gʋɔɔ kʋ ŋ nyɩnta b'ʋ rɔ wɔɔ lɛ a zɔ bueerehɩɩya ma.
44019008	Pol tɩr ta sokʋmacɛ ʋ, an bɩr Woso cirbəə bɩ mim dɩndam kan wɩsɩrabaa kɩ, an ta an mom kaakʋ ku. Kʋ gʋɔɔ kʋ ŋ n'a tʋr kam nɔ wɔɔ n a si sɩra.
44019009	Gɔsɩnnɔ kʋ ŋ heer ka, ŋ bɩr yɛm k'a si bɩ, ŋ nyɩnta, ŋn'ɩ Yeezuu zaa bɩ sʋnsɔ wʋm gʋɔɔ bire ʋ. Pol n bɔ ŋ bire ʋ, an karɩndanyɩnɔ wɔɔ gaa a hɔ, an ta ŋ nɩ Tiranɔsɩ karɩndacɛ ʋ, an nɩ hɔ dɩndarɛ ŋ nɩ dɔmɩm haay.
44019010	A ba a ʋ ncɩnaaʋ an ta, an dɔɔraa hɩɩya ku, bɩ minto y'a ka Azii zannɔ, zɩɩfʋrɔ, kan grɛkkɩrɔ kɩ n a ku, ŋnɩ Zuuba lemim bɩ ma.
44019011	Woso n nɩ hoserlo kʋ ŋ lɔɔ ba ʋ bam kan Pol kɩ.
44019012	Baa kʋ n pɛɛra gɛɛ huu a nɔ a mɛ ma, n a nɔ yaabazannɔ ma, ŋ yɩ laafɩɩ yɩrɛ, zinəro wɔɔ nɩ bɔrɛ ŋ mɛ ʋ.
44019013	Zɩɩfʋrɔ gʋɔɔ n ta ʋ ŋnɩ bɩmbɩrm, ŋn'a dam ma, ŋn'ɩ lam zinəro ra. Hindeem ʋ ŋ n'a ŋʋa k'a la zinəro ra gʋɔɔ mɛ ʋ Zuuba Yeezuu tɔ m. Ŋ n'a hɩrɛ, ŋ ʋ: "Mɔɔ y'a hɩrɛ awɔɔ m Yeezuu kʋ Pol n n'a pa dam bɩ tɔ ma, k'a bɔ!"
44019014	Zɩɩfʋrɔ wosocɛmannɩbər jɩtaarɛ deem kʋ n n'a birm Seva b'ɩ nyɩnɔ m saanhɩna, ŋn'ɩ zibəə naa do barɛ.
44019015	Zinə n a hɩ ŋ nɩ, a ʋ: "Mɔɔ Yeezuu dɔ, kʋ nka m Pol m, mɔɔ dɔ. B'awɔɔ, nkɔɔ n'awɔɔ nɩ?"
44019016	Gʋaa kʋ zinə n a mɛ ʋ bɩ n der ŋ ma haay, an a da ŋ ma, an fɩr ka ŋ ma, ŋnɩ bra si, ŋnɩ bɔ har ʋ b'ʋ dɩgɩ, kan nyinno kɩ.
44019017	Efɛɛzɩ kʋ jilli, zɩɩfʋrɔ kan grɛkkɩrɔ kɩ kʋ ŋ nɩ b'ʋ rɔ wɔɔ haay mim naa do ma. Nyibəə n gasʋ ŋ haay ʋ, ŋn'a lɛ bɔ Zuuba Yeezuu tɔ ʋ.
44019018	Gʋɔɔ kʋ ŋ sɩra ka ʋ rɔ wɔɔ barla, gʋta bʋr, ŋn'a leer busu brama, ŋn'a minno bɔrɛ a lɛ ma.
44019019	Gʋɔɔ gʋta kʋ ŋ gɔɔta, ŋn'a mɩŋŋa ka wɔkure ʋ rɔ wɔɔ a ciro wɔɔ gʋr, ŋnɩ bɩ ŋ so kʋ ra, ŋnɩ sɛ nya ŋ ʋ, gʋaa haay taa. Ciro wɔɔ haay kʋ ŋ y'a busoo lɛ zɛ bɩ, a wanzurfu busoo ma waa busoor.
44019020	Ncɩnaaʋ bɩ, kan Zuuba paŋŋa kɩ, lemim bɩ nɩ tam lɛɛ, a paŋŋa n'a dam la.
44019021	Minno nɔɔn duro kʋ ŋ cem bɩ, Pol a cɩnta a hɔɔn ʋ, k'a bɔ Masedʋan ʋ kan Akayii kɩ ʋ, a ta Zerizalɛm ʋ. A n n'a hɩrɛ, a ʋ: "K'a lee ku b'ʋ, k'a cem a ta Rɔm ʋ."
44019022	A a daahanzannɔ hɩɩyɔɔ Timote kan Erastɩ kɩ nyɔɔ Masedʋan ʋ, a mɩŋŋa n gɔɔta Azii ʋ an maasɩrɛ ba poore.
44019023	Dɔmɩm bɩ do ʋ, nyaarɔ gʋtɔɔ bɩ wuti ŋnɩ ba Zuuba zaa bɩ minto.
44019024	Nyɔkka deem n nɩ b'ʋ a tɔ m Demetrus, an nɩ Artemis yaadarɛcɛ nyʋgɔrɔ bam wanzurfu m kan nyɔkkarɔ vantɔɔ kɩ, ŋn'ɩ busoo yɩm gʋta.
44019025	A nyɔkkarɔ wɔɔ duro so kʋ ma kan tar deem zibəəzannɔ kɩ, a ʋ: "M gʋaasɩbɔɔ, awɔɔ dɔ a ʋ, wɔɔ wɔzibəə naa do nɩ hɔbɩrɛ kam wɔɔ ʋ.
44019026	B'awɔɔ yɩ, an n'a mam: Efɛɛzɩ nɔ bɛɛ m bala y, Azii ʋ haay Pol naa do n'a dɩndam gʋɔɔ haay m, a ʋ, wosoro kʋ wɔɔ nɩ ŋ barɛ ʋ wɔ m nɔɔn duro, wosoro bɛɛ y. Gʋɔɔ gʋta ŋn'ɩ zure a hɔ b'ʋ.
44019027	Wɔɔ zibəə bɩ zarlɛ minto bɩ bɛɛ wɔɔ nɩ nyi bam nɩ bala y, wɔɔ wosolʋ gʋta Artemis cɛ bɩ bɔʋrɛ m. Bala, Artemis kʋ Azii zannɔ kan durnya naa haay kɩ n'a daŋ ʋ bɩ, a bɩ daʋrɛ yɩm dɔ y."
44019028	Kʋ ŋ naa ma bɩ, ŋ heer busu, ŋnɩ zee da, ŋn'a hɩrɛ, ŋ ʋ: "Efɛɛzɩ zannɔ Artemis n gʋta!"
44019029	Mim naa do a kərgu kʋnɔ bɩ haay ra, an a zɛ kʋ ma, ŋnɩ bra si, ŋnɩ ta sarbarɛ bɩncɛ ʋ b'ʋ, ŋnɩ Masedʋan zannɔ Gayus kan Aristarkɩ kɩ kʋ ŋ nɩ Pol zukuuzannɔ wɔɔ nyasʋ, ŋnɩ ta ŋ nɩ.
44019030	Pol n a cɩnta, k'a ta sokʋma bɩ bɩncɛ ʋ. Bɩ, karɩndanyɩnɔ wɔɔ n a to an ta y.
44019031	Azii cinno gɔsɩnnɔ k'a gʋaasɩbɔɔ m nɔ wɔɔ nyɔɔ da kʋ n n'a hɩ m, ŋ ʋ: a b'a ka a mim ma, a ʋ, ta a ʋ sarbarɛ bɩncɛ ʋ b'ʋ y.
44019032	Lɛɛ bɩ n a ba bʋrgʋ. Gʋaa biyəə n'a hɔɔnhɔ hɩm, tatʋr ŋ n'a bam bala, gʋɔɔ gʋta n a dɔ kʋ bɔ minto m, a a so kʋ ma y.
44019033	Gʋɔɔ ɩ nyɩnta sokʋma bɩ bire ʋ, ŋnɩ mim bɩ dɩnda Alɛsandɩr kʋ zɩɩfʋrɔ wɔɔ a bɔ ʋ n a ka lɛɛ bɩ m. Alɛsandɩr n a wɔ busu, k'a meer ba kan zamaa bɩ kɩ.
44019034	Kʋ ŋ y'a dɔ, ŋ ʋ zɩɩfʋ m bɩ, ŋ haay a lɛ ba deem, ŋn'ɩ zee dam. Ŋ zee bɩ darɛ wakatɩ hɩɩya ku. Ŋ ʋ: "Efɛɛzɩ zannɔ Artemis n gʋta!"
44019035	Gʋrsɩrabər b'a gu an a da ma, an gʋɔɔ wɔɔ da bar ʋ, a ʋ: "Efɛɛzɩ zannɔ, gʋaa ta ʋ, a n a dɔ, a ʋ, Efɛɛzɩ kʋ zannɔ nɩ dɔm Artemis gʋta cɛ bɩ ma, kan a jaa k'a a to brama an a da bɩ kɩ ra?
44019036	Kʋ ŋ n bɩsɩ ka hɔ naa do ma bɩ, a a ga m, awɔɔ m bʋr a ma, a b'a ka, a ba zɔɔ-zɔɔ y.
44019037	Awɔɔ bʋr gʋɔɔ m naa ʋ, ŋ n mim zu ʋ wɔɔ wosolʋ bɩ ma y, ŋ n a sʋnsɔ wʋ sɔ y.
44019038	Kʋ Demetrus kan zibənno wɔɔ kɩ ɩ mim m kan gʋaa kɩ, dʋdɔkarɛ dɔmɩm ta ʋ. Taralɛɛzannɔ ta ʋ. K'a ta kʋ m dʋdɔkarɛ bɩncɛ ʋ.
44019039	Kʋ minno gɔsɩnnɔ ta ʋ kʋ kʋ bɩ gʋɔɔ a so kʋ ma, ŋ dɩgam minno wɔɔ duro ma.
44019040	Her naa, mim b'a da ma, an yɩ bʋnyaa kan wɔɔ kɩ. Bala, n y'a da ma, n nɩ mim ka wɔɔ ra sokʋma naa do minto. Sokʋma naa do jɩ ba ʋ y, kʋ n wɔɔ lar wɔɔ bɩ hɔsɩ yɩm ʋ a hɩ y."
44019041	Bɩ, naa k'a hɩ bɩ, a gʋɔɔ wɔɔ da zaa ra.
44020001	Bʋgʋr bɩ k'a b'a da bar ʋ bɩ, Pol karɩndanyɩnɔ wɔɔ so kʋ ma, a nɩ ŋ dʋndɔ. Bɩ jɛ ʋ bɩ, a a leer so ŋ nɩ, an Masedʋan zaa sa.
44020002	A a da a gʋrgarɔ zi, an danyɩnɔ wɔɔ dʋndɔ gʋta, an bɔkarɛ an lee ku Grɛsɩ ʋ,
44020003	an aa nyɩnta b'ʋ mom kaakʋ. Dɔmɩm k'a nɩ daŋ ʋ kɔɔlʋʋ ʋ k'a ta Siirii ʋ bɩ, zɩɩfʋrɔ wɔɔ kʋ ŋ kʋ ma k'a nyasʋ bɩ, a a hɔɔn da, an a bɔ an bɔ Masedʋan ʋ.
44020004	Gʋɔɔ kʋ ŋ zu kʋ ʋ kan kɩ rɔ wɔɔ, Beree kʋ gʋaa Piirus nyɩ Sopatrɔs kan Tesaloniki kʋ gʋɔɔ Aristarkɩ kan Sekundus kɩ, Derbe kʋ gʋaa Gayus kɩ, kan Timote kɩ, kan Azii kʋ gʋɔɔ Tisikkɩ kɩ, Trofim kɩ sɔ.
44020005	Gʋɔɔ nɔɔn duro lɛɛ ka lɛɛ, ŋnɩ ta, ŋn'ɩ dɔm wɔɔ ma Trowas ʋ.
44020006	Kʋ wɔɔ nɩ, wɔɔ ʋ hʋr Filipii ʋ, bur kʋ n n nyʋnyɔɔ da ma bɩ dɔmɩnnɔ kur, ʋ da kɔɔlʋʋ ʋ k'ʋ aa n ŋ ku. Dɔmɩm soor jɛ ʋ bɩ, wɔɔ lee ku Trowas ʋ. Wɔɔ n gɔɔta b'ʋ dɔmɩm saanhɩna.
44020007	Hatʋ hinni ʋ, wɔɔ ʋ zɛ kʋ ra, k'ʋ bur zɩnzɛ ra. A dɔ k'a nɩ mɛm kʋ Pol n a hʋr bɩ, a meerbaa sa, an n'a bam kan danyɩnɔ wɔɔ kɩ, meerbaa bɩ maasɩrɛ ba, an ta an a zɔ dibsir zeezi ma.
44020008	Fɩtɩrɛrɔ nyɩnta ʋ gʋta cɛmim kaakʋ hɔ kʋ wɔɔ ʋ so kʋ ma ʋ b'ʋ.
44020009	Nyukumbueere deem k'a tɔ m Etikɩ bɩ nyɩnta cɛ bɩ tokoro lɛ ra, hinceem gʋta n a nyasʋ. Bɩ ma bɩ, Pol meerbaa bɩ n nya y. Hinceem bɩ k'a a nyasʋ gʋta bɩ, a bra cɛmim kaakʋ hɔ b'ʋ, an a da tara ʋ. Kʋ ŋ bʋr k'a b'a busu bɩ, ŋ yaa dɩga a a ga.
44020010	Pol n zer, an bra si an ta zi, an aa a busu a za ʋ, an n'a hɩrɛ, a ʋ: "A da bɩ bɔ ʋ y. A mɩsɩr!"
44020011	Pol k'a a bɔ an der bɩ, a bur bɩ zɛ ra, an a bɩ. Bɩ jɛ ʋ bɩ, a meerbaa bɩ maasɩrɛ ba an ta an wutigʋta ku. Bɩ kur bɩ, a cem.
44020012	Bɩ, nyukumbueere k'a mɩm bɔ ʋ bɩ, ŋ y'a gaa, ŋnɩ doo m. B'a yɩ heernyɔɔ gʋta, ŋ haay minto.
44020013	Wɔɔ kɔɔlʋʋ sa, ʋ lɛɛ ka lɛɛ, k'ʋ aa zer Asɔs ʋ, kʋ aa Pol k'a zaa sa a gam ma bɩ zɛ ʋ b'ʋ, ʋ a busu, amba a cɩnta bɩ m.
44020014	K'a wɔɔ zɛ ʋ Asɔs ʋ bɩ, wɔɔ busu kɔɔlʋʋ b'ʋ k'ʋ ta Mitilɛnnɩ ʋ.
44020015	B'ʋ bɩ, dɔ k'a mɛ bɩ, wɔɔ da kɔɔlʋʋ b'ʋ, ʋ ʋ zɔ Kiyo ma. A dɔmɩm hɩɩya hinni ʋ, wɔɔ bɔ Samɔs ʋ, bɩ dɔ k'a mɛ bɩ, wɔɔ jɩm poore Trogiliyɔn ʋ, ʋ cem, ʋ lee ku Milɛ ʋ.
44020016	Pol a cɩnta k'a bɩ jɩm Efɛɛzɩ ʋ y, k'a lɛ baa k'a maasɩrɛ ba Azii ʋ bɩ minto. Nyɩnta a ʋ, an n'a bam zɔɔ-zɔɔ k'a a da ma, k'a lee ku Zerizalɛm ʋ, Pantɩkɔtɩ dɔmɩm bɩ minto.
44020017	Pol a to Milɛ ʋ, an Efɛɛzɩ kristagʋɔɔ sokʋma lɛɛzannɔ wɔɔ bir.
44020018	Kʋ ŋ b'a zɛ ʋ bɩ, a a hɩ ŋ nɩ, a ʋ: "Awɔɔ mɩsɩrbaa kʋ mɔɔ ba dɔmɩm haay, mɔɔ leekure sɩŋŋɩda ʋ Azii ʋ bɩ dɔ.
44020019	Mɔɔ Zuuba zi ba kan mɩŋŋa zerle kɩ, kan nyifeer kɩ, kan fɩryɩrɛ do haay kʋ zɩɩfʋrɔ a cɩnta k'a mɔɔ nyasʋ, a mɔɔ zɛ bɩ kɩ.
44020020	Mɔɔ n hɔsɩ k'a zibəə m ta awɔɔ ma bɩ nyaakʋm da awɔɔ nɩ y. Mɔɔ lemim nyɩnta pa da, m hɔ dɩnda awɔɔ m gʋɔɔ bire ʋ, amba harlɔ ʋ.
44020021	Mɔɔ kasɛtɩ ka, m zɩɩfʋrɔ kan grɛkkɩrɔ kɩ bir, kʋ ŋ n'a bɔ a taam ŋnɩ zu Woso ʋ, kʋ ŋ nɩ sɩra ka wɔɔ Zuuba Yeezuu ʋ.
44020022	Bɩ naa ma bɩ, Sɛnt-Ɛspri mɔɔ ba a lɔ, kʋ m zaa sa, m ta Zerizalɛm ʋ. Mɔɔ n a dɔ kʋ bɔ n n'aa ba mɔɔ m b'ʋ y.
44020023	Kan bɩ kɩ haay, Sɛnt-Ɛspri a hɩ mɔɔ m, kʋ haay kʋ mɔɔ nɩ bɔŋ ʋ, a ʋ, baŋŋarɔ kan fɩryɩrɛ kɩ ɩ dɔm mɔɔ ma.
44020024	Bɩ, mɔɔ bɩr kɔm sɩ ma, m mɩŋŋa mɩsɩrbaa minto y. Mɔɔ lɛ n taa bɩ, kʋ m zu m zaa ʋ mɩŋŋa, kan zibəə kʋ Zuuba Yeezuu a ka mɔɔ ʋ bɩ kɩ. Kʋ m Woso barka lemim nyɩnta bɩ kasɛtɩ ka."
44020025	"Mɔɔ dɔ mɩŋŋa kɛɛrɛ, mɔɔ ʋ, awɔɔ b'a yarɛ a mɔɔ meer yɩ y, awɔɔ haay, awɔɔ kʋ mɔɔ bɔ, m Woso cirbəə pa da a m nɔ wɔɔ.
44020026	Mɔɔ m da ma, m a hɩ awɔɔ taa her: Awɔɔ gɔsɩ taar ba mɔɔ mim ʋ y.
44020027	Mɔɔ n hɔsɩ nyaakʋm da awɔɔ m fɩɩga y. A n lɛ da bɩ, mɔɔ hɔ kʋ Woso a cɩnta haay k'a ba bɩ hɩ awɔɔ m.
44020028	Bɩ minto bɩ, k'a dundo a mɩŋŋɔɔ zi, kan bakʋ bɩ haay kʋ Sɛnt-Ɛspri awɔɔ ba a dɔmazannɔ wɔɔ kɩ, k'a nyɩnta Woso gʋɔɔ sokʋma k'a cɩnta kan a mɩŋŋa ma kɩ bɩ dundonno.
44020029	Mɔɔ dɔ mɩŋŋa, mɔɔ ʋ, mɔɔ hʋrlɛ jɛ ʋ, poojino bʋnyaarɔ gasʋrɛ awɔɔ zi, ŋnɩ bakʋ bɩ zar.
44020030	Baa gʋɔɔ bɔrɛ awɔɔ mɩŋŋɔɔ barla, ŋnɩ karɩndanyɩnɔ wɔɔ hɔɔn lʋr kan meerbaa bʋnyaarɔ kɩ, ŋnɩ ŋ da a tar la.
44020031	Bɩ minto bɩ, k'a dundo a zi, k'a tɔ da a nɔ ʋ: Dɔɔraa kaakʋ nɔ ʋ, mɔɔ awɔɔ gʋaa biyəə dʋndɔ gunuu ʋ kan a sinuu ʋ kɩ, m nyifeer nɔ ʋ, bɩ mɔɔ n mɛnyɔɔ da y.
44020032	Bɩ naa ma kɛɛrɛ bɩ, mɔɔ awɔɔ ka Woso ʋ kan a meerbaa barka k'a paŋŋa n ta ʋ, an n'a dam ma, an awɔɔ sɩrakarɛ da ra, k'a b'a zɛ kʋ ra kan wosogʋɔɔ wɔɔ kɩ hɔjirle nɔ ʋ.
44020033	Mɔɔ hɔɔn n a ka gɔsɩ wanzurfu zi, gɛɛ sarma, gɛɛ huu y.
44020034	Awɔɔ mɩŋŋɔɔ a dɔ a ʋ, m wɔ naa mɔɔ zi ba m, m a yɩ, an a ga mɔɔ m kan m zukuuzannɔ kɩ.
44020035	Mɔɔ hɔ haay hɩnka awɔɔ m, k'ɩ zi ba ncɩnaaʋ, ɩ hɔ yɩrɛ, ɩ ɩ dam paŋŋawarzannɔ han, k'a Zuuba Yeezuu minno k'a ŋ hɩ rɔ wɔɔ tɔ da a nɔ ʋ sɔ: Hɔ ka gʋaa ʋ jɩra gʋaa n'a ka ɩ ʋ m."
44020036	K'a minno nɔɔn duro hɩ bɩ, a sʋnta kan ŋ kɩ haay an yaa da.
44020037	Ŋ haay n zɛ nyi da ʋ, ŋn'a burgu Pol wer ma.
44020038	K'a hɩ, a ʋ, awɔɔ b'a yarɛ a mɔɔ meer yɩ bɩ, yɩ ŋ heer zar an lɛ da. Bɩ jɛ ʋ bɩ, ŋnɩ zu kʋ ʋ kan kɩ, ŋn'aa a da zaa ʋ kɔɔlʋʋ bɩ jir ʋ.
44021001	Kʋ wɔɔ ʋ gʋ ŋ ma bɩ, wɔɔ da kɔɔlʋʋ ʋ, ʋ ta tɩrga kan Kɔɔs kɩ. Bɩ dɔ k'a mɛ bɩ, wɔɔ ta Rodɛs ʋ, ʋ ʋ to b'ʋ, ʋ ta Pataraa ʋ.
44021002	Kʋ wɔɔ kɔɔlʋʋ yɩ an nɩ tam Fenisii ʋ bɩ, wɔɔ da ʋ, ʋ cem.
44021003	Kʋ wɔɔ ta, ʋ n'ʋ zɔm Siipɩr ma bɩ, wɔɔ da, ʋ jɩsa ʋ, ʋ ta Siirii ʋ, ʋ aa zer Tiir ʋ bɩncɛ niŋŋə kʋ kɔɔlʋʋ bɩ n'a mɔr bɩ zerŋ ʋ b'ʋ.
44021004	Wɔɔ gɔɔta b'ʋ dɔmɩm saanhɩna, bala, wɔɔ sʋr karɩndanyɩnɔ ma b'ʋ. Kan Sɛnt-Ɛspri paŋŋa kɩ, brɔɔ a hɩ Pol m, ŋ ʋ, a bɩ ta Zerizalɛm ʋ y.
44021005	Wɔɔ cenle dɔmɩm k'a ku bɩ, wɔɔ ʋ wusigə. K'ʋ wɔɔ nɩ tam bɩ, ŋ haay wɔɔ da zaa ʋ, lannɔ kan nyɩnɔ kɩ, ŋnɩ bɔ tara nɔ b'ʋ. Wɔɔ n sʋnta hi bɩ lɛ ra, ʋ yaa da.
44021006	Ʋ ʋ leer so kʋ m kɛɛrɛ, ʋ da kɔɔlʋʋ b'ʋ, ŋn'a wusigə, ŋnɩ doo.
44021007	Kʋ wɔɔ kɔɔlʋʋ bɩ sa Tiir ʋ b'ʋ bɩ, wɔɔ yaa lee ku Potolemayiisi ʋ. Kʋ wɔɔ yaa da danyɩnɔ wɔɔ m, ʋ a nya bɩ, wɔɔ gɔɔta b'ʋ kan ŋ kɩ dɔmɩm deem.
44021008	A dɔ k'a mɛ bɩ, wɔɔ ʋ hʋr, ʋ ta Sezaree ʋ, ʋ aa zer lemim nyɩnta padarɛzaa Filipi har ʋ. Saanhɩnarɔ kʋ n nyɩnta n nɩ ŋ bɔ ʋ Zerizalɛm ʋ rɔ wɔɔ gʋaa deem m. Wɔɔ n gɔɔta kan kɩ b'ʋ.
44021009	A nyɩmbɔnnɔ si, ŋ n yar dɔ y. Ŋ n'ɩ wosolɛ sire ŋn'ɩ som la.
44021010	Kʋ wɔɔ gɔɔta b'ʋ an maasɩrɛ ba bɩ, wosolɛsinnɩsorazaa deem bɩ lee ku, Zidee kʋ gʋaa m, a tɔ m Agabus.
44021011	K'a bɩ wɔɔ yɩ bɩ, a Pol hɔsoaʋ bɩ sa, an a gannɔ sur m kan a wɔrɔ kɩ, an n'a hɩrɛ, a ʋ: "Hɔ kʋ Sɛnt-Ɛspri n'a hɩm bɩ ba n nɩ. Ba hɔ kʋ n n'a bam hɔsoaʋ naa do zaa bɩ m Zerizalɛm ʋ na: Zɩɩfʋrɔ y'a nyasʋm, ŋn'a sur, ŋn'a da do vantɔɔ gʋɔɔ wɔ ʋ!"
44021012	Wɔɔ kan kʋ bɩ danyɩnɔ wɔɔ kɩ, wɔɔ yɛ Pol han k'a bɩ ta Zerizalɛm ʋ b'ʋ y.
44021013	A n a nyɩ bɔ wɔɔ nʋ, a ʋ: "Bɔ minto awɔɔ nɩ nyi karɛ, an nɩ mɔɔ heer zarlɛ? Mɔɔ surle bɛɛ mɔɔ yɛ ma bala y. Baa kʋ garɛ m Zerizalɛm ʋ Zuuba Yeezuu tɔ ma, mɔɔ yɛ."
44021014	K'a bɩr yɛm kʋ ŋ nɩ bʋr a la bɩ, wɔɔ n yɛ, ʋ ta mim bɩ m laatʋ y, ʋ n n'a hɩrɛ, ʋ ʋ: "Kʋ Zuuba hɔɔnhɔ n ba!"
44021015	Dɔmɩnnɔ wɔɔ duro nyarɛ ma bɩ, kʋ wɔɔ ʋ banka ʋ nya bɩ, wɔɔ ta Zerizalɛm ʋ.
44021016	Sezaree karɩndanyɩnɔ kʋ ŋ nɩ tam k'a yaa wɔɔ da zaa ʋ rɔ wɔɔ, ta wɔɔ m ʋ aa zer Siipɩr gʋaa Mɩnasɔɔn har ʋ. Karɩndanyɩ m, a dɔmɩm laatʋ.
44021017	Kʋ wɔɔ lee ku Zerizalɛm ʋ bɩ, danyɩnɔ wɔɔ wɔɔ si kan heernyɔɔ kɩ.
44021018	Dɔ k'a mɛ bɩ, Pol ta kan wɔɔ kɩ Zakkɩ har ʋ. Bɩncɛ bɩ do kristagʋɔɔ lɛɛzannɔ wɔɔ nyɩnta ŋn'a so kʋ ma ʋ sɔ.
44021019	Pol k'a yaa da ŋ nɩ bɩ, a hɔ haay kʋ Woso a ka, an a ba do vantɔɔ bire ʋ bɩ jɩ sa deem-deem, an n'a dɩndarɛ ŋ nɩ.
44021020	Gʋɔɔ kʋ ŋ n'a tʋr kam Pol ma rɔ wɔɔ, y'a lɛ bɔm Woso ʋ, ŋn'a hɩm nɩ, ŋ ʋ: "Ʋ danyɩ, zɩɩfʋrɔ wɔɔ tisi-tisi a ba sɩrakarɛzannɔ, bɩ ŋ haay lɛrɔ wɔɔ nyasʋ kɔɔkɔɔ.
44021021	Bɩ, ŋ y'a ma ŋn'ɩbɩɩ mim dɩndam, ŋ ʋ, ɩbɩɩ ɩ hɔ dɩndam zɩɩfʋrɔ kʋ ŋ nɩ do vantɔɔ bire ʋ rɔ wɔɔ m, kʋ ŋ nɩ wɔ saa Moyiisi lɛrɔ wɔɔ ma, kʋ ŋ b'a ya, ŋn'a nyɩnɔ gasʋ baŋŋʋ y, kʋ ŋ nɩ yɩnnɩbayɩ bɩ to.
44021022	Kʋ a ba lɔ? Gʋɔɔ wɔɔ y'a marɛ, ŋ ʋ, ɩbɩɩ bʋr.
44021023	Hɔ kʋ wɔɔ n'a hɩrɛ ɩbɩɩ m bɩ ba. Wɔɔ ɩ gʋɔɔyaarɔ m si, ŋnɩ ler bɔ Woso m.
44021024	Ŋ gaa, ɩ dintim gʋ ɩ ma kan ŋ kɩ, k'ɩ da ŋ han kan busoo kɩ, kʋ ŋ n'a lerbɔrɛ nyambʋr m, ŋn'a a da ma, ŋn'a mim bɔ. Ncɩnaaʋ bɩ, gʋaa haay y'a dɔrɛ ŋ ʋ, hɔ haay kʋ ŋ y'a ma ɩbɩɩ minto bɩ, ŋʋaar m, b'ɩbɩɩ mɩŋŋa ɩ zum lɛrɔ wɔɔ ʋ, ɩ nɩ ŋ sim mɩŋŋa.
44021025	Kʋ do vantɔɔ gʋɔɔ kʋ ŋ y'a ba sɩrakarɛzannɔ wɔɔ nɩ, wɔɔ hɔ kʋ wɔɔ cɩnta bɩ ci ba ŋ ma: 'Ŋ bɩ wosobaawɔnnɔ mannɩbarɛ sim sʋ y, kan ma kɩ, kan hɔ gər sim kɩ, bɩ ŋ bɩ jaan da y.' "
44021026	Bɩ dɔ k'a mɛ bɩ, Pol gʋɔɔ wɔɔ gaa, an dintim gʋ a ma sɩŋŋɩda sa hɔdeem kan ŋ kɩ. A n ta Wosocɛ ʋ, k'a dintim gʋ a ma bɩ nyarɛ dɔmɩm cɩnta, k'an yɩ hindeem ʋ kan gʋɔɔ kʋ ŋ yaa ler bɔ Woso m nɔ wɔɔ ganwʋrɛ karɛ kɩ.
44021027	Kʋ dɔmɩm saanhɩna b'a zɔ nyarɛ ma bɩ, Azii zɩɩfʋrɔ wɔɔ kʋ ŋ y'a ka a hɔɔn zi ŋn'a yɩ Wosocɛ ʋ b'ʋ bɩ, ŋ gʋɔɔ wɔɔ nyʋnnyɔɔ, ŋnɩ Pol nyasʋ Wosocɛ ʋ b'ʋ.
44021028	Ŋ n'ɩ zee darɛ, ŋ ʋ: "Israyɛl zannɔ, k'a bʋr a da wɔɔ han! Ba gʋaa k'a bɩmbɩr lɛɛ haay ʋ, an n'a dɩndam zɩɩfʋrɔ wɔɔ m, a ʋ, ŋn'ɩ kaanm a do m kan lɛrɔ kɩ, Wosocɛ naa do kɩ bɩ n na. A bɔɔla m, an gasʋ grɛkkɩrɔ m Wosocɛ ʋ b'ʋ, an nɩ dintim kam bɩncɛ mɩŋŋa naa do ma ncɩnaaʋ."
44021029	Bala, ŋ nyɩnta, ŋnɩ Efɛɛzɩ kʋ gʋaa Trofim yɩ tara nɔ ʋ b'ʋ kan Pol kɩ. Ŋ n'a hɔɔn darɛ, ŋ ʋ Pol bɩ, a gaa a ʋ, an gasʋ m Wosocɛ ʋ b'ʋ.
44021030	Tara bɩ n yar jilli, gʋɔɔ n bra si, ŋnɩ bʋr yuu•••. Ŋ n Pol nyasʋ, ŋnɩ bɔ m Wosocɛ ʋ b'ʋ, ŋnɩ cɛlɛrɔ wɔɔ tɩnta lɛɛm.
44021031	Ŋ n'a kam ma k'a zɛ gər, sʋrdaa tisi lɛɛzaa bɩ n mim naa do ma, ŋ ʋ: "Zerizalɛm haay a zɛ kʋ ma."
44021032	A n sʋrdaarɔ wɔɔ bir lɛɛm, an ŋ so kʋ ma kan sʋrdaa zɔrɔ lɛɛzannɔ wɔɔ kɩ, an a ka ŋnɩ la gʋɔɔ wɔɔ ra ŋnɩ bɔ. Kʋ gʋɔɔ wɔɔ sʋrdaa tisi lɛɛzaa bɩ yɩ kan a sʋrdaarɔ wɔɔ kɩ bɩ, ŋ Pol zɛrɛ to.
44021033	Sʋrdaa tisi lɛɛzaa bɩ n a zɔ, an Pol nyasʋ, an lɛ ka, a ʋ, ŋn'a sur baŋŋa m hɩɩya. A n a lar a ʋ, kʋ nka n'awɔɔ m, bɩ, kʋ bɔ a ba sɔ.
44021034	Bɩ, gʋɔɔ wɔɔ bire ʋ, gʋaa biyəə nɩ zee darɛ, ŋ bɩr mim zaa deem hɩrɛ y. Kʋ sʋrdaa tisi lɛɛzaa bɩ bɩr hɔsɩ jɩ mam paan••• bʋgʋr bɩ minto bɩ, a lɛ ka a ʋ, ŋnɩ Pol gaa ŋnɩ ta m sʋrdaarɔ wʋtajɩ ʋ b'ʋ.
44021035	Kʋ Pol yaa lee ku derlɛ bɩncɛ bɩ ra bɩ, sʋrdaarɔ wɔɔ a busu, gʋɔɔ wɔɔ kʋ ŋ n'a tɔŋ ʋ k'a ku bɩ minto.
44021036	Bala, zamaa bɩ haay ɩ zure a jɛ ʋ kan zee kɩ, ŋ ʋ: "K'a zɛ gər."
44021037	Dɔmɩm kʋ ŋ ʋ, k'a gasʋ m sʋrdaarɔ wʋtajɩ ʋ bɩ, Pol a hɩ sʋrdaa tisi lɛɛzaa bɩ m, a ʋ: "Mɔɔ n da ma, m meer ba kan ɩbɩɩ kɩ ra?" Sʋrdaa tisi lɛɛzaa bɩ n a nyɩ bɔ ʋ, a ʋ: "Ɩbɩɩ ɩ grɛkkɩ lemim mam na?
44021038	Ɩbɩɩ bɛɛ m Eziptɩ gʋaa niŋŋə k'a gʋɔɔ zɩnzɛrɛ zannɔ gaa dɔmɩnnɔ kʋ ŋ cem dɩɩtaa-dɩɩtaa rɔ nɔɔn nɔ ʋ, gʋaa tisi si, ɩ ta ŋ nɩ poohɔɔn ʋ bɩ ra?" Pol n a nyɩ bɔ ʋ, a ʋ: "Mɔɔ gɛɛ? Zɩɩfʋ n mɔɔ m, m to mɔɔ ʋ Silisii kʋ Tarsɩ ʋ. Tara gʋta nyɩ n mɔɔ m.
44021039	K'ɩ sugur ba, ɩ zaa ka m ʋ, kʋ m meer ba kan zamaa bɩ kɩ."
44021040	A n zaa ka ʋ, Pol n wuti an jɩm brama zerjɩ bɩ ra, an a wɔ busu zamaa bɩ m, ŋnɩ zɛ sɩɩ•••, an meerbaa bɩ sa ebree lemim m, an n'a hɩrɛ ŋ nɩ, a ʋ:
44022001	"M danyɩnɔ, kan m zɩrɔ kɩ, k'a tʋr ka, kʋ m m gumə mim dɩnda awɔɔ m kɛɛrɛ."
44022002	Kʋ ŋ Pol ma an ebree lemim sa k'a hɩ bɩ, ŋ bʋgʋr bɩ to haay.
44022003	"Zɩɩfʋ n mɔɔ m, yɩ mɔɔ Silisii kʋ Tarsɩ ʋ, bɩ tʋr mɔɔ ʋ naa ʋ, tara naa do nɔ ʋ. Gamalɩyɛl ɩ wɔɔ zɩrɔ wɔɔ lɛrɔ wɔɔ dɩnda mɔɔ m zʋr-zʋr. Mɔɔ nyɩnta m Woso zuure nyasʋ kɔɔkɔɔ, amba awɔɔ haay m her naa m.
44022004	Mɔɔ nyɩnta, m fɩr ka gʋɔɔ ma karɩnda naa do zuure ma, m gɔsɩnnɔ zɩnzɛ, m gɔsɩnnɔ sur, m ŋ du lɔnnɔcɛ ʋ, lannɔ kan yaarɔ kɩ.
44022005	Wosocɛmannɩbər jɩtaarɛ kan do bɩ jɩtannɔ wɔɔ kɩ a da ma, ŋn'a kasɛtɩ ka. Ciro mɔɔ ŋ si ŋ han wɔɔ danyɩnɔ zɩɩfʋrɔ kʋ ŋ nɩ Damas ʋ rɔ wɔɔ minto. Bɩ mɔɔ ɩ tam Damas ʋ, kʋ m aa sɩrakarɛzannɔ kʋ ŋ nyɩnta b'ʋ rɔ wɔɔ sur, m bʋr ŋ nɩ Zerizalɛm ʋ, kʋ ŋ nɩ bɩ fɩr ka ŋ ma.
44022006	Mɔɔ m zaa sa, m nɩ tarɛ, m m zɔ Damas ma. Lɛɛm bɩ, sinuu zeezi, lɛɛgure gʋta n a to brama an b'a ku mɔɔ ra.
44022007	Mɔɔ n m do tara ʋ, mɔɔ nɩ leer marɛ, an n'a hɩrɛ, a ʋ: 'Sol, Sol, bɔ minto ɩ nɩ fɩr kam mɔɔ ma?'
44022008	Mɔɔ n a nyɩ bɔ ʋ, mɔɔ ʋ: 'Nka n'ɩbɩɩ nɩ, Zuuba?' Leer bɩ n a ya, an a hɩ, a ʋ: 'Nazarɛtɩ Yeezuu m mɔɔ m, mɔɔ ɩbɩɩ nɩ fɩr karɛ m ma.'
44022009	Mɔɔ zukuuzannɔ wɔɔ lɛɛgure bɩ yɩ mɩŋŋa, bɩ ŋ bɩr leer k'a nɩ meer bam kan mɔɔ kɩ bɩ marɛ y.
44022010	Mɔɔ n laaka da: 'Bɔ mɔɔ m ga m, m a ba Zuuba?' Zuuba n a nyɩ bɔ mɔɔ nʋ, a ʋ: 'Wuti, ɩ ta Damas ʋ. K'ɩ lee ku b'ʋ, hɔ k'ɩbɩɩ ɩ ga m, ɩ ba bɩ, n y'a hɩrɛ ɩbɩɩ m deem-deem.'
44022011	Bɩ, kʋ lɛɛgure naa do mɔɔ mɩm bɩ ta bɩ, mɔɔ zukuuzannɔ wɔɔ a wɔ dɔ mɔɔ rɛ, mɔɔ n lee ku Damas ʋ.
44022012	Gʋaa niŋŋə n nɩ b'ʋ, a tɔ m Ananɩyas. A nyɩnta gʋaa mɩŋŋa, an nɩ lɛrɔ wɔɔ sim mɩŋŋa, zɩɩfʋrɔ kʋ ŋ nɩ b'ʋ rɔ wɔɔ n'a lɛ bɔŋ ʋ.
44022013	A n bʋr, an bɩ mɔɔ yɩ, an a hɩ mɔɔ m, a ʋ: 'M danyɩ Sol, k'ɩ mɩm n lɛɛ yɩ!' Lɛɛm bɩ, mɔɔ mɩm a gʋ, m a yɩ.
44022014	A n a hɩ mɔɔ m, a ʋ: 'Wɔɔ zɩrɔ Woso ɩ bɔ ʋ, k'ɩ hɔɔnhɔ dɔ, k'ɩ Gʋaa tɩrga bɩ yɩ, k'ɩ mɩŋŋa lɛ meerbaa ma.
44022015	Sɩra m, ɩbɩɩ ɩ ga m, ɩ bɩr kasɛtɩzaa a minto gʋaa haay taa kan hɔ haay k'ɩbɩɩ yɩ, ɩ ma sɔ bɩ kɩ.
44022016	Bɔ minto, ɩ nɩ sɩnsɩm karɛ? Aya! Wuti ɩ batɛm si, k'ɩ tɔ bir, ɩ ɩ mimbʋnyaarɔ dintim gʋ ɩ ma.'
44022017	Kʋ mɔɔ m wusigə Zerizalɛm ʋ bɩ, hindeem ʋ, mɔɔ nɩ yaa dam Wosocɛ ʋ,
44022018	mɔɔ n Zuuba yɩ hɔhɩnkarɛ nɔ ʋ, an n'a hɩrɛ, a ʋ: 'A ba zɔɔ, ɩ ɩ hʋr Zerizalɛm ʋ, bala, ŋ bɩ mɔɔ kasɛtɩ k'ɩbɩɩ n'a kam bɩ sire y.'
44022019	Mɔɔ n a nyɩ bɔ ʋ, mɔɔ ʋ: 'Zuuba, ŋ y'a dɔ mɩŋŋa, ŋ ʋ, mɔɔ ɩ nyɩnta, m nɩ tam sokʋmacɛrɔ ʋ, m nɩ gʋɔɔ kʋ ŋ sɩra ka ɩbɩɩ ʋ rɔ wɔɔ gʋrm, m a ka, ŋn'ɩ ŋ dum lɔnnɔcɛ ʋ, ŋn'ɩ ŋ zɛm madɩɩrɔ m.
44022020	Ɩbɩɩ kasɛtɩzaa Etɩyɛnnɩ ma k'a bra tara ra bɩ, mɔɔ mɩŋŋa nyɩnta b'ʋ sɔ, m m zɛ kʋ ra kan gʋɔɔ kʋ ŋ n'a zɛm nɔ wɔɔ kɩ, m dɔ ŋ huuro ma.'
44022021	A n a hɩ mɔɔ m, a ʋ: 'Ta, ɩbɩɩ nyɔɔ mɔɔ nawʋm do vantɔɔ kʋrɔ ʋ.' "
44022022	Zɩɩfʋrɔ wɔɔ kʋ ŋ y'a tʋr ka Pol ma, an ta an meerbaarɔ nɔɔn duro ku bɩ, ŋ wuti, ŋn'ɩ zee dam, ŋ ʋ: "K'a gʋaa ncɩnaaʋ bɩ bɔ durnya ʋ! A n a ga m, an bɩr mɩsɩr y."
44022023	Kʋ ŋ nɩ zee dam bɩ, ŋ y'a huuro bɔ a ra, ŋnɩ taa gʋr, ŋn'a nyɔɔm brama,
44022024	sʋrdaa tisi lɛɛzaa bɩ n lɛ ka, kʋ ŋ nɩ gasʋ Pol m, sʋrdaarɔ wʋtajɩ b'ʋ, ŋn'a zɛ, k'a laaka da han a dɔ, kʋ bɔ minto m zɩɩfʋrɔ wɔɔ nɩ zee darɛ awɔɔ ma gɛ.
44022025	Kʋ ŋ n'a bankam k'a Pol wʋta k'a zɛ bɩ, a a hɩ sʋrdaa zɔrɔ lɛɛzaa k'a nɩ zibəə ʋ b'ʋ bɩ m, a ʋ: "Rɔm zannɔ gʋaa kʋ ŋ n'a dʋdɔ ka bɩ, awɔɔ a ga m a zɛ madɩr m na?"
44022026	Sʋrdaa zɔrɔ lɛɛzaa k'a naa ma bɩ, a ta an aa hɩ sʋrdaa tisi lɛɛzaa bɩ m, a ʋ: "Bɔ ɩbɩɩ k'ɩ ba naa? Gʋaa bɩ, Rɔm zannɔ gʋaa m!"
44022027	Sʋrdaa tisi lɛɛzaa bɩ n a bɔ, an bɩ Pol lar, a ʋ: "Rɔm zannɔ gʋaa n'ɩbɩɩ m paan••• ra, k'ɩ hɩ m m?" Pol n a nyɩ bɔ ʋ, a ʋ: "Ɩɩn•••"
44022028	Sʋrdaa tisi lɛɛzaa bɩ n a hɩ m, a ʋ: "Mɔɔ busoo bɔ gʋta kʋ m bɔkarɛ, m m ba Rɔm zannɔ gʋaa." Pol n a hɩ m, a ʋ: "Mɔɔ naa, yɩ mɔɔ a nɔ ʋ."
44022029	Lɛɛm bɩ, gʋɔɔ kʋ ŋ nyɩnta k'a Pol zɛ rɔ wɔɔ a to. Sʋrdaa tisi lɛɛzaa bɩ k'a a dɔ a ʋ, Rɔm zannɔ gʋaa m Pol m, awɔɔ n a sur bɩ, dabɔʋ a nyasʋ.
44022030	Dɔ k'a mɛ bɩ, sʋrdaa tisi lɛɛzaa bɩ k'a lɛ n taa k'a a dɔ paan••• kʋ bɔ minto m, zɩɩfʋrɔ wɔɔ nɩ mim kam Pol ra bɩ, a a ka, ŋnɩ baŋŋarɔ wɔɔ bʋmbɔ ma. A n a ka, ŋnɩ wosocɛmannɩbənno jɩtannɔ wɔɔ bir kan dʋdɔkənno wɔɔ kɩ, an ŋ so kʋ ma, an a ka Pol n bʋr ŋ taa.
44023001	Pol n dɩga dʋdɔkənno wɔɔ ma sɩɩ•••, an a hɩ, a ʋ: "M danyɩnɔ, mɔɔ mɩsɩrbaa ba kan noom fu kɩ Woso mɩm ʋ, an ta, an her naa ku."
44023002	Bɩ, wosocɛmannɩbər jɩtaarɛ Ananɩyas lɛ ka a gʋɔɔ kʋ ŋ n'a jɩr ʋ rɔ wɔɔ ʋ, a ʋ, ŋn'a zɛ a lɛ ma. Pol n a hɩ m, a ʋ:
44023003	"Ɩbɩɩ Woso n n'ɩ zɛm, noonkundəzaa ra! Nyɩnta ɩbɩɩ ʋ naa ʋ, ɩ zu lɛrɔ ʋ, k'ɩ mɔɔ dʋdɔ ka, ɩ bɔkarɛ ɩ kaanm lɛrɔ wɔɔ m, ɩ lɛ ka kʋ ŋ nɩ mɔɔ zɛ ra?"
44023004	Gʋɔɔ kʋ ŋ nɩ b'ʋ rɔ wɔɔ n həən si ma, ŋ ʋ: "Wosocɛmannɩbər jɩtaarɛ b'ɩbɩɩ n'a sʋnsɔ wʋm naa ra?" Pol n a nyɩ bɔ ʋ, a ʋ:
44023005	"Mɔɔ n a dɔ mɔɔ ʋ wosocɛmannɩbər jɩtaarɛ nɩ y, m danyɩnɔ. Kʋ sɩra nɩ, n y'a gʋrsɩra ba, n ʋ: 'Ɩ b'ɩ do cir sʋnsɔ wʋ y.' "
44023006	Pol k'a b'a dɔ, a ʋ, gʋɔɔ wɔɔ sadisɛɛnrɔ m kan farizɛɛnrɔ kɩ bɩ, a a leer busu brama dʋdɔkənno wɔɔ bire ʋ, a ʋ: "Farizɛn m mɔɔ m, m danyɩnɔ, farizɛɛnrɔ nyɩ m mɔɔ m. Kʋ mɔɔ si mɔɔ ʋ gəəno y'a mɩm bɔŋ ʋ bɩ y'a ka ŋn'ɩ mɔɔ dʋdɔ kam."
44023007	K'a meer naa do ba an a nya bɩ, nyaa wuti farizɛɛnrɔ wɔɔ bire ʋ kan sadisɛɛnrɔ wɔɔ kɩ. Zamaa bɩ n a gʋngʋ.
44023008	Sadisɛɛnrɔ wɔɔ ʋ, gəəno mɩmbɔʋrɛ ba ʋ y, malɛɛka ba ʋ, nyi ba ʋ sɔ y. Farizɛɛnrɔ n bɔkarɛ, ŋn'a sim, ŋ ʋ, ŋ ta ʋ.
44023009	Bʋgʋr paan••• nyɩnta ʋ. Wosocikarɩnsaambɔɔ gɔsɩnnɔ wuti farizɛɛnrɔ wɔɔ bire ʋ ŋnɩ meer ba kan heerbusu kɩ, ŋ ʋ: "Wɔɔ n gʋaa naa do kʋrɔ ma yɩ y. Kʋ nyi ɩ meer ba kan kɩ, gɛɛ malɛɛka, wɔɔ n a dɔ y."
44023010	Kʋ nyaa bɩ nɩ paŋŋa yɩm bɩ, sʋrdaa tisi lɛɛzaa b'ɩ nyi bam, ŋ y'a Pol kɩnkaansʋ. A lɛ ka kʋ gʋɔɔ n a bɔ bire ʋ, ŋnɩ ta m sʋrdaarɔ wʋtajɩ ʋ b'ʋ.
44023011	Gunuu bɩ do ʋ, Zuuba a hɩnka Pol m, a ʋ: "Ɩ da bɩ bɔ ʋ, amba ɩbɩɩ mɔɔ kasɛtɩ ka Zerizalɛm ʋ bɩ, ɩbɩɩ mɔɔ kasɛtɩ kam Rɔm ʋ maam sɔ."
44023012	Dɔ k'a mɛ bɩ, zɩɩfʋrɔ wɔɔ a dɩnda ŋn'a zɛ kan kʋ kɩ, ŋn'a wer si k'a bɩ hɔ bɩ, a hɔ mi k'a n Pol zɛ gər y.
44023013	Kutim-kutim naa do nɔ ʋ, gʋɔɔ wɔɔ lɛ lɛ da busi ra, ŋn'a wer bɩ si.
44023014	Ŋ n ta, ŋn'aa wosocɛmannɩbənno jɩtannɔ wɔɔ yɩ kan jɩtannɔ wɔɔ kɩ, ŋn'a hɩ ŋ nɩ, ŋ ʋ: "Wɔɔ ʋ wer si, ʋ ʋ, kʋ wɔɔ n Pol zɛ gər y, wɔɔ bɩ hɔ bɩrɛ y.
44023015	Kɛɛrɛ bɩ, awɔɔ kan dʋdɔkənno wɔɔ kɩ, k'a kʋ yɩ, k'a hɩ sʋrdaa tisi lɛɛzaa bɩ m k'an a gaa, an a ka a ʋ, ɩ ʋ, awɔɔ lɛ n taa k'a b'a banka a lar. Kʋ wɔɔ nɩ, hɔ kʋ wɔɔ n n'a bam, ʋ a ku, ʋ a zɛ b'a n lee ku bɩ, wɔɔ ɩ bɩ dɔ."
44023016	Pol danlʋ nyɩ n minno nɔɔn duro ma. A n ta sʋrdaarɔ wʋtajɩ ʋ, an aa gasʋ, an a hɩ Pol m.
44023017	Pol n sʋrdaa zɔrɔ lɛɛzaa deem bir, an a hɩ m, a ʋ: "Nyukumbueere naa gaa, ɩ ta m sʋrdaa tisi lɛɛzaa bɩ zi, a lɛ n taa k'a meer ba kan kɩ."
44023018	Sʋrdaa zɔrɔ lɛɛzaa bɩ n a gaa, an ta m sʋrdaa tisi lɛɛzaa bɩ zi, an a hɩ m, a ʋ: "Lɔ Pol b'ɩ mɔɔ bir, an a yɛ mɔɔ han, kʋ m nyukumbueere naa do gaa, m bʋr m ɩbɩɩ zi. A lɛ n taa k'a meer ba kan ɩbɩɩ kɩ."
44023019	Sʋrdaa tisi lɛɛzaa bɩ n a gaa a wɔ ma, an bɔ m toore ma, an a lar, a ʋ: "Bɔ ɩbɩɩ ʋ k'ɩ hɩ mɔɔ nɩ?" Nyukumbueere bɩ n a hɩ m, a ʋ:
44023020	"Zɩɩfʋrɔ wɔɔ a dɩnda ŋn'a zɛ kan kʋ kɩ, k'a yɛ ɩbɩɩ han, k'ɩ Pol gaa ɩ bʋrm booti m dʋdɔkənno wɔɔ taa, ɩ ʋ, ŋ lɛ n taa k'a banka a lar a mim bɩ jɩ ma mɩŋŋa k'a a dɔ.
44023021	Ɩ bɩ ŋ meerbaa bɩ si y. Ŋ lɛ dam gʋaa busi ra, ŋnɩ kunku ma. Ŋ y'a wer si k'a bɩ hɔsɩ bɩ, a bɩ hi mi k'awɔɔ n Pol zɛ gər y. Ŋ y'a banka, ŋnɩ nya, ŋn'ɩ dɔrɛ ɩbɩɩ zaakarɛ ma."
44023022	Sʋrdaa tisi lɛɛzaa bɩ n nyukumbueere bɩ da zaa ra, an a hɩ m, a ʋ: "Ɩ b'a hɩ gɔsɩ nɩ, ɩ ʋ, ɩ hɔ naa do hɩ mɔɔ nɩ y."
44023023	Sʋrdaa tisi lɛɛzaa bɩ n sʋrdaa zɔrɔ lɛɛzannɔ bir hɩɩya, an a hɩ ŋ nɩ, a ʋ: "K'a a banka, k'a ta Sezaree ʋ yirbəə wakatɩ nɛɛhʋ ma, sʋrdaarɔ zɔɔhɩra, siirozannɔ busaanhɩna, kannɩzannɔ zɔɔhɩra.
44023024	K'a siiro banka, kʋ Pol n da ŋ ʋ an lee ku kan laafɩɩ kɩ tara lɛɛzaa Feligsi zi."
44023025	A n ci ba, an a hɩ ncɩnaaʋ:
44023026	"Mɔɔ Klodiyus Liziyas nɩ yaa dam tara lɛɛzaa mɩŋŋa Feligsi m.
44023027	Zɩɩfʋrɔ ɩ gʋaa kʋ mɔɔ n'a nyɔɔrɛ ɩbɩɩ zi naa nyasʋ ŋn'a ŋʋam k'a zɛ. Kʋ mɔɔ b'a ma ŋ ʋ Rɔm gʋaa m bɩ, mɔɔ ta kan m sʋrdaarɔ kɩ, m aa yɔ.
44023028	Kʋ mɔɔ lɛ n taa kʋ m mim kʋ ŋ y'a ka ra bɩ dɔ bɩ, mɔɔ ka ŋnɩ ta m ŋ dʋdɔkənno taa.
44023029	Mɔɔ bɩ dɩga a, bɩsɩ ŋ n'a kam, a lɛrɔ wɔɔ ma, ŋnɩ mim ka ra. B'a n hɔsɩ ba, an a ga zɛ m, gɛɛ ŋn'a sur baŋŋarɔ nɩ y.
44023030	Bɩ, kʋ mɔɔ ma ŋ ʋ, zɩɩfʋrɔ wɔɔ ɩ dundom zi k'a zɛ bɩ y'a ka, mɔɔ n'a nyɔɔrɛ ɩbɩɩ zi zɔɔ-zɔɔ. Mɔɔ hɩ gʋɔɔ kʋ ŋ mim ka ra rɔ wɔɔ m sɔ, kʋ ŋ nɩ bʋr ɩbɩɩ zi, ŋnɩ b'a gumə lemim hɩ."
44023031	Sʋrdaarɔ wɔɔ n lɛ kʋ n y'a ka ŋ ʋ bɩ si, ŋnɩ Pol gaa, ŋnɩ ta m gunuu ʋ Antipatris ʋ.
44023032	Dɔ k'a mɛ bɩ, kannɩzannɔ wɔɔ m Pol to siirozannɔ wɔɔ m, ŋn'a wusigə, ŋnɩ bʋr sʋrdaarɔ wʋtajɩ ʋ b'ʋ.
44023033	Kʋ ŋ yaa lee ku Sezaree ʋ bɩ, siirozannɔ wɔɔ ci bɩ ka tara lɛɛzaa b'ʋ, ŋnɩ Pol hɩnka m sɔ.
44023034	Tara lɛɛzaa bɩ n ci bɩ karɩnda ba, an laaka da kʋ Pol bɩ, a to a ʋ gʋrga kara ʋ gɛ. K'a a dɔ a ʋ, a to a ʋ Silisii ʋ bɩ, a a hɩ m, a ʋ:
44023035	"Gʋɔɔ k'ʋ ŋ mim ka ɩbɩɩ ra bɩ, kʋ ŋ bʋr, mɔɔ yɩ m tʋr karɛ ɩbɩɩ meerbaa ma." A n lɛ ka, a ʋ, ŋnɩ dɔ ma naa ʋ, hargʋta kʋ Hɩrɔɔdɩ a dɔ b'ʋ.
44024001	Dɔmɩm soor jɛ ʋ bɩ, wosocɛmannɩbər jɩtaarɛ Ananɩyas kan jɩtannɔ kɩ, meerbaa dɔrɛzaa deem Tɛrtulus kɩ bʋr. Ŋ n ta Pol mim bɩ m tara lɛɛzaa Feligsi taa.
44024002	Bɩ m Pol bir, Tɛrtulus n a sɩŋŋɩda sa, an nɩ mim karɛ a lɛ m, a ʋ: "Feligsi mɩŋŋa, ɩbɩɩ minto y'a ka wɔɔ n laafɩɩ yɩ gʋta, lʋnlʋrlɛrɔ k'ɩbɩɩ ŋ ba wɔɔ bire ʋ wɔɔ do naa minto, bɩ tɔ ma.
44024003	Dɔmɩm haay, lɛɛ haay ʋ, Feligsi mɩŋŋa, wɔɔ ɩ barka darɛ ɩbɩɩ m zibəəro mɩŋŋɔɔ nɔɔn duro minto.
44024004	Kʋ mɔɔ lɛ baa kʋ m ɩbɩɩ kɔ gʋta bɩ, meerbaa bɩ bɩ gʋta y. Meerbaa nyɩntam poore, bɩ mɔɔ y'a yɛrɛ ɩbɩɩ han, kʋ bamɩŋŋazaa n'ɩbɩɩ m bɩ, wɔɔ dɔ, wɔɔ ʋ, ɩbɩɩ y'ɩ tʋr kam ma kan bʋraama k'ɩbɩɩ n tam wɔɔ n a dɔ bɩ kɩ.
44024005	Wɔɔ yɩ gʋaa naa do, minzaa m. A nyaa zɛ an n'a dam durnya naa zɩɩfʋrɔ haay bire ʋ. Nazarɛtɩ gʋngʋrɛzannɔ wɔɔ karɩnda jɩtaarɛ deem m.
44024006	A a ŋʋa k'a wɔɔ Wosocɛ bɩ zar, bɩ y'a ka wɔɔ n a nyasʋ. [
44024007	Wɔɔ ʋ kʋ a dʋdɔ ka, ʋ lɛrɔ wɔɔ nɔ ʋ. Sʋrdaa tisi lɛɛzaa Liziyas n a ma, an b'a bɔ wɔɔ bire ʋ kan paŋŋa gʋta kɩ, an lɛ ka gʋɔɔ kʋ ŋ mim ka ra rɔ wɔɔ ʋ, kʋ ŋ nɩ bʋr ɩbɩɩ zi.]
44024008	Ɩbɩɩ ɩ da ma, ɩ lar ɩ zim: Ɩbɩɩ hɔ niŋŋə k'a ka wɔɔ nɩ mim kam la bɩ jɩ dɔm."
44024009	Zɩɩfʋrɔ wɔɔ n yo meerbaa naa do ra, ŋ ʋ, sɩra m.
44024010	Tara lɛɛzaa b'a wɔ busu, an zaa ka Pol ʋ, k'an meer ba. Pol n a nyɩ bɔ ʋ, a ʋ: "Mɔɔ dɔ mɔɔ ʋ, ɩbɩɩ ɩ so gʋrga naa do dʋdɔ karɛ ʋ a dɔɔraa laatʋ, mɔɔ heer nyɩnta sɔ, kʋ m m meer ba.
44024011	K'ɩbɩɩ lɛ taa, ɩbɩɩ ɩ da ma, ɩ laaka da. Ta kʋ mɔɔ ʋ Zerizalɛm ʋ bɩ, a dɔmɩm n lɛ da bueerehɩɩya ra y, mɔɔ ta Zerizalɛm ʋ, kʋ m aa yaa da.
44024012	Gɔsɩ n mɔɔ yɩ m nɩ bɩsɩ kam Wosocɛ ʋ kan gʋaa kɩ, gɛɛ, m nyaa zɛ m a da sokʋmacɛ ʋ, gɛɛ, lɛɛ vanta ʋ tara nɔ ʋ y.
44024013	Gʋɔɔ nɔɔn duro b'a dam ma, ŋnɩ hɔsɩ yɩ ŋn'a ka mɔɔ ra, ŋ ʋ sɩra nɩ y.
44024014	Ba hɔ kʋ mɔɔ dɔ bɩ n na: Wɔɔ zɩrɔ Woso zi mɔɔ n'a bam, m nɩ zum Zuuba Yeezuu zaa kʋ ŋ ʋ gʋngʋrɛzaa m b'ʋ. Kʋ zaa bɩ do nɩ, mɔɔ ɩ hɔ haay kʋ n y'a gʋrsɩra ba lɛrɔ ci nɔ ʋ bɩ sim kan wosolɛsinnɩsorazannɔ ciro kɩ.
44024015	Mɔɔ ta Woso taafeerle naa do m, mɔɔ ʋ: Gʋɔɔ mɩŋŋɔɔ kan gʋɔɔ bʋnyaarɔ kɩ y'a mɩm bɔŋ ʋ. Ŋ mɩŋŋɔɔ maam sɔ.
44024016	Bɩ minto y'a ka, mɔɔ nɩ m tɔŋ ʋ dɔmɩm haay kʋ m bɩ mim zu ʋ Woso ma kan gʋɔɔ kɩ y. Bɩ, naa minto bɩ, dabɔʋ ba mɔɔ ma y.
44024017	Mɔɔ bɔrɛ dɔɔraa laatʋ, m m bɔ, m bʋr kɛɛrɛ, kʋ m bɩ daahan ka m dogʋɔɔ cicirzannɔ ʋ, kʋ m bɩ mannɩ ba sɔ.
44024018	Bɩ, ŋ bɩ mɔɔ yɩ Wosocɛ ʋ, bɩ ma bɩ, mɔɔ dintim gʋ m ma. Gʋaa cir n nyɩnta ʋ y, bɩ bʋgʋr n nyɩnta ʋ sɔ y,
44024019	kʋ Azii zɩɩfʋrɔ gɔsɩnnɔ bɛɛ nyɩnta b'ʋ y. Brɔɔ y'a ga m, ŋn'a hɩnka ɩbɩɩ taa, ŋnɩ mim yɩ ŋn'a ka mɔɔ ra, hɔ kʋ mɔɔ ba bɩ minto.
44024020	Gɛɛ k'a bɛɛ m bɩ, gʋɔɔ kʋ ŋ nɩ naa ʋ rɔ wɔɔ a da ma, ŋnɩ hɔ kʋ mɔɔ ba, ŋnɩ ta mɔɔ m dʋdɔkənno wɔɔ taa bɩ hɩ.
44024021	Hɔ deem naa mɔɔ jɩm brama, m zee da, m a hɩ ŋ bire ʋ: Gəəno mɩmbɔʋrɛ minto y'a ka, ŋn'ɩ mɔɔ dʋdɔ karɛ awɔɔ taa her."
44024022	Bala, Feligsi Zuuba Yeezuu zaa bɩ mim dɔ. N gʋɔɔ wɔɔ da zaa ra, an n'a hɩrɛ, a ʋ: "Kʋ sʋrdaa tisi lɛɛzaa Liziyas bɩ bʋr naa ʋ, mɔɔ y'awɔɔ mim bɩ dʋdɔ karɛ."
44024023	A n lɛ ka sʋrdaa zɔrɔ lɛɛzaa b'ʋ, a ʋ, an dɔ Pol ma, b'a b'a du y. A b'a ta a gʋaasɩba sɩ m tolle, a nyasʋm minto y.
44024024	Dɔmɩm k'a cem poore bɩ, Feligsi nyɩnta kan Drusil a lʋ kʋ zɩɩfʋ m bɩ kɩ. A n a ka, ŋnɩ Pol bir k'an Krista sɩrakarɛ mim dɩnda a m.
44024025	Bɩ, Pol k'a nɩ meer bɩ bam an nɩ tam tɩrgabaa, bʋraama, dʋdɔ k'a nɩ zɛm bɩ kɩ bɩncɛ ʋ bɩ, Feligsi da bɔ ʋ, an Pol meerbaa bɩ zɛ ra, a ʋ: "Naa ma bɩ, ɩ wusigə, ɩ ta ɩ bɩncɛ ʋ. Mɔɔ zɛm b'ɩ bir dɔmɩm niŋŋə ʋ."
44024026	Feligsi nyɩnta an n'a hɔɔn darɛ, a ʋ, Pol busoo karɛ a ʋ. Bɩ y'a ka an tɩr nyɔɔ da, ŋn'aa bir hallɩ gallɛm gʋta k'a bɩ sʋʋra ba.
44024027	Dɔɔraa hɩɩya k'a cem bɩ, Pɔrsiyus Fɛstus ɩ Feligsi bɩncɛ sa. Feligsi k'a lɛ n taa k'a bɩr mɩŋŋa zɩɩfʋrɔ wɔɔ mɩm ʋ bɩ, a Pol to lɔnnɔcɛ ʋ b'ʋ.
44025001	Bala, Fɛstus k'a lee ku a gʋrga ʋ b'ʋ bɩ, a dɔmɩm kaakʋ kur bɩ, a a hʋr Sezaree ʋ, an ta Zerizalɛm ʋ.
44025002	B'ʋ bɩ, wosocɛmannɩbənno jɩtannɔ kan zɩɩfʋrɔ gʋɔɔ gʋtɔɔ kɩ bʋr k'a mim ka Pol ra a taa. Ŋ n a yɛ Fɛstus han, k'an sugur ba a m,
44025003	an zaa ka, kʋ n nɩ ta Pol m Zerizalɛm ʋ. Bala, ŋ y'a dɩnda, ŋn'a zɛ kan kʋ kɩ a minto, k'a bɩ daata zɛ ra, a ku a zɛ gər zaa ra.
44025004	Fɛstus n a nyɩ bɔ ʋ, a ʋ, Pol gɔɔtam Sezaree lɔnnɔcɛ ʋ. Bɩ, kan bɩ kɩ haay, k'a yɩ poore, a y'a bɔrɛ a ta b'ʋ.
44025005	"A a ya, an a hɩ a ʋ, gʋɔɔ kʋ ŋ mim bɩ dɔ mɩŋŋa, awɔɔ bire ʋ rɔ wɔɔ, ŋnɩ zu kʋ ʋ kan mɔɔ kɩ, k'ʋ ta Sezaree ʋ, kʋ hɔ niŋŋə ta an ta ʋ gʋaa naa do minto, kʋ ŋ nɩ bʋr ŋnɩ mim ka ra."
44025006	Fɛstus n maasɩrɛ ba ŋ bire ʋ y, a n lɛ da dɔmɩm sinnyə m gɛɛ bu nɩ y. K'a lee ku Sezaree ʋ bɩ, a dɔ k'a mɛ bɩ, a yaa nyɩnta a dʋdɔkarɛ bɩncɛ ʋ, an a ka n n bʋr Pol m.
44025007	Bɩ k'a lee ku b'ʋ bɩ, zɩɩfʋrɔ kʋ ŋ y'a to Zerizalɛm ʋ ŋnɩ bʋr lɔ wɔɔ bɩr ma, ŋnɩ ŋʋaar gʋta ba, ŋ n'a kam la kan minno gʋtɔɔ kɩ, bɩ ŋ b'a dam ma, ŋn'a kasɛtɩ ka y.
44025008	Pol n a gumə mim hɩ sɔ, an n'a hɩrɛ, a ʋ: "Mɔɔ n mim zu ʋ zɩɩfʋrɔ lɛrɔ ma, gɛɛ ŋ Wosocɛ, gɛɛ Rɔm cir ma y."
44025009	Kʋ Fɛstus lɛ n taa k'a bɩr mɩŋŋa kan zɩɩfʋrɔ wɔɔ kɩ bɩ, a a hɩ Pol m, "Ɩbɩɩ lɛ taa kʋ ŋ nɩ ta ɩbɩɩ m Zerizalɛm ʋ, kʋ m aa ɩ dʋdɔ ka gɛɛ?"
44025010	Pol n a nyɩ bɔ ʋ, a ʋ: "Rɔm cir dʋdɔkarɛ bɩncɛ mɔɔ n ta ʋ naa, naa ʋ ŋn'ɩ mɔɔ dʋdɔ kaŋ ʋ. Ɩbɩɩ mɩŋŋa a dɔ paan•••, ɩ ʋ, mɔɔ n mim zu ʋ zɩɩfʋrɔ ma y.
44025011	Kʋ mim mɔɔ zu ʋ paan•••, an a ga mɔɔ zɛ m, mɔɔ bɩ m bɔrɛ m kur y. Bɩ, kʋ minno kʋ gʋɔɔ nɔɔn duro a ba, n n'a kam mɔɔ ra b'a jɩ ba ʋ rɔ nɔɔn nɩ, gʋaa ba lɛ m, an n'a dam ma, a n mɔɔ ka ŋ ʋ y. Mɔɔ lɛ taa kʋ m ta Rɔm cir taa."
44025012	Fɛstus kʋ ma kan a gʋɔɔ wɔɔ kɩ an a hɩ Pol m, a ʋ: "Ɩbɩɩ yɛ k'ɩ ta Rɔm cir taa, ta ɩbɩɩ n nɩ zɛm b'a ʋ b'ʋ."
44025013	Dɔmɩm k'a cem poore bɩ, cir Agripaa kan a danlʋ Berenisi kɩ ta Sezaree ʋ, ŋnɩ ta k'a yaa yaa da Fɛstus m.
44025014	Kʋ ŋn'ɩ maasɩrɛ bam b'ʋ poore bɩ, Fɛstus Pol mim bɩ sa, an a dɩnda cir bɩ m, a ʋ: "Gʋaa n nɩ naa ʋ, Feligsi n a to lɔnnɔcɛ ʋ.
44025015	Dɔmɩm kʋ mɔɔ ta ʋ Zerizalɛm ʋ bɩ, wosocɛmannɩbənno jɩtannɔ kan zɩɩfʋrɔ jɩtannɔ kɩ bʋr, ŋnɩ bɩ mim ka ra, ŋn'a zɛrɛ yɛrɛ.
44025016	Mɔɔ n a nyɩ bɔ ŋ nʋ, mɔɔ ʋ, Rɔm zannɔ yɩnnɩbayɩ zibəə bɛɛ k'a gʋaa bɔ a ka kʋ ŋ n'a zɛ gər, bɩ gʋɔɔ kʋ ŋ nɩ mim kam la rɔ wɔɔ ba ʋ, k'an aa a gumə mim dɩnda kan mim kʋ ŋ y'a ka ra bɩ kɩ y.
44025017	Bɩ minto y'a ka, ŋnɩ bʋr naa ʋ, mɔɔ n m ya, m dɔ hɔsɩ ma y, a dɔ k'a mɛ bɩ, mɔɔ n nyɩnta, m dʋdɔkarɛ bɩncɛ ʋ, m a ka, ŋnɩ bʋr gʋaa bɩ m.
44025018	Kʋ ŋ bʋr dʋdɔ bɩ ma bɩ, gʋɔɔ kʋ ŋ nɩ mim kam la rɔ wɔɔ, ŋ n mim sɩ gurezaa yɩ, ŋn'a ka ra, amba mɔɔ m hɔɔn da ma bɩ nɩ y.
44025019	Ŋ Woso zaa zuure minnɔ m bala, kan gʋaa deem kʋ n n'a birm Yeezuu k'a ga Pol n'a hɩm a ʋ, a mɩsɩr bɩ kɩ.
44025020	Kʋ mɔɔ n hɔ kʋ mɔɔ n n'a bam bɩ dɔ bɩ, mɔɔ yɛ han, k'a lɛ taa k'a ta Zerizalɛm ʋ, kʋ m aa mim bɩ dʋdɔ ka b'ʋ.
44025021	Bɩ kʋ Pol a hɩ a ʋ, a lɛ n taa k'a gɔɔta lɔnnɔcɛ ʋ, an ta an dɔmɩm kʋ cir gʋta n n'a mim bɩ dʋdɔ kam ma bɩ ku bɩ, mɔɔ lɛ ka, kʋ ŋ nɩ dɔ ma, an ta, an dɔmɩm kʋ mɔɔ n'a nyɔɔŋ ʋ Rɔm cir zi bɩ ku."
44025022	Agripaa n a hɩ Fɛstus m, a ʋ: "Mɔɔ lɛ n taa kʋ n gʋaa naa do meerbaa ma sɔ." Fɛstus n a nyɩ bɔ ʋ, a ʋ: "Booti m bala, ɩbɩɩ y'ɩ tʋr karɛ a meerbaa ma."
44025023	Dɔ k'a mɛ bɩ, Agripaa kan Berenisi kɩ lee ku dʋdɔkarɛ bɩncɛ ʋ b'ʋ kan cirbəə gʋta kɩ, sʋrdaarɔ jɩtannɔ yɩ ŋ da zaa ʋ kan tara bɩ gʋɔɔ gʋtɔɔ kɩ. Fɛstus n lɛ ka, ŋnɩ bʋr Pol m.
44025024	Fɛstus n meerbaa sa, a ʋ: "Cir Agripaa kan awɔɔ haay woo•••, k'a nɩ naa ʋ bɩ, awɔɔ ɩ gʋaa naa do yɩrɛ. Zɩɩfʋrɔ wɔɔ haay bɩ mɔɔ yɩ a minto Zerizalɛm ʋ, an ta an lee ku naa ʋ kan zee kɩ, ŋ ʋ, ŋ b'a ya, ŋn'a to mɩsɩr y.
44025025	Kʋ mɔɔ nɩ, mɔɔ n zibəə bʋnyaa yɩ, an a ba, an a ga a zɛ nɩ y. Bɩ, k'a ʋ, k'a lee ku Rɔm cir zi bɩ, mɔɔ cɩnta, kʋ m a nyɔɔ b'ʋ.
44025026	Bɩ kʋ mɔɔ ba meerbaa m paan•••, kʋ m a gʋrsɩra ba cir gʋta ma k'an Pol mim bɩ dɔ bɩ, bɩ minto y'a ka, mɔɔ n a ka, an bʋr awɔɔ taa, an lɛ da ɩbɩɩ taa naa ʋ cir Agripaa, kʋ wɔɔ lar, naa jɛ ʋ, mɔɔ hɔsɩ yɩrɛ, m a gʋrsɩra ba Rɔm cir ma.
44025027	Kʋ mɔɔ lɔ nyɔɔ ncɩnaaʋ, bɩ mɔɔ n a kʋrɔma k'an a mim ʋ bɩ yɩ, yarmabaa zibəə m."
44026001	Agripaa n a hɩ Pol m, a ʋ: "Zaa ta ʋ k'ɩ meer ba kɛɛrɛ, ɩ ɩ mɩŋŋa bʋmbɔ." Pol n a wɔ busu, an a gumə lemim hɩ, a ʋ:
44026002	"Mɔɔ heer nyɔɔ, cir Agripaa, kʋ mɔɔ zaa yɩ kʋ m meer ba ɩbɩɩ taa her, kʋ m m gumə mim dɩnda, mim haay kʋ zɩɩfʋrɔ mɔɔ a ka wɔɔ ra bɩ minto.
44026003	Bala, ɩbɩɩ minkə ŋ bɩsɩkarɛ gʋta m kan ŋ yɩnnɩbayɩ zibəə kɩ. Bɩ y'a ka, mɔɔ n'a yɛrɛ ɩbɩɩ han, k'ɩ tʋr ka mɔɔ meerbaa ma kan bʋraama kɩ.
44026004	Mɔɔ mɩsɩrbaa k'a nyɩnta hɔ niŋŋə, m nyɩbaa ma, kan nyɩnta kʋ mɔɔ ʋ hɔ niŋŋə, m dogʋɔɔ bire ʋ Zerizalɛm ʋ bɩ kɩ, zɩɩfʋrɔ wɔɔ haay a dɔ.
44026005	Kʋ ŋ lɛ taa, ŋ y'a da ma, ŋn'a kasɛtɩ ka, ŋ y'a dɔ a dɔɔraa laatʋ, ŋ ʋ, farizɛn m mɔɔ m. Gʋɔɔ niŋŋoo kʋ ŋ nɩ yɛm wɔɔ Woso zaa zuure ma paan•••, an lɛ da ŋ haay ra rɔ wɔɔ.
44026006	Bɩ her naa, kʋ mɔɔ Woso lerbɔrɛ k'a ba wɔɔ zɩrɔ m bɩ si bɩ, bɩ y'a ba mɔɔ dʋdɔ her.
44026007	Wɔɔ do haryaa bueerehɩɩya b'ɩ yaa dam Woso m sinuu ʋ kan a gunuu ʋ kɩ, ŋ bɩr a tore y. Kʋ ŋn'ɩ dɔm lerbɔrɛ bɩ do ma bɩ minto. Kʋ mɔɔ lerbɔrɛ naa do ta m heer lɛ bɩ y'a ka, m cir Agripaa, zɩɩfʋrɔ wɔɔ nɩ mim kam mɔɔ ra.
44026008	Bɔ minto m, b'awɔɔ n a si a ʋ, Woso ɩ gəəno mɩm bɔŋ ʋ?
44026009	Kʋ mɔɔ nɩ, mɔɔ nyɩnta m a si mɩŋŋa mɔɔ ʋ lɛ m, kʋ m yar ba kan Nazarɛtɩ Yeezuu bɩ tɔ bɩ kɩ, paŋŋa do haay m.
44026010	Bɩ, bɩ mɔɔ ba Zerizalɛm ʋ, wosocɛmannɩbənno jɩtannɔ wɔɔ ɩ lɛ naa do ka mɔɔ ʋ. Mɔɔ mɩŋŋa sɩrakarɛzannɔ gʋr gʋta, m m du lɔnnɔcɛ ʋ. Gʋɔɔ kʋ n yɩ ŋ zɩnzɛ rɔ wɔɔ, mɔɔ hɩ mɔɔ ʋ, a a ga m.
44026011	Gallɛm gʋta, mɔɔ ta sokʋmacɛrɔ ʋ, m fɩr ka ŋ ma, m paŋŋa ba ŋ ma, kʋ ŋ nɩ Yeezuu sʋnsɔ wʋ. Bɩ, kan jɩmbaa heerbusu gʋta kɩ, mɔɔ yɩ ŋ jɩ bɔm tararɔ gɔsɩnnɔ ra, m nɩ fɩr karɛ ŋ ma.
44026012	Bɩ minto y'a ka, hindeem ʋ, wosocɛmannɩbənno jɩtannɔ wɔɔ n zaa ka mɔɔ ʋ kan paŋŋa haay kɩ, kʋ m ta Damas ʋ mim naa do minto.
44026013	Cir, kʋ mɔɔ nɩ tam bɩ, kʋ sinuu b'a zɔ bɩ, mɔɔ lɛɛgure yɩ, an a to brama, a gure n lɛ da wosogure ra, an b'a ku mɔɔ ra kan m zukuuzannɔ wɔɔ kɩ.
44026014	Wɔɔ haay, wɔɔ ʋ dundo tara ʋ, mɔɔ n leer ma, an n'a hɩm mɔɔ m ebree lemim m, a ʋ: Sol, Sol, bɔ minto, ɩ nɩ fɩr kam mɔɔ ma? A ba ɩbɩɩ nawʋrɛ, ɩ mɩŋŋa m!
44026015	Mɔɔ n a nyɩ bɔ ʋ, mɔɔ ʋ: 'Nka n'ɩbɩɩ nɩ, Zuuba?' Zuuba n a ya, an a hɩ, a ʋ: 'Yeezuu m mɔɔ m, mɔɔ ɩbɩɩ n nɩ fɩr karɛ ŋ ma.
44026016	Bɩ, wuti ɩ jɩm! Ba hɔ k'a ka mɔɔ n m hɩnka ɩbɩɩ m bɩ n na: Mɔɔ ɩbɩɩ bɔ ʋ k'ɩ nyɩnta mɔɔ zibəənyɩ, mɔɔ kasɛtɩzaa kan hɔ niŋŋə k'ɩbɩɩ mɔɔ yɩ ʋ naa kɩ, kan a vantɔɔ kʋ mɔɔ n nɩ zɛm bɩ m hɩnka ɩbɩɩ m nɔ wɔɔ kɩ.
44026017	Mɔɔ lɛɛ kam m ɩbɩɩ bʋmbɔ ɩ do kan do vantɔɔ kʋ mɔɔ n n'ɩbɩɩ nyɔɔrɛ ŋ ma rɔ wɔɔ kɩ wɔ ʋ,
44026018	k'ɩ yaa nɩ ŋ mɩm gʋ, k'ɩ ŋ bɔ monsigə nɔ ʋ, ɩ ta ŋ nɩ lɛɛgure ʋ, k'ɩ bɔ ŋ nɩ Sʋtaana lɔmbaa nɔ ʋ, ɩ ta ŋ nɩ Woso zi, kʋ ŋ n sɩra ka mɔɔ ʋ, kʋ ŋ n'a mimbʋnyaarɔ sugur yɩ, bɩ, kʋ ŋ nɩ hɔjirle yɩ, kan gʋɔɔ kʋ ŋ y'a mɩŋŋɔɔ ka Woso ʋ rɔ wɔɔ kɩ.'
44026019	Bɩ tɛkka ma, cir Agripaa, mɔɔ n bɩsɩ ka hɔ kʋ Zuuba a hɩ mɔɔ m hɔhɩnkarɛ naa do nɔ ʋ bɩ ma y.
44026020	A sa mɔɔ ʋ Damas zannɔ ma kan Zerizalɛm zannɔ kɩ, an lɛ da, Zidee jilli kʋ zannɔ kɩ, bɩ jɛ ʋ kan do vantɔɔ kʋ gʋɔɔ kɩ, m a dɩnda kʋ ŋ n'a bɔ a taam, ŋnɩ yɛ Woso ma, kʋ ŋ n'a mimbʋnyaarɔ sugur yɩ, kʋ ŋ nɩ mɩsɩrbaa ba, k'an zu kʋ ʋ kan ŋ heerlʋrlɛ bɩ kɩ.
44026021	Bɩ minto y'a ka, mɔɔ nɩ Wosocɛ ʋ, zɩɩfʋrɔ wɔɔ n bɩ mɔɔ nyasʋ, ŋn'a gɩnga k'a mɔɔ mee bɔ ʋ.
44026022	Woso n ku mɔɔ ra mɩŋŋa, an ta an dɔmɩm naa do ku. Mɔɔ gɔɔta m nɩ kasɛtɩ kam gʋɔɔ poorero kan gʋɔɔ gʋtɔɔ kɩ taa. Wosolɛsinnɩsorazannɔ kan Moyiisi kɩ lɛɛ ka ŋnɩ hɔ k'a nɩ zɛm bɩ hɩ. Mɔɔ bɩr hɔsɩ vanta hɩrɛ, an lɛ da bɩ ra y.
44026023	Ŋ ʋ: 'Krista fɩr yɩrɛ, b'a lɛɛ kam an a mɩm bɔ ʋ gəəno bire ʋ, an nɩ lɛɛgure pa dam zɩɩfʋrɔ m kan do vantɔɔ gʋɔɔ kɩ.' "
44026024	Pol k'a lee ku bɩncɛ naa do ʋ a meerbaa nɔ ʋ bɩ, Fɛstus a leer busu, an a hɩ, a ʋ: "Hɔɔzaa n'ɩbɩɩ naa Pol! Ɩbɩɩ hɔdɔrɛ maam-maam bɩ y'ɩbɩɩ bam hɔɔzaa!"
44026025	Pol n a hɩ, a ʋ: "Hɔɔzaa bɛɛ m mɔɔ nɩ y, Fɛstus mɩŋŋa, sɩra meerbaa mɔɔ n'a bam, hɔɔntaʋrɛ m.
44026026	Cir Agripaa bɩ minno nɔɔn duro dɔ mɩŋŋa haay, bɩ y'a ka, mɔɔ m dam ma, m meer ba a lɛɛ kan heerkoodəbaa kɩ. Mɔɔ si mɔɔ ʋ, hɔsɩ n ba a mɩm ma sɛɛrɛ y. Bala, minno nɔɔn duro n ba gʋrga k'a nyaakʋm da ʋ y.
44026027	Cir Agripaa, ɩbɩɩ wosolɛsinnɩsorazannɔ mim si ra? Mɔɔ dɔ mɔɔ ʋ, ɩbɩɩ ŋ mim si"
44026028	Agripaa n a hɩ Pol m, a ʋ: "Kan ɩbɩɩ meerbaa bɩ kɩ, gɔɔta a ʋ poore, k'ɩbɩɩ n mɔɔ ba kristagʋaa ra?"
44026029	Pol n a hɩ, a ʋ: "K'a a ŋʋa, an gɔɔta poore gɛɛ gʋta, mɔɔ ŋʋa, kʋ Woso yɛ, a bɩ nyɩntarɛ ɩbɩɩ bala y, gʋɔɔ haay kʋ ŋ n'a tʋr kam mɔɔ meerbaa ma her lɔ wɔɔ, awɔɔ y'a bam amba mɔɔ m, bɩ baŋŋarɔ kʋ ŋ nɩ mɔɔ wɔ ma rɔ nɔɔn duro bɩ nyɩntarɛ awɔɔ wɔ ma y."
44026030	Cir bɩ n wuti kan tara lɛɛzaa bɩ kɩ, Berenisi kɩ, kan gʋɔɔ kʋ ŋ nɩ nyɩntam kan ŋ kɩ rɔ wɔɔ kɩ.
44026031	Kʋ ŋn'a hʋrm bɩ, ŋ sʋʋra ba kan kʋ kɩ ŋn'a hɩrɛ, ŋ ʋ: "Gʋaa naa do n hɔsɩ ba, an a ga zɛ m gɛɛ baŋŋarɔ nɩ y."
44026032	Agripaa n a hɩ Fɛstus m, a ʋ: "Kʋ gʋaa naa do bɛɛ y'a ŋʋa k'a ta mim bɩ m Rɔm cir taa, a a ga m, ŋnɩ wɔ saa."
44027001	Kʋ ŋ y'a cɩnta kʋ wɔɔ n da kɔɔlʋʋ ʋ, ʋ ta Italii ʋ bɩ, ŋ Pol kan lɔnnɔ gɔsɩnnɔ kɩ da sʋrdaa zɔrɔ lɛɛzaa k'a tɔ m Zuliyus bɩ wɔ ʋ, sʋrdaarɔ zɔrsɔddɩ zɛkʋra kʋ n n'a birm Ogista zɛkʋra, bɩ y'a so ʋ.
44027002	Wɔɔ da kɔɔlʋʋ ʋ k'a a to Adramitɩyɔm an nɩ tam Azii kʋrɔ kʋ ŋ nɩ hi lɛ ra rɔ wɔɔ ʋ. Aristarkɩ ɩ nyɩnta kan wɔɔ kɩ. Masedʋan kʋ Tesaloniki gʋaa m.
44027003	Dɔ k'a mɛ bɩ, wɔɔ lee ku Sidɔn ʋ, bɩ kʋ jɩnlɛ poore m bɩ, Zuliyus a ba Pol m mɩŋŋa. A zaa ka ʋ, k'an aa dɩga a gʋaasɩbarɔ ma, brɔɔ n nyasʋ m.
44027004	Kʋ wɔɔ bɔ b'ʋ bɩ, wɔɔ da kɔɔlʋʋ b'ʋ, ʋ bɔ Siipɩr jɩr ʋ, k'a n'a ta wɔɔ m hɩnhɛr bɩ k'a nya wɔɔ rɛ bɩ minto.
44027005	A m bɩ, wɔɔ n higʋta k'a nɩ Silisii kan Panfilii kɩ jɩr ʋ bɩ zɛ ra, ʋ aa lee ku Lisii kʋ Miir ʋ.
44027006	Sʋrdaa zɔrɔ lɛɛzaa bɩ k'a Alɛsandrii kɔɔlʋʋ yɩ b'ʋ an nɩ tam Italii ʋ bɩ, a a ka wɔɔ n da ʋ.
44027007	Kɔɔlʋʋ bɩ n ta poore-poore dɔmɩm gʋta nɔ ʋ, ʋ aa lee ku kan kɔrɛ kɩ Kinɩdɩ ʋ. Hɩnhɛr bɩ k'a nya wɔɔ rɛ bɩ, wɔɔ b'ʋ dam ma, ʋ ta tɩrga bɩ, wɔɔ bɔ Salmonɛ jɩr ʋ, ʋ aa bɔ Krɛtɩ jɩr ʋ, k'a n'a ta wɔɔ m hɩnhɛr bɩ minto.
44027008	Wɔɔ fɩr yɩ kan kɔɔlʋʋ bɩ kɩ, ʋ bɔkarɛ ʋ aa lee ku bɩncɛ kʋ n n'a birm Jɩnjɩ-Mɩŋŋa b'ʋ, Lazaya kʋ jɩr ʋ.
44027009	Dɔmɩnnɔ cem gʋta, kɔɔlʋʋ bɩ tarɛ nyibəə n ta ʋ, bɩ ma bɩ, lɛkʋsɩrɛ dɔmɩm cem. Pol n ŋ dʋndɔ, a ʋ:
44027010	"M gʋaasɩbɔɔ, mɔɔ dɔ mɔɔ ʋ tarɛ naa do hɔ zarm gʋta, a nyaanɩm gʋɔɔ gʋta m, kɔɔlʋʋ bɩ bɛɛ bala kan mɔr bɩ kɩ y, wɔɔ mɩŋŋɔɔ kɩ sɔ."
44027011	Sʋrdaa zɔrɔ lɛɛzaa bɩ, a tʋr an n'a kam gʋaa k'a nɩ kɔɔlʋʋ bɩ bram bɩ ma kan kɔɔlʋʋ bɩ zaa hɔnyɩ kɩ ma, an lɛ da Pol meerbaa bɩ ra.
44027012	Bɩncɛ niŋŋə kʋ wɔɔ jɩm ʋ bɩ, k'a bɩ bɩncɛ mɩŋŋa nyɛɛm dɔmɩm ʋ bɩ, ŋ gʋɔɔ gʋta a zɛ kʋ ra, ŋn'a lɛ ba deem k'a zu zaa ʋ, kʋ dɩga a, k'ʋ lee kum jɩnjɩ k'a nɩ Krɛtɩ kʋ Fenigsi ʋ b'ʋ, k'an a ta wɔɔ m nyɛɛm hɩnhɛr minto. K'ʋ nyɩnta b'ʋ nyɛɛm dɔmɩm ʋ.
44027013	Hɩnhɛr poore wuti jɩsa, bɩ minto y'a ka, ŋn'a hɔɔn da, ŋ ʋ, a y'a dam ma, a zaa sa. Ŋ kɔɔlʋʋ bɩ hʋr, ŋn'a na Krɛtɩ gəm b'ʋ, ŋn'ɩ tam.
44027014	K'a yɩ poore bɩ, hɩnhɛr gʋta kʋ n n'a birm Erakilɔn bɩ wuti tara bɩ zeezi, an bʋr kan paŋŋa kɩ, an b'a ku ŋ la.
44027015	A n kɔɔlʋʋ bɩ gaa an cenim, wɔɔ b'ʋ dam ma, ʋ a bɔ y. Wɔɔ n a to an a gaa, an nɩ tam nɩ, kʋ lɛɛ ka m, ʋ n a dɔ y.
44027016	K'a nɩ tam zɔɔ-zɔɔ bɩ, wɔɔ yaa lee ku tara poore k'a nɩ hi bire ʋ, n n'a birm Koda bɩ jɩr ʋ, an a ta wɔɔ m hɩnhɛr bɩ minto. Wɔɔ ʋ tɔ ʋ kan kɔrɛ gʋta kɩ, ʋ ʋ da ma, ʋ kɔɔlʋʋ poore bɩ gaa, ʋ a bɔ hi b'ʋ, ʋ a da kɔɔlʋʋ gʋta b'ʋ.
44027017	Kʋ ŋ kɔɔlʋʋ poore bɩ gaa ŋn'a da kɔɔlʋʋ b'ʋ an nya bɩ, ŋ bar sunso kɔɔlʋʋ gʋta b'ʋ kɛɛrɛ. Kʋ ŋ nɩ nyi bam kɔɔlʋʋ bɩ yaa wɔ Sɩrtɩ nyɩntaa b'ʋ bɩ, ŋnɩ hɔ kʋsɩ kɔɔlʋʋ bɩ jɛ ma, ŋn'a da hi b'ʋ, k'a n'a tarɛ bɩ bɔrɛ, ŋn'a to an nɩ tarɛ a hɔɔnhɔ ma.
44027018	Bɩ dɔ k'a mɛ bɩ, hɩnhɛr gʋta bɩ k'a nɩ fɩr kam wɔɔ ma tee••• bɩ, ŋ mɔrlɔ kʋ ŋ yɩ da kɔɔlʋʋ b'ʋ rɔ wɔɔ waa ʋ, ŋnɩ ŋ zar higʋta b'ʋ.
44027019	A dɔmɩm kaakʋ hinni ʋ bɩ, kɔɔlʋʋ bɩ zibəəzannɔ wɔɔ kɔɔlʋʋ bɩ mɔdrɔ wɔɔ zar hi b'ʋ a zim.
44027020	Woso kan monyaarɔ kɩ n a hɩnka dɔmɩnnɔ wɔɔ nɔ ʋ y, bɩ hɩnhɛr bɩ hɔnrɛ bʋnyaabaa gɔɔta an nɩ fɩr kam wɔɔ ma. Wɔɔ n a dɔ kʋ wɔɔ bɔrɛ y.
44027021	A dɔmɩm laatʋ, ŋ n hɔbɩrɛ bɩ y. Pol n wuti an jɩm brama ŋ bire ʋ, an a hɩ ŋ nɩ, a ʋ: "Awɔɔ yɩ ra, gʋɔɔ, kʋ mɔɔ dʋndɔrɛ b'awɔɔ si, ʋ n ʋ hʋr Krɛtɩ ʋ, fɩr kʋ wɔɔ yɩ naa kan mɔr k'a zar naa kɩ bɩ wɔɔ yɩrɛ y.
44027022	Bɩ naa ma bɩ, mɔɔ y'a yɛrɛ awɔɔ han, k'a heer ba kookoo. Awɔɔ gʋaa deem taan••• bɩ garɛ y, kɔɔlʋʋ bɩ y'a deem n n'a zarm bala.
44027023	Woso k'a a so mɔɔ ʋ, mɔɔ n'a zi bam bɩ malɛɛka a hɩnka mɔɔ m gum naa ʋ bala, an a hɩ mɔɔ m, a ʋ:
44027024	Ɩ da bɩ bɔ ʋ y, Pol. A a ga m, ɩbɩɩ m ta Rɔm cir taa, bɩ Woso gʋɔɔ k'ɩbɩɩ nɩ zum kʋ ʋ kan ŋ kɩ rɔ wɔɔ meeyaa da ɩbɩɩ wɔ ʋ.
44027025	Ncɩnaaʋ bɩ, yaarɔ, k'a heer ba kookoo! Mɔɔ sɩra ka Woso ʋ, a bam amba a a hɩ mɔɔ m bɩ m.
44027026	Wɔɔ yaa nʋ lo tara niŋŋə k'a nɩ hi bire ʋ bɩ ra."
44027027	A gunuu bueeresi hɔ, wɔɔ nyaam ʋ higʋta bɩ burə ʋ. Dibsir k'a a zɔ bɩ, kɔɔlʋʋ bɩ zibəəzannɔ wɔɔ a dɔ a hɔɔn ʋ, ŋ ʋ, wɔɔ ʋ zɔ tara ma.
44027028	Ŋ n higʋta bɩ nɔ makra ba mɛtɩr busi, kʋ ŋ ta lɛɛ poore bɩ, ŋ y'a ya, ŋn'a makra ba ŋn'a yɩ mɛtɩr bukərku.
44027029	Kʋ ŋn'ɩ nyi bam kɔɔlʋʋ bɩ yaa a zɛ ci ma bɩ, ŋ pɔyaa gorezannɔ zo si, ŋn'a kʋsɩ baŋŋarɔ m jɛ ʋ, ŋn'a yɛm kʋ dɔ n mɛ zɔɔ.
44027030	Kɔɔlʋʋ bɩ zibəəzannɔ hɔ ba ɩ ʋ, a hɩ ŋ y'a ʋ k'a baŋŋarɔ gɔsɩnnɔ zo hi bɩ nɔ ʋ, k'an kɔɔlʋʋ bɩ nyasʋ, ŋn'a nyaakʋm da k'a bra si kan kɔɔlʋʋ poore bɩ kɩ.
44027031	Pol n a hɩ, sʋrdaa zɔrɔ lɛɛzaa bɩ m kan sʋrdaarɔ wɔɔ kɩ, a ʋ: "Kʋ gʋɔɔ nɔɔn duro n gɔɔta kɔɔlʋʋ bɩ nɔ ʋ, awɔɔ, awɔɔ bɩ bɔrɛ y."
44027032	Sʋrdaarɔ wɔɔ n kɔɔlʋʋ poore bɩ barlɔ wɔɔ zɩnzɛ ra, ŋn'a to an ta an cem.
44027033	Kʋ ŋn'ɩ dɔm dɔmɩrɛ ma bɩ, Pol gʋaa haay bir, an a yɛ ŋ han, kʋ ŋ nɩ hɔbɩrɛ bɩ, an n'a hɩrɛ, a ʋ: "Awɔɔ dɔmɩm bueeresi her, awɔɔ n hɔ bɩ y. A n nɩ dɔm ma kʋ hɩnhɛr bɩ n a da jɩm ʋ.
44027034	Bɩ minto bɩ, mɔɔ y'a yɛrɛ awɔɔ han k'a hɔ bɩ, awɔɔ laafɩɩ minto m. Bala, minkə deem taan••• bɩ nyaanɩm gʋaa mim ʋ naa ʋ y."
44027035	K'a naa hɩ bɩ, a bur sa, an barka da Woso m gʋaa haay mɩm m, an a zɛ ra, an n'a sʋrɛ.
44027036	Ŋ haay heer n ka bɩ jɛ ʋ, ŋnɩ hɔbɩrɛ bɩ bɩ.
44027037	Wɔɔ haay wuti, gʋaa zɔɔhɩra busaanhɩna yaa sɔrdɩ kɔɔlʋʋ bɩ nɔ ʋ.
44027038	Kʋ hɔbɩrɛ bɩ ŋ ka bɩ, ŋ hɔyaa bɩ waa kɔɔlʋʋ bɩ nɔ ʋ, ŋn'a zar hi b'ʋ, k'a gore bɩ n a bɔrɛ.
44027039	Dɔ k'a mɛ bɩ, kɔɔlʋʋ bɩ zibəəzannɔ wɔɔ n a ya, ŋnɩ tara bɩ dɔ y. Bɩncɛ ŋ y'a yɩ hi bɩ lɛ ra, an zerle bɩncɛ. Ŋ lɛ n taa k'a a da ma, k'a kɔɔlʋʋ bɩ da jɩm ʋ b'ʋ.
44027040	Ŋ n baŋŋarɔ wɔɔ zɩnzɛ, ŋnɩ pɔyaarɔ wɔɔ to hi b'ʋ, kʋ kɔɔlʋʋ bɩ n a da ma, an ta. Ŋ n kɔɔlʋʋ bɩ bɩrlɛ hɔ bɩ ba yɔhɔ-yɔhɔ, ŋnɩ kɔɔlʋʋ bɩ pɛɛra poore bɩ busu, ŋnɩ kɔɔlʋʋ bɩ to, an nɩ tam bɩncɛ gər zeezi.
44027041	Kɔɔlʋʋ bɩ n aa der nyɩntaa dimbir la, lɛɛ bɩ n wɔ, a b'a dam ma a n bɔ y. Bɩ ma bɩ, hikurero wɔɔ b'a jɛ bɩ zɛ, an a kɩnkaansʋ.
44027042	Sʋrdaarɔ wɔɔ n a ŋʋa k'a lɔnnɔ wɔɔ zɩnzɛ, kʋ ŋ gɔsɩnnɔ darɛ dɔ ŋ yaa a si hi bɩ burə ʋ.
44027043	Bɩ, sʋrdaa zɔrɔ lɛɛzaa bɩ k'a ŋʋa k'a Pol bʋmbɔ bɩ, a n yɛ kʋ ŋ nɩ ŋ zɩnzɛ y. A lɛ ka gʋɔɔ kʋ ŋ darɛ dɔ rɔ wɔɔ ʋ, kʋ ŋ nɩ lɛɛ ka, ŋn'a da hi b'ʋ, kʋ ŋ n'aa tara gər bɩ ku.
44027044	Gʋɔɔ kʋ ŋ gɔɔta rɔ wɔɔ dam gɔrɔ ʋ gɛɛ kɔɔlʋʋ bɩ kəəro wɔɔ ʋ. A yɩ ncɩnaaʋ, ŋ haay n lee ku tara ʋ kan laafɩɩ kɩ.
44028001	Kʋ wɔɔ bɔ mim pakra bɩ nɔ ʋ bɩ, wɔɔ ma ŋ ʋ, tara k'a nɩ hi bire ʋ bɩ tɔ m Maltɩ.
44028002	Tara bɩ zannɔ wɔɔ wɔɔ si kan daʋrɛ gʋta kɩ. Ŋ sɛ gʋta hɛ, ŋnɩ wɔɔ gaa, ŋnɩ wɔɔ zɔ ma, bala, la a sɩŋŋɩda ba, an nɩ barɛ, nyɛɛm n ta ʋ.
44028003	Pol n nyʋkɔ gər gʋr a zangʋrga ʋ, an b'a da sɛ bɩ rɛ. Kʋ sɛ bɩ nɩ nyʋkɔ bɩ bɩm bɩ, cɩrka bɔ sɛ b'ʋ, an a sɔ wɔ Pol wɔ ʋ.
44028004	Tara bɩ zannɔ kʋ ŋ cɩrka bɩ yɩ, an nɩ zeŋŋəm Pol wɔ ma bɩ, ŋ y'a hɩm kʋ m, ŋ ʋ: "Gʋaa naa do nyɩntam gərzer paan••• A bɔ hi bɩ nɔ ʋ kan laafɩɩ kɩ, bɩ Woso tɩrgabaazaa lɛ baa a mɩsɩrbaa ma y."
44028005	Pol n a wɔ vɩga zɛ, cɩrka bɩ n a da sɛ b'ʋ, b'a n busu ma y.
44028006	Ŋ n jɩm, ŋn'ɩ dɩgarɛ a wɔ bɩ ma, a hanrɛ gɛɛ, a y'a dore, an ga lɛɛ nɩ? Bɩ, kʋ ŋ dɩgarɛ bɩ maasɩrɛ ba, bɩ ŋ n hɔsɩ yɩ an ba bɩ, ŋ y'a hɔɔndarɛ bɩ lʋr, ŋ ʋ: "Woso m!"
44028007	Lɛɛ bɩ do ʋ bɩ, tararɔ nyɩnta ʋ, lɛɛkarɛ dʋdɔkər Publiyus y'a so ŋ ʋ. A wɔɔ si, an nyasʋ wɔɔ m mɩŋŋa dɔmɩm kaakʋ.
44028008	A zɩ nyɩnta an nɩ wʋtam kan mɛmarɛ kɩ, yoor kɩ. Pol n ta, an aa dɩga a, an aa a wɔ busu, an a ka ra, an yaa da, an a waa.
44028009	Naa do minto bɩ, tara bɩ gʋɔɔ gɔsɩnnɔ wɔɔ haay kʋ ŋ nɩ yaaba m nɔ wɔɔ ɩ zɛm zi, ŋ n'a waam sɔ.
44028010	Wɔɔ daʋrɛ yɩ gʋta, kʋ wɔɔ ʋ bɔ, ʋ n nɩ cenim bɩ, ŋ hɔ haay k'a zibəə n ta wɔɔ ma rɔ wɔɔ ka wɔɔ ʋ.
44028011	Mom kaakʋ jɛ ʋ bɩ, wɔɔ da kɔɔlʋʋ k'a gɔɔta tara bɩ do ra b'ʋ nyɛɛm dɔmɩm ʋ. Alɛsandrii kɔɔlʋʋ m, a tɔ m Diyoskiir.
44028012	Wɔɔ zer Sirakɩɩzɩ ʋ k'ʋ hoon si dɔmɩm kaakʋ.
44028013	Kʋ wɔɔ cem b'ʋ bɩ, wɔɔ ʋ da higʋta bɩ lezi, ʋ aa lee ku Regiyo ʋ. Bɩ dɔ k'a mɛ bɩ, hɩnhɛr wuti jɩsa, dɔmɩm hɩɩya hinni ʋ, wɔɔ yaa lee ku Puzɔl ʋ.
44028014	Wɔɔ ʋ danyɩnɔ yɩ b'ʋ, ŋn'a yɛ wɔɔ han k'ʋ gɔɔta kan a kɩ dɔmɩm saanhɩna. Nyɩnta a ʋ ncɩnaaʋ, ʋ bɔkarɛ, ʋ lee ku Rɔm ʋ.
44028015	Wɔɔ danyɩnɔ kʋ ŋ nɩ b'ʋ rɔ wɔɔ kʋ ŋ wɔɔ zɛrɛ bɩ ma bɩ, ŋ bʋr, ŋnɩ bɩ wɔɔ zɛ ʋ bɩncɛ kʋ n n'a birm Apiyus-Daasɩ kan Tavɛrnɩ-Kaakʋ kɩ ʋ. Pol k'a ŋ yɩ bɩ, a barka da Woso m, a heer paŋŋa n a da ra.
44028016	Kʋ wɔɔ lee ku Rɔm ʋ bɩ, n zaa ka Pol ʋ, k'an a ka a mɩŋŋa har ma, kʋ sʋrdaa deem n bɩr dɔm ma.
44028017	Dɔmɩm kaakʋ k'a cem bɩ, a Rɔm zɩɩfʋrɔ jɩtannɔ wɔɔ bir, kʋ ŋ nɩ kʋ zɛ ʋ. Kʋ ŋ y'a so kʋ ma bɩ, a a hɩ ŋ nɩ, a ʋ: "M danyɩnɔ, mɔɔ n hɔsɩ ba m dogʋɔɔ wɔɔ nɩ y, mɔɔ n wɔɔ zɩrɔ wɔɔ yɩnnɩbayɩ zibəəro zar sɔ y. Ŋ mɔɔ ba lɔ Zerizalɛm ʋ, ŋnɩ mɔɔ da Rɔm zannɔ wɔ ʋ.
44028018	Kʋ ŋ laaka dɩnda ŋ nɩ mim bɩ jɩ dɔ kɛɛrɛ bɩ, ŋ y'a ŋʋa k'a wɔ saa mɔɔ ma, bala, ŋ n hɔsɩ yɩ mɔɔ gʋr zi an a ga zɛ nɩ y.
44028019	Zɩɩfʋrɔ wɔɔ kʋ ŋ ʋ, a bɩ yɛm bɩ, bɩ y'a ka mɔɔ n a yɛ kʋ Rɔm cir n mɔɔ dʋdɔ ka. Mɔɔ bɛɛ y'a hɩ, kʋ m mim ka m do ra y.
44028020	Bɩ y'a ka mɔɔ n a yɛ kʋ m awɔɔ yɩ, kʋ m sʋʋra ba kan awɔɔ kɩ. Kʋ sɩra nɩ, Israyɛl taaheerlɛ minto y'a ka, mɔɔ nɩ baŋŋarɔ nɔɔn duro m."
44028021	Ŋ n a nyɩ bɔ nʋ, ŋ ʋ: "Kʋ wɔɔ nɩ, wɔɔ n ci sɩ yɩ, an a to Zidee ʋ, an n'ɩbɩɩ mim dɩndarɛ y, bɩ, wɔɔ danyɩ sɩ n a to an b'ɩbɩɩ mim dɩnda, gɛɛ tɔbɔrɛ bʋnyaa y.
44028022	Wɔɔ lɛ n taa k'ɩbɩɩ n hɔ k'ɩbɩɩ n'ɩ hɔɔn dam ma bɩ hɩ k'ʋ a ma, bala, lɛɛ haay ʋ, wɔɔ dɔ mɩŋŋa ŋ bɩr yɛm gʋngʋrɛ k'ɩbɩɩ nɩ zuŋ ʋ naa ʋ y."
44028023	Ŋ n dɔmɩm cɩnta kan kʋ kɩ, ŋnɩ bʋr gʋta, ŋnɩ b'a yɩ a har ʋ. Pol sʋʋra ba kan ŋ kɩ dɔgta m an ta an yirbəə ku. Woso cirbəə bɩ mim a sa an a dɩnda, an Moyiisi lɛrɔ kan wosolɛsinnɩsorazannɔ wɔɔ kɩ mim dɩnda ŋ nɩ, k'a a da ma, kʋ ŋ n'a dɔ, ŋ ʋ, Krista bɩ Yeezuu m.
44028024	Gɔsɩnnɔ hɔ k'a dɩnda bɩ si, niŋŋoo n a si y.
44028025	Kʋ ŋ bʋr ŋn'ɩ cenim bɩ, ŋ n kʋ ma y: Pol n mim deem hɩ ŋ nɩ, a ʋ: "Sɛnt-Ɛspri meer k'a ba kan Ezayii kɩ awɔɔ zɩrɔ minto bɩ, sɩra m. A a hɩ, a ʋ:
44028026	Ta ɩ yaa do naa do yɩ, ɩ hɩ m, ɩ ʋ: Awɔɔ y'a tʋr kam mɩŋŋa, b'awɔɔ b'a jɩ marɛ y. Awɔɔ dɩgam mɩŋŋa, b'awɔɔ b'a yɩrɛ y.
44028027	Bala, do naa do heer b'ɩ monsigə ʋ, ŋ tʋr ga, ŋ lɛ baa k'a lɛɛ yɩ a mɩm nɩ y, ŋ lɛ baa k'a tʋr n mim ma y, ŋ lɛ baa k'a heer n a jɩ dɔ y, ŋ lɛ baa k'a a bɔ a taam k'a zu mɔɔ ʋ, kʋ mɔɔ n ŋ waa y. Woso n a hɩ bɩ n naa.
44028028	K'a dɔ kɛɛrɛ, a ʋ, Woso bʋmbɔrɛ naa do nyɔɔ n y'a ʋ do vantɔɔ ma, bɩ ŋ y'a sim." [
44028029	Pol k'a meer naa do ba bɩ, zɩɩfʋrɔ wɔɔ a hʋr ŋnɩ bɩsɩ kam gʋta kan kʋ kɩ.]
44028030	Pol mɩsɩrbaa ba ncɩnaaʋ dɔɔraa hɩɩya tɔr b'ʋ, an a mɩŋŋa busoo bɔ, an n'a mɩsɩrbaa ba n nɩ. Gʋɔɔ haay kʋ ŋ nɩ zɛm zi rɔ wɔɔ, a yɩ ŋ sim mɩŋŋa,
44028031	an nɩ Woso cirbəə pa darɛ, an nɩ Zuuba Yeezuu Krista mim dɩndam kan heerkoodəbaa kɩ, bɩ gɔsɩ bɩr a tam nɩ tolle y.
45001001	Mɔɔ mɩŋŋa, Pol, Krista Yeezuu zibəənyɩ m mɔɔ m, mɔɔ ɩ ci naa do ba awɔɔ ma. Woso mɔɔ bir kʋ m m ba a zibəəzaa, a mɔɔ bɔ ʋ m hɔ, k'a mɔɔ nyɔɔ kʋ m aa lemim nyɩnta bɩ pa da.
45001002	Lemim nyɩnta bɩ do Woso nyɩnta an a ler bɔ tee••• Wosoci nɔ ʋ, a lɛsinnɩsorazannɔ lɛ m bɩ.
45001003	Lemim nyɩnta bɩ do bɩ, a Nyɩ Yeezuu Krista, wɔɔ Zuuba bɩ mim an n'a dɩndam. K'a mɛsim nɔ ʋ nɩ, Davɩd do gʋaa m.
45001004	Bɩ, kʋ Sɛnt-Ɛspri zibəə nɩ, Woso a mɩm bɔ ʋ gəəno bire ʋ, hɔ bɩ do n a hɩnka a ʋ, Woso Nyɩ m an nɩ paŋŋa m.
45001005	Yeezuu Krista minto m mɔɔ n barka yɩ, m m ba a zibəəzaa, kʋ m a ka kʋ do haay gʋɔɔ m sɩra ka ʋ, ŋnɩ zu ʋ.
45001006	Awɔɔ ɩ gʋɔɔ wɔɔ duro barla, bala, Yeezuu Krista y'awɔɔ bir k'a so awɔɔ ʋ.
45001007	Awɔɔ haay kʋ sɩrakarɛzannɔ n'awɔɔ m, an nɩ Rɔm ʋ, Woso awɔɔ ŋʋa, an awɔɔ bir k'a nyɩnta a gʋɔɔ barla. A yɛ mɔɔ nawʋm kʋ wɔɔ Zɩ Woso, kan Zuuba Yeezuu Krista kɩ m barka kan laafɩɩ kɩ ka awɔɔ ʋ.
45001008	A n lɛɛ ka bɩ, mɔɔ ɩ yaa dam Woso kʋ mɔɔ n'a zi bam bɩ m barka, Yeezuu Krista nɔ ʋ, awɔɔ haay minto, bala, durnya nɔ ʋ jilli n y'awɔɔ sɩrakarɛ mim dɩndam.
45001009	Woso zi mɔɔ n'a barɛ kan m heer kɩ haay, a Nyɩ bɩ lemim nyɩnta bɩ padarɛ nɔ ʋ, a m mɔɔ kasɛtɩzaa, a a dɔ a ʋ, mɔɔ dɔmɩm haay yaadarɛ nɔ ʋ, mɔɔ y'awɔɔ tɔ darɛ m nɔ ʋ,
45001010	m n'a yɛm han, k'a hɔɔnhɔ m, kʋ m kɔ, m zaa yɩ, m bʋr awɔɔ zi.
45001011	Mɔɔ lɛ taa paan••• kʋ m awɔɔ yɩ, kʋ m Sɛnt-Ɛspri ganwʋrɛrɔ jir kan awɔɔ kɩ, k'awɔɔ paŋŋa n a da ra gʋta,
45001012	gɛɛ, k'ʋ kʋ paŋŋa da ra, awɔɔ kan mɔɔ kɩ, sɩrakarɛ deem kʋ wɔɔ n ta m bɩ nɔ ʋ.
45001013	M danyɩnɔ, mɔɔ lɛ taa k'awɔɔ n a dɔ a ʋ, mɔɔ gɩnga gallɛm hɔka kʋ m bʋr awɔɔ zi, bɩ, an ta an her ku naa, mɔɔ n m da ma y. A ŋʋa mɔɔ ʋ kʋ m bɩ lee ku awɔɔ zi b'ʋ, kʋ m zibəə n nyɩ da, amba a a da kʋrɔ vantɔɔ ʋ bɩ m.
45001014	Hɔɔngʋrɛzannɔ kan bahɔɔngʋrɛzannɔ kɩ mim pakra ba mɔɔ ma, mindonno kan bamindonno kɩ mim pakra ba mɔɔ ma sɔ.
45001015	Naa y'a ka mɔɔ lɛ n taa paan••• kʋ m lemim nyɩnta pa da awɔɔ m sɔ, awɔɔ k'a nɩ Rɔm ʋ rɔ wɔɔ m.
45001016	Nyannɩ bɩr mɔɔ zɛm lemim nyɩnta bɩ tɔ ma y, bala, Woso paŋŋa m, an nɩ gʋaa haay k'a sɩra ka bʋmbɔm. Zɩɩfʋrɔ a lɛɛ ka ŋ ma, an bɔkarɛ an lee ku do vantɔɔ wɔɔ zi.
45001017	Wɔɔ y'a yɩm sɔ denter, lemim nyɩnta bɩ nɔ ʋ Woso tɩrgabaa n'a hɩnkaŋ ʋ, Woso ɩ gʋaa k'a sɩra ka bɩ bam tɩrga, sɩra k'a a ka Woso ʋ bɩ minto bala, amba n y'a gʋrsɩra ba Wosoci nɔ ʋ, n ʋ: 'Gʋaa k'an tɩrga sɩrakarɛ tɔ ma bɩ mɩsɩrbaa bam.'
45001018	Woso a to brama an a heerbusu hɩnka, kʋ gʋɔɔ bɩr a daŋ ʋ, mimbʋnyaarɔ ŋn'ɩ ŋ bam, ŋ bʋnyaabaa n a ka, sɩra bɩr dɔm dɔ sɔ y.
45001019	Denter m, hɔ k'a n'a karɛ ŋnɩ Woso dɔ n a nyaakʋm da y, Woso a hɩnka kʋ ŋ n'a dɔ mɩŋŋa.
45001020	Paŋŋa kʋ Woso n ta m b'a jirə ba ʋ bɩ, kan Woso mɩŋŋa taʋrɛ kɩ bɩ, gɔsɩ bɩr ŋ yɩrɛ y, bɩ durnya darɛ tɛkka ma, gʋaa a da ma an ŋ yɩ hɔɔ kʋ Woso ŋ da rɔ wɔɔ nɔ ʋ, naa minto bɩ, gʋɔɔ bɩ gumə yɩm fɩɩga y.
45001021	Ŋ Woso dɔ, bɩ ŋ bɩr Woso daŋ ʋ, ŋn'a barka darɛ amba Woso a ga m bɩ nɩ y. Naa n a ka, ŋ hɔɔndarɛ n'a ba daŋŋada, ŋ n kʋrɔ hɔɔn ma, ŋn'ɩ monsigə ʋ.
45001022	Ŋ y'a hɩrɛ a ma mindɔrɛzannɔ, an bɔkarɛ taajɛmzannɔ m,
45001023	a ga kʋ ŋ y'a ʋ m, kʋ ŋ nɩ Woso k'a nɩ lɛbɔʋrɛ m, an nɩ mɩsɩrbaa m tee••• bɩ da ʋ bɩ, bɩ to ŋ y'a ʋ ŋn'ɩ wosobaawɔnnɔ kʋ ŋ bɔ kʋ ʋ kan gʋaa k'a nɩ ga m kɩ, bɛnnɔ kɩ, hɔɔgansiro kɩ, tara burə hɔɔ kʋ ŋ n'a gaatam nɔ kɩ daŋ ʋ.
45001024	Naa minto m, Woso n ŋ to ŋn'ɩ dintim zibəəro kʋ ŋ lɛ n taa rɔ wɔɔ barɛ a hɔɔnhɔ ma, ŋn'a mɛ gore bɔŋ ʋ mim k'a nyannɩ n ta ʋ barɛ nɔ ʋ kan kʋ kɩ.
45001025	Bala, ŋ Woso sɩra minno wɔɔ to ŋnɩ ŋʋaar sa, ŋn'ɩ yaa dam hɔɔ kʋ Woso ŋ da rɔ wɔɔ m, ŋn'ɩ zure ŋ ʋ, an bɔkarɛ Woso ŋ y'a ga m, ŋn'a da ʋ, a m hɔ haay darɛzaa. Woso n lɛbɔʋrɛ yɩ dɔmɩm haay! Amina!
45001026	Naa minto m, Woso n ŋ to, kʋ ŋ nɩ bɩr a nyannɩ minno lɛtaamarɔ bam. Ŋ lannɔ wɔɔ bɩr a kam ma sɔ, k'a bɩr kan yar kɩ y, wʋta ŋ nawʋm lannɔ kan kʋ kɩ, an bɔkarɛ, naa barɛ n a ga nɩ y.
45001027	Yaarɔ wɔɔ maam sɔ, ŋ bɩr a kam ma, k'a bɩr kan lʋ kɩ y, a ŋʋa ŋ nawʋm paan•••, k'a bɩr wʋtam kan a muno yaarɔ kɩ. Yaarɔ kan yaarɔ kɩ nɩ nyannɩ zi bam kan kʋ kɩ, naa n a ka sɔ, ŋn'a nyaanlɛ zibəə fɩryɩrɛ k'a a ga m yɩrɛ a mɛ ʋ.
45001028	Kʋ ŋ n a ŋʋa k'a Woso dɔ bɩ, Woso n ŋ to a hɔɔn daŋŋada bɩ nɔ ʋ, kʋ ŋ nɩ hɔ k'a n'a ga barɛ m bɩ ba.
45001029	Zibəə k'a n a ga barɛ m do haay ba ŋ nawʋm, mimbʋnyaa do haay, gʋɔɔ lɛtaama bʋnyaa do haay, bʋnyaabaa do haay, jɩmbaa n ŋ heer han, gərzɛrɛ ba n nɩ, nyaabarɛ ba n nɩ, zambʋbarɛ ba n nɩ, zibəə daŋŋada haay,
45001030	ŋn'ɩ tɔ bɔm, ŋn'ɩ gʋɔɔ tɔ zaar barɛ, ŋnɩ sɔ Woso m, ŋ bɩr gʋɔɔ daŋ ʋ y, ŋn'a mɩŋŋɔɔ busum, ŋn'a lɛ bɔrɛ a mɩŋŋɔɔ ʋ, ŋn'ɩ bɔm mimbʋnyaa daarɔ barɛ m, ŋ bɩr yɛm a zɩrɔ lɛ ma y,
45001031	ŋ hɔɔn ba ʋ y, ŋ bɩr jɩnlɛ a lɛ ra y, gʋaa mim bɩr ŋ kɔrɛ y, gʋaa cicir bɩr ŋ zɛrɛ y.
45001032	A n bɔkarɛ, ŋ y'a dɔ mɩŋŋa ŋ ʋ, Woso lɛ y'a hɩrɛ a ʋ, gʋaa k'a nɩ ziro nɔɔn duro barɛ a ga zɛ m. Kan naa kɩ haay ŋ gɔɔta ŋn'ɩ tam lɛɛ kan minno nɔɔn duro barɛ kɩ. A n a na ma bɩ, kʋ ŋ gʋaa yɩ sɔ, an nɩ minno nɔɔn duro barɛ, bɩ ŋ nɔ yɩ.
45002001	Ncɩnaaʋ bɩ, nka n'ɩbɩɩ nɩ, ɩbɩɩ k'ɩ n'ɩ gʋɔɔ dʋdɔ yarlɛ? Ɩbɩɩ bɩ gumə yɩrɛ y, gʋɔɔ dʋdɔ k'ɩbɩɩ n'a yarm bɩ, ɩ mɩŋŋa dʋdɔ ɩ n'a yarm, bala, ɩbɩɩ yɩ ŋ dʋdɔ yarm, b'ɩbɩɩ ɩ zi kʋ ŋ n'a bam bɩ bam sɔ.
45002002	Wɔɔ dɔ denter m, ʋ ʋ, gʋɔɔ kʋ ŋ nɩ minno nɔɔn duro bam nɔ wɔɔ, Woso yɩm dʋdɔ yarm sɩra m, amba ŋ zibəə bʋnyaa b'a ga m bɩ m.
45002003	Ɩbɩɩ k'ɩ nɩ gʋɔɔ kʋ ŋ nɩ minno nɔɔn duro bam nɔ wɔɔ dʋdɔ yarm bɩ, b'ɩbɩɩ y'a barɛ, am ŋ hɔ bɩ m bɩ, ɩ hɔɔn ɩbɩɩ da ɩ ʋ, ɩ bɔm lɛm Woso dʋdɔyarlɛ bɩ nɔ ʋ ra?
45002004	Gɛɛ, ɩbɩɩ bɩr dɩgam Woso ŋʋarɛ gʋta k'an ta m ɩbɩɩ minto, an nɩ bʋrlɛ a ma, k'a mɩŋŋa ba ɩbɩɩ m bɩ ma hɔsɩ ra? Ɩbɩɩ n a dɔ ɩ ʋ, a ba k'a nawʋrɛ ɩbɩɩ m mɩŋŋa bɩ, a hɩ a ʋ, k'ɩbɩɩ m toore yɩ, ɩ ɩ bɔ ɩ taam la?
45002005	B'ɩbɩɩ da bɩr bɔŋ ʋ y, ɩ lɛ baa k'ɩ ɩ bɔ ɩ taam y, bɩ, a ba k'ɩbɩɩ n nawʋrɛ ncɩnaaʋ naa, hʋnhʋrlɛ gʋta ɩbɩɩ n'a bankarɛ ɩ minto, dɔmɩm kʋ Woso n n'a heerbusu hɩnkaŋ ʋ, an dʋdɔ ka kan sɩra kɩ bɩ nɔ ʋ.
45002006	Hinni bɩ do ʋ bɩ, a gʋaa biyəə zibəə nyɔɔdʋ kaŋ ʋ, amba a a ga m bɩ m.
45002007	Gʋɔɔ kʋ ŋ n'a tɔŋ ʋ, k'a mɩŋŋa ba tee•••, ka Woso nɔ yɩ, ŋn'a kam Woso lɛbɔʋrɛ ma, kan a daʋrɛ kɩ ma, kan mɩsɩrbaa k'a bɩr a zaar bam kɩ ma rɔ wɔɔ, Woso mɩsɩrbaa k'a nyarɛ ba ʋ karɛ ŋ ʋ.
45002008	Bɩ, kʋ gʋɔɔ kʋ ŋ nɩ bɩsɩ kam Woso ma, ŋ bɩr zum sɩra ʋ y, ŋn'a bʋnyaa bam nɔ wɔɔ nɩ, Woso y'a nɔmaa kan a heerbusu kɩ hɩnkarɛ ŋ nɩ.
45002009	Kʋsɩ kan fɩr kɩ gʋɔɔ kʋ ŋ n'a bʋnyaa bam nɔ wɔɔ yɩm, zɩɩfʋrɔ n nɩ lɛɛ kam, do vantɔɔ wɔɔ n a nya ŋ ʋ.
45002010	Bɩ, Woso lɛbɔʋrɛ, daʋrɛ, kan laafɩɩ kɩ kam gʋaa haay k'a n'a mɩŋŋa bam b'ʋ, zɩɩfʋrɔ n nɩ lɛɛ kam, do vantɔɔ wɔɔ n a nya ŋ ʋ.
45002011	Bala, Woso bɩr gʋɔɔ jirə bɔrɛ y.
45002012	Gʋɔɔ kʋ ŋ nɩ mimbʋnyaa bam, ŋ n Moyiisi lɛrɔ wɔɔ dɔ rɔ wɔɔ, ŋ gɩngam sɔ, bɩ Moyiisi lɛrɔ bɛɛ n nɩ nyɩntarɛ ŋ dʋdɔ karɛ zaa y, bɩ gʋɔɔ kʋ ŋ lɛrɔ wɔɔ dɔ, ŋn'a gu ŋn'ɩ mimbʋnyaa bam nɔ wɔɔ, lɛrɔ wɔɔ n nɩ nyɩntarɛ ŋ dʋdɔ karɛ zaa.
45002013	Bala, gʋɔɔ kʋ ŋ n'a tʋr kam lɛrɔ wɔɔ ma bala rɔ wɔɔ bɛɛ m tɩrga Woso mɩm ʋ y, gʋɔɔ kʋ ŋ nɩ zure ŋ ʋ rɔ wɔɔ m.
45002014	A a da ma, gʋɔɔ kʋ zɩɩfʋrɔ bɛɛ nɩ ŋ mɩ y, ŋ n Moyiisi lɛrɔ wɔɔ dɔ rɔ wɔɔ, nɔɔ m hɔ kʋ lɛrɔ wɔɔ n'a hɩm bɩ ba, bɩ ŋ n a dɔ y. A ba kʋ ŋ nawʋrɛ ncɩnaaʋ bɩ ŋ n lɛrɔ wɔɔ dɔ bɩ, naa y'a hɩnkarɛ a ʋ, ŋ lɛ cɩnta a mɩŋŋɔɔ m.
45002015	Ncɩnaaʋ bɩ, ŋ y'a hɩnkarɛ ŋ ʋ, hɔ kʋ lɛrɔ wɔɔ lɛ n taa bɩ, n y'a gʋrsɩra ba a heer ʋ, ŋ heer ɩ kasɛtɩ kam, kan ba ŋ mɩŋŋɔɔ tɩr a dɔ ŋ ʋ, a mɩŋŋa ba gɛɛ a bʋnyaa ba bɩ kɩ.
45002016	Nyɩnta a nawʋrɛ ncɩnaaʋ dʋdɔkarɛ hinni ʋ, amba lemim nyɩnta kʋ mɔɔ n'a pa dam bɩ n'a hɩm bɩ m, Woso zaa kam Krista Yeezuu ʋ k'an hɔ haay k'a nyaakʋm da gʋɔɔ heer ʋ bɩ dʋdɔ ka.
45002017	Ɩbɩɩ k'ɩ n'a hɩrɛ ɩ ma zɩɩfʋ, ɩ nɩ yom lɛrɔ wɔɔ ma, ɩ n'ɩ lɛ bɔrɛ ɩ mɩŋŋa ʋ, ɩ ʋ, ɩ Woso dɔ,
45002018	ɩbɩɩ k'ɩ hɔɔnhɔ dɔ, lɛrɔ wɔɔ tɔ ma bɩ, ɩbɩɩ hɔ k'a ga barɛ m bɩ dɔ ɩ bɔ kʋ la m.
45002019	Ɩbɩɩ y'ɩ hɔɔn darɛ ɩ ʋ, zaa hɩnka bʋʋrɔ m zaa n'ɩbɩɩ m, ɩ nɩ lɛɛ gum monsigəzannɔ m,
45002020	ɩ ʋ, bahɔdonno dʋndɔrɛzaa n'ɩ mɩ, gʋɔɔ poorero karɩnsaamba, a gɩnga ɩbɩɩ nawʋm ɩ ʋ, ɩbɩɩ hɔ dɔ, ɩ sɩra dɔ mɩŋŋa lɛrɔ wɔɔ minto.
45002021	A lɔ ɩbɩɩ nɩ hɔ dɩndam gʋɔɔ m, ɩ bɩr a dɩndarɛ ɩ mɩŋŋa nɩ? Ɩbɩɩ y'a hɩm gʋɔɔ m, ŋ bɩ koor ba y, ɩ bɔkarɛ ɩ nɩ koor barɛ.
45002022	Ɩbɩɩ y'a hɩrɛ ŋ bɩ jaan da y, ɩ bɔkarɛ ɩ n'a darɛ, ɩbɩɩ sɔ wosobaawɔnnɔ daʋrɛ m, ɩ bɔkarɛ ɩ nɩ gasʋrɛ ŋ daʋrɛ cɛrɔ ʋ, ɩ nɩ ŋ bɔm.
45002023	Ɩbɩɩ y'ɩ heer nyɔɔm lɛrɔ wɔɔ k'ɩbɩɩ ŋ dɔ bɩ tɔ ma, b'ɩbɩɩ ɩ Woso gore bɔŋ ʋ, k'ɩbɩɩ nɩ bɩsɩ kam lɛrɔ wɔɔ ma bɩ tɔ ma.
45002024	Amba n y'a gʋrsɩra ba Wosoci nɔ ʋ bɩ, n ʋ: 'Awɔɔ zɩɩfʋrɔ, awɔɔ y'a kam, do vantɔɔ wɔɔ nɩ Woso sʋnsɔ wʋm.'
45002025	K'ɩbɩɩ ɩ zum lɛrɔ wɔɔ ʋ, gasʋ k'ɩbɩɩ ʋ baŋŋʋ ʋ bɩ jɩ ta ʋ, bɩ k'ɩbɩɩ y'ɩ gum lɛrɔ wɔɔ zuure ma, baa k'ɩbɩɩ gasʋ baŋŋʋ ʋ, a bɔ kʋ ʋ, ɩ ʋ, ɩbɩɩ n gasʋ baŋŋʋ ʋ y.
45002026	Bɩ, kʋ gʋaa k'a n gasʋ baŋŋʋ ʋ ɩ hɔ kʋ lɛrɔ wɔɔ n'a hɩm bɩ barɛ, Woso bɩ dɩgarɛ a zaa ma ɩ ʋ, gasʋ a ʋ baŋŋʋ ʋ ra?
45002027	Bɩ, gʋaa k'a nɩ zum lɛrɔ wɔɔ ʋ b'a n gasʋ baŋŋʋ ʋ bɩ, a y'ɩbɩɩ dam nyannɩ ʋ, bala, ɩbɩɩ gasʋ baŋŋʋ ʋ, ɩ nɩ lɛrɔ wɔɔ m, bɩ, ɩbɩɩ bɩr zure ŋ ʋ y.
45002028	Zɩɩfʋ paan••• bɩ, gʋaa k'a m zɩɩfʋ gʋɔɔ mɩm ʋ bɩ bɛɛ y, mɛsim gasʋ baŋŋʋ ʋ bɛɛ m baŋŋʋgasʋrɛ paan••• y.
45002029	Bɩ, zɩɩfʋ paan••• bɩ, heer an ta ʋ, baŋŋʋgasʋrɛ paan••• bɩ, heer hɔ bɩ m. A to a nawʋm Sɛnt-Ɛspri zi, a bɩr a tom Moyiisi lɛrɔ wɔɔ nɔ ʋ y. Zɩɩfʋ bɩ do lɛbɔʋrɛ bɩr a tom gʋɔɔ zi y, a to a nawʋm Woso zi.
45003001	Ncɩnaaʋ naa, k'ɩ zɩɩfʋ, bɔ ɩ n'a yɩrɛ a nɔ ʋ, baŋŋʋgasʋrɛ nyɔɔdʋ m bɔ nɩ?
45003002	A nyɔɔdʋ ta ʋ gʋta denter. Bala, a lɛɛkarɛ hɔ bɩ, zɩɩfʋrɔ wɔɔ Woso a lemim da ŋ wɔ ʋ.
45003003	K'ʋ a hɩ, ʋ ʋ lɔ? Ŋ gʋɔɔ gɔsɩnnɔ kʋ ŋ n sɩra ba minto b'a da ma, an a ka Woso bɩ gɔɔtarɛ a sɩrabarɛ nɔ ʋ ra?
45003004	Fɩɩga! Baa, kʋ gʋaa haay ŋʋaarzaa, Woso gɔɔta an nɩ sɩra m, amba n y'a gʋrsɩra ba Wosoci ʋ, n ʋ: Kʋ n n'ɩ dɔ tɩrga ɩ meerbaa nɔ ʋ, bɩ k'ɩ bʋr ɩ jɩnnɔ ra dʋdɔkarɛ nɔ ʋ.
45003005	Bɩ, kʋ wɔɔ batɩrgabaa ɩ Woso tɩrgabaa hɩnkarɛ, bɔ wɔɔ k'ʋ a hɩ? K'ʋ a hɩ, ʋ ʋ, Woso gumə ba ʋ kan wɔɔ hʋnhʋrlɛ kɩ a nɔmaa nɔ ʋ ra? Meer naa do kʋ wɔɔ ba naa, gʋɔɔ hɔɔndarɛ meerbaa m.
45003006	A bɩ ncɩnaaʋ y, kʋ n bɛɛ m, Woso y'a bam lɔ k'a durnya dʋdɔ ka?
45003007	Gɛɛ, gʋaa a da ma, an a hɩ a ʋ, kʋ mɔɔ ŋʋaarbarɛ y'a kam Woso sɩra n'a hɩnkam paan••• a lɛbɔʋrɛ minto, bɔ m kɛɛrɛ, an mɔɔ ba mimbʋnyaazaa, an nɩ mɔɔ dʋdɔ karɛ?
45003008	A lɔ wɔɔ bɩr mimbʋnyaa barɛ, k'a mɩŋŋa m nyɩnta ʋ? Gʋɔɔ gɔsɩnnɔ ɩ wɔɔ tɔ bʋnyaa hɩm, ŋn'a hɩrɛ ŋ ʋ, naa wɔɔ n'a dɩndam gʋɔɔ m. Kʋ Woso bɩ gʋɔɔ wɔɔ duro dʋdɔ yar, a gumə ta ʋ.
45003009	Ʋ a nyambʋr ʋ a hɩ, ʋ ʋ lɔ? Wɔɔ zɩɩfʋrɔ, lɛ wɔɔ da gʋɔɔ vantɔɔ wɔɔ m na? Fɩɩga! Wɔɔ lɛɛ ka ʋ a hɩnka, ʋ ʋ, gʋaa haay, kʋ zɩɩfʋ m, gɛɛ zɩɩfʋ bɛɛ, ŋ yɩ mimbʋnyaa lɔmbaa nɔ ʋ.
45003010	Amba n y'a gʋrsɩra ba Wosoci ʋ bɩ m, n ʋ: Gʋaa tɩrga ba ʋ y, baa deem taan••• tɔkkɛ,
45003011	Woso mindor ba ʋ y, baa deem taan••• ba ʋ, an n'a kam Woso ma y.
45003012	Ŋ haay, ŋ y'a nyʋnnyɔɔ, ŋ haay jilli, a bʋnyaa ŋn'a bam. Ŋ barla bɩ, a mɩŋŋabarɛzaa ba ʋ y, baa deem taan••• tɔkkɛ.
45003013	Ŋ lɛ meerbaa ɩ gʋɔɔ zaar bam. Bra ŋn'a bɩmbam gʋɔɔ m, a lɛ meerbaa m, ŋ nɛɛm ɩ busum am cɩrka sɛ m.
45003014	Ler kʋsɩ bɔrɛ yɩ ŋ lɛ han, kan meerbaa k'a nɩ busum gʋɔɔ ma kɩ.
45003015	Ŋ kaarɛ kan gərzɛrɛ kɩ.
45003016	Kʋ ŋ bɔ lɛɛ bɩ do ʋ, lɛɛ zaarbarɛ kan kʋsɩ kɩ ŋn'a tore a jɛ ʋ.
45003017	Ŋ n laafɩɩ zaa dɔ y.
45003018	Ŋ mɩm ʋ bɩ, Woso daʋrɛ jɩ ba ʋ y.
45003019	A n bɔkarɛ, wɔɔ dɔ, ʋ ʋ, hɔ haay kʋ lɛrɔ wɔɔ n'a hɩm bɩ, a hɩ a nawʋm gʋɔɔ kʋ lɛrɔ wɔɔ a so ŋ ʋ rɔ wɔɔ m. Kʋ gɔsɩ b'a da ma, an gumə ka a mɩŋŋa ʋ y, kʋ durnya haay m kʋrɔ gumə ma Woso taa.
45003020	Bɩ y'a ka, 'gɔsɩ b'a bam tɩrga Woso mɩm ʋ', lɛrɔ wɔɔ zi k'a ŋ ba minto y, lɛrɔ wɔɔ, gʋaa mimbʋnyaa ŋn'a hɩnkam nɩ bala.
45003021	Kɛɛrɛ naa, Woso hɔ k'a a ba, an wɔɔ ba tɩrga, bɩ lɛrɔ wɔɔ mim b'a nɔ ʋ bɩ hɩnka, amba lɛrɔ wɔɔ kan wosolɛsinnɩsorazannɔ wɔɔ kɩ ciro nyɩnta ŋn'a hɩ bɩ m.
45003022	Woso ɩ gʋɔɔ bam tɩrga, kʋ ŋ sɩra ka Yeezuu Krista ʋ minto, a ba a nawʋrɛ ncɩnaaʋ, gʋɔɔ haay kʋ ŋ sɩra ka Krista ʋ rɔ wɔɔ m, bala, ŋ hɔdeem, a bɩr ŋ jirə bɔrɛ y.
45003023	Ŋ haay mimbʋnyaa ba, ŋ y'a do Woso lɛbɔʋrɛ gasʋʋrɛ ma.
45003024	Bɩ, Woso ŋ ba tɩrga nɩbɩr, a cicirzɛrɛ nɔ ʋ, Krista Yeezuu k'a nɩ ŋ bʋmbɔm mimbʋnyaa nɔ ʋ bɩ tɔ ma.
45003025	A mɩŋŋa Woso a bɔ ʋ, k'an ga gʋɔɔ kʋ ŋ nɩ sɩra kaŋ ʋ rɔ wɔɔ mimbʋnyaarɔ sugur yɩrɛ minto, k'a tɩrgabaa hɩnka, bala, a nyɩnta an bʋr a ma biisi, a n gʋɔɔ hʋnhʋr ŋ mimbʋnyaarɔ tɔ ma y.
45003026	Bɩ her naa, Woso ɩ zaa k'a n'a sam, an nɩ gʋɔɔ bam tɩrga bɩ hɩnkam, bala, a lɛ taa k'a gʋɔɔ kʋ ŋ sɩra ka Yeezuu ʋ rɔ wɔɔ ba tɩrga, k'a gɔɔta a tɩrgabaa nɔ ʋ sɔ.
45003027	Lɛ bɔ a mɩŋŋa ʋ zaa ta ʋ dɔ ra? Fɩɩga! Bɔ minto? Bala, a n ta ʋ kɛɛrɛ bɩ, lɛrɔ wɔɔ zuure bɛɛ y, sɩrakarɛ m.
45003028	Sɩra m, wɔɔ dɔ ʋ ʋ, sɩrakarɛ tɔ ma m, n nɩ gʋaa bam tɩrga, bɩ lɛrɔ wɔɔ zuure tɔ ma bɛɛ y.
45003029	Gɛɛ, Woso bɩ, zɩɩfʋrɔ Woso m bala ra? Do vantɔɔ wɔɔ Woso bɛɛ sɔ ra? Ɩɩn•••, do vantɔɔ wɔɔ Woso m sɔ.
45003030	Bala, Woso deem taan••• n ta ʋ, an nɩ zɩɩfʋrɔ bam tɩrga ŋ sɩrakarɛ tɔ ma, an nɩ do vantɔɔ bam tɩrga sɔ, ŋ sɩrakarɛ tɔ ma.
45003031	Wɔɔ sɩrakarɛ bɩ, lɛrɔ wɔɔ ba a nawʋm hɔ k'a jɩ ba ʋ ra? A bɛɛ m bɩ y, lɛrɔ wɔɔ gore an n'a daŋ ʋ paan•••.
45004001	Kɛɛrɛ naa, bɔ mim wɔɔ n'a hɩm ʋ yaaba Abraham bɩncɛ ʋ? Bɔ hɔ a a yɩ a zi nɩ?
45004002	K'a ɩ yɩrɛ ɩ ʋ, Abraham ba n y'a ʋ tɩrga, a zibəə tɔ ma, a a da ma an a lɛ bɔ a mɩŋŋa ʋ, b'a bɩ ncɩnaaʋ y, a b'a dam ma an a lɛ bɔ a mɩŋŋa ʋ Woso taa y.
45004003	Bala, Wosoci bɩ y'a hɩrɛ, a ʋ: 'Abraham sɩra ka Woso ʋ, am naa Woso n a ba tɩrga, a sɩrakarɛ tɔ ma.'
45004004	Kʋ gʋaa zi ba, a yawʋra n n'a bam, yawʋra bɩ do, ganwʋrɛ bɛɛ y, hɔ k'a zaa b'a ga m bɩ m bɩ.
45004005	Bɩ gʋaa k'a n hɔsɩ zi ba y, an sɩra ka Woso k'a nɩ mimbʋnyaabər bam tɩrga b'ʋ bɩ, Woso ɩ dɩgam bɩ zaa ma tɩrga, a sɩrakarɛ minto.
45004006	Davɩd ɩ gʋaa kʋ Woso dɩga a tɩrga b'a zibəə tɔ ma bɛɛ b'ɩ heernyɩnta mim hɩm sɔ, a ʋ:
45004007	Mimbirenyɩntazannɔ m gʋɔɔ kʋ Woso ŋ kʋrɔmarɔ sugur ka ŋ ʋ, an ŋ mimbʋnyaarɔ gʋngʋ ŋ ma rɔ wɔɔ m.
45004008	Mimbirenyɩntazaa m gʋaa kʋ Woso bɩr a mimbʋnyaa darɛ a heer ʋ bɩ m.
45004009	Mimbirenyɩnta naa do zɩɩfʋrɔ wɔɔ hɔ m a minto ra, gɛɛ do vantɔɔ wɔɔ a da ma ŋn'a yɩ sɔ ra? Wɔɔ y'a hɩrɛ, ʋ ʋ: 'Abraham sɩra ka Woso ʋ, Woso n a ba tɩrga, a sɩrakarɛ minto.'
45004010	Ba naa a ʋ brɔ dɔmɩm ʋ? Gasʋ k'a b'a ʋ baŋŋʋ ʋ bɩ m gɛɛ, gɛɛ a lɛɛ ka a baŋŋʋgasʋrɛ bɩ nɩ? Gasʋ k'a b'a ʋ baŋŋʋ ʋ bɩ dɔmɩm bɛɛ y, a lɛɛ ka, bɩ ma bɩ, a n gasʋ baŋŋʋ ʋ y.
45004011	Dɔmɩm kʋ Abraham n gasʋ baŋŋʋ ʋ bɩ, Woso a ba tɩrga, bɩ jɛ nɩ, Woso n bɔkarɛ, an a da ʋ, k'an gasʋ baŋŋʋ ʋ. Kʋ bɩ m nyɩnta makra, an a hɩnka a ʋ, Woso Abraham ba tɩrga, a sɩrakarɛ tɔ ma. Ncɩnaaʋ nɩ, Abraham n a ba gʋɔɔ kʋ ŋ nɩ sɩra kam Woso ʋ haay yaaba, baa kʋ ŋ n gasʋ baŋŋʋ ʋ y. Kʋ Woso n brɔɔ ba tɩrga sɔ, ŋ sɩrakarɛ minto.
45004012	Gʋɔɔ kʋ ŋ gasʋ baŋŋʋ ʋ rɔ wɔɔ yaaba m sɔ, bɩ gʋɔɔ kʋ ŋ gasʋ baŋŋʋ ʋ ŋnɩ sɩra ka Woso ʋ rɔ wɔɔ m, amba Abraham sɩra ka Woso ʋ, bɩ ma bɩ a n gasʋ baŋŋʋ ʋ bɩ m.
45004013	Woso k'a durnya soʋre ler bɔ Abraham m kan a yaŋŋɔɔ wɔɔ kɩ m bɩ, lɛrɔ zuure minto bɛɛ y, k'a Abraham ba tɩrga, a sɩrakarɛ tɔ ma bɩ m.
45004014	Kʋ hɔ kʋ Woso a ler bɔ bɩ yɩ n nawʋm lɛrɔ zuure tɔ ma, sɩrakarɛ jɩ ba ʋ dɔ y, lerbɔrɛ bɩ nyɔɔdʋ ba ʋ sɔ y.
45004015	Bala, lɛrɔ wɔɔ ɩ zɛm Woso nɔmaa m, bɩ, k'a ɩ yɩrɛ ɩ ʋ, lɛrɔ ba ʋ y, lɛrɔ bɩsɩkama ba ʋ sɔ y.
45004016	Naa y'a ka sɩrakarɛ n nɩ hɔ kʋ Woso a ler bɔ bɩ yɩm, k'an yɩ Woso ganwʋrɛ k'a n'a kam, kʋ lerbɔrɛ bɩ n nyɩnta Abraham yaŋŋɔɔ haay hɔ. Yaŋŋɔɔ kʋ ŋ nɩ lɛrɔ wɔɔ m nɔ wɔɔ bɛɛ m a deem nɩ y, yaŋŋɔɔ kʋ ŋ sɩra ka am Abraham hɔ bɩ m nɔ wɔɔ m sɔ, ʋ woo•••, ʋ zɩ m Abraham m.
45004017	Denter m, n y'a gʋrsɩra ba Wosoci ʋ, n ʋ: 'Ɩbɩɩ cɩnta mɔɔ ʋ, k'ɩ yɩ doro gʋta zɩ.' Wɔɔ zɩ m Abraham m, Woso k'a sɩra ka ʋ bɩ taa. Woso k'a nɩ gəəno mɩm bɔŋ ʋ, an n'a kam hɔ k'a ba ʋ nɩ nyɩntaŋ ʋ m.
45004018	Abraham sɩra ka an a ta a heer lɛ a ʋ, a hɔ kʋ Woso a ler bɔ bɩ yɩm, baa kʋ hɔsɩ ba ʋ, an nɩ yom ma k'a a dɔ a ʋ, a hɔ kʋ Woso a ler bɔ bɩ yɩm bɩ, a a gu an sɩra ka, an b'a ba doro gʋta yaaba, amba Woso a hɩ m, a ʋ: 'Ɩbɩɩ yaŋŋɔɔ zɛm bɩ yɩ gʋta' bɩ m.
45004019	Abraham dɔɔraa k'a bɩ ta an zɔrɔ ku, Saara n gusi sɔ ŋ b'a dam ma ŋnɩ nyɩ yɩ dɔ bɩ, Abraham sɩrakarɛ paŋŋa gɔɔta a n a bɔrɛ y.
45004020	A n sɩnsɩm ka Woso lerbɔrɛ bɩ ma y, bɩ, sɩrakarɛ bɩ paŋŋa ka ʋ, an a lɛ bɔ Woso ʋ.
45004021	A n a nyasʋ a heer ʋ kɔɔkɔɔ a ʋ, kʋ Woso hɔ ler bɔ, a ɩ paŋŋa m sɔ, k'a ka k'an kʋ yɩ.
45004022	Naa minto m, Woso n Abraham ba tɩrga, a sɩrakarɛ tɔ ma.
45004023	Kʋ n y'a gʋrsɩra ba Wosoci ʋ, n ʋ: 'Woso Abraham ba tɩrga' bɩ, Abraham y'a deem tɔ ma bɛɛ y.
45004024	Wɔɔ tɔ ma n sɔ, bala, n wɔɔ bam tɩrga, wɔɔ kʋ wɔɔ nɩ sɩra kam, Woso k'a wɔɔ Zuuba Yeezuu mɩm bɔ ʋ b'ʋ.
45004025	Woso a ka n n'a zɛ gər wɔɔ mimbʋnyaarɔ tɔ ma, an a mɩm bɔ ʋ, k'a wɔɔ ba tɩrga.
45005001	Woso wɔɔ ba tɩrga, wɔɔ sɩrakarɛ minto, wɔɔ n laafɩɩ yɩ kan Woso kɩ, wɔɔ Zuuba Yeezuu Krista tɔ ma.
45005002	Yeezuu Krista minto m, wɔɔ n b'ʋ dam ma, ʋ Woso cicirzɛrɛ yɩ sɩrakarɛ nɔ ʋ, cicirzɛrɛ bɩ do wɔɔ jɩm ʋ kɔɔkɔɔ, bɩ wɔɔ y'ʋ heer nyɔɔm, kʋ wɔɔ nɩ taaheerlɛ m, ʋ ʋ, ʋ zɛm bɩ nyɩnta Woso lɛbɔʋrɛ nɔ ʋ bɩ tɔ ma.
45005003	A n lɛ da bɩ, wɔɔ y'ʋ heer nyɔɔrɛ ʋ fɩryɩrɛ nɔ ʋ, bala, wɔɔ dɔ, ʋ ʋ, fɩryɩrɛ n nɩ zɛm tʋntɔʋrɛ m,
45005004	tʋntɔʋrɛ n nɩ zɛm mim dama m, mim dama n nɩ zɛm taaheerlɛ m.
45005005	Taaheerlɛ naa do bɩ wɔɔ dam nyannɩ ʋ y, bala, Woso a ŋʋarɛ k'an ta m wɔɔ minto bɩ da wɔɔ heer ʋ an a han, Sɛnt-Ɛspri k'a ka wɔɔ ʋ bɩ m.
45005006	Sɩra m, dɔmɩm kʋ Woso a cɩnta bɩ k'a ku bɩ, wɔɔ n nɩ paŋŋawar nɔ ʋ, ʋ b'ʋ dam ma, ʋ ʋ yɔ bɩ, Krista ga wɔɔ mimbʋnyaazannɔ wɔɔ tɔ ma.
45005007	A wer ta ʋ, kʋ gʋaa n yɛ, an ga gʋaa tɩrga tɔ ma. A a da ma gʋaa n yɛ, an ga gʋaa mɩŋŋa tɔ ma barɛ m.
45005008	Hɔ kʋ Woso a ba k'a wɔɔ ŋʋa k'a nawʋm bɩ hɩnka bɩ ba n nɩ: Wɔɔ nyɩnta mimbʋnyaabənno, Krista n a gu an ga wɔɔ tɔ ma.
45005009	Woso k'awɔɔ ba tɩrga, Krista k'a ga wɔɔ tɔ ma bɩ minto bɩ, an lɛ da haay bɩ, a wɔɔ bɔ lɛ m Woso heerbusu nɔ ʋ.
45005010	Bala, nyɩnta kʋ wɔɔ ʋ Woso jɩnnɔ bɩ, a zu kʋ ʋ kan a Nyɩ bɩ garɛ kɩ, an wɔɔ zɛ kʋ ra kan a kɩ. K'a wɔɔ zɛ kʋ ra kan a kɩ kɛɛrɛ bɩ, an lɛ da bɩ, a wɔɔ bʋmbɔm sɔ a Nyɩ bɩ mɩsɩrbaa m.
45005011	Naa bɛɛ n'a deem nɩ y, wɔɔ y'ʋ heer nyɔɔm sɔ Woso nɔ ʋ, wɔɔ Zuuba Yeezuu Krista tɔ ma, a ɩ wɔɔ zɛ kʋ ra kan Woso kɩ.
45005012	Gʋaa deem taan••• y'a ka mimbʋnyaa n gasʋ durnya ʋ, Adam m. Mimbʋnyaa bɩ do m bʋr zɛ m. Yɩ a ʋ, ncɩnaaʋ, zɛ n a kərgu gʋɔɔ haay ra, bala, ŋ haay mimbʋnyaa ba.
45005013	Mimbʋnyaa lɛɛ ka an nɩ durnya ʋ, Woso n bɔkarɛ an lɛrɔ wɔɔ ka Moyiisi ʋ, bɩ, dɔmɩm kʋ lɛrɔ wɔɔ ba ʋ bɩ, Woso bɩr gʋɔɔ mimbʋnyaa taar karɛ ŋ la y.
45005014	Kan bɩ kɩ, an a sa Adam dɔmɩm bɩ ma, an ta Moyiisi dɔmɩm ra bɩ, zɛ a so gʋɔɔ ʋ, baa gʋɔɔ kʋ ŋ n Adam mimbʋnyaa bɩ lɔɔ ba rɔ wɔɔ, zɛ brɔɔ zɛ sɔ. Adam nyɩnta Krista k'a a ga m, an bʋr bɩ bɔkʋʋrɛzaa.
45005015	Bɩ, Woso ganwʋrɛ k'a n'a kam vam bɩ n bɔ kʋ ʋ kan Adam kʋrɔma bɩ kɩ y. Sɩra m, gʋaa deem kʋrɔma ɩ bʋr gʋaa cir zɛ m, bɩ Woso ganwʋrɛ bɩ gʋtabaa lɛ da, Woso ganwʋrɛ bɩ do ka gʋɔɔ ʋ, gʋaa deem taan••• tɔ ma, Yeezuu Krista m, bɩ tɔ ma m, Woso n barka ka gʋaa cir ʋ gʋta.
45005016	Hɔ kʋ Woso ganwʋrɛ bɩ n nɩ zɛm nɩ bɩ bɩ hɔdeem kan hɔ kʋ gʋaa deem kʋrɔma n nɩ zɛm nɩ bɩ kɩ y. Bala, Adam deem taan••• kʋrɔma kʋ Woso a dʋdɔ yar b'a ka, gʋaa haay nɩ mimbʋnyaa kɔrɛ nɔ ʋ. A n bɔkarɛ, mimbʋnyaarɔ kʋ ŋ yɩ ŋ ba gʋta bɩ kur bɩ, Woso ganwʋrɛ bɩ ŋ ba tɩrga.
45005017	A yɩ sɩra, gʋaa deem mimbʋnyaa y'a ka, zɛ n a so gʋaa haay ʋ gʋaa deem bɩ tɔ ma, bɩ Yeezuu Krista deem tɔ ma, gʋɔɔ ɩ hɔ yɩm Woso zi gʋta, a y'a ganwʋrɛ gʋta bɩ karɛ ŋ ʋ nɩbɩr, an nɩ ŋ bam tɩrga. Krista tɔ ma, ŋ mɩsɩrbaa barɛ, ŋnɩ cirbəə bɩ.
45005018	K'a yɩ ncɩnaaʋ, gʋaa deem kʋrɔma k'a a ka, gʋaa haay nɩ mimbʋnyaa kɔrɛ nɔ ʋ bɩ, maam sɔ bɩ, gʋaa deem tɩrgabaa zibəə gʋaa haay bʋmbɔ an ŋ ba tɩrga, kʋ ŋ nɩ mɩsɩrbaa ba.
45005019	Gʋaa deem bɩsɩkarɛ k'a ka gʋɔɔ haay n a ba mimbʋnyaabənno Woso mɩm ʋ bɩ, maam sɔ bɩ, gʋaa deem k'a yɛ Woso hɔɔnhɔ ma b'a ka, gʋɔɔ gʋta n a ba tɩrga Woso mɩm ʋ.
45005020	A n bɔkarɛ, bʋr kʋ lɛ b'ʋ bɩ, a a ka mimbʋnyaa n a ba gʋta, bɩ, lɛɛ kʋ mimbʋnyaa pasɩ ʋ bɩ, Woso barka nyɩnta ʋ gʋta an lɛ da.
45005021	Ncɩnaaʋ bɩ, amba mimbʋnyaa a so gʋɔɔ ʋ zɛ tɔ ma bɩ, maam sɔ bɩ, Woso barka y'a som gʋɔɔ ʋ tɩrgabaa tɔ ma, k'a ka, kʋ wɔɔ n mɩsɩrbaa k'a nyarɛ ba ʋ yɩ wɔɔ Zuuba Yeezuu Krista tɔ ma.
45006001	Bɔ wɔɔ k'ʋ a hɩ kɛɛrɛ? Ʋ gɔɔta ʋ bɩr mimbʋnyaa bam, kʋ Woso cicirzɛrɛ n a da ra gɛ?
45006002	Ayy•••, fɩɩga! Kʋ mimbʋnyaa mim bɩncɛ nɩ, gəəno m wɔɔ m, wɔɔ y'a bam lɔ kɛɛrɛ k'ʋ mɩsɩrbaa ba mimbʋnyaa nɔ ʋ?
45006003	Awɔɔ n a dɔ a ʋ, batɛm kʋ wɔɔ si bɩ, ʋ ba wɔɔ ʋ deem kan Krista Yeezuu kɩ a garɛ bɩ nɔ ʋ ra?
45006004	Batɛm bɩ sire nɔ ʋ bɩ, wɔɔ bir n y'a ʋ kan kɩ a zɛ bɩ nɔ ʋ, k'an bɩr yɩrɛ ɩ ʋ, kʋ Krista a mɩm bɔ ʋ gəəno bire ʋ Zɩ paŋŋa m bɩ, maam sɔ bɩ, kʋ wɔɔ n mɩsɩrbaa daa ba.
45006005	Bala, ʋ ba kʋ wɔɔ ʋ deem kan kɩ a zɛ nɔ ʋ bɩ, wɔɔ y'ʋ bam deem kan kɩ sɔ a mɩmbɔʋrɛ nɔ ʋ.
45006006	Ʋ a dɔ mɩŋŋa, ʋ ʋ, mɩsɩrbaa kʋ wɔɔ n ta m biisi bɩ, n y'a wɔ gɔdarkʋra ma kan Krista kɩ. Kʋ mimbʋnyaa k'a nɩ wɔɔ ʋ bɩ paŋŋa n a da, k'ʋ bɩ nyɩnta mimbʋnyaa lɔnnɔ dɔ y.
45006007	Denter m, gʋaa k'a ga bɩ, mimbʋnyaa paŋŋa ba zi dɔ y.
45006008	Bala, kʋ wɔɔ ga kan Krista kɩ bɩ, wɔɔ sɩra ka, ʋ ʋ, ʋ mɩsɩrbaa bam kan kɩ sɔ.
45006009	Bala, Krista k'a a mɩm bɔ ʋ gəəno bire ʋ bɩ, a bɩ gam dɔ y, zɛ paŋŋa ba zi dɔ y.
45006010	Krista ga gallɛm deem, an a gʋ kʋ ma kan mimbʋnyaa kɩ, dɔmɩm haay minto. Dɩɩtaa naa, a mɩsɩr, bɩ mɩsɩrbaa bɩ ba a nawʋm Woso tɔ ma.
45006011	Awɔɔ sɔ, k'a dɔ a ʋ, awɔɔ gɩnga, a a gʋ kʋ ma kan mimbʋnyaa kɩ, bɩ awɔɔ ɩ mɩsɩrbaa bam kɛɛrɛ Woso tɔ ma, Yeezuu Krista zɛkʋra nɔ ʋ.
45006012	A b'a ya, a ka kʋ mimbʋnyaa n a so a mɛ k'a nɩ zɛm bɩ ga b'ʋ y, a yaa a ka awɔɔ n zu a mɛsim lɛtaamarɔ ʋ.
45006013	A b'a mɛ vəŋŋəro sa, a ŋ ka mimbʋnyaa ʋ, k'an ŋ sa an ŋ ba a zibəə mɔr y. Awɔɔ n'a bam bɩ, k'a mɩŋŋɔɔ sa a ka Woso ʋ, a mɩm awɔɔ bɔ ʋ gəəno bire ʋ, k'a mɛ vəŋŋəro wɔɔ sa, a ŋ ba zi mɩŋŋa barɛ mɔr.
45006014	Mimbʋnyaa bɛɛ y'a so awɔɔ ʋ dɔ y, bala, awɔɔ ba lɛ nɔ ʋ y, Woso barka nɔ awɔɔ n ta ʋ.
45006015	Naa jɩ m bɔ nɩ? Kʋ lɛ bɛɛ y'a so wɔɔ ʋ dɔ, bɩ Woso barka wɔɔ n'a nɔ ʋ bɩ, wɔɔ y'a nam bɩ lɛ m, k'ʋ mimbʋnyaa ba ra? Ayy•••, fɩɩga!
45006016	Awɔɔ n a dɔ a ʋ, k'awɔɔ a mɩŋŋa sa, a ka gʋaa ʋ k'a zu a hɔɔnhɔ ʋ, gʋaa k'awɔɔ nɩ zure a hɔɔnhɔ ʋ bɩ lɔnnɔ n'awɔɔ m na? A ɩ yɩrɛ ɩ ʋ, kʋ mimbʋnyaa lɔnnɔ n'awɔɔ nɩ, bɩ mimbʋnyaa a ka awɔɔ n gɩnga, gɛɛ kʋ Woso hɔɔnhɔ awɔɔ nɩ zuŋ ʋ, bɩ Woso mɩsɩrbaa k'an tɩrga ka awɔɔ ʋ.
45006017	Bɩ, ʋ Woso barka da. Nyɩnta k'awɔɔ ʋ biisi mimbʋnyaa lɔnnɔ rɔ wɔɔ, awɔɔ bɩ zu hɔdɩndarɛ kʋ ŋ y'a dɩnda awɔɔ m b'ʋ kan a heer kɩ haay.
45006018	Awɔɔ yɔ kʋ n y'a ʋ mimbʋnyaa wɔ ʋ bɩ, awɔɔ a ba tɩrgabaa lɔnnɔ.
45006019	Makrarɔ yaargarɛrɔ mɔɔ ŋ sa meerbaa bɩ nɔ ʋ, k'awɔɔ n hɔ kʋ mɔɔ n'a hɩm bɩ jɩ ma, bala, awɔɔ bɩr a dam ma, an nɩ minno wɔɔ jɩ marɛ y. Amba awɔɔ nyɩnta biisi, a a mɩŋŋɔɔ ba dintim kan zibʋnyaa do haay kɩ zibəə lɔnnɔ, a a ba Woso bɩsɩkamazannɔ bɩ, kɛɛrɛ naa, k'a mɩŋŋɔɔ ba tɩrgabaa zibəə lɔnnɔ, k'a mɩsɩrbaa mɩŋŋa ba Woso mɩm m.
45006020	Nyɩnta k'awɔɔ ʋ mimbʋnyaa lɔnnɔ rɔ wɔɔ, tɩrgabaa zibəə mim n nyɩnta awɔɔ ma y.
45006021	Bɔ awɔɔ yɩ, zibəəro wɔɔ duro nɔ ʋ? Ŋ nyannɩ ta awɔɔ m her, bala, ŋ nyambʋrlɛ bɩ, zɛ m.
45006022	Bɩ kɛɛrɛ naa, n y'awɔɔ yɔ mimbʋnyaa wɔ ʋ, a a ba Woso lɔnnɔ, hɔ k'awɔɔ n'a yɩrɛ a nɔ ʋ bɩ, mɩsɩrbaa k'a Woso nɔ yɩ m, a nyambʋrlɛ bɩ, mɩsɩrbaa k'a nyarɛ ba ʋ bɩ yɩrɛ m.
45006023	Bala, mimbʋnyaa yawʋra bɩ, zɛ m, bɩ ganwʋrɛ kʋ Woso n'a kam nɩbɩr bɩ, mɩsɩrbaa k'a nyarɛ ba ʋ bɩ m, wɔɔ Zuuba Yeezuu Krista zɛkʋra nɔ ʋ.
45007001	M danyɩnɔ, awɔɔ hɔ kʋ mɔɔ n n'a ŋʋam kʋ m a hɩ awɔɔ m naa dɔ mɩŋŋa, bala, awɔɔ lɛrɔ dɔ. Ba gʋaa gɔɔta an mɩsɩr bɩ lɛ tɩr a so ʋ. K'a zaa bɩ ga, lɛ n a so ʋ dɔ y.
45007002	Ʋ makra sa: lɛrɔ wɔɔ nɔ ʋ, n y'a cɩnta kʋ lʋ b'a gʋ a zim ma k'a zim bɩ bɛɛ bɩ ga y, bɩ k'a zim bɩ ga, lɛ k'a so lʋ b'ʋ k'an gɔɔta an bɩr kan a zim bɩ kɩ a mɩsɩrbaa dɔmɩm ʋ bɩ n a ya, an a so lʋ b'ʋ dɔ y.
45007003	Bɩ, kʋ lʋ bɩ gʋaa vanta sa a zim bɩ nɩ meeyaa m, lʋ bɩ bir n nawʋm jaandər. Bɩ k'a zim bɩ bɩ ga, lɛ bɩ n a ya, an a so ʋ dɔ y, a a da ma an gʋaa vanta sa, bɩ n b'a dam ma n a hɩ ma jaandər y.
45007004	M danyɩnɔ, a maam sɔ, lɛrɔ wɔɔ y'a so awɔɔ ʋ biisi. Kɛɛrɛ naa, a zɛ awɔɔ ʋ kʋ ra kan Krista k'a ga wɔɔ tɔ ma bɩ kɩ, lɛ n a ya, an a so awɔɔ ʋ dɔ y, awɔɔ gɩnga sɔ. Gʋaa vanta y'a so awɔɔ ʋ kɛɛrɛ, gʋaa k'a mɩm bɔ ʋ gəəno bire ʋ bɩ m, kʋ wɔɔ n'ʋ da ma ʋ zibəəro mɩŋŋɔɔ ba Woso tɔ ma.
45007005	Bala, nyɩnta kʋ wɔɔ ʋ biisi, ʋ nɩ mɩsɩrbaa bam mɛsim lɛtaamarɔ nɔ ʋ bɩ, lɛrɔ wɔɔ minto bɩ, lɛtaamarɔ bʋnyaarɔ nyɩnta ŋn'ɩ wɔɔ mɛ jilli bɩ dam zi bʋnyaarɔ barɛ ʋ, ŋn'ɩ tam wɔɔ m zɛ bɩncɛ ʋ.
45007006	Biisi bɩ, lɛrɔ wɔɔ, wɔɔ ba n y'a ʋ a lɔnnɔ, ŋn'a so wɔɔ ʋ, kɛɛrɛ naa, lɛrɔ wɔɔ bɩncɛ ʋ, gɩnga wɔɔ ʋ, Woso wɔɔ bɔ ŋ wɔ ʋ. Kɛɛrɛ naa, wɔɔ ʋ da ma, ʋ Woso zi ba zaa daa nɔ ʋ, Sɛnt-Ɛspri zaa m, lɛrɔ zaa gusire k'a nɩ Moyiisi ci ʋ bɩ bɛɛ dɔ y.
45007007	Naa jɩ m bɔ nɩ? Mimbʋnyaa m, lɛrɔ wɔɔ m na? Ayy•••, fɩɩga! Bɩ, kʋ lɛrɔ wɔɔ bɛɛ m, mɔɔ b'a dɔm kʋ bɔ m mimbʋnyaa y. Bala, mɔɔ bɩ gʋaa hɔ lɛtaamarɔ dɔrɛ, kʋ lɛrɔ wɔɔ bɛɛ y'a cɩnta, ŋ ʋ: 'Ɩ b'a ka ɩ lɛ m bɩr gʋaa hɔ zi y.'
45007008	A m naa, mimbʋnyaa n a na lɛrɔ kʋ ŋ y'a cɩnta rɔ wɔɔ ma, an zaa yɩ mɔɔ gʋr zi, an mɔɔ lɛ ka gʋaa hɔ lɛtaama do haay zi. Bala, kʋ lɛrɔ wɔɔ ba ʋ, mimbʋnyaa bɩ, hɔ gər m.
45007009	Biisi bɩ, lɛrɔ wɔɔ kʋ ŋ ba ʋ bɩ, mɔɔ mɩsɩr. Bɩ, lɛrɔ kʋ ŋ bɩ bʋr bɩ, mimbʋnyaa n a mɩm bɔ ʋ, mɔɔ m ga.
45007010	Ncɩnaaʋ bɩ, mɔɔ mɩŋŋa mim bɩ nɔ ʋ bɩ, lɛrɔ kʋ ŋ nɩ mɩsɩrbaa ler bɔm mɔɔ m, brɔɔ a ka mɔɔ n ga.
45007011	Bala, a na mimbʋnyaa b'ʋ lɛrɔ wɔɔ lɛ m, an bra ba mɔɔ m, an a ka, lɛrɔ wɔɔ n mɔɔ zɛ gər.
45007012	Bɩ kʋ lɛrɔ wɔɔ a to ŋ y'a ʋ Woso zi, lɛ biyəə mɩŋŋa, a tɩrga, hɔ mɩŋŋa m.
45007013	Bɩ, hɔ k'an mɩŋŋa bɩ y'a ka mɔɔ n ga ra? Ayy•••, fɩɩga! Mimbʋnyaa ɩ mɔɔ zɛ, hɔ mɩŋŋa a a sa, an mɔɔ zɛ m gər. Yɩ a ʋ, ncɩnaaʋ, kʋ mimbʋnyaa bʋnyaabaa n a hɩnka. Lɛrɔ wɔɔ y'a ka, mimbʋnyaa bʋnyaabaa gʋtabaa n a hɩnka paan•••.
45007014	Wɔɔ dɔ, ʋ ʋ, lɛrɔ wɔɔ a to ŋ y'a ʋ Woso zi. Bɩ kʋ mɔɔ nɩ, gʋaa m mɔɔ m bala, mimbʋnyaa n mɔɔ si, an mɔɔ ba a lɔ.
45007015	Mɔɔ bɩr m zi kʋ mɔɔ n'a bam jɩ dɔrɛ y, hɔ kʋ mɔɔ lɛ n taa kʋ m a ba bɩ, mɔɔ bɩr bɩ barɛ y, hɔ kʋ mɔɔ lɛ baa kʋ m a ba bɩ, mɔɔ n'a bam.
45007016	Bɩ, k'a nɩ yɩrɛ ɩ ʋ, hɔ kʋ mɔɔ lɛ baa bɩ, bɩ mɔɔ n'a bam bɩ, mɔɔ yɛ kɛɛrɛ m ʋ, lɛrɔ wɔɔ mɩŋŋa.
45007017	A ɩ yɩrɛ ɩ ʋ, hɔ bʋnyaa kʋ mɔɔ n'a bam bɩ, mɔɔ bɛɛ n'a barɛ y, mimbʋnyaa k'a nɩ mɔɔ nɔ ʋ bɩ n'a bam.
45007018	Bala, mɔɔ dɔ mɔɔ ʋ, mɔɔ gʋr zi, (b'ʋ k'a hɩ a ʋ: mɔɔ mɛsim nɔ ʋ bɩ) hɔ mɩŋŋa ba ʋ y. Mɔɔ ɩ zi mɩŋŋa barɛ lɛtaama m, bɩ mɔɔ ba a barɛ paŋŋa nɩ y.
45007019	Mɔɔ bɩr zi mɩŋŋa kʋ mɔɔ n'a ŋʋam bɩ barɛ y, zi bʋnyaa kʋ mɔɔ bɩr a ŋʋam bɩ mɔɔ n'a bam.
45007020	Kʋ hɔ kʋ mɔɔ lɛ baa bɩ mɔɔ n'a bam bɩ, mɔɔ mɩŋŋa bɛɛ n'a barɛ y, mimbʋnyaa k'a nɩ mɔɔ ʋ bɩ m.
45007021	Mɔɔ tɩr a yɩm, kʋ mɔɔ ʋ, kʋ m zu lɛrɔ wɔɔ ʋ, mɔɔ ba a paŋŋa nɩ y. Zi bʋnyaa barɛ paŋŋa mɔɔ m ta m bala.
45007022	A ɩ yɩrɛ ʋ, mɔɔ heer nɔ ʋ, mɔɔ Woso lɛrɔ wɔɔ ŋʋa,
45007023	bɩ, mɔɔ ɩ lɛ vanta yɩrɛ an nɩ zi bam mɔɔ mɩsɩrbaa nɔ ʋ, an nɩ zoo bam kan lɛrɔ niŋŋoo kʋ mɔɔ hɔɔn nɩ kan ŋ kɩ rɔ wɔɔ kɩ. Lɛ vanta bɩ do k'a nɩ mɔɔ ʋ bɩ n'a kam, mɔɔ nɩ m bam mimbʋnyaa paŋŋa k'a nɩ mɔɔ ʋ bɩ lɔ.
45007024	Cicirzaa m mɔɔ m! Nka nɩ mɔɔ yɔm mɛ k'a nɩ tam mɔɔ m zɛ bɩncɛ ʋ bɩ wɔ ʋ?
45007025	Woso m, Yeezuu Krista wɔɔ Zuuba bɩ tɔ ma, Woso m lɛbɔʋrɛ yɩ! Naa haay tɔ ma, a ɩ yɩrɛ ɩ ʋ, kʋ mɔɔ mɩŋŋa nɩ, mɔɔ hɔɔn mɔɔ ba Woso lɛrɔ wɔɔ lɔ, mɔɔ mɛsim n bɔkarɛ an mɔɔ ba mimbʋnyaa lɔ.
45008001	Kɛɛrɛ naa, Woso b'a yarɛ an gʋɔɔ kʋ ŋ nɩ Krista Yeezuu nɔ ʋ rɔ wɔɔ dʋdɔ yar y.
45008002	Bala, Yeezuu Krista nɔ ʋ, lɛ kʋ Sɛnt-Ɛspri a sa k'a mɩsɩrbaa ka mɔɔ ʋ bɩ, a mɔɔ bʋmbɔ lɛ k'a nɩ mimbʋnyaa m k'a nyɩnta k'a mɔɔ gaa a ta mɔɔ m zɛ nɔ ʋ bɩ wɔ ʋ.
45008003	Hɔ kʋ Moyiisi lɛrɔ wɔɔ n a da ma ŋn'a ba, gʋɔɔ kʋ ŋ n'a da ma ŋnɩ zu ʋ bɩ minto bɩ, Woso hɔ bɩ do ba. Woso k'a a Nyɩ bɩ nyɔɔ mɛsim nɔ ʋ, an bʋr mimbʋnyaabənno mɛsim m k'a bɩ ŋ yɔ mimbʋnyaa wɔ ʋ bɩ, a mimbʋnyaa dʋdɔ yar.
45008004	Naa do ba Woso ʋ, kʋ tɩrgabaa kʋ lɛrɔ wɔɔ a cɩnta bɩ n kʋ yɩ, wɔɔ gʋr zi. Wɔɔ k'ʋ bɩr mɩsɩrbaa bam dɔ mɛsim nɔ ʋ bɩ, Sɛnt-Ɛspri paŋŋa nɔ ʋ m.
45008005	Bala, gʋɔɔ kʋ ŋ nɩ mɛsim mɩsɩrbaa bam nɔ wɔɔ, hɔ kʋ mɩsɩrbaa bɩ do lɛ n taa ŋn'a kam ma, bɩ gʋɔɔ kʋ ŋ nɩ mɩsɩrbaa bam Sɛnt-Ɛspri paŋŋa mɩsɩrbaa nɔ ʋ rɔ wɔɔ, hɔ kʋ Sɛnt-Ɛspri lɛ n taa bɩ ŋn'a kam ma.
45008006	Mɛsim hɔɔnhɔrɔ kama bɩ, ta a nawʋm gʋaa m zɛ bɩncɛ ʋ, bɩ, Sɛnt-Ɛspri hɔɔnhɔ kama bɩ, ta a nawʋm gʋaa m mɩsɩrbaa kan laafɩɩ kɩ bɩncɛ ʋ.
45008007	Bala, Woso jɩnnɔ m mɛsim hɔɔnhɔrɔ wɔɔ m, bala, mɛsim bɩr zum Woso lɛ ʋ y, a b'a dam ma sɔ an zu ʋ y.
45008008	Maam sɔ bɩ, gʋɔɔ kʋ ŋ nɩ yɛm mɛsim hɔɔnhɔ ma rɔ wɔɔ, b'a dam ma, ŋnɩ Woso nɔ yɩ y.
45008009	K'awɔɔ nɩ, mɛsim bɛɛ y'a so awɔɔ ʋ y, Sɛnt-Ɛspri y'a so awɔɔ ʋ, bala, Woso Ɛspri b'ɩ y'awɔɔ nɔ ʋ. Kʋ gʋaa ba Krista Ɛspri bɩ nɩ, Krista gʋaa bɛɛ n'a zaa nɩ y.
45008010	Bɩ, Krista y'awɔɔ nɔ ʋ, sɩra m, awɔɔ mɛ bɩ zɛm bɩ ga mimbʋnyaa tɔ ma. Bɩ, kʋ n y'awɔɔ ba tɩrga minto bɩ, Sɛnt-Ɛspri mɩsɩrbaa y'awɔɔ nɔ ʋ.
45008011	Kʋ Woso k'a Yeezuu mɩm bɔ ʋ gəəno bire ʋ bɩ Ɛspri y'awɔɔ nɔ ʋ, Woso bɩ do, k'a Yeezuu Krista mɩm bɔ ʋ gəəno bire ʋ bɩ zum kʋ ʋ kan a Ɛspri bɩ kɩ, an mɩsɩrbaa ka awɔɔ mɛ k'a nɩ zɛm bɩ ga b'ʋ.
45008012	Ncɩnaaʋ bɩ, m danyɩnɔ, pakra bɛɛ m, kʋ wɔɔ n zu mɛsim hɔɔnhɔ b'ʋ dɔ y, Sɛnt-Ɛspri n'a ŋʋam bɩ wɔɔ ʋ ga m, ʋ a ba.
45008013	Bala, k'awɔɔ y'a mɩsɩrbaa bam a mɛsim hɔɔnhɔ nɔ ʋ, awɔɔ gɩngarɛ, bɩ k'awɔɔ a mɛsim hɔɔnhɔ zibəəro wɔɔ da jɩm ʋ Sɛnt-Ɛspri paŋŋa nɔ ʋ, awɔɔ mɩsɩrbaa bam.
45008014	Bala, gʋɔɔ haay kʋ Woso Ɛspri n nɩ karɛ ŋ lɛɛ rɔ wɔɔ, brɔɔ m Woso nyɩnɔ.
45008015	Ɛspri kʋ Woso a ka awɔɔ ʋ bɩ bɩr awɔɔ bam lɔnnɔ, k'awɔɔ n a ya a bɩr nyibəə nɔ ʋ y, Ɛspri bɩ do, awɔɔ ba a nawʋm Woso nyɩnɔ, an n'a kam wɔɔ nɩ Woso birm, ʋ ʋ: 'Aba', a jɩ k'a hɩ a ʋ: 'Baaba'.
45008016	Ɛspri bɩ do n n'a kam wɔɔ n n'a dɔrɛ ʋ heer ʋ mɩŋŋa, ʋ ʋ, Woso nyɩnɔ m wɔɔ m.
45008017	Kʋ Woso nyɩnɔ m wɔɔ m bɩ, wɔɔ n nɩ zɛm b'ʋ so hɔnta k'a cɩnta wɔɔ m b'ʋ, wɔɔ zɛm b'ʋ so ʋ kan Krista kɩ, bala, kʋ wɔɔ fɩr yɩ kan kɩ, wɔɔ nyɩntam kan kɩ a lɛbɔʋrɛ nɔ ʋ sɔ.
45008018	Mɔɔ y'a gɩngam mɔɔ ʋ, fɩr k'ʋ n'a yɩm her naa b'a dam ma fɩɩgaa, an a makra ba kan lɛbɔʋrɛ kʋ Woso n nɩ zɛm b'a hɩnka wɔɔ m bɩ kɩ y.
45008019	Ncɩnaaʋ nɩ, durnya nɩ dɔm Woso nyɩnɔ hɩnkarɛ dɔmɩm ma, kan a heer kɩ haay.
45008020	Durnya bɩ haay a ba hɔ vam, a bɛɛ y'a ŋʋa maam nɩ y, Woso k'a a da vambaa ma bɩ minto m, bɩ durnya gɔɔta an n'a gɩngam k'a bɩ bɔ vambaa bɩ nɔ ʋ.
45008021	Bala, Woso durnya bɩ yɔm vambaa lɔmbaa bɩ wɔ ʋ sɔ k'an zɛkʋra yɩ kan Woso nyɩnɔ wɔɔ soamɩŋŋaʋ kɩ, kan ŋ lɛbɔʋrɛ bɩ kɩ sɔ.
45008022	A n bɔkarɛ wɔɔ dɔ, ʋ ʋ, durnya bɩ jilli ɩ fɩr yɩm, an nɩ kɔrɛ nɔ ʋ dɩɩtaa, amba lʋ k'a nɩ nyoosi bam bɩ m.
45008023	Durnya bɩ bɛɛ n'a deem nɩ y, wɔɔ ɩ fɩr yɩm ʋ heer ʋ, dɔ kʋ wɔɔ nawʋm dɔmɩm kʋ Woso n nɩ zɛm bɩ wɔɔ ba a nyɩnɔ paan•••rɔ, an wɔɔ mɛ bʋmbɔ bɩ ma. Woso Sɛnt-Ɛspri ka wɔɔ ʋ lɛɛkarɛ ganwʋrɛ, k'ʋ bɔkarɛ ʋ bɩ ganwʋrɛrɔ kʋ ŋ gɔɔta rɔ wɔɔ yɩ.
45008024	Bala, wɔɔ bʋmbɔrɛ yɩ, bɩ gɩnga nɔ ʋ m. Kʋ gʋaa ɩ hɔ k'a n'a gɩngam k'a b'a yɩ bɩ yɩrɛ a mɩm m, gɩnga bɛɛ m bɩ dɔ y, nka n'a yarɛ an hɔ k'a n'a yɩrɛ a mɩm m gɩnga?
45008025	Bɩ, kʋ wɔɔ ɩ hɔ kʋ wɔɔ bɩr a yɩrɛ ʋ mɩm m bɩ gɩngarɛ, dɔ wɔɔ nawʋm ma kan bʋraama kɩ.
45008026	Maam sɔ bɩ, Sɛnt-Ɛspri ɩ zɛm sɔ, an n'a dam wɔɔ han, ʋ paŋŋawar nɔ ʋ. Bala, kʋ wɔɔ n yaadarɛ dɔ an a ga kʋ ʋ ba bɩ, Sɛnt-Ɛspri mɩŋŋa ɩ yaa dam wɔɔ tɔ ma, hoonsibɔɔrɛ kʋ gʋaa b'a dam ma an a jɩ hɩ nɔ ʋ.
45008027	Bɩ, Woso k'a hɔ k'a nɩ gʋaa heer ʋ dɔ bɩ, a hɔ kʋ Sɛnt-Ɛspri lɛ n taa bɩ dɔ. Bala, yaa kʋ Sɛnt-Ɛspri n'a dam wosogʋɔɔ wɔɔ tɔ ma bɩ, a da a nawʋm amba Woso n lɛ n taa bɩ m.
45008028	Wɔɔ dɔ sɔ, ʋ ʋ, Woso n n'a kam mim haay woo••• nɩ kʋ zɛŋ ʋ, ŋn'ɩ yɩm mɩŋŋa gʋɔɔ haay kʋ ŋ nɩ Woso ŋʋam nɔ wɔɔ ma, gʋɔɔ k'a ŋ bir amba a a cɩnta bɩ m.
45008029	Bala, gʋɔɔ kʋ Woso lɛɛ ka, an ŋ bɔ ʋ rɔ wɔɔ, a a cɩnta sɔ kʋ ŋ nɩ bɩ bɔ kʋ ʋ kan a Nyɩ bɩ kɩ, k'a Nyɩ bɩ m yɩ Nyɩ jɩtaarɛ danyɩnɔ cir bireyaa ʋ.
45008030	Gʋɔɔ kʋ Woso lɛɛ ka an ŋ bɔ ʋ rɔ wɔɔ, a ŋ bir sɔ, ŋ bir k'a ʋ bɩ, a ŋ ba tɩrga, k'a ŋ ba tɩrga bɩ, a ŋ tɔ busu a lɛbɔʋrɛ nɔ ʋ sɔ.
45008031	Bɔ wɔɔ n'ʋ yarɛ ʋ a hɩ? Kʋ Woso ɩ kan wɔɔ kɩ, nka m nɩ bʋrm wɔɔ ra?
45008032	Woso n a mɩŋŋa Nyɩnnɩ bɩ bɔ lɛ m y, a a ka ŋn'a zɛ wɔɔ haay tɔ ma. K'a a yo an yɛ naa do ma bɩ, a hɔ haay kam wɔɔ ʋ kan a Nyɩ bɩ kɩ.
45008033	Nka m nɩ mim kam gʋɔɔ kʋ Woso ŋ bɔ ʋ rɔ wɔɔ ra? Gɔsɩ, bala, Woso nɩ ŋ bam tɩrga.
45008034	Nka m nɩ ŋ dʋdɔ yarlɛ? Gɔsɩ, bala, Yeezuu Krista ɩ ga, an lɛ da bɩ, a a mɩm bɔ ʋ, an nɩ nyɩntam Woso bɩsɩ ʋ, an nɩ yaa dam wɔɔ tɔ ma.
45008035	Nka m nɩ wɔɔ gʋm ŋʋarɛ kʋ Krista n ta m wɔɔ minto bɩ ma? Fɩryɩrɛ m gɛɛ heerzɛkʋma nɩ, gʋɔɔ kʋ ŋ nɩ cicir kam wɔɔ ma rɔ m gɛɛ nɔ nɩ, ta dɩgɩbaa m gɛɛ mim kʋsɩ nɩ, gɛɛ zɛ nɩ?
45008036	Amba n y'a gʋrsɩra ba Wosoci ʋ bɩ m, n ʋ: Ɩbɩɩ tɔ ma m, n nɩ wɔɔ zɩnzɛm wakatɩ haay nɔ ʋ, n yɩ dɩgam wɔɔ ma, am seero kʋ ŋ nɩ tam k'a yaa n ŋ zɩnzɛ rɔ wɔɔ hɔ bɩ m.
45008037	Bɩ, naa haay nɔ ʋ, damazannɔ paan•••rɔ m wɔɔ m, a zaa k'a wɔɔ ŋʋa bɩ tɔ ma.
45008038	Bala, mɔɔ dɔ kan heerkoodəbaa kɩ, m ʋ: zɛ, gɛɛ mɩsɩrbaa, malɛɛkarɔ gɛɛ paŋŋasoʋrezannɔ kʋ ŋ nɩ ta ʋ, hɔ k'an ta ʋ her, gɛɛ an nɩ zɛm booti m, paŋŋazannɔ haay,
45008039	mim ʋ paŋŋazannɔ, gɛɛ paŋŋazannɔ kʋ ŋ nɩ tara ʋ, gɛɛ hɔ kʋ Woso a da haay, sɩ b'a dam ma an wɔɔ gʋ ŋʋarɛ kʋ Woso n ta m, wɔɔ tɔ ma, wɔɔ Zuuba Yeezuu Krista zɛkʋra bɩ nɔ ʋ bɩ ma y.
45009001	Sɩra mɔɔ n'a hɩm, Krista zɛkʋra nɔ ʋ, mɔɔ bɩr ŋʋaar barɛ y, Sɛnt-Ɛspri a zɛ kʋ ra kan mɔɔ heer kɩ, ŋnɩ mɔɔ sɩra bɩ hɩrɛ kasɛtɩ karɛ.
45009002	Mɔɔ ɩ heerzaarbarɛ gʋta m, m heer nɩ busum dɔmɩm haay.
45009003	Mɔɔ y'a ŋʋam k'an bɩr yɩrɛ ɩ ʋ, Woso kaanm mɔɔ m, m bɩr laatʋ Krista ma, m danyɩnɔ, m zɩrɔ wɔɔ, mɔɔ do gʋɔɔ wɔɔ tɔ ma, k'a ɩ yɩrɛ, ɩ ʋ, naa yɩm ŋ bʋmbɔrɛ.
45009004	Ŋ mɩŋŋɔɔ m Israyɛl zannɔ, Woso n ŋ bɔ ʋ k'a ŋ ba a nyɩnɔ, an a lɛbɔʋrɛ ka ŋ ʋ kan a gʋaasɩbabaa zaarɔ kɩ, a lɛrɔ kɩ, a Woso daʋrɛ zaa kɩ, lerbɔrɛrɔ kɩ.
45009005	Ŋ yaabɔɔ m Abraham m, Izakkɩ kan Zakɔɔb kɩ m. Kʋ yɩrɛ nɔ ʋ nɩ, Krista bɩ, ŋ do gʋaa m. Krista mɩŋŋa nɩ hɔ haay burə ʋ. A m Woso, a tɔ m lɛbɔʋrɛ yɩ dɔmɩm haay nɔ ʋ. Amina!
45009006	A bɩr yɩrɛ ɩ ʋ, jɩra Woso ʋ ler k'a bɔ bɩ ra wa, bɩ, Israyɛl yaŋŋɔɔ wɔɔ haay bɛɛ m Israyɛl do gʋɔɔ paan•••rɔ y,
45009007	Abraham yaŋŋɔɔ haay bɛɛ n a nyɩnɔ paan•••rɔ y, bala, Woso a hɩ Abraham m, a ʋ: 'Izakkɩ n n'ɩ nyɩnɔ kʋ mɔɔ ŋ ler bɔ ɩbɩɩ m nɔ wɔɔ yɩrɛ.'
45009008	Naa k'a hɩ, a ʋ: nyɩnɔ kʋ gʋaa nɩ ŋ yɩrɛ, am gʋaa haay hɔ bɩ m bɩ, brɔɔ bɛɛ m Woso nyɩnɔ y, bɩ nyɩnɔ kʋ n yɩ ŋ ler bɔ rɔ wɔɔ, brɔɔ n nɩ dɩgarɛ ŋ ma yaŋŋɔɔ paan•••rɔ.
45009009	Ler kʋ Woso a bɔ bɩ ba n nɩ: 'Kʋ dɔmɩm kʋ mɔɔ cɩnta b'a ku, mɔɔ yɩ m yarɛ m bʋr, Saara m nyɩyar yɩ.'
45009010	Naa bɛɛ n a deem nɩ y, cirgərenyɩnɔ kʋ Rebeka ŋ yɩ rɔ wɔɔ zɩ deem, wɔɔ yaaba Izakkɩ m.
45009011	A n bɔkarɛ, Woso y'a mɩŋŋa zaa m, an n'a gʋaa bɔŋ ʋ a hɔɔnhɔ ma, a bɩr dɩgam zi kʋ gʋɔɔ a ba bɩ ma y, dɩga a nawʋm a mɩŋŋa lɛtaama ma, an nɩ gʋɔɔ birm. Woso k'a lɛ n taa kʋ zaa naa do n gɔɔta an bɩr ta ʋ bɩ, an a to nyɩnɔ wɔɔ m yɩ y. Maam bɩ, ŋ n a da ma ŋnɩ hɔ mɩŋŋa, gɛɛ hɔ bʋnyaa ba y.
45009012	A n lɛɛ ka nyɩnɔ wɔɔ yɩrɛ ma bɩ, a a hɩ Rebeka m, a ʋ: 'Nyɩnɔ wɔɔ poore bɩ n n'a som jɩtaarɛ b'ʋ.'
45009013	Amba n y'a gʋrsɩra ba Wosoci ʋ, n ʋ: 'Mɔɔ Zakɔɔb ŋʋa, m Eso bɔ m jɛ m' bɩ m.
45009014	Bɔ wɔɔ kʋ a hɩ? Kʋ a hɩ, ʋ ʋ, Woso bɩr a zi bam tɩrga ra? Ayy•••, fɩɩga!
45009015	Bala, Woso a hɩ Moyiisi m, a ʋ: 'Gʋaa kʋ mɔɔ lɛ n taa bɩ, mɔɔ nɩ m ŋʋarɛ zi bam kan kɩ, gʋaa kʋ mɔɔ lɛ n taa bɩ, mɔɔ n'a cicir zɛ m.'
45009016	Woso mɩŋŋabaa bɩ bɩr zum kʋ ʋ kan gʋaa hɔɔnhɔ kɩ y, b'a ba a zibəə ma sɔ y. Woso deem an ta ma, kʋ nka a lɛ n taa b'a bɩ zaa cicir zɛ.
45009017	Naa minto m Wosoci bɩ n'a hɩ Eziptɩ cir m, a ʋ: 'Mɔɔ y'ɩbɩɩ cɩnta cir kʋ m m paŋŋa bɩ hɩnka, bɩsɩ k'ɩ n'a kam mɔɔ ma bɩ nɔ ʋ, kʋ mɔɔ tɔ m bɔ durnya lɛɛ haay ʋ.'
45009018	Ncɩnaaʋ bɩ, kʋ nka Woso lɛ n taa, b'a cicir zɛ, kʋ nka a lɛ n taa sɔ, b'a ka sɔ a zaa n a ba bɩsɩkər heerkarɛ nɔ ʋ.
45009019	Gʋaa a da ma an a hɩ, a ʋ: "K'a ɩ yɩrɛ ncɩnaaʋ, bɔ m Woso n a ya, an nɩ həən sim gʋɔɔ ma? Bala, nka n'a dam ma an bɩsɩ ka a hɔɔnhɔ ma?"
45009020	Bɩ, ɩbɩɩ k'ɩ m gʋaa, bɔ zaa n'ɩbɩɩ m k'ɩ bɩsɩ ka kan Woso kɩ? Taanm y'a hɩm a dɔrɛ zaa bɩ m, a ʋ: "Bɔ m, ɩbɩɩ m mɔɔ dɔ ncɩnaaʋ gɛ?"
45009021	Mɔrdor y'a so ji k'a nɩ zi bam nɩ b'ʋ, a a da ma, an ji deem-deem bɩ yɔɔ an mɔr dɔ m cibsa tɔ ma, an mɔr dɔ m sɔ, dɔmɩm haay zibəə tɔ ma.
45009022	Woso a ŋʋa k'a a nɔmaa hɩnka, a a ŋʋa sɔ kʋ n n'a paŋŋa dɔ, an bɔkarɛ, gʋɔɔ kʋ ŋ y'a ga dʋdɔyarlɛ m Woso nɔ k'a ma ʋ kan ŋ kɩ bɩ minto rɔ wɔɔ, Woso a gu an bʋr a mɩŋŋa ma, an ŋ dʋdɔ yar y.
45009023	K'a lɛbɔʋrɛ gʋtabaa hɩnka gʋɔɔ k'a nɩ ŋ cicir zɛm nɔ wɔɔ m. Lɛɛ a ka an brɔɔ banka k'a lɛbɔʋrɛ ka ŋ ʋ.
45009024	Bɩ, gʋɔɔ wɔɔ duro m wɔɔ m, a n wɔɔ bir zɩɩfʋrɔ barla bala y, wɔɔ bir a ʋ sɔ doro vantɔɔ gʋɔɔ barla.
45009025	Naa Woso a hɩ wosolɛsinnɩsorazaa Ozee ci ʋ bɩ, a a hɩ, a ʋ: Do kʋ mɔɔ do bɛɛ m bɩ, mɔɔ y'a hɩm ma, m do, do kʋ mɔɔ bɩr a ŋʋam biisi bɩ, mɔɔ y'a hɩm ma, m ŋʋarɛ do.
45009026	Lɛɛ kʋ n y'a hɩm nɩ hɔɔ, n ʋ: 'Mɔɔ do bɛɛ n'awɔɔ m bɩ,' lɛɛ bɩ do n ŋ birŋ ʋ, n ʋ: 'Woso k'an mɩsɩr bɩ nyɩnɔ.'
45009027	Ezayii Israyɛl do bɩ mim hɩ sɔ, a ʋ: 'Baa kʋ Israyɛl gʋɔɔ wɔɔ pasɩ, an higʋta lɛ ra nyɩntaayaa m bɩ, gʋɔɔ kʋ ŋ nɩ bʋmbɔrɛ yɩrɛ ŋ barla rɔ wɔɔ, bɩ yɩm gʋta y.
45009028	Bala, Zuuba hɔ k'a nyɩnta an a hɩ haay bɩ bam tara burə ʋ zɔɔ-zɔɔ.'
45009029	Amba Ezayii a ya, an a hɩ, a ʋ: Kʋ hɔ haay Zuuba bɩ bɛɛ yaŋŋɔɔ to wɔɔ m poore y, bɔ wɔɔ nawʋm kʋ ʋ kan Sodɔm kʋ kɩ, ʋ ʋ ba am Gomɔɔr kʋ hɔ bɩ m.
45009030	Naa jɩ m bɔ nɩ? Do vantɔɔ gʋɔɔ wɔɔ kʋ ŋ n nyɩnta ŋ n'a ka tɩrgabaa ma rɔ wɔɔ, ŋ tɩrgabaa yɩ, tɩrgabaa k'a a to sɩrakarɛ nɔ ʋ m.
45009031	A n bɔkarɛ, Israyɛl gʋɔɔ kʋ ŋ n'a kam lɛro kʋ ŋ nɩ tɩrgabaa karɛ ŋ ʋ rɔ wɔɔ ma bɩ, ŋ n a da ma, ŋ n zu lɛrɔ wɔɔ duro ʋ y.
45009032	Bɔ minto nɩ? A ɩ yɩrɛ ɩ ʋ, Israyɛl n a ka ma k'a yɩ mɩŋŋa Woso mɩm ʋ sɩrakarɛ nɔ ʋ y, a ka a ʋ ma, k'a yɩ mɩŋŋa zibəəro mɩŋŋɔɔ barɛ nɔ ʋ. Ncɩnaaʋ nɩ, ŋn'a gəm zɛ, gənzɛrɛ jaa bɩ ma,
45009033	amba n y'a gʋrsɩra ba Wosoci ʋ bɩ m, n ʋ: K'a dɩga a, mɔɔ ɩ gənzɛrɛ jaa cɩntam Siyɔn ʋ, jaa m, an nɩ gʋaa dom. Bɩ kʋ gʋaa sɩra ka ʋ, a bɩ nyannɩ bɩrɛ y.
45010001	M danyɩnɔ, hɔ kʋ mɔɔ lɛ n taa, m n'a yɛm Woso han bɩ, a yɛ mɔɔ nawʋm kʋ zɩɩfʋrɔ wɔɔ n bʋmbɔrɛ yɩ.
45010002	Bala, mɔɔ m da ma, m a hɩ, m ʋ, ŋ y'a tʋntɔŋ ʋ Woso kama nɔ ʋ, bɩ hɔdɔrɛ ɩ jɩra tʋntɔʋrɛ bɩ do nɔ ʋ.
45010003	Kʋ ŋ n Woso k'a nɩ gʋaa bam tɩrga bɩ zaa jɩ dɔ bɩ, a mɩŋŋɔɔ m tɩrgabaa zaa ŋ y'a cɩnta, naa do a ka ŋ n zu zaa kʋ Woso nɩ gʋaa bam tɩrga b'ʋ y.
45010004	Bala, Krista hɔ kʋ Moyiisi lɛrɔ wɔɔ a cɩnta bɩ ba haay an a nya, kɛɛrɛ naa, gʋaa haay k'a sɩra ka Yeezuu Krista ʋ bɩ, Woso ɩ bɩ zaa bam tɩrga.
45010005	Moyiisi tɩrgabaa k'a n'a tom lɛrɔ nɔ ʋ bɩ mim hɩ, a ʋ: 'Gʋaa k'a nɩ zum lɛrɔ wɔɔ haay ʋ bɩ mɩsɩrbaa bam lɛrɔ wɔɔ tɔ ma.'
45010006	Tɩrgabaa kʋ sɩrakarɛ n'a kam bɩ mim ba n nɩ: 'Ɩ b'a hɩ ɩ heer ʋ, ɩ ʋ, nka n nɩ tam brama?' Naa do naa, a hɩ ɩbɩɩ ʋ, k'ɩ ʋ, nka n nɩ tam brama an a ka Krista m zer?
45010007	Ɩ b'a hɩ sɔ, ɩ ʋ, 'nka n nɩ zerm tara noom ʋ?' Ncɩnaaʋ naa, a hɩ ɩbɩɩ ʋ, k'ɩ ʋ, nka n nɩ zerm an a ka Krista m bɔ gəəno bire ʋ?
45010008	Lemim nyɩnta bɩ y'a hɩrɛ a ʋ lɔ kɛɛrɛ? A y'a hɩrɛ, a ʋ: 'Lemim bɩ y'ɩ jɩr ʋ, ɩbɩɩ lɛ kan ɩ heer kɩ an ta ʋ.' A n bɔkarɛ, sɩrakarɛ lemim bɩ do wɔɔ n n'a pa dam naa.
45010009	K'ɩbɩɩ bɔ ɩ lɛ ma gʋaa haay lɛɛ, ɩ ʋ, Yeezuu Krista m Zuuba, k'ɩbɩɩ sɩra ka ɩ heer ʋ, ɩ ʋ, Woso a mɩm bɔ ʋ gəəno bire ʋ, ɩbɩɩ bʋmbɔrɛ yɩrɛ.
45010010	Bala, kʋ gʋaa sɩra ka a heer ʋ, bɩ Woso a ba tɩrga. Kʋ gʋaa a sɩrakarɛ bɔ a lɛ ma gʋaa haay lɛɛ, bɩ Woso a zaa bʋmbɔ.
45010011	Bala, Wosoci a hɩ, a ʋ: 'Kʋ gʋaa sɩra ka ʋ, a bɩ nyannɩ bɩrɛ y.'
45010012	Naa minto bɩ, zɩɩfʋ kan do vanta gʋaa kɩ b'a hʋnhɔ y, ŋ haay Zuuba deem, an nɩ hɔ mɩŋŋa bam gʋɔɔ haay kʋ ŋ nɩ yaa dam nɩ rɔ wɔɔ m.
45010013	Bala, gʋaa biyəə k'a nɩ Zuuba tɔ birm bɩ, a bʋmbɔrɛ yɩm.
45010014	Bɩ, ŋ y'a bam lɔ ŋn'a bir, kʋ ŋ n sɩra ka ʋ? Ŋ y'a bam lɔ ŋnɩ sɩra ka ʋ, kʋ ŋ n a mim ma? Ŋ y'a bam lɔ ŋn'a mim ma, kʋ gʋaa n a pa da ŋ nɩ?
45010015	Bɩ, gʋaa y'a bam lɔ k'a mim pa da, kʋ n n'a nyɔɔ? Amba n y'a gʋrsɩra ba Wosoci ʋ, n ʋ: 'Gʋɔɔ kʋ ŋ nɩ zɛm k'a bɩ lemim nyɩnta bɩ pa da rɔ wɔɔ leekure ɩ heernyɩnta kam.'
45010016	Bɩ, gʋɔɔ wɔɔ haay bɛɛ lemim nyɩnta bɩ si y. Amba wosolɛsinnɩsorazaa Ezayii a hɩ, a ʋ: 'Zuuba, nka ɩ sɩra ka lemim kʋ wɔɔ pa da b'ʋ?'
45010017	Naa minto bɩ, bɔ sɩrakarɛ n nawʋm lemim kʋ gʋaa n'a tʋr kam ma bɩ nɔ ʋ, bɩ lemim bɩ do k'a n'a mam bɩ, Krista lemim m.
45010018	Bɩ, mɔɔ laaka dam kɛɛrɛ wa, Israyɛl do bɩ n lemim bɩ ma ra? Ŋ y'a ma sɩɩn! Bala, n y'a da Wosoci ʋ, n ʋ: 'Ŋ leer lee ku tara burə haay ra, ŋ meerbaarɔ m ta durnya lɛzojɩ ʋ.'
45010019	Mɔɔ yɩ m yarɛ m laaka da sɔ, Israyɛl do bɩ, an lemim bɩ jɩ ma ra? A lɛɛkarɛ hɔ, Moyiisi a hɩ, a ʋ: 'Mɔɔ y'a karɛ awɔɔ m jɩm ba do kʋ mɔɔ do paan••• bɛɛ m bɩ minto, mɔɔ y'a karɛ awɔɔ nɔ n ma ʋ, do k'a hɔɔn ba ʋ tɔ ma.'
45010020	Ezayii n a ya, an a hɩ, a ʋ: 'Gʋɔɔ kʋ ŋ bɩr a kam mɔɔ ma rɔ wɔɔ ɩ mɔɔ yɩ, mɔɔ m hɩnka gʋɔɔ kʋ ŋ n hɔsɩ yɛ mɔɔ han rɔ wɔɔ m.'
45010021	Kʋ Israyɛl mim nɩ, Woso a hɩ, a ʋ: 'Dɔmɩm haay, mɔɔ m wɔ nyɔɔ do k'a bɩr yɛrɛ y, an nɩ bɩsɩ kam bɩ zi.'
45011001	Kʋ m m ya, m laaka da wa, Woso bɩ a bɔ a ʋ, a do b'ʋ ra? Ayy•••, fɩɩga, mɔɔ n a gɩnga y! Bala, Israyɛl gʋaa m mɔɔ mɩŋŋa m, Abraham yaŋŋa m mɔɔ m, m to mɔɔ ʋ Bɛnzamɛn do bɩ barla.
45011002	'Woso n a bɔ a do k'a lɛɛ ka an a bɔ ʋ b'ʋ y.' Awɔɔ hɔ kʋ Wosoci bɩ n'a hɩm Elii k'a bʋr an bɩ Israyɛl mimbʋnyaarɔ k'a ŋ ba rɔ wɔɔ dɩnda Woso m bɩ dɔ.
45011003	A a hɩ, a ʋ: 'Zuuba, ŋ y'ɩbɩɩ lɛsinnɩsorazannɔ wɔɔ zɩnzɛ, ŋn'ɩbɩɩ mannɩjaarɔ wɔɔ wurgə, mɔɔ ɩ gɔɔta m deem, ŋn'a kam ma k'a mɔɔ mee bɔ ʋ.'
45011004	Bɩ, bɔ Woso a hɩ nɩ? A a hɩ, a ʋ: 'Mɔɔ m gʋɔɔ bɔ ʋ tisi saanhɩna, m hɔ, ŋ n kukurə zɛ, ŋ n yaa da wosobaawɔm Baal nɩ y.'
45011005	Ncɩnaaʋ bɩ, her dɔmɩm naa nɔ ʋ sɔ naa, gʋɔɔ ta ʋ poore, Woso n ŋ bɔ ʋ a hɔɔn n'a ŋʋa tɔ ma.
45011006	Ŋ bɔ a ʋ, a hɔɔn n'a ŋʋa tɔ ma, ŋ zibəəro tɔ ma bɛɛ y, kʋ m bɛɛ m, Woso hɔɔn bɔʋrɛ bɩ bɩ yɩm hɔɔn bɔʋrɛ paan••• y.
45011007	Kʋ a hɩ, ʋ ʋ lɔ? Hɔ kʋ Israyɛl n'a kam ma bɩ, an a yɩ y, bɩ gʋɔɔ kʋ Woso ŋ bɔ ʋ rɔ wɔɔ a yɩ. Gʋɔɔ kʋ ŋ gɔɔta rɔ wɔɔ heer karɛ ba, k'a bɩ hɔsɩ jɩ ma y.
45011008	Amba n y'a gʋrsɩra ba Wosoci ʋ, n ʋ: 'Woso a ka ŋ hɔɔn n a ta, ŋ mɩm n ta ʋ, bɩ ŋ bɩr lɛɛ yɩrɛ y, ŋ tʋr n ta ʋ, bɩ ŋ bɩr mim marɛ y, an ta an her dɔmɩm ku.'
45011009	Davɩd a hɩ sɔ, a ʋ: 'Kʋ ŋ hɔbɩrɛ n nyɩnta ŋ ma am baŋŋa k'a nɩ hɔ sam bɩ m, am zaŋŋa hɔ bɩ m, kʋ ŋ n'a dundo, ŋnɩ hʋnhʋrlɛ yɩ a n'a gakʋ ʋ kan ŋ zibəəro kɩ.
45011010	Kʋ monsigə n ka ŋ mɩm la, kʋ ŋ bɩ lɛɛ yɩ dɔ y, kʋ ŋ nɩ bɩr kuntəm tee•••.'
45011011	Mɔɔ m ya, m nɩ laaka dam, zɩɩfʋrɔ wɔɔ kʋ ŋ y'a gəm zɛ naa, a do ŋ y'a ʋ fɩɩga ra? Ayy•••, fɩɩga, mɔɔ n a gɩnga y! Bɩ, ŋ kʋrɔma bɩ minto bɩ, do vantɔɔ gʋɔɔ bʋmbɔrɛ yɩ, kʋ bɩ n a ka kʋ zɩɩfʋrɔ wɔɔ m jɩm ba ŋ ma.
45011012	A n bɔkarɛ, k'a ɩ yɩrɛ ɩ ʋ, ŋ kʋrɔma a ka durnya m hɔnta yɩ, kʋ ŋ terma b'a ka do vantɔɔ gʋɔɔ wɔɔ m hɔnta yɩ, kʋ ŋ bɩ bʋmbɔrɛ yɩ, bɩ bɛɛ nɩ zɛm hɔ m an lɛ da ra?
45011013	Kɛɛrɛ bɩ, do vantɔɔ gʋɔɔ, mɔɔ y'a hɩrɛ awɔɔ m, m ʋ: kristazibəəzaa m mɔɔ m, an mɔɔ nyɔɔ do vantɔɔ wɔɔ tɔ ma. Maam bɩ, mɔɔ yɩ m zibəə bɩ tɔ busure.
45011014	A gɩnga mɔɔ nawʋm maam, kʋ m do gʋɔɔ wɔɔ m jɩm ba, k'an bɩr yɩrɛ ɩ ʋ, gɔsɩnnɔ bʋmbɔrɛ yɩ.
45011015	Ŋ bɔ kʋ Woso ʋ a rɛ b'a ka durnya n a zɛ kʋ ra kan Woso kɩ, k'a a ya, an ŋ gaa, bɔ n nɩ nyɩntaŋ ʋ? Nyɩnta a nawʋm mɩsɩrbaa, gʋɔɔ kʋ ŋ gɩnga rɔ wɔɔ tɔ ma.
45011016	K'a ɩ yɩrɛ ɩ ʋ, Woso hɔ m lɛbiisi bur bɩ nɩ, bur bɩ haay Woso hɔ m sɔ. Kʋ Woso hɔ m gɔ bɩ nyim nɩ, Woso y'a so gɔ bɩ vəŋŋəro haay ʋ sɔ.
45011017	Israyɛl gʋɔɔ wɔɔ bɔ kʋ ʋ kan gɔ kʋ n n'a bankam mɩŋŋa kɩ, n n'a vəŋŋəro gɔsɩnnɔ zɩnzɛ ra. Kʋ zɩɩfʋ bɛɛ n'ɩbɩɩ m bɩ, bɔ ɩbɩɩ ʋ kʋ rɛ kan pooyaa gɔ vəŋŋə kʋ n y'a sa, n n'a naasʋ gɔ mɩŋŋa bɩ vəŋŋəro wɔɔ bɩncɛ ma kɩ. Maam bɩ, gɔ kʋ n y'a banka bɩ nyinno wɔɔ y'ɩbɩɩ tʋrm sɔ.
45011018	Naa minto bɩ, ɩbɩɩ n'ɩ ga m, ɩ gɔ bɩ vəŋŋəro gɔsɩnnɔ kʋ n yɩ ŋ zɩnzɛ ra rɔ wɔɔ gore bɔ ʋ y. Ɩbɩɩ y'a bam lɔ k'ɩ lɛ bɔ ɩ mɩŋŋa ʋ? Ɩbɩɩ bɛɛ m ta gɔ bɩ nyinno wɔɔ nɩ y, gɔ bɩ nyinno wɔɔ m ta ɩbɩɩ m.
45011019	A a da ma, ɩbɩɩ n a hɩ mɔɔ m, ɩ ʋ: "Bɩ, gɔ bɩ vəŋŋəro zɩnzɛ n y'a ʋ ra, kʋ mɔɔ n ŋ bɩncɛ sa wa."
45011020	Sɩra m, n zɩnzɛ n y'a ʋ ra kʋ n y'a do sɩrakarɛ ma bɩ tɔ ma, ɩbɩɩ n ŋ bɩncɛ sa, ɩ sɩrakarɛ minto. Bɩ, dundo ɩ zi, ɩ bɩ ɩ mɩŋŋa busu y, nyi ba.
45011021	Bala, zɩɩfʋrɔ wɔɔ m gɔ bɩ vəŋŋəro paan•••rɔ, bɩ Woso n ŋ to gɔ bɩ ma y, a a da ma an a ba ɩbɩɩ m maam sɔ, a b'ɩbɩɩ tore y.
45011022	Dɩga Woso ŋʋarɛ kan a nyaa kɩ zaa ma. A nyaa ta ʋ kan gʋɔɔ kʋ ŋ sɩrakarɛ to rɔ wɔɔ kɩ, an bɔkarɛ an mɩŋŋa kan ɩbɩɩ kɩ. Bɩ, pakra m k'ɩbɩɩ m gɔɔta a ŋʋarɛ bɩ nɔ ʋ, kʋ m bɛɛ m, n y'ɩbɩɩ zɛm la, am vəŋŋəro wɔɔ hɔ bɩ m.
45011023	Kʋ zɩɩfʋrɔ wɔɔ a bɩsɩkarɛ bɩ to, n y'a yarɛ, n nɩ ŋ cɩnta a bɩncɛ gusire b'ʋ. Bala, Woso a da ma, an a ya an ŋ cɩnta lɛɛ kʋ ŋ nyɩnta ʋ hɔɔ b'ʋ.
45011024	Ɩbɩɩ kʋ zɩɩfʋ bɛɛ n'ɩbɩɩ m bɩ, bɔ ɩbɩɩ ʋ kʋ ʋ kan pooyaa gɔ vəŋŋə kʋ n y'a zɛ ra n n'a naasʋ har gɔ kʋ n n'a bankam bɩ kɩ ma, an bɔkarɛ a n a ga m y. Zɩɩfʋrɔ wɔɔ, har gɔ bɩ vəŋŋəro m, a naanaa an cem kʋ n n'a ya, n nɩ ŋ naasʋ gɔ kʋ ŋ nɩ kan kɩ hɔɔ bɩ ma.
45011025	M danyɩnɔ, mɔɔ lɛ baa kʋ mim k'a nyaakʋm da naa n nyɩnta awɔɔ ma yirgu y, k'awɔɔ bɩ dɩga a mɩŋŋɔɔ ma mindɔrɛzannɔ y. A ɩ yɩrɛ ɩ ʋ, Israyɛl gʋɔɔ gɔsɩnnɔ y'a ba heerkarɛzannɔ, bɩ nyɩnta a nawʋrɛ ncɩnaaʋ, kʋ do vantɔɔ gʋɔɔ wɔɔ haay kʋ ŋ nɩ bʋmbɔrɛ yɩm nɔ wɔɔ m tolle ba ŋnɩ bʋmbɔrɛ yɩ.
45011026	Ncɩnaaʋ bɩ, Israyɛl gʋɔɔ wɔɔ haay ŋ zɛm bɩ bʋmbɔrɛ yɩ, amba n y'a gʋrsɩra ba Wosoci ʋ, n ʋ: Bʋmbɔrɛzaa bɩ y'a tom Siyɔn ʋ, a Zakɔɔb yaŋŋɔɔ wɔɔ mimbʋnyaarɔ gʋngʋrɛ ŋ ma,
45011027	gʋaasɩbabaa kʋ mɔɔ n'a darɛ ŋ ma bɩ n naa. Dɔmɩm kʋ mɔɔ nɩ zɛm bɩ ŋ mimbʋnyaarɔ gʋngʋ ŋ ma bɩ m.
45011028	Kʋ gʋaa k'a dɩga Israyɛl gʋɔɔ wɔɔ kʋ ŋ y'a gu lemim nyɩnta bɩ ma bɩ ma, a a da ma an a hɩ a ʋ, Woso jɩnnɔ nɩ ŋ mɩ, bɩ, awɔɔ daahan m bɩ, bɩ kʋ Woso gʋaa bɔʋrɛ bɩ nɔ nɩ, Woso ŋ ŋʋa ŋ yaabɔɔ wɔɔ tɔ ma.
45011029	Bala, Woso bɩr hɔ k'a a ka bɩ sire y, a bɩr a hɔɔn lʋrm sɔ gʋɔɔ k'a ŋ bir lɔ wɔɔ mim bɩncɛ ʋ y.
45011030	Biisi bɩ, awɔɔ nyɩnta bɩsɩ ka Woso ma zannɔ, bɩ her naa, Woso awɔɔ cicir zɛ, kʋ zɩɩfʋrɔ bɩsɩ ka ma bɩ tɔ ma.
45011031	Her sɔ naa, brɔɔ bɩsɩ ka Woso ma, k'an bɩr yɩrɛ ɩ ʋ, awɔɔ cicir kʋ n y'a zɛ bɩ jɛ ʋ, kʋ n nɩ ŋ cicir zɛ sɔ.
45011032	Bala, Woso a ka gʋɔɔ haay nɩ bɩsɩkarɛ nɔ ʋ, k'a ŋ haay cicir zɛ.
45011033	Woso hɔnta, a mindɔrɛ kan a hɔdɔrɛ kɩ nɔyaa ta ʋ gʋta maam-maam! Gɔsɩ b'a dam ma, an hɔ k'a a cɩnta nɔ dɔ y, gɔsɩ b'a dam ma, an a zaarɔ jɩ dɔ y.
45011034	Wosoci y'a hɩrɛ, a ʋ: Nka ɩ Zuuba hɔɔndarɛ dɔ? Gɛɛ, nka ɩ nyɩnta a dʋndɔrɛzaa?
45011035	Gɛɛ, nka ɩ lɛɛ ka an hɔ ka ʋ, k'an a zɩm ka a zaa ʋ?
45011036	Bala, hɔ haay bɩ, a to a ʋ a zi, an ta ʋ a paŋŋa tɔ ma, an ta ʋ a mɩŋŋa tɔ ma. Woso m lɛbɔʋrɛ yɩ dɔmɩm haay! Amina!
45012001	M danyɩnɔ, k'a yo Woso n a ŋʋarɛ zi ba kan awɔɔ kɩ ncɩnaaʋ bɩ, a yɛ mɔɔ nawʋrɛ awɔɔ han k'a mɩŋŋɔɔ ka Woso ʋ, amba mannɩ k'an mɩsɩr, Woso n a so ʋ, an mɩŋŋa ma bɩ m. Daʋrɛ naa do nɩ Woso nɔ yɩm.
45012002	A bɩ zu her durnya naa mɩsɩrbaa zaarɔ ʋ y, bɩ k'a yɛ a zu Woso zaarɔ ʋ, k'awɔɔ hɔɔndarɛ n a lʋr jilli, an awɔɔ banka. Maam bɩ, awɔɔ Woso hɔnhɔ, hɔ k'an mɩŋŋa, an a nɔ yɩ, an mɩŋŋa paan••• bɩ dɔrɛ.
45012003	Woso barka bɩ tɔ ma, mɔɔ m da ma m a hɩ awɔɔ gʋaa biyəə m, m ʋ: a b'a mɩŋŋɔɔ m busu a heer ʋ y. Bɩ, gʋaa biyəə n dɩga a mɩŋŋa ma, amba Woso sɩrakarɛ hɔ jir a n'a hɔ ka ʋ bɩ m. B'a b'a ka an bra ba a mɩŋŋa m y.
45012004	Gʋaa mɛ vəŋŋə bɩ deem nɩ y, ŋ gʋta, ŋn'a hʋnhɔ sɔ, wɔɔ mɛ vəŋŋəro bɩr zi deem barɛ y.
45012005	Ncɩnaaʋ sɔ bɩ, wɔɔ kʋ wɔɔ m gʋta bɩ, mɛ deem m wɔɔ m Krista zɛkʋra bɩ nɔ ʋ, ʋ nɩ zɛkʋra m kan kʋ kɩ, gʋaa biyəə kan a bɩncɛ kɩ.
45012006	Gʋaa biyəə nɩ ganwʋrɛ do m a hʋnhɔ, an a ga kʋ ʋ kan barka kʋ Woso a ka ʋ bɩ kɩ m. Kʋ wosolɛsinnɩsora ganwʋrɛ nɩ, k'a zaa m bɩr zi bam nɩ, k'an a ga kʋ ʋ kan sɩrakarɛ kɩ.
45012007	Kʋ gʋaa vanta ɩ daahan ganwʋrɛ nɩ, k'an bɩr a daahan zi bam, k'a vanta ɩ hɔdɩndarɛ ganwʋrɛ nɩ, k'an a hɔdɩndarɛ zi ba.
45012008	Kʋ gʋaa vanta ɩ dʋndɔrɛ ganwʋrɛ nɩ, k'an a zi ba. Gʋaa k'a nɩ hɔ kam, k'an a ka kan a heer kɩ haay. Kʋ lɛɛzannɔ n a zi ba mɩŋŋa-mɩŋŋa, kʋ gʋaa cicirzɛrɛzaa n a cicirzɛrɛ zi ba kan heernyɩnta kɩ.
45012009	K'a kʋ ŋʋa sɩra m. K'a sɔ hɔ bʋnyaa m, a zi mɩŋŋa barɛ nyasʋ kɔɔkɔɔ.
45012010	K'a bɩr a kam kʋ ŋʋarɛ ma kan a heer kɩ haay, amba danyɩnɔ nɩ kʋ ŋʋam bɩ m. K'a bɩr lɛ zɛm kʋ daʋrɛ ma.
45012011	K'a yakʋ to, a Zuuba zi ba kaarɛ-kaarɛ.
45012012	K'a heernyɔɔ ba taaheerlɛ nɔ ʋ, a bʋr a ma cicir nɔ ʋ, k'a a yo ʋ yaadarɛ nɔ ʋ.
45012013	K'a da wosogʋɔɔ kʋ hɔ jɩra ŋ ma rɔ wɔɔ han, k'a bɩ kɔ saanɔɔ sire ma y.
45012014	Gʋɔɔ kʋ ŋ nɩ cicir karɛ awɔɔ ma rɔ wɔɔ, k'a yɛ Woso han k'an hɔ mɩŋŋa ba ŋ nɩ. K'a lɛ nyɩnta da gʋɔɔ nʋ, a b'a bʋnyaa da ŋ nʋ y.
45012015	K'a heer nyɔɔ kan gʋɔɔ kʋ ŋ n'a heernyɔɔm nɔ wɔɔ kɩ, k'a nyi ka kan gʋɔɔ kʋ ŋ nɩ nyi kam nɔ wɔɔ kɩ.
45012016	K'a kʋ ma mɩŋŋa, a b'a mɩŋŋɔɔ busu y. 'A b'a gu zibəə poore barɛ ma y, a bɩ dɩga a mɩŋŋɔɔ ma mindonno y.'
45012017	A bɩ zi bʋnyaa ba a sompi gʋaa nʋ y. 'K'a a ka ma k'a mɩŋŋa ba gʋɔɔ haay mɩm ʋ.'
45012018	K'a ɩ yɩrɛ ɩ ʋ, awɔɔ an ta a ma, k'a a yo ʋ k'a bɩr laafɩɩ m kan gʋɔɔ haay kɩ.
45012019	M danyɩnɔ ŋʋarɛrɔ, a b'a zɩm bɔ a zim nɩ y, bɩ k'a to kʋ Woso n a nɔmaa zi ba, bala, n y'a gʋrsɩra ba Wosoci ʋ, n ʋ: 'Mɔɔ m Zuuba, mɔɔ nɩ zɩm bɔm, mɔɔ n nɩ gʋaa biyəə hɔ k'a a ga m kaŋ ʋ.'
45012020	N y'a ya n a gʋrsɩra ba, n ʋ: 'Bɩ kʋ nɔ y'ɩ jɩm zɛrɛ, k'ɩ hɔbɩrɛ ka ʋ k'an a bɩ. Kʋ mɩsɩ y'a zɛm, k'ɩ hi ka ʋ k'an a mi. Bala, a ba k'ɩbɩɩ nawʋm maam bɩ, sɛkɩna ɩbɩɩ n'a karɛ a mim la bɩ.'
45012021	Ɩ b'a to mimbʋnyaa m bʋr ɩ ra y, b'a mɩŋŋa ba k'ɩ bʋr a bʋnyaa ra.
45013001	Gʋaa haay a ga m, an zu lɛɛzannɔ kʋ ŋ nɩ dɩgam kʋ bɩ ma rɔ wɔɔ lɛ ʋ. Bala, lɛɛzaa ba ʋ, k'a a to bɛɛ ʋ Woso zi y. Kʋrɔ lɛɛzannɔ kʋ ŋ nɩ ta ʋ haay rɔ nɔɔm, Woso yɩ ŋ cɩncɩnta.
45013002	Ncɩnaaʋ bɩ, kʋ gʋaa bɩsɩ ka lɛɛzannɔ ma, bɩsɩ a ka lɛ kʋ Woso a cɩnta bɩ ma. Gʋɔɔ kʋ ŋ nɩ bɩsɩ karɛ ŋ ma rɔ wɔɔ dʋdɔyarlɛ yɩrɛ.
45013003	Bala, gʋɔɔ kʋ ŋ n'a mɩŋŋa bam nɔ wɔɔ b'a dam ma, ŋnɩ nyi ba lɛɛzannɔ nɩ y, bɩ, a bʋnyaabənno wɔɔ nyi barɛ ŋ nɩ. K'ɩ lɛ baa k'ɩ nyi ba lɛɛzannɔ m, k'ɩ zi mɩŋŋa ba, ŋ y'a lɛ bɔrɛ ɩ ʋ,
45013004	bala, Woso zi ŋ n'a bam, k'a ka k'ɩbɩɩ n a mɩŋŋa ba. Bɩ k'ɩbɩɩ y'a bʋnyaa barɛ, k'ɩ nyi ba ŋ nɩ. Bala, paŋŋa kʋ ŋ nɩ ta m k'a gʋaa hʋnhʋr bɩ, a bɩ vam nɩ y. Woso zi ŋ n'a bam, k'a Woso nɔmaa hɩnka a bʋnyaabarɛzaa m.
45013005	Bɩ minto nɩ, gʋaa n a ga m, an zu kʋ lɛɛzannɔ wɔɔ lɛ ʋ. Kʋ Woso nɔmaa n b'a yɩ minto bɛɛ n'a deem nɩ y. Kʋ heer kɔrɛ bɩ nyɩnta ʋ sɔ y.
45013006	Naa tɔ ma m sɔ, awɔɔ n nɩ yawʋrlɔ kam, bala, a sirezannɔ wɔɔ, Woso yɩ ŋ da ʋ kʋ ŋ n'a ba mɩŋŋa.
45013007	K'a gʋaa biyəə hɔ k'awɔɔ m ta m ka ʋ. Kʋ yawʋr m, k'a ka a zaa ʋ. Kʋ hɔhɛɛrɛ gɛɛ a sire yawʋr m, k'a ka sɔ. Kʋ gʋaa k'awɔɔ a ga m a lɛ si bɩ nɩ, k'a lɛ si. A n a ga m awɔɔ n a da ʋ bɩ, k'a da ʋ.
45013008	Awɔɔ, a b'a ka kʋ gʋaa zɩm m bɩr ta awɔɔ ra y, kʋ bɩ m kʋ ŋʋarɛ m. Gʋaa k'a mim ŋʋa bɩ, a zaa hɔ kʋ lɛrɔ wɔɔ a cɩnta bɩ ba haay.
45013009	Bala, lɛrɔ kʋ ŋ n'a hɩrɛ ŋ ʋ: 'Ɩ bɩ jaan da y, ɩ bɩ gər zɛ y, ɩ bɩ koor ba y, ɩ b'a ka ɩ lɛ m bɩr gʋaa hɔ zi y.' Nawɔnnɔ haay kan lɛrɔ kʋ ŋ gɔɔta rɔ wɔɔ kɩ haay, a zɛ ŋ yaa ʋ kʋ ra lɛ naa do nɔ ʋ: 'Ɩ mim ŋʋa amba ɩ ɩ mɩŋŋa ŋʋa bɩ m.'
45013010	Gʋaa k'a n'a mim ŋʋam bɩ, a bɩr hɔsɩ bʋnyaa bam nɩ y. Bɩ y'a ka, kʋ gʋaa ɩ ŋʋarɛ m, a zu lɛrɔ wɔɔ ʋ haay.
45013011	K'awɔɔ dɔmɩm kʋ wɔɔ m ta ʋ naa mim dɔ bɩ, wakatɩ m, an a ga m k'awɔɔ n gu hinceem ma. Her naa, bʋmbɔrɛ bɩ jɩnjɛɛm wɔɔ ma, an lɛ da dɔmɩm kʋ wɔɔ sɩŋŋɩda sa ʋ, ʋ sɩra ka ʋ bɩ ma.
45013012	Gum da gʋta, dɔmɩrɛ a zɔ, bɩ minto bɩ, ʋ monsigə zibəəro to, ʋ lɛɛgure yarmɔr da ʋ ma.
45013013	Ʋ ta sɩra nɔ ʋ, amba a a ga m n nɩ ta sinsebir ʋ bɩ m. Ʋ b'ʋ zɛ kʋ ra k'ʋ hɔ bɩ maam-maam y, k'ʋ hɔ mi maam-maam sɔ y. Ʋ bɩ jaan da y, ʋ bɩ mɛsim zi daŋŋadɔɔ ba y, ʋ bɩ nyaa ba kan kʋ kɩ y, ʋ bɩ jɩmbaa da kʋ ma y.
45013014	K'a mɩsɩrbaa daa kʋ Zuuba Yeezuu Krista mɩsɩrbaa m bɩ ba, a b'a ya, a a hɔɔn da a mɩŋŋɔɔ m mɛsim mɩsɩrbaa gusire bɩ ma, k'a lɛtaamarɔ ba y.
45014001	K'a gʋaa kʋ paŋŋawarzaa m sɩrakarɛ nɔ ʋ bɩ si, b'a ba hɔɔndarɛrɔ mim dɩnda bʋnyaa y.
45014002	Makra ba n nɩ, gʋaa deem y'a gɩngarɛ a ʋ, a a da ma a hɔ haay bɩ, deem n bɔkarɛ, a sɩrakarɛ paŋŋawar minto bɩ, dʋlɛɛrɔ an ŋ bɩrɛ.
45014003	Gʋaa k'a nɩ hɔ haay bɩm bɩ n a ga m, an gʋaa k'a bɩr a bɩm bɩ gore bɔ ʋ y, bɩ gʋaa k'a bɩr a bɩm bɩ, a bɩ gʋaa k'a n'a bɩm bɩ dʋdɔ ka y, bala, Woso a zaa si a zi.
45014004	Nka n'ɩbɩɩ m, k'ɩ gʋaa vanta zibəənyɩ dʋdɔ ka? K'a jɩm kɔɔkɔɔ, gɛɛ k'a do, a zuuba bɩ mim m bɩ. B'a jɩnɩm kɔɔkɔɔ sɔ, bala, Zuuba ɩ paŋŋa m k'a ka k'an jɩm.
45014005	Makra vanta ba n nɩ sɔ: Gʋaa niŋŋə zi, dɔmɩnnɔ wɔɔ lɛ da kʋ m, a vanta zi, dɔmɩnnɔ wɔɔ hɔdeem. A a ga m kʋ gʋaa biyəə n hɔ k'an ta m a heer ʋ bɩ dɔ mɩŋŋa.
45014006	Gʋaa k'a nɩ dɩgarɛ a ʋ, dɔmɩnnɔ wɔɔ lɛ da kʋ m bɩ, a ba a nawʋm Zuuba tɔ ma, gʋaa k'a nɩ hɔ haay bɩm bɩ, Zuuba tɔ ma m sɔ, bala, a ɩ Woso barka darɛ. Gʋaa k'a bɩr hɔ haay bɩm bɩ, Zuuba tɔ ma m sɔ, an nɩ Woso barka darɛ.
45014007	Bala, wɔɔ gʋaa deem ba ʋ, an nɩ mɩsɩrbaa bam a mɩŋŋa minto y, bɩ gʋaa ba ʋ sɔ, an nɩ gam a mɩŋŋa minto sɔ y.
45014008	Bala, kʋ wɔɔ mɩsɩr, Zuuba tɔ ma m wɔɔ nɩ mɩsɩrbaa bam, kʋ wɔɔ gɩnga, gɩnga wɔɔ ʋ Zuuba tɔ ma sɔ. Kʋ wɔɔ mɩsɩr gɛɛ kʋ wɔɔ gɩnga, Zuuba ɩ gɔɔta an a so wɔɔ ʋ.
45014009	Bala, a hɩ Krista ʋ k'a nyɩnta gəəno kan mɩsɩɩrɔ kɩ Zuuba, bɩ minto m an ga an a ya an a mɩm bɔ ʋ.
45014010	B'ɩbɩɩ, bɔ m ɩ n'ɩ danyɩ dʋdɔ karɛ? B'ɩbɩɩ, bɔ minto m sɔ, ɩ n n'ɩ danyɩ gore bɔŋ ʋ? Wɔɔ haay naa, Woso wɔɔ birm a dʋdɔkarɛ duu bɩ taa, k'a bɩ wɔɔ dʋdɔ ka.
45014011	Bala, n y'a gʋrsɩra ba Wosoci ʋ, n ʋ: Amba mɔɔ mɩŋŋa Zuuba m mɩsɩr denter naa m, mɔɔ y'a hɩ m ʋ: Gʋaa haay kukurə zɛrɛ m taa, gʋaa biyəə yaa darɛ, an a leer busu an a hɩ, a ʋ, mɔɔ m Woso.
45014012	Maam bɩ, wɔɔ gʋaa biyəə y'a mɩŋŋa mim nyɩ bɔŋ ʋ Woso taa.
45014013	Ʋ b'ʋ ya, ʋ kʋ dʋdɔ yar y. Bɩ, k'a ka ma k'a bɩ hɔsɩ ba fɩɩga k'an a ka, k'a danyɩ n a do, gɛɛ an mimbʋnyaa ba y.
45014014	Zuuba Yeezuu zɛkʋra nɔ ʋ, mɔɔ dɔ mɩŋŋa m heer ʋ, m ʋ, hɔsɩ ba ʋ an dintim nɩ y. Bɩ, kʋ gʋaa a hɔɔn da, a ʋ, hɔ naa do dintim m, a ba a nawʋm dintim a mɩŋŋa ma.
45014015	K'ɩbɩɩ ka ɩ danyɩ heer n a zar hɔbɩrɛ tɔkkɛ k'ɩbɩɩ n'a bɩm tɔ ma, ɩbɩɩ bɩr tam ŋʋarɛ nɔ ʋ dɔ y. Ɩ b'a ka kʋ gʋaa kʋ Krista ga a tɔ ma bɩ m nyaam ɩ hɔ k'ɩ n'a bɩm bɩ tɔ ma y.
45014016	A b'a ka hɔ k'an mɩŋŋa awɔɔ ma bɩ m bʋr tɔ bɔrɛ m awɔɔ jɛ ʋ y.
45014017	Bala, Woso cirbəə bɩ, hɔbɩrɛ kan hɔmire kɩ mim bɛɛ y, tɩrgabaa kan laafɩɩ kɩ, heernyɩnta kʋ Sɛnt-Ɛspri n'a kam bɩ kɩ mim m.
45014018	Gʋaa k'a nɩ Krista zi barɛ ncɩnaaʋ bɩ, Woso nɔ ɩ yɩm la, gʋɔɔ n'a ŋʋam sɔ.
45014019	Naa tɔ ma bɩ, ʋ ʋ ka hɔ k'a nɩ zɛm laafɩɩ m kan wɔɔ haay sɩrakarɛ talɛɛ kɩ bɩ ma.
45014020	Ɩ bɩ Woso zibəə zar hɔbɩrɛ tɔ ma y. Hɔ haay mɩŋŋa, sɩra m, bɩ, kʋ gʋaa hɔ niŋŋə k'a nɩ zɛm gʋaa vanta dore m bɩ bɩ, a bʋnyaa.
45014021	Hɔ k'an mɩŋŋa bɩ ba n nɩ: Kʋ sim sʋrɛ, gɛɛ bɛɛ mire, gɛɛ hɔ vanta barɛ y'a karɛ ɩbɩɩ danyɩ n'a do, ɩ b'a ba y.
45014022	Ɩ sɩrakarɛ k'ɩ n ta m hɔ bɩ do minto bɩ to ɩ zi, Woso lɛɛ. Heernyɩntazaa m gʋaa k'a n'a ŋʋam k'a mim ba b'a heer bɩr a dʋdɔ yarm bɩ m.
45014023	Bɩ, gʋaa k'a nɩ hɔ bɩm an bɔkarɛ a heer nɩ sɩnsɩm kam hɔ bɩ do ma bɩ, Woso a dʋdɔ yar, bala, a zibəə bɩ n a to heer sɩrakarɛ nɔ ʋ y. A n bɔkarɛ hɔ haay k'a n a to heer sɩrakarɛ nɔ ʋ bɩ, mimbʋnyaa m.
45015001	Wɔɔ kʋ wɔɔ paŋŋa m ta ʋ rɔ wɔɔ, ʋ b'ʋ ka ʋ hɔɔnhɔ lɛtaama barɛ ma y. Bɩ, k'ʋ ʋ da gʋɔɔ kʋ ŋ ba paŋŋa bɩ do m nɔ wɔɔ han a paŋŋawar bɩ nɔ ʋ.
45015002	A a ga m kʋ gʋaa biyəə n a ka ma k'a yɩ mɩŋŋa a mim tɔ ma, a daahan kan a sɩrakarɛ kɩ dara minto.
45015003	Bala, Krista n a ka hɔ k'a mɩŋŋa nɔ yɩ ma y, bɩ, n y'a gʋrsɩra ba Wosoci b'ʋ, n ʋ: 'Ɩbɩɩ sʋnsɔrɔ kʋ gʋɔɔ n'a wʋm nɔ wɔɔ a ba mɔɔ sʋnsɔrɔ.'
45015004	A n bɔkarɛ, hɔ kʋ n lɛɛ ka n n'a gʋrsɩra ba haay bɩ, a ba n y'a ʋ kʋ wɔɔ m hɔ dɔ, k'an bɩr yɩrɛ ɩ ʋ, bʋraama kan heerwʋtarɛ kʋ Wosoci bɩ n'a kam bɩ tɔ ma, wɔɔ ʋ da ma ʋ nyasʋ taaheerlɛ m.
45015005	A yɛ mɔɔ nawʋm, kʋ Woso k'a a so bʋraama ʋ kan heerwʋtarɛ kɩ bɩ n a ka k'awɔɔ m bɩr hɔɔndarɛ deem m kan kʋ kɩ, amba Krista Yeezuu lɛ n taa bɩ m,
45015006	k'a a da ma, a a lɛ bɔ wɔɔ Zuuba Yeezuu Zɩ kʋ Woso m b'ʋ, zɛkʋra deem nɔ ʋ, leer deem m.
45015007	K'a bɩr kʋ sim mɩŋŋa, amba Krista awɔɔ si bɩ m, Woso lɛbɔʋrɛ tɔ ma.
45015008	A hɩ mɔɔ nawʋrɛ awɔɔ m paan••• Krista bɩ, a ba a ʋ zɩɩfʋrɔ zibəənyɩ, k'a a da ma a ka kʋ Woso lerbɔrɛrɔ ŋ yaabɔɔ m nɔ wɔɔ ŋ kʋ yɩ, k'a Woso sɩra hɩnka maam.
45015009	Bʋr a ʋ sɔ, kʋ do vantɔɔ gʋɔɔ wɔɔ n a lɛ bɔ Woso ʋ, a mɩŋŋabaa tɔ ma, amba n y'a gʋrsɩra ba Wosoci ʋ, n ʋ: Naa minto bɩ, mɔɔ yɩ m lɛ bɔrɛ ɩbɩɩ ʋ doro bire ʋ, mɔɔ laa lɔm m ɩ tɔ da ʋ.
45015010	Wosoci b'a ya, an a hɩ, a ʋ: Doro vantɔɔ, k'a a heer nyɔɔ kan Zuuba do bɩ kɩ.
45015011	A n a ya, an a hɩ, a ʋ: Doro haay, k'a a lɛ bɔ Zuuba ʋ. Kʋrɔ haay gʋɔɔ, k'a lɛ bɔ ʋ sɔ.
45015012	Ezayii ci a hɩ sɔ, a ʋ: Yese yaŋŋa bɩ zɛm, a wutire an ka doro lɛɛ, doro wɔɔ n yo ma.
45015013	A yɛ mɔɔ nawʋm, kʋ Woso k'a so taaheerlɛ ʋ bɩ n a ka, k'awɔɔ n'a mɩŋŋɔɔ ka ʋ, bɩ k'a n'a ka sɔ, kʋ heernyɔɔ kan laafɩɩ kɩ n'awɔɔ han gʋta, Sɛnt-Ɛspri paŋŋa tɔ ma.
45015014	M danyɩnɔ, mɔɔ dɔ mɩŋŋa m ʋ, awɔɔ ɩ mɩŋŋabaa m gʋta, a hɔ k'a a ga dɔrɛ m haay dɔ, an n'a dam ma a kʋ dʋndɔ.
45015015	A n bɔkarɛ, ci naa do nɔ ʋ naa, mɔɔ lɛɛ niŋŋoo gʋrsɩra ba kan heerkoodəbaa kɩ, k'an bɩr yɩrɛ ɩ ʋ, mɔɔ hɔɔ niŋŋoo tɔ da awɔɔ nɔ ʋ. A ba mɔɔ ʋ ncɩnaaʋ, barka niŋŋə kʋ Woso a ka mɔɔ ʋ bɩ minto.
45015016	Woso a k'a mɔɔ n Krista Yeezuu zi ba, amba wosomannɩbər hɔ bɩ m. Bɩ zibəə bɩ do, lemim nyɩnta bɩ padarɛ m. Ncɩnaaʋ bɩ, kʋ mɔɔ ɩ do vantɔɔ gʋɔɔ ka ŋ ʋ mannɩ ganwʋrɛ, kʋ bɩ n Woso nɔ yɩ, kʋ Sɛnt-Ɛspri n zer la, k'an yɩ mɩŋŋa.
45015017	Krista Yeezuu zɛkʋra bɩ nɔ ʋ, mɔɔ m da ma, m m heer nyɔɔ, Woso zi kʋ mɔɔ n'a bam bɩ tɔ ma.
45015018	Kʋ mɔɔ kʋ m hɔ niŋŋə mim hɩ, hɔ kʋ Krista a ka mɔɔ n a ba kʋ do vantɔɔ gʋɔɔ wɔɔ m zu Woso ʋ bɩ m. Naa ba a ʋ, meerbaarɔ kan zibəəro kɩ nɔ ʋ,
45015019	hoserlo kan makrarɔ paŋŋa kɩ, Sɛnt-Ɛspri paŋŋa kɩ nɔ ʋ. Yɩ a ʋ, ncɩnaaʋ, mɔɔ m lemim nyɩnta bɩ pa da lɛɛ haay ʋ mɩŋŋa, an a sa Zerizalɛm ma an ta Iliiri kʋrɔ ʋ.
45015020	Bɩ, lɛɛrɔ kʋ n nɩ Krista mim ma ʋ cɩna rɔ wɔɔ, mɔɔ lemim nyɩnta bɩ pa da ŋ ʋ. A ba mɔɔ ʋ ncɩnaaʋ, kʋ mɔɔ n a ŋʋa kʋ m zi ba lɛɛ kʋ gʋaa lɛɛ ka an zibəə sɩŋŋɩda sa ʋ tɔ ma.
45015021	Hɔ kʋ n y'a gʋrsɩra ba Wosoci b'ʋ bɩ mɔɔ ba, n ʋ: Gʋɔɔ kʋ n n'a mim dɩnda ŋ nɩ rɔ wɔɔ y'a yɩm, gʋɔɔ kʋ ŋ n hɔsɩ ma a mim nɔ ʋ rɔ wɔɔ y'a mim jɩ dɔrɛ.'
45015022	Naa do ɩ tɩr a nya mɔɔ ʋ, mɔɔ bɩr m dam ma m nɩ zɛrɛ awɔɔ zi y.
45015023	Bɩ, kɛɛrɛ naa, mɔɔ zibəə nya kʋrɔ wɔɔ duro ʋ. A dɔɔraa laatʋ mɔɔ n n'a ŋʋam kʋ m bʋr awɔɔ zi.
45015024	Kʋ mɔɔ bʋr m nɩ tam Ɛspanyɩ ʋ, mɔɔ bɔm b'ʋ. A ŋʋa mɔɔ nawʋm kʋ m bɩ dɩga awɔɔ ma. Kʋ mɔɔ bɩ zer awɔɔ ra, m nyɩnta kan awɔɔ kɩ m a ga m tɛkka m, k'awɔɔ m dɩga mɔɔ zaa bɩ sarɛ mim ma, kʋ m cem.
45015025	Her-her naa, ta mɔɔ nawʋm Zerizalɛm ʋ, daahan m, wosogʋɔɔ kʋ ŋ nɩ b'ʋ rɔ wɔɔ tɔ ma.
45015026	Bala, Masedʋan kʋ bɩ kan Akayii kʋ bɩ kɩ wosogʋɔɔ wɔɔ lɛ sa, k'a busoo zɩnzɛ kʋ ra, a ka Zerizalɛm wosogʋɔɔ ŋʋazannɔ wɔɔ ʋ.
45015027	Ŋ mɩŋŋɔɔ ɩ lɛ bɩ sa a zim, bɩ sɩra nɔ ʋ, cicirzannɔ wɔɔ duro a ga hɔ naa do yɩrɛ m ŋ zi, bala, Krista gʋɔɔ kʋ zɩɩfʋrɔ n ŋ mɩ Zerizalɛm ʋ rɔ wɔɔ a Woso dɔrɛhɔ jir kan do vantɔɔ gʋɔɔ wɔɔ kɩ. Naa tɔ ma bɩ, do vantɔɔ gʋɔɔ kʋ Krista gʋɔɔ m nɔ wɔɔ a ga m ŋn'a da ŋ han kan hɔnta kʋ ŋ nɩ tam bɩ kɩ sɔ.
45015028	Kʋ mɔɔ zi naa do ba m a nya, m zɩnzɛkʋra busoo bɩ ka ŋ ʋ, mɔɔ bɔrɛ awɔɔ zi, m cem m ta Ɛspanyɩ ʋ.
45015029	Mɔɔ dɔ mɔɔ ʋ, kʋ mɔɔ bʋr m nɩ zɛrɛ awɔɔ zi, zɛ mɔɔ nawʋm kan Krista barka gʋta kɩ.
45015030	M danyɩnɔ, a yɛ mɔɔ nawʋrɛ awɔɔ han, wɔɔ Zuuba Yeezuu Krista tɔ ma, kan ŋʋarɛ kʋ Sɛnt-Ɛspri n n'a kam bɩ kɩ minto, k'a yar ba kan mɔɔ kɩ a yaadarɛ nɔ ʋ.
45015031	K'a yaa da, kʋ basɩrakarɛzannɔ kʋ ŋ nɩ Zidee ʋ rɔ wɔɔ b'a da mɔɔ ma y. Bɩ, kʋ wosogʋɔɔ kʋ ŋ nɩ Zerizalɛm ʋ rɔ wɔɔ m daahan kʋ mɔɔ n nɩ tam nɩ bɩ si mɩŋŋa.
45015032	K'a n bɩr yɩrɛ ʋ, kʋ Woso yɛ sɔ, mɔɔ lee kure awɔɔ zi heernyɔɔ gʋta m, m hoon si awɔɔ bire ʋ.
45015033	Kʋ Woso k'a nɩ laafɩɩ kam bɩ m bɩr kan awɔɔ haay kɩ. Amina!
45016001	Wɔɔ danlʋ Febe k'a nɩ zi bam Sankre kristagʋɔɔ sokʋma bɩ nɔ ʋ bɩ, mɔɔ n'a hɩ m, a kasɛtɩ mɩŋŋa.
45016002	K'a si a zi Zuuba tɔ ma, amba a a ga barɛ m wosogʋɔɔ kan kʋ kɩ bire ʋ bɩ m, k'a bʋr a lɛ n taa awɔɔ daahan ma, k'a a da han a mim haay nɔ ʋ. A mɩŋŋa a da gʋɔɔ han gʋta, a a da mɔɔ mɩŋŋa han sɔ.
45016003	K'a yaa da Priska kan Akilas kɩ m, mɔɔ zibəəkɔɔnrɔ m Krista Yeezuu zibəə bɩ nɔ ʋ.
45016004	Ŋ y'a mɩŋŋɔɔ mee ka zɛ ma, k'a mɔɔ bɔ lɛm. Mɔɔ yɩ m deem bɛɛ nɩ ŋ barka darɛ y, do vantɔɔ wɔɔ kristagʋɔɔ sokʋmarɔ wɔɔ haay yɩ ŋ barka dam sɔ.
45016005	K'a yaa da sɩrakarɛzannɔ kʋ ŋ n'a som kʋ ma ŋ har ʋ rɔ wɔɔ m. K'a yaa da mɔɔ gʋaasɩba Epayinɛtɩ bɩ m, a ɩ lɛɛ ka an sɩra ka Krista ʋ Azii kʋrɔ wɔɔ ʋ.
45016006	K'a yaa da Maarii k'a zi ba gʋta awɔɔ tɔ ma bɩ m.
45016007	K'a yaa da Andronikus kan Zuniyas kɩ m, mɔɔ danyɩnɔ m, bɩ, n nyɩnta n nɩ ŋ du lɔnnɔcɛ ʋ kan mɔɔ kɩ. Kristazibəəzannɔ wɩsɩrɔ m, ŋ lɛɛ ka mɔɔ m ŋn'a ba kristagʋɔɔ.
45016008	K'a yaa da Ampliyatus m, mɔɔ ŋʋarɛzaa m Zuuba zuure nɔ ʋ.
45016009	K'a yaa da Urbɛn m, wɔɔ zibəəkɔɔn m Krista zibəə bɩ nɔ ʋ, kan mɔɔ ŋʋarɛzaa Sɩtakɩs kɩ m.
45016010	K'a yaa da Apelɛs m, a a sɩra ka Krista ʋ hɩnka hɔ gʋta nɔ ʋ. K'a yaa da Aristobul hargʋɔɔ m.
45016011	K'a yaa da Herodɩnyɔ m, mɔɔ danyɩ m. K'a yaa da Narsis hargʋɔɔ kʋ ŋ sɩra ka Zuuba ʋ rɔ wɔɔ m.
45016012	K'a yaa da Trifɛn kan Trifozɩ kɩ m, Zuuba zi ŋn'a bam. K'a yaa da Pɛrzidɩ m mɩŋŋa, a zi ba gʋta Zuuba tɔ ma.
45016013	K'a yaa da Rufus m, Zuuba zibəənyɩ wɩsɩ m. K'a yaa da a da bɩ m, mɔɔ da m sɔ.
45016014	K'a yaa da Asɩnkritɩ m, Flegɔn m, Hermɛs m, Patrobas m, Hermas m, kan danyɩnɔ vantɔɔ kʋ ŋ nɩ kan ŋ kɩ rɔ wɔɔ m.
45016015	K'a yaa da Filolɔg kan Zuli kɩ m, Neere kan a danlʋ kɩ m, Olɩmpas kan wosogʋɔɔ kʋ ŋ nɩ kan ŋ kɩ rɔ wɔɔ m haay.
45016016	K'a yaa da kʋ m mɩŋŋa danyɩbaa nɔ ʋ, kan kʋ daʋrɛ kɩ, ŋʋarɛ kɩ. Krista sokʋmarɔ wɔɔ haay ɩ yaa darɛ awɔɔ m.
45016017	M danyɩnɔ, a yɛ mɔɔ nawʋrɛ awɔɔ han k'a dundo a zi, kan gʋɔɔ kʋ ŋ nɩ gʋɔɔ gʋngʋ kʋ ma zi bam nɔ wɔɔ kɩ, ŋnɩ sɩrakarɛzannɔ nyʋnnyɔɔ m, bɩsɩ kʋ ŋ n'a kam hɔdɩndarɛ k'awɔɔ yɩ bɩ ma. K'a gʋ ŋ ma laatʋ.
45016018	Bala, gʋɔɔ ncɩnaaʋ rɔ wɔɔ, Zuuba Krista zi bɛɛ ŋ n'a barɛ y, a mɩŋŋɔɔ nɔ zi ŋn'a bam. Bra ŋ n'a bam bahɔdonno m, meerbaarɔ nyɩntɔɔ kan a ŋʋaar mindɩndarɛrɔ kɩ nɔ ʋ.
45016019	Gʋaa haay a dɔ, a ʋ, awɔɔ ɩ yɛm Zuuba ma. Mɔɔ heer nyɩnta kan awɔɔ kɩ naa tɔ ma, bɩ mɔɔ lɛ n taa k'awɔɔ m yɩ mindɔrɛzannɔ, zi mɩŋŋa barɛ nɔ ʋ. K'a yɩ gʋɔɔ kʋ mim bɩr zar darɛ ŋ ma zannɔ, mimbʋnyaa nɔ ʋ.
45016020	Woso k'a a so laafɩɩ ʋ bɩ Sʋtaana hɔɔnsɩrɛ awɔɔ gannɔ taa dɩɩtaa. Bɩ kʋ wɔɔ Zuuba Yeezuu barka m bɩr kan awɔɔ kɩ.
45016021	Mɔɔ zibəəkɔɔn Timote ɩ yaa darɛ awɔɔ m, mɔɔ danyɩnɔ Lusiyus, Zasɔn, kan Sosipatɛɛr k'ɩ yaa darɛ awɔɔ m.
45016022	Bɩ, mɔɔ mɩŋŋa Tɛɛrtiyus, kʋ Pol a da ci naa do barɛ ʋ bɩ, mɔɔ ɩ yaa darɛ awɔɔ m Zuuba k'a nɩ wɔɔ zɛm kʋ ra bɩ nɔ ʋ.
45016023	Gayus k'a mɔɔ si a har ʋ, kristagʋɔɔ sokʋma bɩ haay n nɩ kʋ zɛŋ ʋ a har ʋ b'ɩ yaa darɛ awɔɔ m. Erastɩ, kʋ bɩ busoocɩntər bɩ, kan Kaartus kɩ ɩ yaa darɛ a m. [
45016024	A yɛ mɔɔ nawʋm, kʋ wɔɔ Zuuba Yeezuu Krista barka m nyɩnta kan awɔɔ haay kɩ. Amina!]
45016025	Woso ɩ paŋŋa m k'awɔɔ sɩrakarɛ paŋŋa da ra, amba lemim nyɩnta kʋ mɔɔ n n'a pa dam bɩ n n'a hɩm bɩ m, Yeezuu Krista lemim kʋ mɔɔ n'a pa dam, Woso hɔ k'a nyaakʋm da gɔsɩ n a dɔ y, an a hɩnka wɔɔ m, ʋ a dɔ bɩ m. Hɔ bɩ do Woso nyɩnta an a nyaakʋm da biisi tee••• bɩ,
45016026	kɛɛrɛ naa, wosolɛsinnɩsorazannɔ ciro wɔɔ a hɩnka lɛɛgure nɔ ʋ gʋaa haay m, amba Woso k'a nyarɛ ba ʋ lɛ ka bɩ m, a lɛ ka kʋ n nɩ ta m doro haay zi kʋ ŋ n'a dɔ, ŋnɩ sɩra ka, ŋnɩ zu ʋ.
45016027	Kʋ Woso y'a deem k'an ta mindɔrɛ m bɩ m lɛbɔʋrɛ yɩ, Yeezuu Krista tɔ ma, dɔmɩm haay! Amina!
46001001	Mɔɔ mɩŋŋa Pol, Woso ɩ mɔɔ bir a hɔɔnhɔ nɔ ʋ kʋ m yɩ Krista Yeezuu zibəəzaa, mɔɔ m kan wɔɔ danyɩ Sɔstɛn kɩ m nɩ ci bɩ bam.
46001002	A ba wɔɔ nawʋm Woso gʋɔɔ sokʋma k'a nɩ Korɛntɩ ʋ bɩ ma, gʋɔɔ kʋ Woso ŋ bɔ ʋ a hɔ Krista Yeezuu zɛkʋra nɔ ʋ rɔ wɔɔ, an ŋ bir kʋ ŋ nɩ mɩsɩrbaa mɩŋŋa ba rɔ wɔɔ, kan gʋɔɔ kʋ ŋ nɩ lɛɛ haay ʋ, ŋnɩ yaa dam wɔɔ Zuuba Yeezuu Krista m nɔ wɔɔ kɩ, Yeezuu mɩŋŋa m brɔɔ Zuuba, a m wɔɔ Zuuba sɔ.
46001003	A yɛ wɔɔ nawʋm kʋ wɔɔ Zɩ Woso, kan wɔɔ Zuuba Yeezuu Krista kɩ m barka kan laafɩɩ kɩ ka awɔɔ ʋ.
46001004	Mɔɔ ɩ yaa dam Woso m barka dɔmɩm haay awɔɔ tɔ ma, barka k'a ka awɔɔ ʋ Krista Yeezuu nɔ ʋ bɩ minto.
46001005	Bala, a tɔ ma bɩ, awɔɔ Woso ganwʋrɛrɔ do haay yɩ, an lɛ da bɩ, awɔɔ ɩ lemim, kan hɔdɔrɛ kɩ ganwʋrɛrɔ m.
46001006	A n ta ʋ sɔ bɩ, Krista kasɛtɩ bɩ paŋŋa yɩ awɔɔ zi,
46001007	bɩ n a ka Sɛnt-Ɛspri ganwʋrɛ sɩ n jɩra awɔɔ ma y, awɔɔ k'a nɩ dɔm wɔɔ Zuuba Yeezuu Krista hɩnkarɛ dɔmɩm ma rɔ wɔɔ.
46001008	A mɩŋŋa n nɩ paŋŋa karɛ awɔɔ ʋ k'an ta an dɔmɩnnɔ nyarɛ ku, k'an bɩr yɩrɛ ɩ ʋ, hinni kʋ wɔɔ Zuuba Yeezuu Krista n nɩ zɛŋ ʋ bɩ, kʋ hɔsɩ minsi bɩ nyɩnta awɔɔ gʋr zi y.
46001009	Woso k'a awɔɔ bir, k'awɔɔ m zɛkʋra yɩ kan a Nyɩ Yeezuu Krista kʋ wɔɔ Zuuba m bɩ kɩ bɩ, taalɛrazaa m.
46001010	M danyɩnɔ, a yɛ mɔɔ nawʋrɛ awɔɔ han, wɔɔ Zuuba Yeezuu Krista tɔ ma, k'a kʋ ma, a b'a ka gʋngʋrɛ n nyɩnta awɔɔ bire ʋ y, k'a zɛ kʋ ra a bɩr hɔɔn deem m, kan hɔɔndarɛ deem kɩ m.
46001011	Bala, m danyɩnɔ, Kolowe gʋɔɔ a dɩnda mɔɔ m, ŋ ʋ, awɔɔ bɩr kʋ marɛ y.
46001012	Hɔ kʋ mɔɔ ʋ kʋ m a hɩ bɩ ba n nɩ: Awɔɔ gʋaa biyəə y'a hɩrɛ a ʋ: "Pol gʋaa n mɔɔ m, naa zaa a ʋ, Apolɔs gʋaa n mɔɔ m, naa ʋ, Sefas gʋaa n mɔɔ m. Naa a ya, a ʋ, Krista gʋaa n mɔɔ m."
46001013	Krista a gʋngʋ ra? Pol n y'a wɔ gɔdarkʋra ma awɔɔ minto ra? Pol tɔ minto m n nɩ batɛm ka awɔɔ ʋ ra?
46001014	Mɔɔ ɩ yaa dam Woso m barka, bala mɔɔ n batɛm ka awɔɔ gɔsɩ ʋ, kʋ Krispus kan Gayus kɩ bɛɛ y.
46001015	Ncɩnaaʋ bɩ, awɔɔ gɔsɩ b'a dam ma an a hɩ a ʋ, mɔɔ batɛm ka a ʋ, m tɔ ra y.
46001016	Mɔɔ batɛm ka Stefanas har gʋɔɔ ʋ sɔ, kʋ naa bɛɛ y, mɔɔ n batɛm ka gʋaa vanta ʋ m a dɔ y.
46001017	Bala, Krista n mɔɔ nyɔɔ kʋ m bɩ batɛm ka y, mɔɔ nyɔɔ a ʋ kʋ m bɩ lemim nyɩnta pa da. Mɔɔ n yo mindɔrɛ ma m n'a pa bɩ darɛ y. A ba mɔɔ ʋ maam kʋ Krista gɔdarkʋra bɩ bɩ bɔ vam y.
46001018	Gʋɔɔ kʋ ŋ nɩ nyaanɩm nɔ wɔɔ ɩ dɩgam lemim kʋ wɔɔ n'a pa dam, ʋ n'a hɩm, ʋ ʋ, Krista ga gɔdarkʋra ma bɩ ma hɔɔzaabaa lemim. Bɩ, kʋ wɔɔ kʋ wɔɔ bʋmbɔrɛ yɩ rɔ wɔɔ nɩ, Woso paŋŋa m gɔdarkʋra lemim bɩ m.
46001019	Bala, n y'a gʋrsɩra ba Wosoci ʋ, n ʋ: "Mɔɔ mindɔrɛzannɔ mindɔrɛ zaar bam, m hɔɔntaʋrɛzannɔ hɔɔn zaar ba."
46001020	Mindɔrɛzaa ɩ ka? Lɛrɔ karɩnsaamba ɩ ka? Her durnya naa do meerbaawaasɩzaa ɩ ka? Woso a ka durnya mindɔrɛ n a ba hɔɔzaabaa mim.
46001021	Bala, Woso hɔɔn bɔ ʋ a mɩŋŋa mindɔrɛ nɔ ʋ, kʋ durnya b'a da ma an a dɔ durnya mindɔrɛ nɩ y, bɩ, k'a gʋɔɔ kʋ ŋ nɩ sɩra kam nɔ wɔɔ bʋmbɔ hɔɔzaabaa lemim padarɛ bɩ m.
46001022	Zɩɩfʋrɔ wɔɔ, a ka brɔɔ n nawʋm hoserlo ma, grɛkkɩrɔ wɔɔ n'a kam mindɔrɛ ma,
46001023	bɩ wɔɔ, Krista kʋ n y'a wɔ gɔdarkʋra ma bɩ wɔɔ n'a pa dam, zɩɩfʋrɔ ɩ dɩgam naa ma nyannɩ, do vantɔɔ gʋɔɔ nɩ dɩgam ma hɔɔzaabaa.
46001024	Bɩ, kʋ gʋɔɔ kʋ Woso ŋ bir lɔ wɔɔ nɩ, kʋ zɩɩfʋrɔ m, gɛɛ grɛkkɩrɔ nɩ, Krista kʋ wɔɔ n'a pa dam b'ɩ yɩrɛ ɩ ʋ, Woso paŋŋa m, bɩ Woso mindɔrɛ m sɔ.
46001025	Bala, hɔ k'a bɔ kʋ ʋ, ɩ ʋ, Woso hɔɔzaabaa m bɩ, hɔ bɩ do hɔɔntaʋrɛ lɛ da gʋɔɔ mindɔrɛ m, sɔ bɩ, hɔ k'a bɔ kʋ ʋ, ɩ ʋ, Woso paŋŋawar m bɩ, a paŋŋa lɛ da gʋɔɔ paŋŋa m.
46001026	M danyɩnɔ, k'a dɩga a mɩŋŋɔɔ ma mɩŋŋa k'a dɔ a ʋ, awɔɔ kʋ Woso a bir lɔ wɔɔ, awɔɔ barla, gʋɔɔ ba ʋ gʋta ŋnɩ mindɔrɛzannɔ durnya mɩm ʋ y, ŋnɩ paŋŋazannɔ sɔ y, ŋnɩ har wɩsɩ gʋɔɔ y.
46001027	Bɩ, hɔ kʋ hɔɔzaabaa m durnya ʋ bɩ, Woso bɩ sa, k'a nyannɩ da mindɔrɛzannɔ ma, hɔ kʋ paŋŋawar m durnya nɔ ʋ bɩ, Woso bɩ sa, k'a nyannɩ da hɔ k'a nɩ paŋŋa m bɩ ma.
46001028	Hɔ k'a bɩ zore an yaarsɩ durnya ʋ bɩ, hɔ k'a nyɔɔdʋ ba ʋ bɩ, Woso hɔ bɩ do sa, k'a nyaam hɔ kʋ gʋɔɔ nɩ dɩgam ma hɔ bɩ m,
46001029	kʋ gɔsɩ b'a da ma an a mɩŋŋa busu Woso lɛɛ y.
46001030	Woso mɩŋŋa tɔ ma m, awɔɔ m zɛkʋra yɩ kan Krista Yeezuu kɩ, a mɩŋŋa y'a ba wɔɔ mindɔrɛ k'a a to Woso zi, a ɩ wɔɔ ba tɩrga Woso mɩm ʋ, an n'a kam wɔɔ nɩ mɩsɩrbaa bam Woso tɔ ma, an nɩ wɔɔ bʋmbɔm mimbʋnyaa nɔ ʋ.
46001031	Kʋ hɔ kʋ n y'a gʋrsɩra ba Wosoci b'ʋ bɩ n kʋ yɩ, n ʋ: "Gʋaa k'a ʋ, k'a lɛ bɔ a mɩŋŋa ʋ, a b'a lɛ bɔ a mɩŋŋa ʋ y, an a lɛ bɔ hɔ kʋ Zuuba a ba b'ʋ.
46002001	M danyɩnɔ, bʋr kʋ mɔɔ ʋ awɔɔ zi bɩ, mɔɔ n bʋr lɛmindɔrɛ m gɛɛ mindɔrɛ m kʋ m bɩ Woso kasɛtɩ bɩ ka awɔɔ ʋ y.
46002002	Bala, mɔɔ hɔɔn bɔ ʋ, kʋ m bɩ hɔsɩ mim dɩnda awɔɔ zi b'ʋ, kʋ Yeezuu Krista mim bɛɛ y, an lɛ da bɩ a wɔ kʋ n y'a ʋ gɔdarkʋra ma bɩ mim m.
46002003	Ncɩnaaʋ nɩ, mɔɔ n nyɩnta awɔɔ bire ʋ, paŋŋawar nɔ ʋ, dabɔʋ nɔ ʋ, kan mɛhinkəre kɩ.
46002004	Mɔɔ meerbaa kan mɔɔ pa bɩ darɛ kɩ n nyɩnta lɛmindɔrɛ meerbaa nɔ ʋ y, bɩ nyɩnta ʋ Sɛnt-Ɛspri paŋŋa zibəə hɩnkarɛ nɔ ʋ.
46002005	Nyɩnta a ʋ ncɩnaaʋ k'awɔɔ sɩrakarɛ bɩ bɩ yo gʋɔɔ mindɔrɛ ma y, bɩ k'an yo Woso paŋŋa ma.
46002006	A n bɔkarɛ, mindɔrɛ paan••• wɔɔ n'a dɩndam kristagʋɔɔ kʋ ŋ sɩrakarɛ yaa ka rɔ wɔɔ m. Mindɔrɛ naa do n a to durnya naa do nɔ ʋ, b'a n a to durnya paŋŋazannɔ kʋ ŋ nɩ b'a zaar bam nɔ wɔɔ zi y.
46002007	Woso mindɔrɛ wɔɔ n'a dɩndam, hɔ k'a n dɔ biisi m, n n a nyaakʋm da, Woso mɩŋŋa ɩ nyɩnta an a cɩnta, bɩ ma bɩ durnya ba ʋ y, kʋ wɔɔ n bɩ nyɩnta a lɛbɔʋrɛ nɔ ʋ.
46002008	Durnya naa do paŋŋazannɔ gɔsɩ n nyɩnta an a dɔ y, bala, k'a dɔ ŋ y'a ʋ, ŋ bɩ Zuuba k'a a so lɛbɔʋrɛ ʋ bɩ wɔm gɔdarkʋra ma y.
46002009	Bɩ, amba n y'a gʋrsɩra ba Wosoci ʋ, n ʋ: "Hɔ kʋ gʋaa mɩm n a yɩ cɩna y, a tʋr n a ma cɩna y, hɔ kʋ gʋaa n a hɔɔn da ma cɩna y, hɔ bɩ do haay Woso a cɩnta gʋɔɔ kʋ ŋ n'a ŋʋam nɔ wɔɔ m."
46002010	Denter m, wɔɔ, Woso hɔ bɩ do hɩnka wɔɔ m Sɛnt-Ɛspri nɔ ʋ. Bala, Sɛnt-Ɛspri ɩ hɔ haay taa zɛm, baa hɔ kʋ Woso a nyaakʋm da paan••• haay, a y'a taa zɛm sɔ.
46002011	Nka m nɩ gʋɔɔ barla, an gʋɔɔ mim dɔ? K'a maam, hɔɔn k'a nɩ kan kɩ bɩ m. Maam sɔ bɩ, hɔ k'a nɩ Woso gʋr zi bɩ, gɔsɩ b'a dam ma an a dɔ kʋ Woso Ɛspri bɛɛ y.
46002012	Kʋ wɔɔ nɩ, wɔɔ n durnya ɛspri yɩ y, bɩ, Woso Ɛspri wɔɔ yɩ, kʋ wɔɔ n'ʋ da ma ʋ Woso barka ganwʋrɛrɔ wɔɔ dɔ.
46002013	Bɩ, kʋ wɔɔ yɩ ŋ mim dɩndam, wɔɔ bɩr a dɩndam gʋaa mindɔrɛ nɩ y, bɩ, a dɩnda wɔɔ nawʋm Sɛnt-Ɛspri mindɔrɛ m, ʋ nɩ Woso hɔɔ jɩ dɩndam, Sɛnt-Ɛspri hɔdɩndarɛ m.
46002014	Gʋaa k'a nɩ mɛsim hɔɔn m bala bɩ, a bɩr yɛm hɔ k'a a to Woso Ɛspri zi bɩ ma y. Hɔɔzaabaa m kan kɩ, a b'a dam ma an a jɩ ma y, bala, Woso Ɛspri n'a dam ma an a ka gʋaa n a dɔ.
46002015	Bɩ gʋaa k'a nɩ Woso Ɛspri m bɩ, a ɩ hɔ haay dʋdɔ kam bɩ gɔsɩ b'a dʋdɔ karɛ y.
46002016	Bala, n y'a da Wosoci ʋ, n ʋ: "Nka ɩ Woso hɔɔndarɛ dɔ, k'a hɔ dɩnda nɩ?" A n bɔkarɛ, wɔɔ, Krista hɔɔndarɛ wɔɔ n ta m.
46003001	M danyɩnɔ, kʋ mɔɔ nɩ, mɔɔ n wɔ ʋ m meer ba kan awɔɔ kɩ amba n tɩr a ba kan gʋɔɔ kʋ ŋ nɩ Woso Ɛspri m nɔ wɔɔ kɩ nɩ y, bɩ meer bɩ ba mɔɔ ʋ kan awɔɔ kɩ amba gʋɔɔ kʋ ŋ gɔɔta ŋn'ɩ durnya mɩsɩrbaa bam nɔ wɔɔ m, bala, awɔɔ gɔɔta a m banfinnirɔ Krista sɩrakarɛ nɔ ʋ.
46003002	Nyonhi mɔɔ ka awɔɔ ʋ, hɔbɩrɛ gorezaa bɛɛ y, bala, awɔɔ b'a dam ma cɩna a hɔbɩrɛ gorezaa bɩ y. Baa kan dɩɩtaa dɔmɩm kɩ, awɔɔ b'a dam ma a hɔbɩrɛ gorezaa bɩ y.
46003003	Bala, awɔɔ gɔɔta an nɩ durnya mɩsɩrbaa bam. Jɩmbaa kan nyaa kɩ y'awɔɔ bire ʋ, naa bɩr a hɩnkarɛ a ʋ, awɔɔ gɔɔta an nɩ durnya mɩsɩrbaa bam, an nɩ tam am gʋaa k'an Woso dɔ m naa?
46003004	K'awɔɔ gʋaa deem tɩr a hɩ, a ʋ: "Pol gʋaa m mɔɔ m", gʋaa vanta ʋ: "Apolɔs y'a so mɔɔ ʋ", naa k'awɔɔ n'a bam naa, gʋaa k'an Woso dɔ zibəə bɛɛ awɔɔ n'a bam naa?
46003005	Nka m Apolɔs nɩ? Nka m Pol nɩ? Zibəənyɩnɔ m, Woso nɩ ŋ nyɔɔ awɔɔ ma, k'awɔɔ n sɩra ka Krista ʋ, n gʋaa biyəə a zi ba amba Zuuba a da ʋ bɩ m.
46003006	Apolɔs kan mɔɔ kɩ, bɔ wɔɔ ʋ kʋ ʋ kan danwunno kɩ. Mɔɔ ɩ Woso lemim bɩ duu, Apolɔs n hi da ra, Woso y'a ka an ma.
46003007	Ncɩnaaʋ bɩ, hɔsɩ bɛɛ m gʋaa k'a n'a duum bɩ nɩ y, hɔsɩ bɛɛ m gʋaa k'a nɩ hi dam la bɩ m sɔ y, Woso k'a ka hɔ bɩ nɩ mam b'ɩ lɛ da haay.
46003008	Gʋaa k'a n'a duum kan gʋaa k'a nɩ hi dam la bɩ kɩ, ŋ hɔdeem, bɩ, gʋaa biyəə y'a yawʋra yɩm an a ga kʋ ʋ kan a mɩŋŋa zibəə kɩ.
46003009	Bala, zi wɔɔ n'a bam kan kʋ kɩ Woso zibəə bɩ nɔ ʋ, b'awɔɔ m hɔsɩra kʋ Woso n'a wʋm. Awɔɔ m cɛ kʋ Woso n n'a dɔ m.
46003010	Amba cɛdɔrɛzaa mɩŋŋa m bɩ, mɔɔ cɛ bɩ jɩr cɩnta an a ga kʋ ʋ kan ganwʋrɛ kʋ Woso a ka mɔɔ ʋ bɩ kɩ, gʋaa vanta m bɔkarɛ an n'a dɔm lɛ. Bɩ, kʋ gʋaa biyəə n dundo a zi kan zaa k'a sa an nɩ cɛ bɩ dɔm nɩ m bɩ kɩ.
46003011	Kʋ cɛ bɩ jɩr bɩ nɩ, gʋaa b'a dam ma, an cɛjɩr vanta da fɩɩga y, cɛjɩr k'an ta ʋ hɔɔ tee••• bɩ nɩ gɔɔtarɛ a bɩncɛ ʋ, cɛjɩr bɩ do, Yeezuu Krista m.
46003012	Bɩ, kʋ gʋaa cɛ dɔ cɛjɩr bɩ rɛ sarma mɔr m, gɛɛ wanzurfu m, gɛɛ jaa tɔzannɔ m, gɛɛ gɔ m, gɛɛ bur m, gɛɛ haaʋ m,
46003013	Woso y'a zaa zibəə makra barɛ an dɩga a dʋdɔkarɛ hinni ʋ. Woso gʋaa biyəə zibəə makra bam sɛ m, sɛ nɩ gʋaa biyəə zibəə k'an lʋnlɔ hɩnkarɛ, bɩ gʋaa biyəə n n'a zibəə mɩŋŋabaa gɛɛ a bʋnyaabaa dɔm ma.
46003014	Gʋaa kʋ sɛ bɩ b'a zibəə bɩm bɩ, bɩ zaa y'a zibəə ganwʋrɛ yɩm.
46003015	Bɩ gʋaa kʋ sɛ bɩ n'a zibəə bɩm bɩ, a b'a zibəə ganwʋrɛ yɩrɛ y, a mɩŋŋa bʋmbɔrɛ yɩm, bɩ, bɔ a nawʋm kʋ ʋ, ɩ ʋ, bɔ a ʋ sɛ nɔ ʋ.
46003016	Awɔɔ n a dɔ a ʋ, Wosocɛ n'awɔɔ m, Woso Ɛspri bɩ nɩ kan a kɩ ra?
46003017	Kʋ gʋaa Wosocɛ bɩ zaar ba, Woso bɩ zaa zaar bam sɔ. Bala, Wosocɛ bɩ Woso hɔ m, bɩ cɛ bɩ do bɩ n'awɔɔ m.
46003018	Gɔsɩ bɩ bra ba a mɩŋŋa nɩ y. K'awɔɔ gʋaa deem ʋ, a hɔɔn ka amba durnya naa do hɔ bɩ nɩ, k'a n'a ba hɔɔzaa k'an bɔkarɛ an hɔɔn ka.
46003019	Bala, durnya naa do mindɔrɛ bɩ, hɔɔzaabaa m Woso mɩm ʋ. Amba n y'a gʋrsɩra ba Wosoci b'ʋ sɔ, n ʋ: "Woso ɩ mindɔrɛzannɔ kum hɔɔnkarɛ zi kʋ ŋ n'a bam bɩ nɔ ʋ."
46003020	N y'a ya, n n a gʋrsɩra ba sɔ, n ʋ: "Zuuba mindɔrɛzannɔ hɔɔndarɛrɔ dɔ. A a dɔ a ʋ, ŋ nyɔɔdʋ ba ʋ y."
46003021	Ncɩnaaʋ bɩ, gɔsɩ b'a lɛ bɔ a mɩŋŋa ʋ, gʋɔɔ tɔ ma y, bala, awɔɔ hɔ m hɔ haay m.
46003022	Kʋ Pol m, gɛɛ Apolɔs m, gɛɛ Sefas m, awɔɔ hɔɔ m, kʋ durnya m gɛɛ mɩsɩrbaa m, gɛɛ zɛ m, kʋ her-her dɔmɩm naa m, gɛɛ bootirɔ dɔmɩnnɔ m, woo••• naa awɔɔ hɔ m.
46003023	Bɩ, k'awɔɔ nɩ, Krista y'a so awɔɔ ʋ, Woso n a so Krista ʋ.
46004001	A a ga m, kʋ gʋɔɔ n a dɔ ŋ ʋ, mɔɔ kan Apolɔs kɩ bɩ, Krista zibəənyɩnɔ m wɔɔ m, Woso n a minno k'a ŋ nyaakʋm da biisi bɩ da wɔɔ wɔ ʋ, kʋ wɔɔ n ŋ dɩnda gʋɔɔ m.
46004002	Kʋ n hɔ da gʋaa wɔ ʋ k'a n dɩga a mim ma, hɔ kʋ n'a kam ma k'a zaa bɩ n a ba kɛɛrɛ bɩ, sɩrabarɛ m.
46004003	Bɩ kʋ mɔɔ nɩ, hɔsɩ bɛɛ m kan mɔɔ kɩ k'awɔɔ mɔɔ dʋdɔ yar, gɛɛ gʋɔɔ vantɔɔ mɔɔ dʋdɔ yar y. Mɔɔ bɩr m mɩŋŋa dʋdɔ yarlɛ m zim sɔ y.
46004004	Sɩra m, mɔɔ n kʋrɔma yɩ m heer ʋ an nɩ mɔɔ kɔrɛ y, bɩ naa bɛɛ n'a hɩnkarɛ a ʋ, mim ba mɔɔ ma wa. Gʋaa k'a nɩ mɔɔ dʋdɔ kam bɩ, Zuuba m.
46004005	Bɩ minto bɩ, a bɩ lɛɛ ka a gɔsɩ dʋdɔ ka y, k'a to kʋ Zuuba n a bɔ an bʋr, k'a b'a bɔ an bʋr, a hɔ gaam hɔ k'a nyaakʋm da monsigə ʋ ra, an bɔ hɔ haay kʋ gʋɔɔ n ta ŋ nɩ a nɔ ʋ rɔ wɔɔ m garga ra. Maam bɩ, Woso y'a lɛ bɔm gʋaa biyəə ʋ, amba a a ga m bɩ m.
46004006	M danyɩnɔ, awɔɔ daahan tɔ ma m, mɔɔ n naa dɩnda, m makra sa Apolɔs kan mɔɔ kɩ ma, k'awɔɔ n wɔɔ hɔbaa sa, a b'a mɩŋŋɔɔ busu a cem hɔ kʋ n y'a gʋrsɩra ba Wosoci b'ʋ bɩ han y. Awɔɔ gɔsɩ bɩ yo gʋaa vanta ma k'a a mɩŋŋa busu, a gʋaa vanta gore bɔ ʋ y.
46004007	Bala, gʋaa ra, nka y'a ka ɩbɩɩ m lɛ da ɩ muno nɩ? Bɔ ɩbɩɩ yɩ ɩ zim k'a ka bɛɛ n y'a ʋ ɩbɩɩ ʋ? Bɩ k'a ka n y'a ʋ ɩbɩɩ ʋ, bɔ m, ɩ n'ɩ mɩŋŋa busurɛ ɩ ʋ, a yɩ ɩ ʋ ɩ zim nɩ?
46004008	Ʋn'hʋʋn•••, awɔɔ ɩ hɔ haay m kaka an bʋrbɔ, hɔnyɩzannɔ n'awɔɔ m, awɔɔ a ba cinno, bɩ cinno bɛɛ m wɔɔ nɩ y. A ŋʋa mɔɔ nawʋm k'awɔɔ n'a ba cinno paan•••rɔ, kʋ wɔɔ m nyɩnta cinno sɔ kan awɔɔ kɩ.
46004009	Mɔɔ hɔɔndarɛ nɔ ʋ, wɔɔ kʋ wɔɔ m kristazibəəzannɔ wɔɔ, Woso bɩ, wɔɔ da ʋ gʋaa haay jɛ ʋ, gʋɔɔ nɩ dɩgam wɔɔ ma. Bɔ wɔɔ ʋ kʋ ʋ kan gʋɔɔ kʋ n yɩ ŋ dʋdɔ yar n nɩ tarɛ ŋ nɩ k'a yaa ŋ zɩnzɛ rɔ kɩ. Ɩ ʋ wɔɔ nyɔɔ n y'a ʋ saa, am hɔɔnɩbɩɩrɔ hɔ bɩ m durnya haay mɩm ʋ, malɛɛkarɔ nɩ dɩgam wɔɔ ma, gʋɔɔ nɩ dɩgam wɔɔ ma sɔ.
46004010	Hɔɔzannɔ n wɔɔ m, Krista kʋ wɔɔ n'a pa dam bɩ minto. B'awɔɔ, mindɔrɛzannɔ n'awɔɔ m k'awɔɔ a zɛ kʋ ra kan Krista kɩ bɩ tɔ ma. Paŋŋawarzannɔ n wɔɔ m, awɔɔ m paŋŋazannɔ, n y'awɔɔ gore daŋ ʋ, bɩ n yɩ wɔɔ gore bɔŋ ʋ.
46004011	A n ta an wakatɩ naa do ku naa, wɔɔ gɔɔta ʋ nɩ fɩr yɩm, nɔ m kan mɩsɩ kɩ m, huu jɩra wɔɔ ma, gʋɔɔ ɩ fɩr kam wɔɔ ma, wɔɔ ba ʋ mɩŋŋɔɔ har nɩ y, lɛɛ wɔɔ n'a sam tee•••.
46004012	Zi wɔɔ n'a bam kɔɔkɔɔ k'ʋ lɛɛmaa hɔ yɩ, ʋ a bɩ. Kʋ gʋɔɔ wɔɔ sʋnsɔ wʋ, bɩ wɔɔ ŋ barka da ʋ. Kʋ gʋɔɔ ɩ fɩr kam wɔɔ ma, bɩ wɔɔ yɛ fɩryɩrɛ bɩ ma.
46004013	Kʋ gʋɔɔ y'a bʋnyaa hɩm wɔɔ ma, bɩ wɔɔ meerbaa nyɩnta ba kan ŋ kɩ. Kan a her kɩ naa, n gɔɔta n nɩ dɩgam wɔɔ ma ɩ ʋ, durnya gumə m wɔɔ m, ɩ ʋ, durnya dintim m wɔɔ m.
46004014	Mɔɔ n hɔ kʋ mɔɔ gʋrsɩra ba naa ʋ naa ba, kʋ m awɔɔ da nyannɩ ʋ y. A ba mɔɔ ʋ, kʋ m awɔɔ bɔ zaa ʋ, bala, mɔɔ nyɩnɔ n'awɔɔ m, m n'awɔɔ ŋʋam.
46004015	Baa k'awɔɔ karɩnsaambɔɔ yɩ tisi-tisi Krista nɔ ʋ, awɔɔ zɩ bɩ hɔka y, a deem. Mɔɔ n'awɔɔ zɩ, bala, mɔɔ ɩ lɛɛ ka m lemim nyɩnta bɩ pa da awɔɔ m, awɔɔ n sɩra ka Yeezuu Krista ʋ.
46004016	Naa minto bɩ, awɔɔ dʋndɔ mɔɔ nawʋm, k'a mɔɔ hɔbaa sa.
46004017	Mɔɔ lɛ taa k'awɔɔ n mɔɔ hɔbaa sa, bɩ minto m, mɔɔ n Timote nyɔɔ awɔɔ ma, k'an bɩ mɩsɩrbaa kʋ mɔɔ n'a bam Krista zuure nɔ ʋ bɩ zaarɔ tɔ da awɔɔ nɔ ʋ, amba mɔɔ n'a dɩndam lɛɛ haay ʋ, kristagʋɔɔ sokʋmarɔ haay m bɩ m. K'a dɔ a ʋ, Timote bɩ mɔɔ nyɩ m am awɔɔ hɔ bɩ m sɔ, mɔɔ n'a ŋʋam, an a kʋsɩ mɔɔ ma.
46004018	Awɔɔ gʋɔɔ gɔsɩnnɔ a mɩŋŋɔɔ busu, ŋn'a gɩngarɛ ŋ ʋ, mɔɔ bɩ zɛm bɩ bʋr awɔɔ zi b'ʋ y.
46004019	Bɩ, kʋ Zuuba yɛ, mɔɔ zɛrɛ awɔɔ zi b'ʋ zɔɔ, bɩ mɩŋŋabusurezannɔ wɔɔ meerbaarɔ bɛɛ mɔɔ nɩ m kam ma kʋ m a ma y, bɩ, m ka mɔɔ nawʋm ma kʋ m a dɔ kʋ ŋ yɩ paŋŋa m gɛ.
46004020	Bala, Woso cirbəə bɩ, meerbaarɔ mim bɛɛ y, zi paŋŋazaa k'a n'a bam bɩ mim m.
46004021	N kara awɔɔ lɛ n taa? Awɔɔ lɛ n taa kʋ mɔɔ n bʋr a zi bara m m wɔ ʋ kʋ m nyaa ba kan a kɩ gɛɛ, kʋ m bʋr a zi ŋʋarɛ m kan nyɩntabaa kɩ nɩ?
46005001	Mɔɔ ma n n'a dɩndam lɛɛ kar ʋ, n ʋ, gʋaa ɩ jaan da awɔɔ barla, bɩ gʋɔɔ kʋ kristagʋɔɔ bɛɛ m nɔ wɔɔ bɩ yɛrɛ ŋn'ɩ jaandarɛ naa do lɔɔ da y, k'an bʋnyaa maam-maam bɩ tɔ ma. A dɩnda n nawʋrɛ, n ʋ, awɔɔ gʋaa deem nɩ kan a zɩ lʋ kɩ.
46005002	A ga a wʋm k'awɔɔ heer n a zar, a nyi ka mimbʋnyaa k'an awɔɔ bire ʋ bɩ minto, a gʋaa k'a naa ba bɩ bɔ a zi, an bɔkarɛ, awɔɔ bɩ to an n'a mɩŋŋɔɔ busum.
46005003	Mɔɔ ba b'ʋ kan awɔɔ kɩ y, bɩ mɔɔ heer ɩ kan awɔɔ kɩ, ncɩnaaʋ bɩ, mɔɔ gʋaa k'a mim naa do ba bɩ dʋdɔ yar, ɩ ʋ b'ʋ mɔɔ n ta ʋ kan awɔɔ kɩ.
46005004	K'awɔɔ b'a so kʋ ma k'a mim naa do dɩnda, mɔɔ heer nyɩntam kan awɔɔ kɩ, wakatɩ bɩ do ʋ bɩ, k'a gʋaa bɩ do dʋdɔ yar Zuuba Yeezuu tɔ kan a paŋŋa kɩ m.
46005005	K'a gʋaa bɩ do da Sʋtaana wɔ ʋ, k'a mɛsim n a zaar ba, k'a nyi bɩ n a da ma an bʋmbɔrɛ yɩ hinni kʋ Zuuba n nɩ zɛŋ ʋ b'ʋ.
46005006	Awɔɔ n a ga m hɔɔ, a a mɩŋŋɔɔ busu y. N ʋ: "Nyʋnyɔɔ poore tɔkkɛ ɩ nyisi derm haay." Awɔɔ n bɔɔr naa do dɔ ra?
46005007	Naa tɔ ma bɩ, k'a mimbʋnyaa haay k'ɩ ʋ nyʋnyɔɔ gusire m bɩ bɔ a bire ʋ, k'a a da ma, a yɩ mɩŋŋa-mɩŋŋa ɩ ʋ, nyisi daa kʋ n n nyʋnyɔɔ da ma bɩ m. Bala, sɩra nɔ ʋ, Woso awɔɔ hu bɔ, Yeezuu Krista zɛ bɩ tɔ ma. Yeezuu Krista bɔ kʋ ʋ kan sinnyɛɛm kʋ n tɩr a zɛ mannɩ pakkɩ cibsa ma bɩ kɩ.
46005008	Ʋ ʋ pakkɩ cibsa bɩ bɩ, bɩ, ʋ b'a bɩ bur kʋ nyʋnyɔɔ gusire n ta ma bɩ nɩ y. Nyʋnyɔɔ gusire bɩ do bɔ kʋ ʋ, ɩ ʋ, mimbʋnyaabarɛ m kan mɩsɩrbaa bʋnyaa barɛ kɩ. Bɩ, ʋ ʋ cibsa bɩ bɩ bur kʋ n n nyʋnyɔɔ da ma m, naa k'a hɩ a ʋ, heer hu nɔ ʋ, sɩra nɔ ʋ.
46005009	Ci kʋ mɔɔ nyɩnta m a ba awɔɔ ma bɩ nɔ ʋ bɩ, mɔɔ hɩ awɔɔ m mɔɔ ʋ, a b'a zɛ kʋ ra kan jaandər kɩ y.
46005010	Durnyazannɔ kʋ jaandənno m, mɩnyɔɔzannɔ m, ŋnɩ konno, ŋn'ɩ yaa dam wosobaawɔnnɔ m nɔ wɔɔ, brɔɔ bɛɛ mɔɔ ʋ a b'a zɛ kʋ ra kan ŋ kɩ y. Kʋ gʋaa ʋ, a b'a lɛ dam nawɔnnɔ ʋ, pakra m k'an bɔ durnya ʋ, kʋ n bɛɛ m a wer ta ʋ.
46005011	Ayy••• durnyazannɔ wɔɔ bɛɛ mɔɔ hɩ ŋ ma y, bɩ gʋaa k'a ʋ danyɩ n a mɩ Krista zuure nɔ ʋ, an bɔkarɛ, jaandər m, gɛɛ mɩnyɔɔzaa, gɛɛ an nɩ yaa dam wosobaawɔnnɔ m, gɛɛ tɔzarlɛzaa, gɛɛ bɛɛmirewaasɩzaa, gɛɛ hɔyɔrɛzaa bɩ. Bɩ zaa mɔɔ hɩ ma, baa kʋ hɔbɩrɛ m, a b'a zɛ kʋ ra kan kɩ y.
46005012	Mɔɔ bɛɛ n nɩ gʋɔɔ kʋ kristagʋɔɔ bɛɛ nɩ ŋ mɩ rɔ wɔɔ dʋdɔ yarlɛ y. B'awɔɔ a ga m, a gʋɔɔ kʋ ŋ n'awɔɔ sokʋma nɔ ʋ rɔ wɔɔ dʋdɔ yar.
46005013	Kʋ durnyazannɔ wɔɔ nɩ, Woso n nɩ brɔɔ dʋdɔ yarm. K'a hɔ kʋ Wosoci b'a hɩ bɩ ba, a a hɩ, a ʋ: "K'a la gʋaa k'a n'a bʋnyaa bam bɩ ra a bɔ a barla."
46006001	A a ba lɔ, k'awɔɔ gʋaa deem ɩ mim m kan a mim kɩ, ta a tɩr a ʋ durnya dʋdɔkənno zi kʋ ŋ nɩ dʋdɔ bɩ ba, a lɔ a bɩr mim bɩ dam wosogʋɔɔ wɔɔ wɔ ʋ, kʋ ŋ n'a dɩnda?
46006002	Awɔɔ n a dɔ a ʋ, wosogʋɔɔ wɔɔ n nɩ zɛm bɩ durnya dʋdɔ ka ra? Bɩ, k'awɔɔ n nɩ zɛm bɩ durnya dʋdɔ ka, bɔ m awɔɔ bɩr a dam ma an nɩ minno poorero nɔɔm dɩndarɛ?
46006003	Awɔɔ n a dɔ a ʋ, wɔɔ zɛm bɩ malɛɛkarɔ dʋdɔ ka ra? Bɩ, bɔ m kɛɛrɛ wɔɔ bɩ her mɩsɩrbaa naa minno dʋdɔ karɛ?
46006004	Kan naa kɩ haay, kʋ minno nɔɔn duro b'a da ʋ, b'awɔɔ gʋɔɔ kʋ kristagʋɔɔ bɩr dɩgarɛ ŋ ma hɔsɩ a sokʋma nɔ ʋ rɔ wɔɔ sa a ŋ ba a dʋdɔkənno.
46006005	Naa do nyannɩ ba awɔɔ m na? Awɔɔ k'a m danyɩnɔ Krista nɔ ʋ rɔ wɔɔ, a ɩ yɩrɛ ɩ ʋ, awɔɔ gʋaa deem taan••• ba ʋ, mindɔrɛzaa, k'a mim banka awɔɔ barla ra?
46006006	A n a ga m, kʋ danyɩnɔ n ta kʋ m dʋdɔkənno taa y, an lɛ da bɩ, a bɩ zore kʋ ŋ nɩ ta kʋ m basɩrakənno taa y.
46006007	Sɩra nɔ ʋ, awɔɔ kʋrɔ ma maam-maam, ta k'awɔɔ nawʋm kʋ m dʋdɔkənno taa bɩ minto. Kʋ hɔ k'a bɩ tɩrga n y'a ba awɔɔ m, awɔɔ nɩ fɩr yɩrɛ, a jɩra ta b'ʋ bɩ m. Kʋ hɔ n n'a yɔrɛ awɔɔ m, awɔɔ n yɛ ma, k'a jɩra sɔ.
46006008	Bɩ, awɔɔ bɩr yɛm hɔɔ nɔɔn duro ma y, awɔɔ mɩŋŋɔɔ nɩ hɔ k'a bɩ tɩrga bam, an nɩ koor bam, bɩ, naa ba awɔɔ nawʋrɛ a danyɩnɔ m.
46006009	Awɔɔ dɔ mɩŋŋa a ʋ, gʋɔɔ kʋ ŋ n'a bʋnyaa bam nɔ wɔɔ bɩncɛ bɩ nyɩntam Woso cirbəə b'ʋ ra? A bɩ bra bɩmba a mɩŋŋɔɔ nɩ y. K'a dɔ a ʋ, jaandənno, kan wosobaawɔnnɔ yaadənno kɩ, muno lannɔbənno, muno zinobənno, yaarɔ wʋta kan kʋ kɩ zannɔ,
46006010	konno, mɩnyɔɔzannɔ, bɛɛmirewaasɩzannɔ, gʋɔɔ tɔzarlɛzannɔ, hɔyonno, ŋ bɩncɛ bɩ nyɩntam Woso cirbəə b'ʋ y.
46006011	Awɔɔ gʋɔɔ gɔsɩnnɔ nyɩnta ŋn'ɩ hɔɔ nɔɔn duro bam biisi. Bɩ, Woso awɔɔ hu bɔ, an mimbʋnyaarɔ nɔɔn duro gʋ awɔɔ ma, an awɔɔ bɔ ʋ a hɔ, k'a a so awɔɔ ʋ, a awɔɔ ba tɩrga a mɩm ʋ, Zuuba Yeezuu Krista tɔ ma, Sɛnt-Ɛspri paŋŋa nɔ ʋ.
46006012	Gʋaa a da ma an a hɩ, a ʋ: "Zaa ta ʋ kʋ mɔɔ n hɔ haay woo••• ba." Sɩra m, bɩ, hɔ haay bɛɛ n mɩŋŋa gʋaa n'a bam wa. Mɔɔ m da ma, m a hɩ, m ʋ: "Zaa ta ʋ kʋ m hɔ haay ba." Bɩ, mɔɔ b'a tom hɔ niŋŋə n mɔɔ ba a lɔ y.
46006013	Gʋaa bɩ do a da ma an a hɩ sɔ, a ʋ: "Hɔbɩrɛ da n y'a ʋ gʋaa nɔ tɔ ma, n nɩ gʋaa nɔ da hɔbɩrɛ tɔ ma sɔ. Bɩ, Woso zɛm bɩ hɔbɩrɛ kan gʋaa nɔ bɩ kɩ zaar ba." Sɩra m, bɩ, n nɩ wɔɔ mɛ bɩ da jaandarɛ minto y, wɔɔ mɛ bɩ, ta an a wʋ ʋ Zuuba hɔ, Zuuba n ta ʋ wɔɔ mɛ bɩ daahan minto.
46006014	Bɩ, Woso k'a Zuuba Yeezuu mɩm bɔ ʋ bɩ, a wɔɔ mɩm bɔŋ ʋ sɔ a paŋŋa bɩ m.
46006015	Awɔɔ n a dɔ a ʋ, awɔɔ mɛrɔ wɔɔ Krista mɛ vəŋŋəro m na? Mɔɔ yɛrɛ m Krista mɛ vəŋŋə sa m a ba lʋmɩŋŋahɛɛrɛzaa mɛ vəŋŋə ra? Ayy•••, fɩɩga!
46006016	Awɔɔ n a dɔ a ʋ, kʋ gʋaa a zɛ kʋ ra kan lʋmɩŋŋahɛɛrɛzaa kɩ, a zaa bɩ kan lʋ bɩ kɩ a ba n y'a ʋ deem na? Bala, Wosoci a hɩ a ʋ: "Ŋ hɩɩya haay a ba gʋaa deem."
46006017	Bɩ, gʋaa k'a a zɛ kʋ ra kan Zuuba kɩ bɩ, a a ba ɛspri deem kan kɩ.
46006018	Naa minto bɩ, k'a a si jaandarɛ lɛɛ. Mimbʋnyaarɔ vantɔɔ kʋ gʋaa nɩ ŋ bam nɔ wɔɔ n a so a mɛ ʋ jilli y. Bɩ, jaandarɛzaa bɩ, mimbʋnyaa an n'a barɛ a mɛ bɩ m.
46006019	Gɛɛ, awɔɔ n a dɔ a ʋ, awɔɔ mɛ bɩ Sɛnt-Ɛspri cɛ m, Woso n a ka awɔɔ ʋ, an n'awɔɔ heer ʋ ra? Bɩ minto bɩ, awɔɔ bɛɛ y'a so a mɩŋŋɔɔ ʋ dɔ ra? Woso y'a so awɔɔ ʋ.
46006020	Bala, Woso hɔ bɔ gʋta an awɔɔ bʋmbɔ m. Bɩ minto bɩ, k'a hɔ k'a n'a lɛ bɔm Woso ʋ bɩ ba a mɛ bɩ m.
46007001	Kɛɛrɛ naa, kʋ m minno k'awɔɔ mɔɔ lɩnlar ma ci ʋ rɔ wɔɔ nyɩ bɔ ʋ. Awɔɔ ʋ: "A mɩŋŋa kʋ gʋaa b'a zɔ lʋ ma y."
46007002	Bɩ, kʋ jaandarɛ n a ga m bɩ, gʋaa biyəə a ga m an bɩr a mɩŋŋa lʋ m, lʋ biyəə n bɩr a mɩŋŋa zim m.
46007003	Bɩ, gʋaa yar b'a ga m an hɔ k'a lʋ b'a ga m bɩ ba a lʋ bɩ m, lʋ bɩ maam sɔ, a a ga m an hɔ k'a zim b'a ga m bɩ ba a zim bɩ m.
46007004	Bala, lʋ bɩ bɛɛ y'a so a mɩŋŋa mɛ b'ʋ y, a zim bɩ y'a so ʋ. Gʋaa bɩ bɛɛ y'a so a mɩŋŋa mɛ b'ʋ sɔ y, a lʋ bɩ y'a so ʋ.
46007005	A b'a gu kʋ ma y, k'a maam kʋ awɔɔ ma, k'a zɛkʋra da jɩm ʋ dɔmɩm poore nɔ ʋ, k'a a da ma a toore yɩ a yaa da gʋta, bɩ, a b'a to dɔmɩm k'awɔɔ a zɛkʋra da jɩm ʋ bɩ n maasɩrɛ ba y. K'a a ya, a a bɔ a bɩr kan kʋ kɩ, kʋ m bɛɛ m awɔɔ bɩ zɛm b'a da ma a bʋr a ma y, bɩ Sʋtaana yom bɩ ma an awɔɔ makra ba k'awɔɔ n a do mimbʋnyaa nɔ ʋ.
46007006	Hɔ kʋ mɔɔ hɩ naa, lɛ bɛɛ mɔɔ n'a karɛ awɔɔ ʋ y, a ɩ yɩrɛ ɩ ʋ, awɔɔ a da ma, a naa ba.
46007007	Kʋ mɔɔ hɔɔnhɔ m, kʋ gʋaa haay do m mɔɔ m, bɩ, Woso gan wʋ gʋaa biyəə ma a hʋnhɔ, a a ka gʋaa niŋŋə nɩ lʋ m, an a ka gʋaa vanta n'a dam ma, an mɩsɩrbaa ba bazabaa nɔ ʋ.
46007008	Naa y'a ka mɔɔ ʋ kʋ m a hɩ gʋɔɔ kʋ ŋ lannɔ gɩnga rɔ wɔɔ m, kan zonno wɔɔ kɩ m, m ʋ, ŋnɩ gɔɔta a deem maam amba mɔɔ m.
46007009	Bɩ, kʋ ŋ b'a dam ma ŋnɩ bʋr a mɩŋŋɔɔ ma, kʋ yaarɔ wɔɔ n lannɔ ka cɛ ʋ, kʋ zonno wɔɔ n zino sa. Kʋ ŋ y'a ba ncɩnaaʋ a jɩra, kʋ lʋ gɛɛ zim yɩrɛ lɛtaama n a so ŋ ʋ, an bɩr bɩrɛ am sɛ hɔ bɩ m.
46007010	Lɛ kʋ mɔɔ ʋ kʋ m a cɩnta lannɔzannɔ wɔɔ m kan zinzannɔ wɔɔ kɩ m bɩ ba n nɩ: "Lʋ b'a gʋ a zim ma y." Mɔɔ mɩŋŋa bɛɛ lɛ bɩ cɩnta y, Zuuba m.
46007011	Kʋ lʋ a gʋ a zim ma, a b'a ya an zim sa y, k'a lɛ taa zim ma k'an a bɔ an aa kʋ ma kan a zim bɩ kɩ, an nyɩnta kan kɩ. Lʋ zim n a ga m sɔ an la a lʋ ra y.
46007012	Kʋ gʋɔɔ kʋ ŋ gɔɔta rɔ wɔɔ nɩ, mɔɔ nɩ meer bam kan ŋ kɩ, Zuuba bɛɛ y, hɔ kʋ mɔɔ ʋ kʋ m a hɩ ŋ nɩ bɩ ba n nɩ: "Kʋ kristagʋaa ta lʋ m, bɩ sɩrakarɛzaa bɛɛ m lʋ bɩ nɩ, lʋ bɩ m bɔkarɛ an yɛ k'a nyɩnta kan kɩ, a bɩ la lʋ bɩ ra y."
46007013	A n ta ʋ sɔ bɩ, kʋ lʋ kʋ kristagʋaa m zim ta ʋ, bɩ sɩrakarɛzaa bɛɛ y, an bɔkarɛ an yɛ k'a nyɩnta kan lʋ bɩ kɩ, lʋ bɩ b'a bɔ ʋ y.
46007014	Bala, zim kʋ sɩrakarɛzaa bɛɛ b'a ba Woso hɔ a lʋ bɩ tɔ ma, lʋ kʋ sɩrakarɛzaa bɛɛ b'a ba Woso hɔ sɔ a zim bɩ tɔ ma. Kʋ ncɩnaaʋ bɛɛ, bɔ an nawʋm kʋ ʋ, ɩ ʋ, ŋ nyɩnɔ wɔɔ, dintim nyɩnɔ m Woso mɩm ʋ, an bɔkarɛ ŋ y'a ba wosogʋɔɔ.
46007015	Kʋ basɩrakarɛzaa bɩ lɛ taa k'a gʋ a mim bɩ ma, k'an a gʋ ma. Zim kʋ kristagʋaa m bɩ, gɛɛ lʋ kʋ kristagʋaa m bɩ, a so a mɩŋŋa ʋ mim naa do nɔ ʋ. A n bɔkarɛ, Woso k'a awɔɔ bir bɩ, awɔɔ bir a ʋ, k'awɔɔ n mɩsɩrbaa ba laafɩɩ nɔ ʋ.
46007016	Bala, lʋ, ɩbɩɩ k'ɩ m kristagʋaa bɩ, a a da ma ɩbɩɩ n a ka ɩ zim bɩ n bʋmbɔrɛ yɩ, b'ɩbɩɩ y'a dɔm na? Gʋaa yar bɩ, ɩbɩɩ k'ɩ m kristagʋaa bɩ, a a da ma, ɩbɩɩ n a ka ɩ lʋ bɩ n bʋmbɔrɛ yɩ, b'ɩbɩɩ y'a dɔm sɔ ra?
46007017	Mɔɔ ʋ kʋ m hɔ vanta naa do hɩ awɔɔ m sɔ, hɔ naa do mɔɔ n'a dɩndam kristagʋɔɔ sokʋmarɔ m lɛɛ haay ʋ, a ɩ yɩrɛ ɩ ʋ, gʋaa biyəə a ga m an mɩsɩrbaa niŋŋə kʋ Woso a ka ʋ dɔmɩm k'a a bir ma kan bɩ zu a ʋ bɩ ba.
46007018	Kʋ Woso gʋaa bir, bɩ ma bɩ a zaa gasʋ baŋŋʋ ʋ, a b'a baŋŋʋgasʋrɛ bɩ nyaakʋm da y. Kʋ gʋaa vanta Woso a bir, bɩ ma bɩ, a zaa n gasʋ baŋŋʋ ʋ, a b'a ka ma k'a gasʋ baŋŋʋ ʋ y.
46007019	Kʋ gʋaa gasʋ baŋŋʋ ʋ, gɛɛ k'a n gasʋ baŋŋʋ ʋ, hɔsɩ bɛɛ n bɩ y. Woso lɛrɔ wɔɔ zuure n hɔ.
46007020	Gʋaa biyəə n gɔɔta mɩsɩrbaa kʋ Woso a ka ʋ, a birle dɔmɩm ʋ bɩ m.
46007021	Kʋ nyɩnta ɩ ʋ lɔ, dɔmɩm kʋ Woso ɩ bir ʋ bɩ ma, ɩ bɩ ɩ hɔɔn kɔ a tɔ ma y, bɩ kʋ zaa ta ʋ k'ɩ ɩ da ma ɩ bɔ lɔmbaa bɩ nɔ ʋ, k'ɩ zaa bɩ do sa.
46007022	Bala, lɔ kʋ Woso a bir k'an bɩ zu Zuuba ʋ bɩ, a ba b'ʋ soamɩŋŋaʋzaa Zuuba nɔ ʋ. Bɩ, soamɩŋŋaʋzaa kʋ Woso a bir sɔ bɩ, a ba b'ʋ Krista lɔ.
46007023	Woso hɔ bɔ gʋta an awɔɔ bʋmbɔ m, a b'a ya a yɛ, a a ba gʋɔɔ lɔnnɔ y.
46007024	M danyɩnɔ, amba mɔɔ lɛɛ ka m a hɩ bɩ, gʋaa biyəə a ga m, an gɔɔta an bɩr mɩsɩrbaa kʋ Woso a ka ʋ dɔmɩm k'a a bir ʋ bɩ bam Woso mɩm ʋ.
46007025	Kʋ bazanɔ wɔɔ mim nɩ, hɔ kʋ mɔɔ ʋ kʋ m a hɩ naa, Zuuba bɛɛ y'a cɩnta a ʋ, mɔɔ n a hɩ y, m hɔɔndarɛ mɔɔ ʋ kʋ m a hɩ, bɩ Zuuba barka ma bɩ, gʋaa kʋ n n'a dam ma, n n a mim si sɩra bɩ m mɔɔ m.
46007026	Mɔɔ yɩ m hɔɔn dam mɔɔ ʋ, her-her dɔmɩm naa kɔrɛ minto bɩ, a mɩŋŋa kʋ baza n gɔɔta maam.
46007027	K'ɩ ɩ jaan m sɔ, ɩbɩɩ ka ma k'ɩ ɩ bɔ ʋ y, k'ɩ ba jaan m, ɩbɩɩ ka ma k'ɩ jaan zɛ y.
46007028	Bɩ, k'ɩ ɩ jaan bɩ sa, mimbʋnyaa bɛɛ ɩ ba y, kʋ nyɩmbʋɛɛrɛ a jaan sa sɔ, an mimbʋnyaa ba sɔ y. Bɩ, kʋ m a hɩ a m, gʋɔɔ kʋ ŋ lannɔ ka cɛ ʋ, kan nyɩmbɔnnɔ kʋ ŋ zino sa rɔ wɔɔ, ŋ fɩr yɩrɛ a mɩsɩrbaa nɔ ʋ gʋta, mɔɔ lɛ baa k'awɔɔ n fɩr bɩ do yɩ y, bɩ minto m mɔɔ nɩ meerbaa naa do bam.
46007029	M danyɩnɔ, kʋ m a hɩ a m denter, dɔmɩm n gɔɔta wɔɔ m gʋta y. Bɩ tɔ ma bɩ, an a sa naa ma, gʋɔɔ kʋ ŋ nɩ lannɔ m nɔ wɔɔ n a mɩsɩrbaa ba ɩ ʋ, ŋ ba lannɔ nɩ y.
46007030	Gʋɔɔ kʋ ŋ nɩ nyi kam nɔ wɔɔ, ɩ ʋ, ŋ heer n a zar y. Gʋɔɔ kʋ ŋ n'a heer nyɔɔm nɔ wɔɔ, ɩ ʋ, ŋ heer n nyɔɔ y. Gʋɔɔ kʋ ŋ nɩ hɔ sim nɔ wɔɔ, ɩ ʋ, ŋ ba hɔsɩ nɩ y.
46007031	Gʋɔɔ kʋ ŋ nɩ durnya naa hɔ yɩm nɔ wɔɔ, ɩ ʋ, ŋ bɩr a yɩrɛ y. Bala, durnya naa do k'a nɩ yɩm naa, cem an nawʋm naa.
46007032	Mɔɔ lɛ baa k'awɔɔ hɔɔn n bɩr kɔrɛ y. Gʋaa k'a n lʋ sa bɩ, a hɔɔn an n'a dam Zuuba hɔɔnhɔrɔ ma, an n'a kam ma kʋ Zuuba nɔ n yɩ a ra.
46007033	Bɩ gʋaa k'a lʋ n ta ʋ bɩ, a hɔɔn nɩ kɔm durnya minno ma, a ka a nawʋm ma k'a laarɛ nɔ n yɩ a ra,
46007034	a hɔɔn m hɩɩya-hɩɩya. Maam sɔ bɩ, lʋ k'a ba zim nɩ y, kan nyɩmbʋɛɛrɛ k'a n zim sa kɩ, a hɔɔn ŋn'a dam Zuuba hɔɔnhɔrɔ ma. Ŋ n'a kam ma kʋ Woso n a so a ʋ jilli, a mɛ, kan a nyi kɩ nɔ ʋ. Bɩ lʋ k'a zim n ta ʋ bɩ, a hɔɔn an n'a dam durnya minno ma, a ka a nawʋm ma k'a zim nɔ n yɩ a ra.
46007035	Naa hɩ mɔɔ nawʋrɛ awɔɔ mɩŋŋɔɔ daahan minto. M ka bɛɛ mɔɔ nawʋm ma kʋ m awɔɔ hɔɔn kɔ y. A ŋʋa mɔɔ nawʋm k'awɔɔ m hɔ k'an mɩŋŋa an lɛ da bɩ ba, k'a hɔɔn bɩ nyɩnta hɩɩya-hɩɩya y, k'a kʋsɩ Zuuba ma bala.
46007036	Kʋ gʋaa jaan ta ʋ, a hɔɔn nɩ gasʋŋ ʋ gʋta, b'a bɩr a da ra a mɩŋŋa ma y, an a hɔɔn da a ʋ, a yaa a zɔ ma an yɩ mim, a a da ma, an a jaan bɩ sa. K'a naa ba, a n mimbʋnyaa ba y, kʋ ŋ nɩ kʋ sa.
46007037	Bɩ gʋaa k'a a hɔɔn da, an hɔɔn bɔ ʋ a zim, bɩ pakra bɛɛ m kan kɩ, an a da a mɩŋŋa lɛtaama ma, an a cɩnta a heer ʋ a zim, a ʋ, a bɩ lʋ sarɛ y, a a ba mɩŋŋa.
46007038	Ncɩnaaʋ bɩ, gʋaa k'a nyɩmbʋɛɛrɛ sa bɩ, a a ba mɩŋŋa, bɩ gʋaa k'a n a sa bɩ, a a ba mɩŋŋa an lɛ da.
46007039	Kʋ lʋ zim ta ʋ, gɔɔta a nawʋm an bɩr gʋaa bɩ do lʋ tee•••, gʋaa bɩ mɩsɩrbaa tɛkka ma. Bɩ, k'a zim bɩ bɩ ga, a a so a mɩŋŋa ʋ kɛɛrɛ, a a da ma, an bɔ an gʋaa vanta sa, bɩ kristagʋaa an n'a sam bala.
46007040	Bɩ, mɔɔ hɔɔndarɛ nɔ ʋ, k'a gɔɔta a n a ya an zim sa, a heer nyɔɔrɛ an lɛ da, mɔɔ sɩra ka mɔɔ ʋ, Woso Ɛspri ɩ kan mɔɔ kɩ sɔ, bɩ minto bɩ, k'a mɔɔ meerbaa bɩ si.
46008001	Ʋ wosobaawɔnnɔ mannɩrɔ sinno wɔɔ mim dɩnda kɛɛrɛ. Awɔɔ y'a hɩrɛ, a ʋ: "Ʋ haay ʋ ta hɔdɔrɛ m." Denter m, bɩ hɔdɔrɛ ɩ gʋaa dam mɩŋŋabusure ma. A n bɔkarɛ ŋʋarɛ y'a kam gʋɔɔ sɩrakarɛ n'a dam la.
46008002	Kʋ gʋaa y'a hɔɔn darɛ a ʋ, a hɔ dɔ, k'an a dɔ a ʋ, a n hɔ dɔ amba a a ga m bɩ nɩ y.
46008003	Bɩ, kʋ gʋaa Woso ŋʋa, Woso bɩ zaa dɔ a gʋaa.
46008004	Kɛɛrɛ naa, wɔɔ ʋ ga m ʋ wosobaawɔnnɔ mannɩrɔ wɔɔ sim sʋ gɛɛ? Wɔɔ dɔ ʋ ʋ, wosobaawɔm deem taan••• ba ʋ an mɩsɩr durnya ʋ y, bɩ Woso vanta ba ʋ, kʋ Woso k'an ta ʋ deem bɩ bɛɛ y.
46008005	Bala, baa kʋ gʋɔɔ ɩ hɔɔ niŋŋoo kʋ ŋ nɩ brama gɛɛ tara ʋ birm wosoro, ŋnɩ ŋ ba denter sɔ wosoro kan zuubɔɔ kɩ,
46008006	a bɩ ncɩnaaʋ wɔɔ zi y, wɔɔ n a dɔ bɩ, Woso deem taan•••, Zɩ bɩ m, a to hɔ haay ʋ a mɩŋŋa zi, wɔɔ n ta ʋ a tɔ ma. Bɩ Zuuba bɩ deem sɔ, Yeezuu Krista m, a mɩŋŋa tɔ ma m hɔ haay woo••• n ta ʋ, a tɔ ma m sɔ wɔɔ n ta ʋ.
46008007	Bɩ, kristagʋɔɔ haay bɛɛ naa dɔ y. Gɔsɩnnɔ kʋ ŋ mim ka wosobaawɔnnɔ mannɩrɔ sinno wɔɔ m bɩ, ŋ gɔɔta ŋn'ɩ ŋ sʋm, ŋn'a hɔɔn darɛ ŋ ʋ, mannɩrɔ wɔɔ ka n nawʋm wosoro paan•••rɔ ʋ. Naa minto bɩ, kʋ ŋ sɩrakarɛ paŋŋa ba ʋ bɩ, ŋ y'a hɔɔn darɛ ŋ ʋ, a kʋrɔ ma Woso mɩm ʋ, mannɩrɔ wɔɔ sinno wɔɔ sʋrɛ tɔ ma.
46008008	Wɔɔ dɔ, ʋ ʋ, hɔbɩrɛ bɛɛ nɩ wɔɔ zɔm Woso ma y, kʋ wɔɔ n a bɩ, a b'a dam ma an wɔɔ ba laatʋ Woso ma y, kʋ wɔɔ bɩ sɔ a bɛɛ n n'a dam ma an wɔɔ zɔ Woso ma sɔ y.
46008009	Bɩ, k'a dundo a zi, awɔɔ ɩ soamɩŋŋaʋ m k'a a hɔɔnhɔ bɩ, b'a ba ka k'awɔɔ soamɩŋŋaʋ bɩ n a ka kʋ gʋɔɔ kʋ ŋ ba paŋŋa m cɩna Woso zuure bɩ nɔ ʋ rɔ wɔɔ n a do mimbʋnyaa nɔ ʋ y.
46008010	Bala, ɩbɩɩ k'ɩ hɔ dɔ bɩ, kʋ gʋaa kʋ paŋŋawarzaa m Woso zuure nɔ ʋ b'ɩbɩɩ yɩ ɩ nɩ nyɩntam wosobaawɔm cɛ ʋ, ɩ n'a mannɩ sim sʋrɛ, naa y'a dam han denter la? A bɩ mannɩrɔ wɔɔ sim sʋm, bɩ n a heer kɔ ra?
46008011	Yɩ a nawʋrɛ ncɩnaaʋ, ɩbɩɩ k'ɩ hɔ dɔ bɩ minto, paŋŋawarzaa n a dom Woso ma, b'ɩbɩɩ danyɩ m, Krista mɩŋŋa n ga a tɔ ma.
46008012	K'awɔɔ ɩ naa bam, a bʋnyaa awɔɔ n'a barɛ a danyɩnɔ paŋŋawarzannɔ wɔɔ m, an nɩ ŋ heer warm kʋ ma, bɩ mimbʋnyaa naa do ba awɔɔ nawʋm Krista m sɔ.
46008013	Naa minto bɩ, kʋ mɔɔ dɔ mɔɔ ʋ, mɔɔ danyɩ y'a dom mimbʋnyaa nɔ ʋ, hɔ kʋ mɔɔ n'a bɩm tɔ ma, k'a maam mɔɔ bɩ n yarɛ m sim sʋ fɩɩga y, kʋ m danyɩ b'a do y.
46009001	Mɔɔ n m so m mɩŋŋa ʋ ra? Kristazibəəzaa bɛɛ m mɔɔ m na? Mɔɔ n wɔɔ Zuuba Yeezuu yɩ m mɩm m na? Zi kʋ mɔɔ ba Zuuba nɔ ʋ, bɩ bɛɛ n'awɔɔ m na?
46009002	Kan gʋɔɔ gɔsɩnnɔ kɩ, kʋ kristazibəəzaa bɛɛ m mɔɔ nɩ, kan awɔɔ kɩ, kristazibəəzaa m mɔɔ m. Bala, hɔ k'a n'a hɩnkam, a ʋ, kristazibəəzaa m mɔɔ m bɩ, awɔɔ m, Zuuba nɔ ʋ.
46009003	Hɔ kʋ mɔɔ n'a hɩrɛ m nɩ m gumə dɩndam, gʋɔɔ kʋ ŋ nɩ mim kam mɔɔ ra rɔ wɔɔ lɛɛ bɩ ba n nɩ:
46009004	Mɔɔ n m ga m, kʋ gʋɔɔ m hɔbɩrɛ kan hɔmire kɩ ka m ʋ, m zibəə bɩ tɔ ma ra?
46009005	Mɔɔ n m ga m, m lʋ sɩrakər sa k'an bɩr kan mɔɔ kɩ, m zaakʋrɛrɔ wɔɔ nɔ ʋ, amba kristazibəəzannɔ wɔɔ, Zuuba dannɔ wɔɔ kan Pɩyɛɛr kɩ n'a bam bɩ m na?
46009006	Gɛɛ, mɔɔ kan Barnabas kɩ, wɔɔ y'ʋ ga m ʋ minto kʋ zi ba, ʋ ʋ mɩŋŋɔɔ tʋr m na?
46009007	Awɔɔ ma cɩna, n ʋ, sʋrdaa tɩr a mɩŋŋa tʋr a zim k'a bɩr sʋrdaabaa bam na? Gɛɛ kʋ gʋaa dɩvɛn gɔ sɔɔn a ba zaa m k'a dɩvɛn gɔ bɩ nyɩ bɩ ra? Gɛɛ hɔbɩsɩrɔ dundor b'a lɛ m k'a hɔbɩsɩrɔ k'a nɩ dɔrɛ ŋ ma rɔ wɔɔ nyonhi mi ra?
46009008	A b'a hɔɔn da a ʋ, yo mɔɔ nawʋm hɔ kʋ gʋɔɔ n'a bam tee••• bɩ makrarɔ ma y. Bala, Moyiisi lɛrɔ wɔɔ ɩ hɔ kʋ mɔɔ n'a hɩm naa hɩm sɔ.
46009009	Bala, n y'a da lɛrɔ wɔɔ duro ʋ, n ʋ: "Ɩ bɩ hɔ du der k'a nɩ hɔyaa zɔm bɩ lɛ ma y." A hɩ awɔɔ ʋ, Woso bɩ kɔ a nawʋm dono ma,
46009010	gɛɛ meer naa do ba a ʋ wɔɔ tɔ ma ra? Sɩra m, wɔɔ minto m n nɩ hɔ naa do gʋrsɩra ba. Bala, a a ga m, kʋ gʋaa k'a nɩ dam wʋm bɩ kan gʋaa k'a nɩ hɔyaa zɔm bɩ kɩ n bɩr a gɩngarɛ ŋ ʋ, a y'a hɔ yɩm hɔyaa bɩ jirle nɔ ʋ sɔ.
46009011	Amba danwur nɩ hɔyaa duum bɩ, wɔɔ lemim nyɩnta duu awɔɔ m. Amba gʋaa k'a nɩ hɔyaa zɔm bɩ, an n'a hɔjirle yɩm bɩ, a hɩ awɔɔ ʋ kʋ wɔɔ ɩ durnya hɔnyɩ yɩrɛ awɔɔ zi, a bʋnyaa ra?
46009012	K'awɔɔ ɩ nyasʋm gʋɔɔ vantɔɔ m, k'a a ga m bɩ minto bɩ, wɔɔ bɛɛ awɔɔ nɩ nyasʋm wɔɔ m an lɛ da ra? Bɩ, kʋ kristazibəəzannɔ wɔɔ m bɩ, hɔ kʋ wɔɔ ʋ ga m bɩ m bɩ. Bɩ wɔɔ n'ʋ ka ma k'awɔɔ m naa ba wɔɔ nɩ y. Yɛ wɔɔ ʋ kɔrɛ do haay ma, kʋ hɔsɩ b'a ta Krista lemim nyɩnta bɩ padarɛ m toore y.
46009013	Awɔɔ dɔ, a ʋ, gʋɔɔ kʋ ŋ nɩ Wosocɛ gʋta bɩ zi bam nɔ wɔɔ, hɔ kʋ gʋɔɔ nɩ zɛm nɩ Wosocɛ ʋ b'ʋ bɩ nɩ ŋ hɔbɩrɛ. Gʋɔɔ kʋ ŋ nɩ Wosocɛ mannɩrɔ zi bam nɔ wɔɔ, mannɩhɔɔ wɔɔ nɩ ŋ hɔbɩrɛ.
46009014	Maam sɔ bɩ, Zuuba lɛ ka kʋ n nɩ nyasʋ gʋɔɔ kʋ ŋ nɩ lemim nyɩnta pa dam nɔ wɔɔ m.
46009015	Bɩ, mɔɔ nɩ m ka ma kʋ gʋɔɔ n a ba m m ncɩnaaʋ y. Mɔɔ n ci naa do ba kʋ ŋ nɩ hɔ ka m ʋ y. Kʋ mɔɔ ga, a jɩra mɔɔ m kʋ mɔɔ n hɔ yɛ, m zi kʋ mɔɔ n'a bam naa minto. Gɔsɩ bɩ mɔɔ mɩŋŋa lɛbɔʋrɛ naa do yɔm mɔɔ nɩ y.
46009016	Bala, kʋ mɔɔ m, lemim nyɩnta bɩ pa darɛ bɩ, lɛbɔ a mɩŋŋa ʋ hɔ bɛɛ y. Pakra m kʋ mɔɔ n a pa da, bɩ, kʋ mɔɔ n a pa da, kʋ kʋsɩ n m yɩ.
46009017	Kʋ mɔɔ ɩ hɔɔn bɔ ʋ m zim, kʋ m zi naa do ba, mɔɔ ba n tɩr m mɩm dam kʋ Woso m ganwʋ m ma. Bɩ, kʋ mɔɔ da n y'a ʋ bɩ, zi kʋ n mɔɔ da ʋ bɩ mɔɔ n'a bam, mɔɔ bɩr dɔm hɔsɩ ma y.
46009018	Bɔ mɔɔ n'a yɩrɛ a nɔ ʋ kɛɛrɛ? Lemim nyɩnta bɩ kʋ mɔɔ n n'a pa dam vam bɩ m mɔɔ hɔ. Mɔɔ bɩr m kam ma kʋ nɩ lemim nyɩnta bɩ padarɛ hɔ kʋ mɔɔ m ga m ka m ʋ y.
46009019	Soamɩŋŋaʋzaa m mɔɔ m, gɔsɩ lɔ bɛɛ m mɔɔ nɩ y. Bɩ, mɔɔ m mɩŋŋa ba gʋaa haay lɔ, kʋ m m da ma m a ka, kʋ gʋɔɔ gʋta n bʋmbɔrɛ yɩ sɩra ka Krista ʋ nɔ ʋ.
46009020	Kʋ mɔɔ ta m nɩ zi bam zɩɩfʋrɔ barla, bɩ mɔɔ zɩɩfʋrɔ mɩsɩrbaa sa, kʋ m a ka kʋ ŋ nɩ sɩra ka Krista ʋ. Baa kʋ mɔɔ bɩr zum Moyiisi lɛrɔ ʋ bɩ, m mɩsɩrbaa bɩ ba mɔɔ nawʋm ɩ ʋ, zu mɔɔ nawʋrɛ ŋ ʋ. Kʋ mɔɔ ɩ zi bam gʋɔɔ kʋ ŋ nɩ zure ŋ ʋ rɔ wɔɔ bireyaa ʋ, a ba mɔɔ nawʋm maam, kʋ m m da ma m bʋr ŋ nɩ Krista sɩrakarɛ nɔ ʋ.
46009021	Kʋ mɔɔ ɩ gʋɔɔ kʋ ŋ n Moyiisi lɛrɔ wɔɔ dɔ rɔ wɔɔ barla, bɩ mɔɔ m ba am ŋ hɔ bɩ m, mɔɔ bɩr zum Moyiisi lɛrɔ wɔɔ ʋ y, kʋ m a ka kʋ ŋ nɩ sɩra ka Krista ʋ. A bɩr yɩrɛ ɩ ʋ, mɔɔ ɩ bɩr zum Woso lɛrɔ wɔɔ ʋ y, mɔɔ ɩ zure ŋ ʋ, bala, mɔɔ ɩ zum Krista lɛ ʋ.
46009022	Kʋ mɔɔ ɩ gʋɔɔ kʋ paŋŋawarzannɔ m sɩrakarɛ nɔ ʋ rɔ wɔɔ barla, bɩ mɔɔ m ba am ŋ hɔ bɩ m, ɩ ʋ, paŋŋawarzaa m mɔɔ m, kʋ m a ka kʋ ŋ nɩ sɩra ka Krista ʋ. Ncɩnaaʋ bɩ, kʋ ŋkɔɔ m, bɩ mɔɔ m ba am ŋ hɔ bɩ m, kʋ m a ka, baa kʋ bɔ m, kʋ ŋ gɔsɩnnɔ n bʋmbɔrɛ yɩ.
46009023	Naa woo••• naa ba mɔɔ nawʋm lemim nyɩnta bɩ minto, kʋ m m hɔ yɩ sɔ.
46009024	Awɔɔ dɔ a ʋ, kʋ gʋɔɔ ɩ bra sim brasire zaŋŋa ʋ, ŋ haay ɩ bra bɩ sim, bɩ deem taan••• nɩ bra bɩ sire ganwʋrɛ yɩm. Bɩ tɔ ma bɩ, k'a bra bɩ si mɩŋŋa k'a a ganwʋrɛ yɩ.
46009025	Brasinno haay y'a mɛ tʋntɔm gʋta, k'a a da ma a yɩ lɛɛkarɛzaa, a ganwʋrɛ yɩ. Bɩ, ŋ ganwʋrɛ bɩ, hɔ m an n'a zarm. Bɩ, kʋ wɔɔ nɩ, kʋ wɔɔ ʋ tʋntɔ ʋ, wɔɔ ganwʋrɛ bɩ nyɩntam hɔ k'a bɩr a zaar barɛ y.
46009026	Bɩ minto bɩ, mɔɔ ɩ bra bɩ sim, bɩ mɔɔ bɩr a sim yaarsɩ y. Mɔɔ bɔ kʋ ʋ, kan zoobər kɩ, bɩ mɔɔ bɩr zoo bɩ bam kan lɛɛ tu kɩ y.
46009027	Bɩ, m mɛ bɩ mɔɔ n'a tʋntɔm, m n'a dam bar ʋ kɔɔkɔɔ, bala, mɔɔ lɛ baa kʋ m lemim nyɩnta pa da gʋɔɔ nɩ, kʋ Woso n bɔkarɛ an bɩ mɔɔ bɔ a jɛ m, m bɔ vam nɩ y.
46010001	M danyɩnɔ, mɔɔ lɛ taa k'awɔɔ n mim k'a wɔɔ zɩɩfʋrɔ, wɔɔ yaabɔɔ yɩ, dɔmɩm kʋ ŋ nyɩnta ʋ poo ʋ ŋn'ɩ zum Moyiisi ʋ bɩ tɔ da a nɔ ʋ. Awɔɔ dɔ a ʋ, Woso a ka warkʋ n dɔ ŋ ma jilli, ŋ bra higʋta ma sɔ,
46010002	a bɔ kʋ ʋ ɩ ʋ, ŋ haay batɛm si warkʋ bɩ kan higʋta bɩ kɩ ʋ, k'a zu Moyiisi ʋ.
46010003	Ŋ haay hɔbɩrɛ k'a a to Woso zi bɩ bɩ.
46010004	Ŋ nɩ hi k'a a to Woso zi sɔ bɩ mi, bala, ci deem ɩ nyɩnta ʋ, ci bɩ do hi ŋ y'a mi. Ci bɩ, Woso y'a ka ŋ ʋ, an nɩ zure ŋ jɛ ʋ. Bɩ, ci bɩ do bɩ, Krista m.
46010005	Baa kan naa kɩ haay, ŋ gʋɔɔ nyɩnta ʋ gʋta Woso nɔ n yɩ ŋ la y, bala, ŋ gɩnga, n ŋ bir poo b'ʋ.
46010006	Ba minno nɔɔn duro ʋ, k'a hɔɔn dɩnda wɔɔ m, kʋ wɔɔ bɩ nyɩnta hɔɔ bʋnyaarɔ lɛtaama nɩ, amba ŋ nyɩntam bɩ nɩ y.
46010007	A bɩ yɩ wosobaawɔnnɔ daʋrɛzannɔ amba ŋ gʋɔɔ gɔsɩnnɔ nɩ y, bala, n y'a gʋrsɩra ba Wosoci ʋ, n ʋ: "Gʋɔɔ wɔɔ nyɩnta k'a hɔ bɩ, k'a hɔ mi, ŋnɩ bɩ wuti k'a sar ba."
46010008	Amba ŋ gʋɔɔ gɔsɩnnɔ jaan da bɩ, ʋ bɩ jaan da y. Bala, jaan bɩ darɛ a ka, ŋ gʋɔɔ bam tisi-tisi buhɩra a yaa n kaakʋ n gɩnga hindeem taan••• nɔ ʋ.
46010009	Amba ŋ gʋɔɔ gɔsɩnnɔ Zuuba makra ba bɩ, ʋ bɩ Zuuba makra ba y. Bala, naa kʋ ŋ y'a ba b'a ka mɩnnɔ m sakʋ dɩnda ŋ ʋ, ŋnɩ gɩnga.
46010010	Amba ŋ gʋɔɔ gɔsɩnnɔ kukur ba bɩ, ʋ bɩ kukur ba y. Bala, naa kʋ ŋ y'a ba bɩ, Woso malɛɛka k'a nɩ gʋɔɔ zɩnzɛ m bɩ, bʋr an bɩ ŋ zɩnzɛ.
46010011	Minno nɔɔn duro wɔɔ yaabɔɔ wɔɔ yɩ, k'an nyɩnta makra, bɩ y'a ka n ŋ da ci ʋ, kʋ wɔɔ m hɔɔn yɩ ʋ ŋ tɔ ma, wɔɔ kʋ wɔɔ n'ʋ mɩsɩrbaa bam jɛ dɔmɩnnɔ ʋ rɔ wɔɔ.
46010012	Naa minto bɩ, gʋaa k'a n'a hɔɔn darɛ a ʋ, a b'a barɛ am ŋ hɔ bɩ m bɩ, k'an dundo a zi k'a b'a do y.
46010013	Makrarɔ kʋ ŋ nɩ gʋɔɔ yɩm nɔ wɔɔ y'awɔɔ yɩ bɩ, bɩ taalɛrazaa m Woso m, a b'a tore awɔɔ n makra yɩ k'an cem awɔɔ paŋŋa han y. Kʋ makra awɔɔ yɩ, a y'a karɛ awɔɔ m bɔ ʋ, k'a a da ma a bʋr la.
46010014	M danyɩnɔ, naa minto bɩ, k'a ba wosobaawɔnnɔ daʋrɛ ma laatʋ.
46010015	Mɔɔ dɔ mɔɔ ʋ, hɔɔntaʋrɛzannɔ n'awɔɔ m, bɩ tɔ ma m mɔɔ nɩ meer bam kan awɔɔ kɩ, k'a a hɔɔn da hɔ kʋ mɔɔ hɩ bɩ ma a dɩga a.
46010016	Ba wɔɔ tɩr ʋ so kʋ ma kʋ Zuuba tɔdaanɔʋ hɔbɩrɛ bɩ bɩ bɩ, wɔɔ tɩr barka hɔmire bɩ barka da ʋ, ʋ a dɔ ʋ a mi, barka hɔmire bɩ kʋ wɔɔ n'a mim bɩ, wɔɔ ɩ zɛkʋra yɩm kan Krista kɩ a ma bɩ tɔ ma. Kʋ wɔɔ bur bɩ jinjir ʋ a bɩ, wɔɔ ɩ zɛkʋra yɩm sɔ kan Krista kɩ a mɛ bɩ tɔ ma.
46010017	Kʋ bur bɩ n deem bɩ, wɔɔ haay, mɛ deem zannɔ wɔɔ m sɔ, bala, bur deem bɩ wɔɔ ʋ da kʋ ʋ haay ʋ n'a bɩm.
46010018	K'a dɩga Israyɛl gʋɔɔ wɔɔ ma, ŋ tɩr hɔɔ zɩnzɛ k'a mannɩ ba ŋ nɩ Woso ma, gʋɔɔ kʋ ŋ nɩ mannɩrɔ wɔɔ duro sim sʋm nɔ wɔɔ, a zɛ ŋ nawʋm kʋ ra kan Woso kɩ.
46010019	Bɩ, mɔɔ meerbaa bɩ jɩ n bɔ nɩ? A hɩ mɔɔ ʋ, hɔsɩ m wosobaawɔm kan a mannɩ sim kɩ n na?
46010020	Ayy•••! Mɔɔ ʋ kʋ m a hɩ m ʋ, basɩrakənno wɔɔ, mannɩrɔ wɔɔ ba ŋ nawʋm zinəro ma, a ka bɛɛ ŋ nawʋm Woso ʋ y. Mɔɔ lɛ baa k'awɔɔ n'a zɛ kʋ ra kan zinəro kɩ y.
46010021	A n a ga m, k'awɔɔ n Zuuba hɔmire mi, k'a a ya, a zinəro hɔ mi y. A n a ga m sɔ, k'awɔɔ n Zuuba hɔbɩrɛ bɩ, k'a a ya, a zinəro hɔ bɩ y.
46010022	Gɛɛ, a ŋʋa wɔɔ nawʋm k'ʋ Zuuba da nɔmaa ma ra? A hɩ awɔɔ ʋ wɔɔ paŋŋa lɛ da m na?
46010023	Gʋɔɔ gɔsɩnnɔ y'a hɩrɛ ŋ ʋ: "Zaa ta ʋ, k'ʋ hɔ haay ba." Denter m, bɩ hɔ haay bɛɛ n'a dam wɔɔ han wa. Kʋ ŋ bɩ to ŋn'a hɩrɛ ŋ ʋ: "Zaa ta ʋ, k'ʋ hɔ haay ba", kʋ ŋ n'a dɔ ŋ ʋ, hɔ haay bɛɛ n'a kam wɔɔ n ta lɛɛ Woso zuure nɔ ʋ wa.
46010024	Kʋ gʋaa biyəə n bɩr a kam hɔ k'a n'a dam a mim han bɩ ma, a b'a ka a mɩŋŋa daahan ma y.
46010025	Awɔɔ a da ma a hɔ haay k'a nɩ daasɩ ʋ si a bɩ, b'a bɩ laaka da a mim ma y, k'a b'a heer kɔ y.
46010026	Bala, Zuuba y'a so tara burə ʋ kan hɔ haay k'a n a nɔ ʋ kɩ ʋ.
46010027	Kʋ basɩrakakristaʋzaa awɔɔ bir a har ʋ k'a bɩ hɔ bɩ, k'awɔɔ yɛ a birle ma k'a ta, k'a yaa lee ku, kʋ bɔ n y'a ka a ʋ, k'a bɩ bala, a bɩ laaka da ma y, a yaa n'a heer kɔ.
46010028	Bɩ kʋ gʋaa a hɩ a m, a ʋ: "Sim naa do mannɩ sim m", a ba sʋ y, gʋaa k'a naa hɩ awɔɔ m bɩ minto, kʋ heer kɔrɛ bɩ yɩ ʋ y.
46010029	Bɩ, awɔɔ heer kɔrɛ bɛɛ mɔɔ n'a hɩm ma y, gʋaa k'a sim bɩ mim hɩ awɔɔ m bɩ heer mɔɔ n'a hɩm ma. Bala, a n a ga m, kʋ gʋaa vanta heer m mɔɔ dʋdɔ yar y.
46010030	Kʋ mɔɔ ɩ Woso barka darɛ m nɩ hɔ niŋŋə bɩrɛ, bɔ m gʋaa vanta nɩ mɔɔ tɔ zarlɛ an bɔkarɛ mɔɔ Woso barka da, m n'a bɩrɛ?
46010031	Ncɩnaaʋ bɩ, kʋ hɔ awɔɔ n'a bɩrɛ, gɛɛ hɔ awɔɔ n'a mire, baa kʋ bɔ awɔɔ n'a barɛ, k'a hɔ haay ba Woso lɛbɔʋrɛ minto.
46010032	A b'a ka, k'awɔɔ tɔ ma kʋ gʋɔɔ n a do mimbʋnyaa nɔ ʋ y. Kʋ zɩɩfʋ m, gɛɛ grɛkkɩ m, gɛɛ kristagʋɔɔ kʋ Woso y'a so ŋ ʋ rɔ wɔɔ m, a b'a ka kʋ gɔsɩ n a do y.
46010033	Ncɩnaaʋ nɩ, mɔɔ mɩŋŋa nɩ m yoŋ ʋ, kʋ m yɩ mɩŋŋa gʋaa haay ma, hɔ haay nɔ ʋ. A ba kʋ mɔɔ nawʋrɛ ncɩnaaʋ bɩ, mɔɔ bɩr m kam m mɩŋŋa daahan ma y. M ka mɔɔ nawʋm ma kʋ gʋɔɔ cir gʋta n daahan yɩ, kʋ ŋ nɩ bʋmbɔrɛ yɩ.
46011001	Amba mɔɔ nɩ Krista hɔbaa dɩndam bɩ, k'a mɔɔ hɔbaa sa sɔ.
46011002	Mɔɔ yɩ m lɛ bɔrɛ awɔɔ ʋ, bala, awɔɔ ɩ mɔɔ tɔ darɛ a nɔ ʋ hɔ haay nɔ ʋ, an nɩ zum mɔɔ hɔdɩndarɛrɔ haay ʋ, amba mɔɔ dɩnda awɔɔ m bɩ m.
46011003	Bɩ, mɔɔ lɛ taa k'awɔɔ n mim naa do dɔ: Yeezuu Krista m gʋaa yar haay lɛɛzaa, gʋaa yar m lʋ lɛɛzaa, Woso m Krista lɛɛzaa.
46011004	Gʋaa yar haay k'a hɔ ku a mim ma, k'a yaa da, gɛɛ an nɩ Woso lɛ sim k'a so ra bɩ, a lɛɛzaa kʋ Krista m bɩ an n'a bɔŋ ʋ.
46011005	Bɩ, lʋ niŋŋə k'a n hɔ ka a mim la, an bɔkarɛ a ʋ k'a yaa da, gɛɛ Woso lɛ an n'a sim k'a so ra bɩ, a lɛɛzaa an n'a gore bɔŋ ʋ, bala, bɔ a ʋ kʋ ʋ, ɩ ʋ, a mim a a bɔ.
46011006	Kʋ lʋ lɛ baa k'a hɔ ka a mim la, k'a n'a minkə zɩnzɛra. Bɩ k'a ɩ yɩrɛ ɩ ʋ, nyannɩ m kʋ lʋ n a minkə zɩnzɛra gɛɛ an a mim bɔ, k'a maam, k'an hɔ ka a mim la.
46011007	Gʋaa yar bɩ n a ga m an hɔ ka a mim la y. Bala, Woso bɔkʋʋrɛzaa m, a m Woso lɛbɔʋrɛ sɔ, bɩ gʋaa yar lɛbɔʋrɛ m lʋ m.
46011008	Bala, gʋaa yar n a to lʋ mɛ ʋ y, lʋ n y'a bɔ gʋaa yar mɛ ʋ.
46011009	Bɩ, Woso n gʋaa yar da lʋ tɔ ma y, lʋ a a da gʋaa yar tɔ ma.
46011010	Naa minto nɩ, lʋ n a ga m, an hɔ ka a mim la k'a hɩnka a ʋ, a zim n'a lɛɛzaa, malɛɛkarɔ tɔ ma.
46011011	Kan naa kɩ haay, gʋaa b'a dam ma an a hɩ a ʋ, lʋ zibəə ba gʋaa yar ma y, b'a b'a dam ma sɔ an a hɩ a ʋ, gʋaa yar zibəə ba lʋ ma, Zuuba mɩm ʋ y.
46011012	Bala, k'a nɩ yɩrɛ ɩ ʋ, lʋ bɔ n y'a ʋ gʋaa mɛ ʋ bɩ, lʋ nɩ gʋaa yɩm. Bɩ naa haay a to a ʋ Woso zi.
46011013	K'a hɔɔn da ma a zim a dɩga a, a a ga m kʋ lʋ n yaa da Woso m b'a n hɔ ka a mim la ra?
46011014	Awɔɔ n a dɔ a ʋ, nyannɩ m kʋ gʋaa yar minkə n bɩr jintə ra? Gʋaa woo••• naa dɔ.
46011015	A n bɔkarɛ kʋ lʋ minkə jintə bɩ n a lɛbɔʋrɛ, bala, minkə jintə bɩ ka n y'a ʋ lʋ ʋ, k'a mim bɩ gɔɔta vam y.
46011016	Kʋ gʋaa a ʋ, k'a bɩsɩ ka hɔdɩndarɛ naa do ma, k'an a dɔ a ʋ, wɔɔ kan kristagʋɔɔ sokʋmarɔ wɔɔ kɩ, wɔɔ n minkə hɔ vanta m kʋ yɩnnɩbayɩ naa do bɛɛ y.
46011017	Hɔ k'a gɔɔta mɔɔ ʋ kʋ m a hɩ bɩ, mɔɔ bɩ m lɛ bɔrɛ awɔɔ ʋ y. Bala, k'awɔɔ tɩr a so kʋ ma k'a yaa da Woso m, hɔ k'awɔɔ n'a bam sokʋmarɔ wɔɔ nɔ ʋ bɩ bɩr a darɛ awɔɔ han y, awɔɔ bɔ a nawʋrɛ a jɛ m.
46011018	Mim lɛɛkarɛ hɔ bɩ, n y'a hɩ mɔɔ m, n ʋ, k'awɔɔ a so kʋ ma, b'awɔɔ a gʋngʋ a hʋnhɔ. Mɔɔ y'a gɩngam mɔɔ ʋ, a a da ma an yɩ sɩra.
46011019	Denter sɔ, k'awɔɔ a gʋngʋ a hʋnhɔ, bɩ n n'a kam n nɩ gʋɔɔ kʋ taalɛrazannɔ m nɔ wɔɔ dɔ.
46011020	Bɩ, k'awɔɔ a so kʋ ma, Zuuba hɔbɩrɛ bɩ bɩrɛ tɔ ma bɛɛ y.
46011021	Bala, sokʋma bɩ wakatɩ ʋ, gʋaa biyəə nɩ larɛ a mɩŋŋa hɔbɩrɛ ra, maam bɩ, nɔ ɩ gʋɔɔ gɔsɩnnɔ zɛrɛ, gʋɔɔ gɔsɩnnɔ n bɔkarɛ ŋn'ɩ bɛɛ mire an nɩ ŋ zɛm.
46011022	Awɔɔ har ba ʋ, awɔɔ nɩ hɔ bɩŋ ʋ, a nɩ hɔ miŋ ʋ ra? Gɛɛ a hɩ awɔɔ ʋ, k'a Krista gʋɔɔ wɔɔ gore bɔ ʋ, k'a a ya a nyannɩ da gʋɔɔ kʋ ŋ ba hɔsɩ m nɔ wɔɔ ma ra? Bɔ mɔɔ n'a hɩrɛ awɔɔ nɩ, mɔɔ yɩ m lɛ bɔrɛ awɔɔ ʋ ra? Fɩɩgaa! Mɔɔ bɩ m lɛ bɔrɛ awɔɔ ʋ naa nɔ ʋ y.
46011023	Hɔ kʋ mɔɔ nyɩnta m a dɩnda awɔɔ m bɩ, a ma mɔɔ ʋ Zuuba Yeezuu zi: Gum niŋŋə kʋ n'a bam k'a Zuuba nyasʋ a ka kʋ n a zɛ bɩ, gunuu ʋ bɩ do ʋ, a mɩŋŋa bur sa,
46011024	an barka da Woso m, an bɔkarɛ an a zɩnzɛ an a jinjir, an a hɩ a ʋ: "Naa do naa, mɔɔ mɛ m, mɔɔ n a ka awɔɔ tɔ ma, k'a tɩr naa ba, a mɔɔ tɔ da a nɔ ʋ."
46011025	Hɔbɩrɛ bɩ jɛ ʋ bɩ, a a ba maam sɔ hɔmire bɩ m, an a hɩ a ʋ: "Hɔmire naa do gʋaasɩbabaa daa k'an ta ʋ kɛɛrɛ mɔɔ ma minto bɩ m. K'awɔɔ bʋr an nɩ hɔmire bɩ mim, k'a tɩr a ba, a mɔɔ tɔ da a nɔ ʋ."
46011026	Bala, wakatɩ haay, k'awɔɔ nɩ Zuuba tɔdaanɔʋ bur bɩ bɩŋ ʋ, an nɩ tɔdaanɔʋ hɔmire bɩ mim bɩ, Zuuba mɩŋŋa zɛ awɔɔ n'a pa darɛ, k'an tolle ba an bʋr.
46011027	Bɩ y'a ka gʋaa k'a nɩ Zuuba tɔdaanɔʋ hɔbɩrɛ bɩ bɩm, gɛɛ an n'a hɔmire bɩ mim, an Zuuba bɔ ʋ bɩ, mim ɩ kan kɩ, bala, a n dɩga Zuuba mɛ bɩ kan a ma bɩ kɩ ma, hɔsɩ y.
46011028	Gʋaa biyəə a ga m, an a mɩŋŋa lar an dɩga a k'a jɩ dɔ mɩŋŋa gɛ, k'an a dɔ an bur bɩ bɩ, an hɔmire bɩ mi.
46011029	Bala, kʋ gʋaa bur bɩ bɩ, an hɔmire bɩ mi, b'a n a hɔɔn da mɩŋŋa an a dɔ a ʋ, Zuuba mɛ nɩ, a bɩ k'a ʋ, an a mi bɩ, a mɩŋŋa dʋdɔ yarlɛ a ka ma bɩ.
46011030	Naa tɔ ma m, awɔɔ barla gʋɔɔ n ta ʋ gʋta, ŋ bɩ laafɩɩ y, gɔsɩnnɔ n a ba yir, nɔɔn n gɩnga.
46011031	Kʋ wɔɔ y'ʋ mɩŋŋɔɔ m heer daasɩrɛ ʋ zim, Woso bɩ wɔɔ dʋdɔ karɛ y.
46011032	Bɩ kʋ Woso wɔɔ dʋdɔ ka, a hɩ a ʋ, k'awɔɔ bɔ zaa ʋ, kʋ wɔɔ bɩ nyɩnta durnya gʋɔɔ k'a nɩ zɛm bɩ ŋ dʋdɔ yar, an ŋ da kɔrɛ ʋ rɔ wɔɔ barla dʋdɔkarɛ hinni ʋ y.
46011033	Ncɩnaaʋ bɩ, m danyɩnɔ, k'awɔɔ a so kʋ ma k'a Zuuba tɔdaanɔʋ hɔbɩrɛ bɩ bɩ, k'a dɔ kʋ ma.
46011034	Kʋ nɔ ɩ gʋaa zɛm, k'an lɛɛ ka an hɔ bɩ a har ʋ, k'a b'a so kʋ ma, a a ka a mɩŋŋɔɔ dʋdɔyarlɛ ma y. Kʋ minno kʋ ŋ gɔɔta rɔ wɔɔ nɩ, kʋ mɔɔ bɩ bʋr, mɔɔ brɔɔ bɔm kʋ zi.
46012001	M danyɩnɔ, kʋ Sɛnt-Ɛspri ganwʋrɛrɔ wɔɔ mim bɩncɛ nɩ, mɔɔ lɛ taa k'awɔɔ n hɔ k'an ta a nɔ ʋ bɩ dɔ mɩŋŋa.
46012002	Awɔɔ dɔ a ʋ, nyɩnta k'awɔɔ ʋ basɩrakənno biisi bɩ, wosobaawɔnnɔ daʋrɛ y'a so awɔɔ ʋ, awɔɔ n a da ma an n'a bɔrɛ ŋ ʋ y.
46012003	Naa minto bɩ, mɔɔ lɛ taa k'awɔɔ n a dɔ mɩŋŋa, a ʋ, kʋ Woso Ɛspri a so gʋaa ʋ, a zaa nɩ meer bam, a zaa b'a dam ma an a hɩ, a ʋ: "Lerbɔrɛ kʋsɩ ɩ kan Yeezuu kɩ y." Bɩ gɔsɩ b'a dam ma sɔ an a hɩ, a ʋ: "Zuuba m Yeezuu m," kʋ Sɛnt-Ɛspri bɛɛ y'a ka y.
46012004	Sɛnt-Ɛspri ganwʋrɛrɔ wɔɔ y'a hʋnhɔ, bɩ Ɛspri deem-deem bɩ nɩ ŋ karɛ.
46012005	Zibəəro y'a hʋnhɔ n ta ʋ Zuuba nɩ gʋɔɔ darɛ ŋ barɛ ʋ, bɩ Zuuba deem-deem bɩ zibəə m.
46012006	Zibəəro zaarɔ y'a hʋnhɔ ta ʋ, bɩ Woso deem-deem bɩ n'a kam gʋɔɔ n'a dam zibəəro wɔɔ duro barɛ ma.
46012007	Sɛnt-Ɛspri ɩ zi bam kan gʋaa biyəə kɩ ganwʋrɛrɔ y'a hʋnhɔ m, bɩ naa ba an nawʋm k'a a da gʋɔɔ haay han.
46012008	Sɛnt-Ɛspri ɩ mindɔrɛ meerbaa ganwʋrɛ kam gʋaa deem ʋ. A n hɔdɔrɛ meerbaa ganwʋrɛ ka gʋaa vanta ʋ.
46012009	Sɛnt-Ɛspri deem-deem bɩ do ɩ sɩrakarɛ ganwʋrɛ kam gʋaa ʋ, a ɩ waarɛ ganwʋrɛrɔ kam gʋaa vanta ʋ sɔ.
46012010	A ɩ hoserlo barɛ ganwʋrɛ kam gʋaa vanta ʋ, an nɩ Wosolɛsinnɩsora meerbaa ganwʋrɛ kam gʋaa vanta ʋ sɔ. A ɩ ɛsprirɔ dɔ n a bɔ kʋ zi ganwʋrɛ kam gʋaa vanta ʋ, an nɩ leminno y'a hʋnhɔ hɩrɛ kam gʋaa vanta ʋ, a ɩ leminno wɔɔ duro wusigəre ganwʋrɛ kam gʋaa vanta ʋ sɔ.
46012011	Bɩ, naa woo••• naa, Sɛnt-Ɛspri deem-deem bɩ zibəə m, an nɩ ganwʋrɛrɔ wɔɔ jinjirm gʋaa biyəə m, a hɔɔnhɔ ma.
46012012	Wɔɔ dɔ wɔɔ ʋ gʋaa mɛ deem, an bɔkarɛ a vəŋŋəro m hɔka, bɩ, gʋaa mɛ vəŋŋəro k'a bɩ to an hɔka naa, mɛ deem m bala, Krista maam sɔ.
46012013	Bala, wɔɔ haay woo••• naa, Zuuba batɛm ka wɔɔ ʋ Sɛnt-Ɛspri deem-deem bɩ nɔ ʋ, k'ʋ yɩ mɛ deem zannɔ, kʋ zɩɩfʋ m wɔɔ m, gɛɛ do vantɔɔ m wɔɔ m, kʋ lɔnnɔ wɔɔ m, gɛɛ soamɩŋŋaʋzannɔ m wɔɔ m, ʋ ʋ ba deem, Sɛnt-Ɛspri deem-deem bɩ n y'a ka wɔɔ ʋ, an wɔɔ han an bra wɔɔ ra.
46012014	Gʋaa mɛ vəŋŋə bɩ deem y, ŋ hɔka.
46012015	Kʋ gʋaa gam a hɩ, a ʋ: "Kʋ wɔ bɛɛ m mɔɔ m bɩ, mɔɔ ba mɛ bɩ barla y," naa do a da ma an a ka, a bɩ nyɩntam mɛ bɩ barla dɔ ra?
46012016	Kʋ gʋaa tʋr a hɩ a ʋ: "Kʋ mɩnyaa bɛɛ m mɔɔ m bɩ, mɔɔ ba mɛ bɩ barla y," naa a da ma an a ka a bɩ nyɩntam mɛ bɩ vəŋŋə dɔ ra?
46012017	K'a ɩ yɩrɛ ɩ ʋ, gʋaa mɛ bɩ jilli, mɩnyaa nɩ, gʋaa tʋr nyɩntam lɛɛ ka ra ʋ? Kʋ gʋaa mɛ bɩ jilli, tʋr nɩ, gʋaa meeyaa nyɩntam lɛɛ ka ra ʋ?
46012018	Bɩ sɩra nɔ ʋ, Woso gʋaa mɛ vəŋŋəro haay cɩncɩnta a bɩncɛ ʋ, a hɔɔnhɔ ma.
46012019	Kʋ gʋaa mɛ vəŋŋəro wɔɔ jilli, vəŋŋə deem nɩ, mɛ bɩ nyɩntam ka?
46012020	Ncɩnaaʋ bɩ, gʋaa mɛ vəŋŋəro wɔɔ hɔka bɩ mɛ deem m.
46012021	Gʋaa mɩnyaa b'a dam ma an a hɩ a wɔ m a ʋ: "Ɩbɩɩ zibəə ba mɔɔ ma y." Gʋaa mim b'a dam ma an a hɩ a gannɔ m sɔ a ʋ: "Awɔɔ zibəə ba mɔɔ ma y."
46012022	A n lɛ da bɩ, gʋaa mɛ vəŋŋəro k'ɩ ʋ, ŋ nyɔɔdʋ ba ʋ fɩɩgaa rɔ wɔɔ, brɔɔ zibəə n ta ʋ gʋta karɛ.
46012023	Wɔɔ mɛ vəŋŋəro kʋ wɔɔ nɩ dɩgarɛ ŋ ma ɩ ʋ, ŋ bɩ wɩsɩ rɔ wɔɔ, brɔɔ wɔɔ nɩ nyasʋrɛ ŋ nɩ gʋta, niŋŋoo k'ɩ ʋ nyannɩ bɩncɛrɔ m nɔ wɔɔ, brɔɔ wɔɔ nɩ nyasʋrɛ ŋ nɩ paan•••.
46012024	Wɔɔ mɛ vəŋŋəro kʋ ŋ nɩ ta daʋrɛ m nɔ wɔɔ bɩr a kam nyasʋrɛ bɩ do ma y. Woso k'a gʋaa vəŋŋəro da bɩ, a zi bɩ ba a ʋ, kʋ vəŋŋəro kʋ ŋ ba daʋrɛ m nɔ wɔɔ n daʋrɛ yɩ gʋta.
46012025	A ba a ʋ maam, kʋ gʋngʋrɛ bɩ nyɩnta mɛ b'ʋ y, bɩ kʋ vəŋŋəro wɔɔ n bɩr nyasʋm kʋ m.
46012026	Kʋ mɛ vəŋŋə deem ɩ fɩr yɩm, vəŋŋəro mɩsɩrɔ wɔɔ haay ɩ fɩr yɩm kan kɩ. Kʋ vəŋŋə deem daʋrɛ yɩ, vəŋŋəro mɩsɩrɔ wɔɔ haay y'a heer nyɔɔm kan kɩ sɔ.
46012027	A n bɔkarɛ, Krista mɛ n'awɔɔ m, a mɛ bɩ vəŋŋə n'awɔɔ gʋaa biyəə m, gʋaa biyəə kan a bɩncɛ kɩ.
46012028	Ncɩnaaʋ nɩ, Woso n gʋɔɔ bɔ ʋ an zibəə ka ŋ ʋ, kristagʋɔɔ wɔɔ barla. Lɛɛkarɛ ma bɩ, kristazibəəzannɔ a ŋ cɩnta. A hɩɩya hɔ ma bɩ, wosolɛsinnɩsorazannɔ a ŋ cɩnta. A kaakʋ hɔ bɩ, hɔdɩndagʋɔɔnzannɔ a ŋ cɩnta. Bɩ jɛ ʋ, gʋɔɔ kʋ ŋ nɩ hoserlo barɛ ganwʋrɛ m nɔ wɔɔ m, kan yaabarɔ waarɛ ganwʋrɛrɔ zannɔ kɩ, kan daahanzannɔ kɩ, kan lɛɛzannɔ kɩ, kan gʋɔɔ kʋ ŋ nɩ leminno y'a hʋnhɔ hɩm zannɔ kɩ.
46012029	K'awɔɔ dɩga a naa, awɔɔ n a dɔ a ʋ, ŋ woo••• bɛɛ m kristazibəəzannɔ ra? Ŋ woo••• bɛɛ m wosolɛsinnɩsorazannɔ sɔ y. Ŋ woo••• bɛɛ m hɔdɩndagʋɔɔnzannɔ y. Ŋ woo••• bɛɛ nɩ hoserlo barɛ y.
46012030	Ŋ woo••• bɛɛ nɩ yaabarɔ waarɛ ganwʋrɛrɔ nɩ y. Ŋ woo••• bɛɛ nɩ leminno y'a hʋnhɔ hɩrɛ y. Ŋ woo••• bɛɛ nɩ leminno wɔɔ wusigəre y.
46012031	K'a ka ganwʋrɛrɔ kʋ ŋ nɩ mɩŋŋa an lɛ da rɔ wɔɔ ma, kan a heer kɩ haay. Bɩ, kʋ m zaa k'an mɩŋŋa an cem haay bɩ hɩnka a m kɛɛrɛ.
46013001	Baa kʋ mɔɔ ɩ leminno haay hɩm, gʋɔɔ hɔ kan malɛɛkarɔ hɔ kɩ, kʋ mɔɔ ba ŋʋarɛ m, hɔsɩ bɛɛ m mɔɔ nɩ y. Bɔ mɔɔ ʋ kʋ ʋ kan lɔmbɩr k'a nyi nɩ bɔm kɩ, gɛɛ bɔ mɔɔ ʋ kʋ ʋ, kan sɩsaka k'a nyi nɩ bɔm kɩ.
46013002	A a da ma mɔɔ m wosolɛsinnɩsora meerbaa ganwʋrɛ yɩ, m bɩr hɔdɔrɛ m haay, m hɔ k'a a nyaakʋm da haay dɔ, a a da ma mɔɔ m bɩr sɩrakarɛ m haay, m m dam ma m n'a kam ciro n'a gaarɛ a bɩncɛrɔ ʋ, lɛ meerbaa tɔkkɛ ma, kʋ mɔɔ ba ŋʋarɛ m hɔsɩ bɛɛ m mɔɔ nɩ y.
46013003	Kʋ mɔɔ bɩ to m m hɔnyɩ haay jir cicirzannɔ m, m m da ma sɔ m yɛ fɩr ma, n m da sɛ rɛ, kʋ mɔɔ ba ŋʋarɛ m, naa woo••• naa, vam m.
46013004	Kʋ gʋaa ɩ ŋʋarɛ m, a ɩ bʋrlɛ a ma, a ɩ hɔ mɩŋŋa bam gʋɔɔ m, a bɩr jɩm barɛ y, a bɩr a lɛ bɔrɛ a mɩŋŋa ʋ y, a bɩr a mɩŋŋa busure y.
46013005	Kʋ gʋaa ɩ ŋʋarɛ m, a bɩr zi daŋŋada barɛ y, a bɩr a karɛ a mɩŋŋa daahan ma y, a nɔ bɩr maŋ ʋ zɔɔ-zɔɔ y, a bɩr mim cɩntarɛ a heer ʋ kan gʋaa kɩ y,
46013006	kʋ gʋaa ɩ ŋʋarɛ m, a bɩr a heer nyɔɔm zibʋnyaa barɛ ma y, a heer a n'a nyɔɔm sɩra ma.
46013007	Kʋ gʋaa ɩ ŋʋarɛ m, a ɩ sugur bam hɔ haay nɔ ʋ, a ɩ sɩra kam dɔmɩm haay, a ɩ taaheerlɛ m tee•••, a ɩ yɛm kɔrɛ do haay ma.
46013008	Ŋʋarɛ nyarɛ ba ʋ y. Wosolɛsinnɩsora meerbaarɔ ganwʋrɛ nyarɛ, leminno y'a hʋnhɔ rɔ wɔɔ hɩrɛ nyarɛ, hɔdɔrɛ nyam sɔ.
46013009	Bala, wɔɔ n hɔ haay dɔ y, wosolɛsinnɩsora zibəə kʋ wɔɔ n'a bam sɔ bɩ, wɔɔ bɩr a barɛ an n'a gam kʋ ʋ haay y.
46013010	Bɩ, kʋ hɔ k'an mɩŋŋa paan••• bɩ bɩ bʋr, hɔ k'a jirə n ta ʋ bɩ nyarɛ.
46013011	Nyɩnta kʋ mɔɔ ʋ nyɩ bɩ, nyɩnzɛɛmbaa meer mɔɔ n'a barɛ, m nɩ m hɔɔn darɛ am nyɩ hɔ bɩ m, m nɩ nyɩbaa hɔɔn m. Bɩ kʋ mɔɔ bɩ m ba gʋaa burgu bɩ, mɔɔ nyɩbaa zibəəro wɔɔ to.
46013012	Her-her naa, bɔ a ʋ kʋ ʋ, ɩ ʋ, dɩga wɔɔ nawʋm jɛtɩga ʋ, hɔ kʋ wɔɔ nɩ dɩgam ma bɩ bɩr yɩm fasɩ y, bɩ dɔmɩm ɩ zɛm wɔɔ m b'a yɩm garga ra haay. Her-her naa, mɔɔ hɔdɔrɛ jirə ta ʋ, bɩ hinni bɩ do ʋ, mɔɔ hɔ haay dɔm, amba Woso mɔɔ dɔ mɩŋŋa bɩ m.
46013013	Kɛɛrɛ naa, hɔɔ kaakʋrɔ nɔɔn duro n ta ʋ, bɩ ŋ nyarɛ ba ʋ y: Sɩrakarɛ m, bɩ taaheerlɛ m kan ŋʋarɛ kɩ, bɩ ŋʋarɛ ɩ lɛ da ŋ nɩ haay.
46014001	K'a a ka kʋ ŋʋarɛ ma paan•••, a a ka Sɛnt-Ɛspri ganwʋrɛrɔ wɔɔ ma sɔ kan a heer kɩ haay, an lɛ da bɩ, k'a a ka wosolɛsinnɩsora meerbaa ganwʋrɛ bɩ ma.
46014002	Bala, gʋaa k'a nɩ lemim y'a hʋnhɔ hɩm bɩ, a hɩ bɛɛ a nawʋm kan gʋɔɔ kɩ y, meer bɩ ba a nawʋm kan Woso kɩ. Gɔsɩ bɩr hɔ k'a n'a hɩm bɩ jɩ marɛ y, hɔɔ kʋ n y'a nyaakʋm da, an nɩ ŋ hɩm Sɛnt-Ɛspri paŋŋa m.
46014003	Bɩ gʋaa k'a nɩ Woso lɛ sire an nɩ som la bɩ, meer bɩ ba a nawʋm kan gʋɔɔ kɩ, an nɩ ŋ paŋŋa dam la, an nɩ ŋ heer yom, an nɩ ŋ heer wʋtam.
46014004	Gʋaa k'a nɩ lemim y'a hʋnhɔ hɩm bɩ, a mɩŋŋa paŋŋa an n'a dam la, bɩ gʋaa k'a nɩ Woso lɛ sire an nɩ som la bɩ, sokʋmagʋɔɔ wɔɔ an nɩ ŋ paŋŋa dam la.
46014005	Mɔɔ lɛ taa k'awɔɔ haay n bɩr lemim y'a hʋnhɔ hɩm, bɩ mɔɔ n a ŋʋa an lɛ da bɩ, k'awɔɔ ɩ Woso lɛ sire an nɩ som la, bɩ m jɩra. Gʋaa k'a nɩ Woso lɛ sire an nɩ som la bɩ, a lɛ da gʋaa k'a nɩ lemim y'a hʋnhɔ hɩm bɩ m, k'a maam lemim bɩ wusigə a ʋ, sokʋmagʋɔɔ wɔɔ n a jɩ ma, an ŋ paŋŋa da ra.
46014006	M danyɩnɔ, k'a hɔɔn da a dɩga a. Kʋ mɔɔ bʋr awɔɔ zi, m nɩ leminno y'a hʋnhɔ hɩrɛ, bɩ Woso n hɔ hɩnka mɔɔ m, mɔɔ n a jɩ dɩnda awɔɔ nɩ y, bɩ mɔɔ n awɔɔ hɔdɔrɛ da ra y, bɩ mɔɔ n Woso lɛ si m so ra y, bɩ mɔɔ n hɔ dɩnda awɔɔ nɩ y, ncɩnaaʋ bɩ leminno y'a hʋnhɔ kʋ mɔɔ n'a hɩm bɩ nyɔɔdʋ y'awɔɔ ma ka?
46014007	A do m naa sɔ kan sarbarɛ mɔdrɔ kɩ. Kɔnnɩ gɛɛ hir, kʋ ŋ nyi bɩr bɔm mɩŋŋa, gʋaa y'a bam lɔ k'a a tʋr ka kɔnnɩ bɩ, gɛɛ hir bɩ ma?
46014008	Kʋ n huure hɛ kʋ gʋɔɔ n bɔ ŋnɩ ta yar ma, kʋ huure bɩ nyi bɩr bɔm zore, gʋɔɔ y'a bam lɔ ŋn'a dɔ ŋ ʋ, a bir n nawʋm yarbarɛ ma, k'a banka a ta?
46014009	A do m bɩ sɔ kan awɔɔ kɩ. K'awɔɔ lemim y'a hʋnhɔ hɩ, bɩ lemim bɩ do jɩ bɩr marɛ y, ŋ y'a bam lɔ k'a hɔ k'awɔɔ n'a hɩm bɩ dɔ? A bɔ kʋ ʋ, ɩ ʋ, meer awɔɔ n'a bam vam.
46014010	Leminno ɩ durnya naa ʋ gʋta ŋn'a hʋnhɔ, bɩ ŋ woo••• naa, ŋ jɩ ta ʋ.
46014011	Bɩ, kʋ mɔɔ bɩr lemim kʋ gʋaa n'a hɩm kan mɔɔ kɩ bɩ marɛ, a zaa ɩ dɩgam mɔɔ ma saana kan a kɩ, mɔɔ nɩ dɩgarɛ a zaa ma saana sɔ.
46014012	Ncɩnaaʋ bɩ, k'awɔɔ nɩ Sɛnt-Ɛspri ganwʋrɛrɔ wɔɔ ŋʋam paan••• bɩ, k'a ka ganwʋrɛrɔ kʋ ŋ n'a kam kristagʋɔɔ sokʋma bɩ n ta lɛɛ sɩrakarɛ nɔ ʋ rɔ wɔɔ ma, k'awɔɔ n ŋ yɩ gʋta.
46014013	Bɩ y'a ka, gʋaa k'a nɩ lemim y'a hʋnhɔ hɩm b'a ga m, an a yɛ Woso han, kʋ Sɛnt-Ɛspri n leminno wɔɔ wusigəre ganwʋrɛ ka a ʋ sɔ.
46014014	Kʋ mɔɔ ɩ yaa dam Woso m lemim vanta m, mɔɔ heer ɩ yaa bɩ darɛ nɔ ʋ, bɩ mɔɔ bɩr hɔ kʋ mɔɔ n'a hɩm bɩ jɩ marɛ y.
46014015	Ncɩnaaʋ naa, bɔ mɔɔ n n'a barɛ? Mɔɔ yaa dam lemim y'a hʋnhɔ bɩ m, bɩ mɔɔ yaa dam lemim kʋ gʋɔɔ n'a mam bɩ m sɔ. Mɔɔ laa lɔm lemim y'a hʋnhɔ bɩ m, bɩ mɔɔ laa lɔm lemim kʋ gʋɔɔ n'a mam bɩ m sɔ.
46014016	Bala, k'ɩbɩɩ ɩ yaa dam Woso m barka lemim y'a hʋnhɔ nɩ, gʋɔɔ kʋ ŋ nɩ nyɩntam sokʋmagʋɔɔ wɔɔ barla, bɩ ŋ n hɔsɩ dɔ naa nɔ ʋ rɔ wɔɔ y'a bam lɔ k'a hɩ a ʋ "Amina" ɩ barka yaa bɩ darɛ ma? Bala, ŋ bɩr hɔ k'ɩbɩɩ n'a hɩm bɩ jɩ marɛ y.
46014017	A a da ma, ɩbɩɩ barka yaa bɩ darɛ bɩ m bɩr mɩŋŋa gʋta, b'a bɩr a dam gʋɔɔ vantɔɔ wɔɔ han sɩrakarɛ nɔ ʋ y, kʋ ŋ bɩr hɔ k'ɩbɩɩ n'a hɩm bɩ mam bɩ tɔ ma.
46014018	Mɔɔ ɩ Woso barka dam, kʋ mɔɔ n nɩ leminno y'a hʋnhɔ hɩm gʋta, an cem awɔɔ haay han bɩ minto.
46014019	Bɩ, kʋ mɔɔ ta m nɩ kristagʋɔɔ sokʋma barla, kʋ mɔɔ meerbaanyɩ ba soor gʋɔɔ n a ma an a da ŋ han, a jɩra kʋ mɔɔ n meer ba yɔɔgʋ lemim vanta m.
46014020	M danyɩnɔ, a bɩ tɩr a hɔɔn da am nyɩnzɛɛnnyɩnɔ hɔ bɩ nɩ y, k'a tɩr a hɔɔn da am gʋɔɔ burgurɔ hɔ bɩ m. Bɩ kʋ mimbʋnyaa bɩncɛ nɩ, k'a yɩ am nyɩnzɛɛnnyɩnɔ hɔ bɩ m.
46014021	N y'a gʋrsɩra ba Wosoci bɩ nɔ ʋ, n ʋ: Do k'a nɩ lemim vanta hɩm mɔɔ n'a sarɛ, m meer ba kan Israyɛl do bɩ kɩ, saanɔɔ mɔɔ nɩ ŋ sarɛ, m meer ba kan ŋ kɩ, baa kan naa kɩ haay ŋ b'a tʋr kam mɔɔ ma y.
46014022	Naa minto bɩ, leminno y'a hʋnhɔ hɩrɛ bɩ, makra a n'a hɩnkam basɩrakənno wɔɔ m, a bɩr hɔsɩ hɩnkam sɩrakənno wɔɔ nɩ y, bɩ, wosolɛsinnɩsora meerbaa ganwʋrɛ bɩ, makra a n'a hɩnkam sɩrakənno wɔɔ m, b'a bɩr hɔsɩ hɩnkam basɩrakənno wɔɔ nɩ y.
46014023	K'awɔɔ a so kʋ ma haay, a a da kʋ ʋ haay an nɩ lemim y'a hʋnhɔ hɩrɛ, kʋ gʋɔɔ kʋ ŋ nɩ hɔsɩ dɔ a nɔ ʋ rɔ wɔɔ gɛɛ basɩrakənno bɩ gasʋ awɔɔ zi, ŋ b'a hɩrɛ ŋ ʋ, hɔɔzannɔ n'awɔɔ m na?
46014024	Bɩ k'awɔɔ haay ɩ Woso lɛ sire an nɩ som la, kʋ basɩrakər, gɛɛ gʋaa k'a n hɔsɩ dɔ naa nɔ ʋ bɩ, gasʋ awɔɔ zi, a y'a dɔrɛ a heer ʋ a ʋ, a y'a bʋnyaa bam, hɔ k'a n'a mam bɩ y'a karɛ an a dɔ a ʋ, a kʋrɔ ma, gʋaa haay n'a dʋdɔ yarm.
46014025	Hɔ k'a n'a heer ʋ haay bɔm garga ra, bɩ n a ka an kukurə zɛ Woso taa, an Woso da ʋ, an kasɛtɩ ka, a ʋ, Woso y'awɔɔ bire ʋ, denter.
46014026	Bɔ y'a ga barɛ m kɛɛrɛ? K'awɔɔ tɩr a so kʋ ma, kʋ gʋaa ʋ k'a laa lɔ, gʋaa vanta k'a hɔ dɩnda, Woso n hɔ hɩnka gʋaa vanta m k'a n'a hɩ, kʋ gʋaa vanta ɩ lemim y'a hʋnhɔ hɩrɛ m sɔ, deem nɩ lemim bɩ wusigəre nɩ, naa woo••• naa, a a ga m an ba sokʋmagʋɔɔ wɔɔ haay sɩrakarɛ talɛɛ tɔ ma.
46014027	K'awɔɔ tɩr meer ba lemim y'a hʋnhɔ nɩ, kʋ gʋaa hɩɩya gɛɛ kaakʋ bala n meer bɩ ba lemim y'a hʋnhɔ bɩ m, deem-deem, kʋ gʋaa deem n a si an bɩr a wusigəre.
46014028	Kʋ gʋaa ba ʋ an nɩ lemim y'a hʋnhɔ bɩ wusigəm sokʋma bɩ nɔ ʋ, kʋ lemim y'a hʋnhɔ hɩrɛ zannɔ wɔɔ n ze pi, ŋnɩ bɩr a hɩrɛ a heer ʋ, ŋnɩ bɩr meer bam kan Woso kɩ.
46014029	Kʋ wosolɛsinnɩsora meerbaa ganwʋrɛ bɩ nɩ, kʋ gʋaa hɩɩya gɛɛ kaakʋ m Woso lɛ bɩ si, ŋnɩ so ra. Kʋ gʋɔɔ kʋ ŋ gɔɔta rɔ wɔɔ n a tʋr ka ŋ meerbaarɔ wɔɔ ma mɩŋŋa, ŋnɩ dɩga a Woso meerbaarɔ m denter gɛ.
46014030	Kʋ Woso hɔ hɩnka gʋaa vanta m gʋɔɔ wɔɔ barla k'a n'a hɩ, kʋ gʋaa k'a lɛɛ ka an nɩ meer bam bɩ n ze pi, kʋ bɩ n a hɔ bɩ hɩ.
46014031	Awɔɔ a da ma a Woso lɛ si a so ra haay, bɩ k'a bɩr a bam deem-deem, kʋ gʋaa haay m daahan yɩ a nɔ ʋ, ŋnɩ paŋŋa yɩ ŋnɩ ta lɛɛ.
46014032	Wosolɛsinnɩsorazannɔ wɔɔ a da ma, ŋn'a da a mɩŋŋɔɔ ma,
46014033	amba kristagʋɔɔ sokʋmarɔ haay n'a bam bɩ m. Bala, Woso lɛ baa warkʋma ma y, hɔ haay n ba laafɩɩ an a ga kʋ ʋ bɩ an n'a ŋʋam.
46014034	K'awɔɔ tɩr a so kʋ ma, kʋ lannɔ wɔɔ n ze pi, ŋ ba lɛ m k'a meer ba sokʋma nɔ ʋ y, ŋnɩ nyɩnta sɩɩ••• ŋnɩ bɩr a tʋr kam amba Moyiisi lɛrɔ a hɩ bɩ m.
46014035	Kʋ ŋ lɛ taa k'a laaka da hɔ niŋŋə ma k'a jɩ dɔ, kʋ ŋ n'a to ŋn'aa laaka da a zino han har ʋ. A bɩ zore kʋ lʋ m meer ba sokʋma nɔ ʋ y.
46014036	A hɩ awɔɔ ʋ Woso lemim bɩ, a to a ʋ, awɔɔ zi ra? Gɛɛ, a gɩnga awɔɔ ʋ, awɔɔ n ta m a minto ra?
46014037	Kʋ gʋaa y'a gɩngarɛ a ʋ, wosolɛsinnɩsorazaa n a mɩ, gɛɛ a ɩ mɩsɩrbaa bam Sɛnt-Ɛspri paŋŋa nɔ ʋ, k'a n'a dɔ a ʋ, hɔ kʋ mɔɔ gʋrsɩra ba awɔɔ ma naa, Zuuba mɩŋŋa lɛ m.
46014038	Kʋ gʋaa a ʋ, a bɩ yɛm hɔ kʋ mɔɔ hɩ naa ma, k'a dɔ a ʋ, Woso n a zaa dɔ Sɛnt-Ɛspri paŋŋa mɩsɩrbaa barɛ zaa y.
46014039	Ncɩnaaʋ bɩ, m danyɩnɔ, k'a ka wosolɛsinnɩsora meerbaa ganwʋrɛ bɩ ma kan a heer kɩ haay, b'a b'a ta gʋɔɔ kʋ ŋ nɩ lemim y'a hʋnhɔ hɩm nɔ wɔɔ m toore y.
46014040	Bɩ k'a ka ma, kʋ hɔ haay woo••• n ba an a ga kʋ ʋ, warkʋma bɩ yɩ ʋ y.
46015001	M danyɩnɔ, lemim nyɩnta kʋ mɔɔ pa da awɔɔ m, awɔɔ n a si, a gɔɔta a sɩra ka ʋ kɔɔkɔɔ bɩ, mɔɔ n'a tɔ darɛ a nɔ ʋ.
46015002	Lemim nyɩnta bɩ do n'awɔɔ bʋmbɔm, k'awɔɔ nyasʋm amba mɔɔ pa da awɔɔ m bɩ m. Bɩ k'awɔɔ n nyasʋm mɩŋŋa, sɩra k'awɔɔ ka bɩ bɔm vam.
46015003	Lɛɛ mɔɔ ka m hɔ kʋ n y'a dɩnda mɔɔ m bɩ dɩnda awɔɔ m. A ɩ yɩrɛ ɩ ʋ, Krista ga wɔɔ mimbʋnyaarɔ tɔ ma, amba n y'a da Wosoci ʋ bɩ m.
46015004	N y'a bir, an a mɩm bɔ ʋ a dɔmɩm kaakʋ hinni ʋ, amba Wosoci a hɩ bɩ m.
46015005	A a hɩnka Sefas m, bɩ jɛ ʋ an a hɩnka bueerehɩɩyɔɔ k'a ŋ bɔ ʋ rɔ wɔɔ m.
46015006	Dɔmɩm vanta ʋ, an a hɩnka wɔɔ danyɩnɔ kristagʋɔɔ bam zɔrsoor m lɛ deem, gʋɔɔ wɔɔ duro gɔsɩnnɔ gɩnga, gʋta gɔɔta ŋnɩ mɩsɩr.
46015007	Naa jɛ ʋ, a a hɩnka Zakkɩ m, an b'a hɩnka kristazibəəzannɔ wɔɔ m haay.
46015008	Nawɔnnɔ woo••• jɛ ʋ, an b'a a hɩnka mɔɔ m sɔ, mɔɔ kʋ mɔɔ bɔ kʋ ʋ kan nyɩ k'a yɩ b'a dɔmɩm n a ku bɩ kɩ bɩ.
46015009	Bala, mɔɔ m kristazibəəzannɔ wɔɔ haay poore, mɔɔ n m ga m, kʋ n nɩ m bir kristazibəəzaa y, bala, mɔɔ fɩr ka Woso gʋɔɔ sokʋma ma.
46015010	Bɩ, m ba kʋ mɔɔ ʋ gʋaa niŋŋə her naa, Woso barka bɩ tɔ ma m, b'a barka bɩ n bɔ vam mɔɔ gʋr zi y. Bɩ mɔɔ zi ba, m lɛ da ŋ haay ra, bɩ mɔɔ mɩŋŋa bɛɛ y, Woso barka k'a nɩ kan mɔɔ kɩ bɩ m.
46015011	Bɩ, kʋ mɔɔ nɩ lemim nyɩnta bɩ pa darɛ, gɛɛ zibəəzannɔ vantɔɔ wɔɔ nɩ, bɩ bɛɛ pakra ba y. Lemim deem wɔɔ n'a pa dam, bɩ lemim bɩ do awɔɔ sɩra ka ʋ bɩ.
46015012	Wɔɔ y'a pa dam ʋ ʋ, Krista a mɩm bɔ ʋ gəəno bire ʋ, b'a a ba lɔ awɔɔ gʋɔɔ gɔsɩnnɔ n'a hɩrɛ ŋ ʋ, gəəno b'a mɩm bɔŋ ʋ?
46015013	Kʋ gəəno mɩmbɔʋrɛ ba ʋ, k'a maam, Krista n a mɩm bɔ ʋ wa.
46015014	Bɩ k'a ɩ yɩrɛ ɩ ʋ, Krista n a mɩm bɔ ʋ, wɔɔ pa bɩ darɛ jɩ ba ʋ wa. B'awɔɔ sɩra bɩ karɛ vam sɔ wa.
46015015	Bɩ, kʋ ncɩnaaʋ m, ŋʋaar kasɛtɩ zannɔ m wɔɔ m Woso mim bɩ nɔ ʋ. Bala, wɔɔ hɩ ʋ ʋ, Woso Krista mɩm bɔ ʋ gəəno bire ʋ, bɩ kʋ gʋɔɔ bɩr a mɩm bɔŋ ʋ, k'a maam Woso n Krista mɩm bɔ ʋ y.
46015016	Kʋ gəəno bɩr a mɩm bɔŋ ʋ, k'a maam Krista n a mɩm bɔ ʋ y.
46015017	Bɩ kʋ Krista n a mɩm bɔ ʋ, sɩra awɔɔ ka nɩbɩr, awɔɔ gɔɔta an n'a mimbʋnyaarɔ nɔ ʋ tee•••.
46015018	Naa k'a hɩ sɔ a ʋ, gʋɔɔ kʋ ŋ sɩra ka Krista ʋ, ŋnɩ bɔkarɛ ŋnɩ gɩnga rɔ wɔɔ ɩ nyaanlɛ nɔ ʋ.
46015019	K'a ɩ yɩrɛ ɩ ʋ, her mɩsɩrbaa naa daahan tɔ ma m bala wɔɔ n sɩra ka Krista ʋ, yaanda barɛ paan••• zannɔ m wɔɔ m, an cem gʋɔɔ haay han.
46015020	B'a bɩ ncɩnaaʋ y, Krista a mɩm bɔ ʋ gəəno bire ʋ paan•••. Lɛɛ a ka an a mɩm bɔ ʋ, kʋ gʋɔɔ kʋ ŋ gɩnga rɔ wɔɔ n b'a mɩm bɔ ʋ sɔ.
46015021	Bala, gʋaa deem y'a ka zɛ n bʋr durnya ʋ, gʋaa deem tɔ ma m sɔ, gəəno n'a mɩm bɔŋ ʋ.
46015022	Adam minto y'a ka gʋɔɔ n ta ʋ, bɩ y'a ka gʋɔɔ nɩ gɩngam sɔ. Bɩ gʋɔɔ kʋ ŋ y'a zɛ kʋ ra kan Krista kɩ rɔ wɔɔ haay y'a mɩm bɔŋ ʋ, Krista tɔ ma sɔ.
46015023	Bɩ, mɩmbɔʋrɛ bɩ bɩncɛ ʋ, yɩ a nawʋrɛ ncɩnaaʋ: Krista m lɛɛkarɛzaa, a lɛɛ ka an a mɩm bɔ ʋ gəəno bire ʋ. K'a b'a bɔ an bʋr kɛɛrɛ, gʋɔɔ k'a so ŋ ʋ rɔ wɔɔ y'a mɩm bɔŋ ʋ.
46015024	Naa jɛ ʋ, Yeezuu Krista zinəro wɔɔ kan a cinno kɩ paŋŋa zaar bam, a paŋŋazannɔ kʋ ŋ nɩ durnya ʋ haay paŋŋa zaar bam. K'a ŋ paŋŋa zaar ba, bɩ jɛ ʋ, durnya nyarɛ, an bɔkarɛ an cirbəə kʋ Woso a ka ʋ bɩ da Zɩ Woso wɔ ʋ.
46015025	Bala, a a ga m, k'an a so cirbəə ʋ, kʋ Woso n tolle ba, an a ka an bʋr a jɩnnɔ ra, an tʋntɔ ŋ la.
46015026	Jɩm k'a nɩ gɔɔtam jɛ ʋ, n n'a zaar bam bɩ n zɛ m.
46015027	Bala, n y'a da Wosoci ʋ, n ʋ: "Woso a ka hɔ woo••• n'a gannɔ taa." Bɩ Wosoci bɩ k'a hɩ a ʋ, hɔ haay woo••• y'a taa bɩ, a ba Woso mɩŋŋa burə ʋ wa, bala, Woso mɩŋŋa y'a ka an nɩ hɔ haay woo••• burə ʋ.
46015028	Bɩ, kʋ Woso b'a ka Krista nɩ hɔ haay burə ʋ, Krista mɩŋŋa k'a m Woso Nyɩ bɩ y'a mɩŋŋa zerm Woso taa, bala a y'a ka an nɩ hɔ haay burə ʋ. Yɩ a nawʋrɛ ncɩnaaʋ, Woso mɩŋŋa m bɩ nyɩntam hɔ haay soʋrezaa, gʋɔɔ haay burə ʋ.
46015029	Kʋ gəəno mɩmbɔʋrɛ ba ʋ, bɔ gʋɔɔ kʋ ŋ nɩ batɛm sim gəəno tɔ ma rɔ wɔɔ n'a barɛ? Kʋ gəəno mɩmbɔʋrɛ ba ʋ denter, bɔ tɔ ma m ŋnɩ batɛm sire ŋ minto?
46015030	Bɩ bɔ m sɔ wɔɔ mɩŋŋɔɔ, wɔɔ nɩ yɛm wɔɔ zibəə bɩ nɩ wɔɔ dam mim kʋsɩ lɛ ʋ?
46015031	Mɔɔ mɩŋŋa, dɔmɩm biyəə mɔɔ ɩ zɛ lɛ ʋ. M danyɩnɔ, naa hɩ mɔɔ nawʋrɛ awɔɔ m, kʋ mɔɔ heer nɩ nyɔɔrɛ awɔɔ minto Zuuba Krista nɔ ʋ bɩ tɔ ma.
46015032	Gʋɔɔ fɩr ka mɔɔ ma Efɛɛzɩ ʋ naa ʋ, ɩ ʋ poohɔɔ nɩ ŋ mɩ, mɔɔ m zoo ba kan ŋ kɩ kɔɔkɔɔ. Kʋ naa ba mɔɔ ʋ durnya naa do hɔ yɩrɛ tɔ ma, a nyɔɔdʋ m bɔ nɩ? Kʋ gəəno mɩmbɔʋrɛ ba ʋ, k'a maam k'a ba amba bɔɔr naa do a hɩ bɩ m: "Ʋ ʋ da hɔbɩrɛ bɩrɛ lɛ ʋ bala, k'ʋ bɩr bɛɛ mim bala, bala, booti m, ʋ gɩngam."
46015033	A bɩ bra bɩmba a mɩŋŋɔɔ nɩ y. Bala, n ʋ: "Kʋ gʋaa ɩ kan zukuuro bʋnyaarɔ kɩ, a ba a nawʋm gʋaa bʋnyaa sɔ."
46015034	K'a a bɔ hɔɔn daŋŋada k'awɔɔ n ta m b'ʋ, k'a mimbʋnyaabarɛ to fasɩ. Awɔɔ gʋɔɔ gɔsɩnnɔ n Woso dɔ cɩna y, awɔɔ nyannɩ n bɩ.
46015035	A a da ma gʋaa n laaka da a ʋ, gəəno y'a bam lɔ ŋn'a mɩm bɔ ʋ? Kʋ ŋ y'a mɩm bɔ ʋ, ŋ mɛ bɩ yɩm lʋnlɔ?
46015036	Hɔɔnwarzaa ra, hɔ k'ɩbɩɩ n'a duum bɩ, k'an ga a bɔm na?
46015037	Bɩ hɔ k'ɩbɩɩ n'a duum bɩ, kʋ yɩryaa m gɛɛ hɔ vanta m, hɔ bɩ yaa ɩbɩɩ n'a duum, a gɔ bɛɛ ɩbɩɩ n'a sɔɔn wa.
46015038	Ba ɩbɩɩ duu bɩ, bɩ Woso a ka an bɔ, a do n a hɔ kan hɔyaa do vantɔɔ kɩ, amba Woso mɩŋŋa lɛ n taa bɩ m, hɔyaa do biyəə y'a hɔ.
46015039	Hɔɔ mɩsɩɩrɔ haay kʋ ŋ nɩ ta ʋ rɔ nɔɔm, biyəə mɛ y'a hɔ. Gʋɔɔ mɛrɔ y'a hʋnhɔ, poo kan harhɔɔ kɩ, bɛnnɔ kɩ, zɔnɔ kɩ mɛrɔ y'a hʋnhɔ sɔ.
46015040	Hɔɔ kʋ ŋ nɩ brama rɔ wɔɔ kan hɔɔ kʋ ŋ nɩ tara burə ʋ rɔ wɔɔ kɩ y'a hʋnhɔ, ŋ gʋɛrɛ y'a hʋnhɔ sɔ.
46015041	Wosogure lɛɛgure y'a hɔ, mom hɔ y'a hɔ, monyaarɔ lɛɛgure y'a hʋnhɔ sɔ, monyaarɔ mɩŋŋɔɔ lɛɛgure lɛ dɩnda kʋ m.
46015042	Yɩ a nawʋrɛ ncɩnaaʋ sɔ gəəno mɩmbɔʋrɛ ma. Kʋ n ta k'a yaa gər bir, a do m ba n tɩr hɔyaa duu bɩ m. Gər bɩ hɔ vɔnrɛzaa m, bɩ k'a b'a mɩm bɔ ʋ, a bɩ vɔnm dɔ y.
46015043	Gər ɩ yɩrɛ ɩ ʋ, hɔ nyɔɔdʋwarzaa m, paŋŋawarzaa m sɔ n n'a birm maam, an bɔkarɛ an n'a mɩm bɔŋ ʋ an nɩ lɛbɔʋrɛ m kan paŋŋa kɩ m gʋta.
46015044	Gər birle ɩ yɩrɛ ɩ ʋ, tara burə hɔ n n'a birm bala, an bɔkarɛ k'a b'a mɩm bɔ ʋ, a mɛ b'a ba arzana mɛ. K'ʋ n nɩ tara burə ʋ naa ʋ naa, kʋ mɛ ta ʋ, arzana ʋ, mɛ nyɩntaŋ ʋ sɔ.
46015045	Naa tɔ ma m, n y'a gʋrsɩra ba Wosoci b'ʋ, n ʋ: "Gʋaa lɛɛkarɛzaa Adam a ba gʋaa mɩsɩr. Bɩ Krista bɔ kʋ ʋ ɩ ʋ, Adam hɩyaazaa m, bɩ bʋr a ʋ, jɛ ʋ, b'a m Ɛspri k'a nɩ mɩsɩrbaa karɛ."
46015046	Bɩ lɛɛkarɛ mɛ k'an ta ʋ bɩ, mɛ kʋ Woso Ɛspri a ka bɩ bɛɛ m bɩ, durnya hɔ m bɩ. Woso Ɛspri n'a kam bɩ, zɛ bɩ n nawʋm jɛ ʋ.
46015047	Gʋaa lɛɛkarɛzaa bɩ, durnya gʋaa m bɩ, a bɔ n y'a ʋ taa ʋ. Gʋaa hɩɩyazaa bɩ, a to b'ʋ arzana ʋ.
46015048	Gʋaa kʋ durnya gʋaa m bɩ, durnya gʋɔɔ wɔɔ bɔ bɩ rɛ, gʋaa kʋ arzana gʋaa m bɩ, arzana gʋɔɔ wɔɔ bɔ bɩ rɛ sɔ.
46015049	Dɩɩtaa naa, wɔɔ bɔ durnya gʋaa bɩ rɛ, Bɩ, dɔmɩm ɩ zɛm, wɔɔ n bɩ zɛm bɩ bɔ arzana gʋaa bɩ rɛ sɔ.
46015050	M danyɩnɔ, mɔɔ ʋ kʋ m a hɩ m ʋ, gʋaa b'a dam ma an gasʋ Woso cirbəə b'ʋ, a mɛsim nɩ y. Hɔ k'a nɩ vɔnm bɩ b'a dam ma an hɔ k'a bɩr vɔnm bɩ yɩ y.
46015051	K'a dɩga a, kʋ m hɔ kʋ gɔsɩ n a dɔ hɩ a m. Ʋ woo••• naa, ʋ bɩ gɩngam haay y, bɩ ʋ da ʋ nawʋm kʋ ʋ haay ʋ ʋ lʋr.
46015052	Ba naa do n nawʋm, huure jɛzaa bɩ hɛrɛ ma, ʋ lʋr ʋ n nawʋm lɛɛm-lɛɛm, am mɩm nɩfɩ zɛrɛ m. Bala, kʋ n bɩ huure bɩ hɛ, gʋɔɔ kʋ ŋ gɩnga rɔ wɔɔ y'a mɩm bɔŋ ʋ mɛ k'a bɩ vɔnm dɔ m, wɔɔ n'ʋ lʋr.
46015053	Bala, wɔɔ k'ʋ nɩ gɩngam, ʋ nɩ vɔnm naa, pakra m kʋ wɔɔ n mɛ k'a bɩ gam fɩɩga y, b'a bɩ vɔnm sɔ sa.
46015054	Kʋ wɔɔ mɛrɔ b'a lʋr ncɩnaaʋ, hɔ kʋ n y'a gʋrsɩra ba Wosoci b'ʋ bɩ kʋ yɩm, n ʋ: Zɛ ba ʋ dɔ y, n bʋr zɛ ra.
46015055	Zɛ ra, ɩ dama bii? Ɩ paŋŋa bii?
46015056	Zɛ paŋŋa bɩ m mimbʋnyaa m, mimbʋnyaa paŋŋa bɩ m Moyiisi lɛrɔ m.
46015057	Ʋ yaa da Woso m barka, an n'a kam wɔɔ nɩ bʋrm hɔ haay ra, wɔɔ Zuuba Yeezuu Krista tɔ ma.
46015058	Ncɩnaaʋ bɩ, m danyɩnɔ ŋʋarɛrɔ, k'a jɩm kɔɔkɔɔ, a b'a ka hɔsɩ n a da a ma y, k'a bɩr tam lɛɛ tee••• Zuuba zibəə nɔ ʋ, bala, awɔɔ dɔ a ʋ, kɔ k'awɔɔ nawʋm Zuuba zuure nɔ ʋ bɩ, a bɩ zɛm bɩ bɔ vam nɩ y.
46016001	Kʋ busoo zɩnzɛkʋra n a ka kristagʋɔɔ ʋ bɩ bɩncɛ nɩ, k'a hɔ kʋ mɔɔ hɩ Galasii kʋrɔ wɔɔ kristagʋɔɔ sokʋmarɔ wɔɔ m bɩ ba sɔ.
46016002	Hɔ k'awɔɔ n'a bam bɩ ba n nɩ: Hatʋ hinni biyəə ʋ, k'awɔɔ gʋaa biyəə n dɩga busoo k'an ta m ma an a bɔ ʋ an a cɩnta a hɔ, k'an bɩr yɩrɛ ɩ ʋ, kʋ mɔɔ bɩ lee ku, k'awɔɔ b'a ya a ka ma k'a busoo zɩnzɛ kʋ ra y.
46016003	Kʋ mɔɔ bɩ lee ku, mɔɔ ci bam m a ka gʋɔɔ k'awɔɔ nɩ ŋ bɔŋ ʋ kʋ ŋ nɩ ta a ganwʋrɛrɔ wɔɔ m ŋn'aa ŋ ka Zerizalɛm kristagʋɔɔ wɔɔ ʋ rɔ wɔɔ ʋ, kʋ ŋ nɩ ta m kan busoo bɩ kɩ.
46016004	K'a bʋr an nɩ yɩrɛ ɩ ʋ, a a ga m kʋ mɔɔ mɩŋŋa n ta, ŋ tam kan mɔɔ kɩ.
46016005	Ta mɔɔ nawʋm Masedʋan kʋ ʋ, m a dɔ m lee ku awɔɔ zi, bra mɔɔ nawʋm b'ʋ, m bʋr awɔɔ zi.
46016006	A a da ma, mɔɔ n nyɩnta awɔɔ zi b'ʋ poore, gɛɛ m nyɩnta b'ʋ nyɛɛm dɔmɩm ʋ, k'awɔɔ n a da mɔɔ han, m zaa bɩ sarɛ ma, baa kʋ ta mɔɔ nawʋm ka.
46016007	Naa do ma naa, mɔɔ lɛ baa kʋ m dɩga awɔɔ ma cenle ma y, mɔɔ lɛ taa kʋ m bɩ gɔɔta kan a kɩ poore, kʋ Zuuba yɛ.
46016008	Bɩ, mɔɔ gɔɔtam Efɛɛzɩ kʋ ʋ naa ʋ, an ta an pantɩkɔtɩ cibsa dɔmɩm ku.
46016009	Bala, Woso a ka mɔɔ nɩ m dam ma m zi ba naa ʋ gʋta, bɩ jɩnnɔ wɔɔ gʋta sɔ.
46016010	Kʋ Timote bɩ lee ku awɔɔ zi b'ʋ, k'a nyasʋ m mɩŋŋa, k'a heer n nyɔɔ, bala, Zuuba zi an n'a bam sɔ am mɔɔ hɔ bɩ m.
46016011	Gɔsɩ b'a gore bɔ ʋ y. K'a a da han k'an a bɔ an bʋr mɔɔ zi laafɩɩ, bala, mɔɔ y'a mɩm dam, kan danyɩnɔ wɔɔ kɩ.
46016012	Kʋ wɔɔ danyɩ Apolɔs nɩ, mɔɔ hɩ m gallɛm hɔka k'an bʋr awɔɔ zi kan ʋ danyɩnɔ wɔɔ kɩ, b'a lɛ baa fɩɩgaa k'a ta awɔɔ zi b'ʋ dɩɩtaa y, k'a bɩ toore yɩ, a zɛm.
46016013	K'a dundo a zi, a jɩm kɔɔkɔɔ sɩrakarɛ nɔ ʋ, a bɩr heer koodə m, a bɩr paŋŋa m.
46016014	K'a hɔ haay woo••• ba ŋʋarɛ nɔ ʋ.
46016015	M danyɩnɔ, awɔɔ dɔ a ʋ, Stefanas kan a hargʋɔɔ kɩ ɩ lɛɛ ka ŋn'a ba sɩrakənno Akayii kʋrɔ wɔɔ ʋ. Ŋ y'a tʋntɔ ʋ paan••• ŋn'a da kristagʋɔɔ wɔɔ han Woso zibəə bɩ nɔ ʋ. Mɔɔ ʋ kʋ m a hɩ a m,
46016016	k'a yɛ gʋɔɔ ncɩnaaʋ rɔ wɔɔ ma, kan gʋɔɔ kʋ ŋ nɩ zi bam, ŋn'ɩ kɔrɛ yɩm kan ŋ kɩ rɔ wɔɔ ma sɔ.
46016017	Mɔɔ heer ɩ nyɔɔm gʋta, Stefanas k'a nɩ naa ʋ, kan Fɔrtɩnatus kɩ, Akayikus kɩ bɩ tɔ ma, kʋ ŋ nɩ naa ʋ bɩ, bɔ a ʋ kʋ ʋ ɩ ʋ, awɔɔ nɩ kan mɔɔ kɩ.
46016018	Bala, ŋ minto bɩ, mɔɔ heer koodə yɩ, ŋ y'awɔɔ heer ba kookoo sɔ. Gʋɔɔ ncɩnaaʋ rɔ wɔɔ a ga daʋrɛ m paan•••.
46016019	Azii kʋrɔ wɔɔ kristagʋɔɔ sokʋmarɔ wɔɔ ɩ yaa darɛ awɔɔ m. Akilas kan Priska kɩ ɩ yaa darɛ awɔɔ m danyɩbaa Zuuba nɔ ʋ minto. Kristagʋɔɔ kʋ ŋ n'a som kʋ ma ŋ har ʋ rɔ wɔɔ ɩ yaa darɛ awɔɔ m sɔ.
46016020	Wɔɔ danyɩnɔ wɔɔ haay ɩ yaa darɛ awɔɔ m. K'a yaa da kʋ m mɩŋŋa-mɩŋŋa kan daʋrɛ kɩ.
46016021	Mɔɔ mɩŋŋa Pol nɩ leersore naa do gʋrsɩra bam.
46016022	Kʋ gʋaa n Zuuba ŋʋa y, Woso lerbɔrɛ bʋnyaa ɩ kan a zaa kɩ. "Maranata" a jɩ k'a hɩ a ʋ, Zuuba n bʋr.
46016023	A yɛ mɔɔ nawʋm kʋ Zuuba n'awɔɔ barka da ʋ.
46016024	Mɔɔ y'awɔɔ woo••• ŋʋam Yeezuu Krista nɔ ʋ.
47001001	Mɔɔ mɩŋŋa Pol, Woso hɔɔnhɔ ma m, mɔɔ nɩ m ba Krista Yeezuu zibəəzaa, mɔɔ kan wɔɔ danyɩ Timote kɩ m nɩ ci bɩ bam, a ba wɔɔ nawʋm Woso gʋɔɔ sokʋma k'a nɩ Korɛntɩ ʋ bɩ ma. A ba wɔɔ nawʋm wosogʋɔɔ kʋ ŋ nɩ Akayii kʋrɔ vantɔɔ ʋ rɔ wɔɔ ma haay sɔ.
47001002	A yɛ wɔɔ nawʋm wɔɔ Zɩ Woso, kan Zuuba Yeezuu Krista kɩ han, kʋ ŋ nɩ barka kan laafɩɩ kɩ ka a ʋ.
47001003	Ʋ ʋ lɛ bɔ Woso ʋ, wɔɔ Zuuba Yeezuu Krista Zɩ bɩ, wɔɔ Zɩ m, an n'a mɩŋŋa bam gʋɔɔ m tee•••, an nɩ ŋ heer wʋtam mim haay nɔ ʋ.
47001004	A ɩ wɔɔ heer wʋtam wɔɔ fɩryɩrɛrɔ haay nɔ ʋ, kʋ wɔɔ n'ʋ da ma, ʋ gʋɔɔ kʋ ŋ nɩ fɩr do haay yɩm nɔ wɔɔ heer wʋta sɔ, heerwʋtarɛ kʋ wɔɔ yɩ a mɩŋŋa zi bɩ m.
47001005	Denter m, kʋ wɔɔ nɩ fɩr yɩm gʋta amba Krista fɩr yɩ bɩ m bɩ, maam sɔ bɩ, Woso ɩ wɔɔ heer wʋtam gʋta Krista tɔ ma.
47001006	Kʋ wɔɔ ɩ fɩr yɩm, fɩr bɩ yɩ wɔɔ nawʋm k'awɔɔ n heerwʋtarɛ yɩ, a bʋmbɔrɛ yɩ. Kʋ wɔɔ ɩ heerwʋtarɛ yɩrɛ, a yɩ wɔɔ nawʋm k'awɔɔ n a da ma a jɩm kɔɔkɔɔ fɩryɩrɛrɔ kʋ wɔɔ nɩ ŋ yɩm nɔ wɔɔ lɔɔrɔ nɔ ʋ.
47001007	Naa tɔ ma m wɔɔ heer n kookoo awɔɔ mim bɩncɛ ʋ, bala, wɔɔ dɔ wɔɔ ʋ k'awɔɔ nɩ fɩryɩrɛrɔ kʋ wɔɔ nɩ ŋ yɩm nɔ wɔɔ yɩm bɩ, awɔɔ ɩ heerwʋtarɛ kʋ wɔɔ n ta m bɩ m sɔ.
47001008	Wɔɔ lɛ taa k'awɔɔ n'a dɔ a ʋ, wɔɔ fɩr yɩ gʋta Azii kʋrɔ wɔɔ ʋ, wɔɔ fɩr yɩ maam-maam an cem wɔɔ paŋŋa han. Wɔɔ n a gɩnga, ʋ ʋ, ʋ lam fɩr naa do nɔ ʋ y.
47001009	Ɩɩn••• yɩ a ʋ ncɩnaaʋ karɛ, a gɩnga wɔɔ ʋ, ʋ ʋ, wɔɔ dʋdɔ n y'a yar k'a wɔɔ meeyaa bɔ ʋ. Yɩ a ʋ ncɩnaaʋ, wɔɔ n ʋ da ma dɔ, ʋ yo ʋ mɩŋŋɔɔ ma y, wɔɔ n yo Woso ma, bala, an nɩ gəəno mɩm bɔŋ ʋ.
47001010	A wɔɔ yɔ karɛ fɩryɩrɛrɔ maam-maam kʋ ŋ y'a yo k'a wɔɔ meeyaa bɔ ʋ rɔ wɔɔ wɔ ʋ. Wɔɔ dɔ, ʋ ʋ, a ba n nɩ wɔɔ yɔm tee••• ŋ wɔ ʋ.
47001011	Awɔɔ y'a dam wɔɔ han sɔ, yaa k'awɔɔ n n'a dam wɔɔ tɔ ma bɩ minto. Yɩ an nawʋrɛ ncɩnaaʋ, wɔɔ n daahan yɩ Woso zi gʋta, gʋɔɔ cir kʋ ŋ yaa da wɔɔ tɔ ma bɩ minto. Naa n'a kam sɔ gʋɔɔ gʋta n yaa da m barka.
47001012	Hɔ k'a nɩ wɔɔ heer bam nyɩnta kan ʋ mɩŋŋɔɔ kɩ bɩ, wɔɔ noom k'an fu an nɩ wɔɔ kasɛtɩ kam mɩŋŋa bɩ m. Bala, wɔɔ ʋ mɩsɩrbaa ba kan gʋaa haay kɩ, an lɛ da bɩ, kan awɔɔ kɩ sɩra nɔ ʋ, kan ʋ heer kɩ haay. Woso y'a da wɔɔ han, a barka bɩ tɔ ma m wɔɔ n wɔ ʋ, ʋ naa ba, wɔɔ mɩŋŋɔɔ mindɔrɛ bɛɛ y.
47001013	Hɔ kʋ wɔɔ n'a gʋrsɩra barɛ awɔɔ ma biyəə bɩ, a ba wɔɔ nawʋm k'awɔɔ n wɔ ʋ, a karɩnda ba, a jɩ dɔ mɩŋŋa. Bɩ, mɔɔ y'a gɩngam, m ʋ, awɔɔ hɔ kʋ wɔɔ ʋ k'ʋ a hɩ naa jɩ mam mɩŋŋa fasɩ.
47001014	Dɩɩtaa naa, awɔɔ y'a jɩ mam poore a ʋ, wɔɔ nɩ yɩm awɔɔ heernyɔɔ, b'awɔɔ yɩm wɔɔ heernyɔɔ sɔ wɔɔ Zuuba Yeezuu wusigəre hinni ʋ.
47001015	Mɔɔ naa nyasʋ m heer ʋ kɔɔkɔɔ hɔɔ, m a cɩnta kʋ m lɛɛ ka m bɔ awɔɔ zi b'ʋ, m awɔɔ heernyɔɔ da ra gallɛm hɩɩya.
47001016	Kʋ m m to awɔɔ zi b'ʋ m ta Masedʋan ʋ, kʋ m bɩ m to Masedʋan ʋ, m bʋr awɔɔ zi b'ʋ k'awɔɔ n b'a da m han kʋ m ta Zidee ʋ.
47001017	A hɩ awɔɔ ʋ gɩnga naa do kʋ mɔɔ wʋ bɩ, dɔ mɔɔ ka ra? Gɛɛ a hɩ awɔɔ ʋ, m gɩngarɔ wɔɔ wʋ mɔɔ nawʋm amba durnya gʋɔɔ hɔ bɩ m na? M n'a hɩm m ʋ, ɩɩn••• mɔɔ naa bam, m m ya m jɩm b'ʋ, m ʋ, ayy••• mɔɔ bɩ naa barɛ y.
47001018	Sɩrazaa m Woso m, a m mɔɔ kasɛtɩzaa, meer kʋ mɔɔ ba kan awɔɔ kɩ bɩ, a n nyɩnta hɔɔn hɩɩya-hɩɩya nɔ ʋ y.
47001019	Bala, Yeezuu Krista kʋ Woso Nyɩ m bɩ lemim kʋ wɔɔ pa da awɔɔ m bɩ, mɔɔ kan Silas kɩ, Timote kɩ bɩ, lemim bɩ do n nyɩnta "Ɩɩn••• kan Ayy••• kɩ" nɔ ʋ y. Nyɩnta a ʋ, sɩra nɔ ʋ.
47001020	Bala, Yeezuu mɩŋŋa tɔ ma m, Woso n nɩ hɔ k'a ler bɔ haay barɛ. Bɩ y'a ka wɔɔ nɩ "Amina" dam Yeezuu tɔ ma, ʋ n'ʋ lɛ bɔm Woso ʋ.
47001021	Woso nɩ wɔɔ paŋŋa dam la, awɔɔ kan wɔɔ kɩ Krista zuure nɔ ʋ. A ɩ wɔɔ bɔ ʋ, ʋ hɔ,
47001022	an a wɔjɩ da wɔɔ ʋ a Sɛnt-Ɛspri m, k'a hɩnka a ʋ, a zɛm bɩ hɔ k'a ler bɔ wɔɔ m haay ka wɔɔ ʋ.
47001023	Woso mɔɔ n'a barɛ m kasɛtɩzaa, kʋ mɔɔ ga a jɩra mɔɔ m ŋʋaarbarɛ m. Kʋ mɔɔ n a ŋʋa kʋ m awɔɔ heer kɔ bɩ y'a ka, mɔɔ n m ya m bʋr awɔɔ zi Korɛntɩ ʋ y.
47001024	Wɔɔ bɩr ʋ kam ma kʋ minno niŋŋoo dɩnda awɔɔ m k'awɔɔ n sɩra ka ŋ ʋ paŋŋa nɩ y. Awɔɔ ɩ jɩnɩm kɔɔkɔɔ sɩra ka Krista ʋ nɔ ʋ kara. Bɩ, ʋ da wɔɔ nawʋrɛ awɔɔ han k'awɔɔ n heernyɔɔ yɩ.
47002001	Hɔ kʋ mɔɔ cɩnta m heer ʋ bɩ ba n nɩ: Mɔɔ bɩ n bɔrɛ m bʋr awɔɔ zi b'ʋ heerzar nɔ ʋ y.
47002002	Kʋ mɔɔ awɔɔ heer zaar ba, nka nɩ heernyɔɔ kam mɔɔ ʋ, k'awɔɔ kʋ mɔɔ awɔɔ heer zaar ba rɔ wɔɔ bɛɛ nɩ?
47002003	Naa tɔ ma m mɔɔ n lɛɛ ka m ci ba awɔɔ ma ncɩnaaʋ, kʋ mɔɔ n a ŋʋa kʋ m bʋr awɔɔ zi k'awɔɔ n mɔɔ da heerzar ma, an bɔkarɛ awɔɔ y'a ga m a mɔɔ heer nyɔɔ bɩ tɔ ma m. Bɩ, mɔɔ dɔ paan••• m ʋ, awɔɔ haay, kʋ mɔɔ ɩ heernyɔɔ m, awɔɔ heernyɔɔ m sɔ.
47002004	Ci bɩ do kʋ mɔɔ ba awɔɔ ma naa, a n yɩ mɔɔ ma naanaa y, a ba mɔɔ ʋ kan heerzar kɩ, m nyi ka. Mɔɔ n a ŋʋa kʋ m awɔɔ heer zar y, ci bɩ ba mɔɔ ʋ k'awɔɔ n a dɔ a ʋ, mɔɔ y'awɔɔ ŋʋam gʋta.
47002005	K'awɔɔ gʋaa nyɩnta an bʋr heerzar nɩ, mɔɔ bɛɛ a m heer zar y, awɔɔ haay a a heer zar, gɛɛ awɔɔ gʋɔɔ gɔsɩnnɔ m.
47002006	A da k'awɔɔ ʋ kʋ ʋ a hʋnhʋr bɩ, a a zaa bɔ.
47002007	Naa tɔ ma bɩ, k'a sugur ka ʋ, a heer wʋta, k'a heer b'a zar an bɔɔlam ba y.
47002008	Bɩ y'a ka mɔɔ n'a yɛrɛ awɔɔ han k'a a ŋʋarɛ hɩnka m.
47002009	Bala, ci bɩ kʋ mɔɔ ba awɔɔ ma bɩ, m ka mɔɔ ʋ ma kʋ m dɩga a k'awɔɔ ɩ mim sim fasɩ-fasɩ gɛ.
47002010	K'awɔɔ sugur ka gʋaa ʋ, mɔɔ ɩ sugur karɛ a zaa ʋ sɔ. Bɩ kʋ mɔɔ sugur ka gʋaa ʋ, k'a ɩ yɩrɛ ɩ ʋ a ga a ʋ m kʋ m sugur ka ʋ, a ba mɔɔ nawʋm awɔɔ tɔ ma, Krista mɩm m.
47002011	A ba wɔɔ nawʋrɛ ncɩnaaʋ, k'ʋ bɩ zaa ka Sʋtaana ʋ, k'an wɔɔ ku y. Bala, gɩngarɔ k'an ta m nɔ wɔɔ, wɔɔ ŋ dɔ mɩŋŋa.
47002012	Mɔɔ m hʋr m ta Trowas ʋ, kʋ m aa Krista lemim nyɩnta pa da, kʋ mɔɔ yaa lee ku bɩ, mɔɔ yaa dɩga a Zuuba zaa banka gʋta, kʋ m lemim bɩ pa da.
47002013	Bɩ, heerkɔrɛ gʋta mɔɔ nyɩnta a nɔ ʋ, kʋ mɔɔ n wɔɔ danyɩ Tiitɩ yɩ bɩ tɔ ma. A m naa, mɔɔ n zaa yɛ Trowas gʋɔɔ wɔɔ han m m len so ŋ nɩ, m m hʋr, m ta Masedʋan ʋ.
47002014	Krista a da a jɩnnɔ haay ma, an nɩ ŋ gɩngaatarɛ an nɩ yirbə sire ŋ nɩ. Woso tɔ n lɛbɔʋrɛ yɩ, k'a nɩ wɔɔ gaam Krista da ma naa do nɔ ʋ dɔmɩm haay, an n'a kam gʋɔɔ nɩ Krista dɔm lɛɛ haay ʋ bɩ minto.
47002015	Bala, wɔɔ bɔ kʋ ʋ kan tidəər ji nyɩnta kɩ, Krista n'a kam Woso ʋ, gʋɔɔ kʋ ŋ nɩ bʋmbɔrɛ zaa ra rɔ wɔɔ, kan gʋɔɔ kʋ ŋ n'ɩ nyaanɩm nɔ wɔɔ k'ɩ dɩgam wɔɔ ma tidəər.
47002016	Kʋ gʋɔɔ kʋ ŋ n'ɩ nyaanɩm nɔ wɔɔ nɩ, kan brɔɔ kɩ zɛ wɔɔ nɩ zɛm nɩ, ŋn'ɩ gɩngarɛ, gʋɔɔ kʋ ŋ nɩ bʋmbɔrɛ zaa ra rɔ wɔɔ, kan brɔɔ kɩ, mɩsɩrbaa wɔɔ nɩ zɛm nɩ, ŋn'ɩ mɩsɩrbaa yɩm sɔ. Bɩ, kʋ Woso bɛɛ m, nka ɩ wɔ ʋ, an nɩ zi naa do barɛ?
47002017	Wɔɔ n bɔ kʋ ʋ kan gʋɔɔ kʋ ŋ Woso lemim bɩ sa, ŋn'ɩ ter bam nɩ rɔ wɔɔ kɩ y. Bɩ kʋ Woso mɩŋŋa ɩ wɔɔ nyɔɔ bɩ, a lemim bɩ pa wɔɔ n'a dam kan sɩra kɩ, a mɩm m, kʋ Krista zibəənyɩnɔ m wɔɔ m bɩ tɔ ma.
47003001	Awɔɔ y'a hɩrɛ a ʋ, a hɩ wɔɔ ʋ k'ʋ ʋ ya, ʋ ʋ lɛ bɔ, ʋ mɩŋŋɔɔ ʋ ra? Wɔɔ bɩr ʋ kam ci ma kʋ a hɩnka gʋɔɔ m k'awɔɔ n a dɔ a ʋ kristazibəəzannɔ paan•••rɔ m wɔɔ nɩ y. Wɔɔ bɩr a yɛrɛ awɔɔ han sɔ k'a ci ba a ka wɔɔ ʋ k'ʋ a hɩnka gʋɔɔ m, amba gʋɔɔ vantɔɔ n'a bam bɩ nɩ y.
47003002	Wɔɔ ci bɩ n'awɔɔ m, awɔɔ m wɔɔ ci, n n a gʋrsɩra ba wɔɔ heerlɔ ʋ. Gʋaa haay n a dɔ an n'a karɩnda bam.
47003003	Gʋaa woo••• a dɔ a ʋ Krista ci k'a ba bɩ n'awɔɔ m, an a da wɔɔ wɔ ʋ k'ʋ a ka. Ci bɩ ba bɛɛ n y'a ʋ, gʋrsɩra ba hɔ nɩ y, a ba n y'a ʋ Woso k'an mɩsɩr bɩ Ɛspri m, n n a ba jaa wargarɔ ma sɔ y, a ba n y'a ʋ gʋɔɔ heerlɔ ma.
47003004	Wɔɔ heer k'an kookoo bɩ y'a ka wɔɔ nɩ naa hɩm, Krista barka tɔ ma, Woso taa.
47003005	Wɔɔ b'ʋ dam ma, ʋ a hɩ, ʋ ʋ, wɔɔ wɔŋ ʋ, ʋ zi naa do ba ʋ zim nɩ y. Woso n'a kam wɔɔ nɩ wɔrɛ a barɛ ʋ.
47003006	A y'a ka wɔɔ n'ʋ da ma, ʋ ʋ ba Gʋaasɩbabaa daa bɩ zibəənyɩnɔ. Gʋaasɩbabaa naa do n a to lɛrɔ ci b'ʋ y, a to a ʋ, Sɛnt-Ɛspri zi. Bala, lɛrɔ ci b'ɩ zɛ a nawʋm zɛ m, Sɛnt-Ɛspri bɩ, mɩsɩrbaa bɩ n'a kam.
47003007	Lɛrɔ wɔɔ gʋrsɩra n y'a ba deem-deem jaa wargarɔ ma, a gʋrsɩra bɩ barɛ dɔmɩm ʋ bɩ, Woso lɛbɔʋrɛ a hɩnka, Moyiisi meer nɩ yɔm kan paŋŋa kɩ. A yɔrɛ bɩ k'an maam-maam b'a ka Israyɛl gʋɔɔ wɔɔ bɩr a dam ma n n'a mɩm nyam Moyiisi rɛ y. A n bɔkarɛ pakra m, kʋ lɛbɔʋrɛ bɩ do n nya. K'a ɩ yɩrɛ ɩ ʋ, lɛrɔ wɔɔ zibəə bɩ, zɛ a nɩ zɛm nɩ, an bɔkarɛ a ɩ lɛbɔʋrɛ m ncɩnaaʋ,
47003008	k'a maam, zibəə kʋ Sɛnt-Ɛspri n'a bam b'ɩ lɛbɔʋrɛ m gʋta an cem haay.
47003009	Kʋ zibəə k'a nɩ gʋɔɔ dʋdɔ yarm bɩ nyɩnta lɛbɔʋrɛ m, k'a maam, zibəə k'a nɩ gʋɔɔ bam tɩrga Woso mɩm ʋ b'ɩ lɛbɔʋrɛ m an lɛ da.
47003010	Wɔɔ ʋ da ma ʋ a hɩ, ʋ ʋ, lɛbɔʋrɛ k'a nyɩnta ʋ biisi bɩ b'a dam ma an a makra ba kan lɛbɔʋrɛ k'an ta ʋ her bɩ kɩ y, her hɔ bɩ lɛ da soyy•••.
47003011	Bala, k'a ɩ yɩrɛ ɩ ʋ, hɔ k'a nɩ cenim bɩ lɛbɔʋrɛ yɩ, k'a maam hɔ k'a nɩ gɔɔtam tee••• bɩ lɛbɔʋrɛ yɩrɛ an lɛ da.
47003012	Kʋ wɔɔ nɩ taaheerlɛ naa do m bɩ y'a ka, wɔɔ heer n kookoo.
47003013	Wɔɔ n bɔ kʋ ʋ kan Moyiisi kɩ y, bɩ nyɩnta an nɩ pɛɛra karɛ a meer ma, kʋ Israyɛl gʋɔɔ wɔɔ bɩ dɩga Woso lɛbɔʋrɛ k'a n'a meer ma an nɩ nyam bɩ ma y.
47003014	Israyɛl gʋɔɔ kʋ ŋ nyɩnta ʋ biisi rɔ wɔɔ n wɔ ʋ ŋnɩ hɔsɩ jɩ ma y. Israyɛl gʋɔɔ kʋ ŋ nɩ ta ʋ her sɔ nɔɔm maam sɔ, kʋ ŋ yɩ gʋaasɩbabaa gusire ciro wɔɔ karɩnda barɛ, ŋ bɩr ŋ jɩ marɛ y. Ɩ ʋ pɛɛra n y'a ka a meer ma, am Moyiisi hɔ bɩ m, pɛɛra bɩ n gaa ŋ meer la y. Bala, sɩra ka Krista ʋ bala n'a kam pɛɛra bɩ do n gaa gʋaa meer la, a zaa n hɔ k'an ta ʋ jɩ ma.
47003015	Denter m, baa kan her kɩ, kʋ ŋ yɩ Moyiisi ciro wɔɔ karɩnda barɛ, ŋ bɩr a jɩ marɛ y, ɩ ʋ pɛɛra nɩ karɛ ŋ hɔɔn ra.
47003016	Ba gʋaa a bɔ a ta a m, an sɩra ka Zuuba ʋ bɩ, dɔmɩm bɩ do ʋ pɛɛra bɩ tɩr gaa a zaa meer la.
47003017	Bɩ, Zuuba kʋ n y'a hɩ ma bɩ, Sɛnt-Ɛspri m, bɩ lɛɛ kʋ Zuuba Ɛspri n ta ʋ bɩ, soamɩŋŋaʋ ɩ lɛɛ bɩ do ʋ.
47003018	Bɩ, wɔɔ haay k'ʋ sɩra ka rɔ wɔɔ, pɛɛra n a ka wɔɔ meer la y, bɩ, Zuuba lɛbɔʋrɛ nɩ yɩm wɔɔ ma, a lɛbɔʋrɛ bɩ nɩ wɔɔ lʋrm kʋ bɔ kʋ ʋ kan kɩ. Ncɩnaaʋ m wɔɔ lɛbɔʋrɛ bɩ n'a dam la tee••• zi kʋ Zuuba n'a bam bɩ n naa. A m Sɛnt-Ɛspri.
47004001	Woso a ba wɔɔ m mɩŋŋa, a zibəə naa do da wɔɔ wɔ ʋ, bɩ y'a ka wɔɔ bɩr ʋ heer zaar barɛ y.
47004002	Wɔɔ bɩr yɛm kutim-kutim kan nyannɩ zibəəro wɔɔ kɩ ma y. Wɔɔ bɩr bra bɩmbam gʋɔɔ nɩ y, bɩ wɔɔ bɩr ŋʋaar warm Woso lemim bɩ ma sɔ y. Bɩ, sɩra wɔɔ n'a hɩm garga ra Woso mɩm m, kʋ gʋaa haay n a dɔ a heer ʋ a ʋ, sɩrazannɔ m wɔɔ m.
47004003	K'a ɩ yɩrɛ ɩ ʋ, lemim nyɩnta kʋ wɔɔ n'a pa dam bɩ jɩ a nyaakʋm da kan gʋɔɔ niŋŋoo kɩ, k'a maam, gʋɔɔ wɔɔ duro, gʋɔɔ kʋ ŋ nɩ nyaanɩm nɔ wɔɔ m.
47004004	Durnya naa do woso kʋ Sʋtaana m bɩ yɩ ŋ hɔɔn ta, kʋ ŋ bɩ lemim nyɩnta bɩ jɩ ma, ŋ nɩ sɩra ka ʋ y. Ŋ hɔɔn a ta kʋ ŋ bɩ wɔ ʋ sɔ, ŋ nɩ Krista lɛbɔʋrɛ k'a nɩ yɔm lemim nyɩnta bɩ nɔ ʋ bɩ yɩ y.
47004005	K'a dɔ a ʋ, wɔɔ bɩr ʋ mɩŋŋɔɔ mim pa darɛ y, bɩ Zuuba Yeezuu Krista wɔɔ n'a pa darɛ. Bɩ kʋ wɔɔ nɩ, wɔɔ y'a hɩrɛ ʋ mɩŋŋɔɔ ma awɔɔ zibəənyɩnɔ Yeezuu tɔ ma.
47004006	Bala, Woso k'a hɩ a ʋ, kʋ lɛɛgure n nyɩnta monsigə nɔ ʋ bɩ, Woso bɩ do y'a ka a mɩŋŋa lɛɛgure n gu wɔɔ heerlɔ ʋ, k'a ka kʋ wɔɔ n lɛbɔʋrɛ k'an ta m, an nɩ yɔm Krista meer ma bɩ yɩ. Bɩ, kʋ Woso lʋnlɔ Krista maam sɔ.
47004007	Bɩ, wɔɔ, a hɔ gʋta naa do ka wɔɔ ʋ, k'ʋ a hɩnka gʋɔɔ m, an bɔkarɛ, wɔɔ bɔ kʋ ʋ kan gedre tɔkkɛ kɩ, ʋ nɩ hɔ gʋta naa do m ʋ gʋr zi. Ncɩnaaʋ m kʋ gʋaa woo••• n a dɔ a ʋ, paŋŋa gʋta naa do n a to wɔɔ zi y, a to a ʋ Woso zi.
47004008	Wɔɔ ɩ fɩr do haay yɩm, bɩ bɩ n a da wɔɔ ma y, wɔɔ hɔɔn ɩ kɔm minno gʋtɔɔ ma, bɩ wɔɔ hɔɔn n a zar y.
47004009	Gʋɔɔ ɩ fɩr kam wɔɔ ma gʋta, bɩ Woso n a bɔ wɔɔ ʋ y. Ŋ yɩ wɔɔ nam tara ma, bɩ ŋ bɩr wɔŋ ʋ ŋnɩ wɔɔ zaar barɛ y.
47004010	Dɔmɩm haay, wɔɔ ɩ zɛ m ʋ mɩm la, ɩ ʋ ga wɔɔ nawʋrɛ am Yeezuu hɔ bɩ m, ncɩnaaʋ m, kʋ Yeezuu mɩsɩrbaa bɩ n a hɩnka wɔɔ gʋr zi.
47004011	Wɔɔ gɔɔta ʋ m mɩsɩr, bɩ dɔmɩm haay n y'a kam ma k'a wɔɔ meeyaa bɔ ʋ Yeezuu tɔ ma, bɩ wɔɔ dɔ ʋ ʋ, wɔɔ zɛm bɩ gɩnga. Bɩ kan naa kɩ haay, Krista mɩsɩrbaa y'a hɩnkam wɔɔ gʋr zi.
47004012	Ncɩnaaʋ nɩ, wɔɔ nɩ zɛ lɛ ʋ dɔmɩm haay, bɩ n a ka awɔɔ nɩ mɩsɩrbaa bam.
47004013	N y'a gʋrsɩra ba Wosoci b'ʋ, n ʋ: "Sɩra mɔɔ ka, bɩ y'a ka mɔɔ n meer ba." Sɩrakarɛ deem-deem naa do wɔɔ n ta m sɔ, bɩ y'a ka wɔɔ nɩ meer bam.
47004014	Wɔɔ dɔ denter m, ʋ ʋ, Woso Zuuba Yeezuu mɩm bɔ ʋ gəəno bire ʋ, a wɔɔ mɩm bɔŋ ʋ sɔ kan kɩ. A n a ka wɔɔ kan awɔɔ kɩ, ʋ nyɩnta kan kɩ lɛɛ deem ʋ.
47004015	Hɔɔ nɔɔn duro haay ba wɔɔ nawʋm awɔɔ daahan tɔ ma, kʋ gʋɔɔ cir n Woso barka bɩ nyɔɔdʋ yɩ sɔ, maam bɩ, gʋɔɔ cir gʋta Woso barka darɛ, ŋn'a lɛ bɔ ʋ.
47004016	Naa tɔ ma m, wɔɔ bɩr ʋ heer zaar barɛ y. Bala, wɔɔ dɔ ʋ ʋ, kʋ wɔɔ mɛ bɩ paŋŋa y'a bɔŋ ʋ poore-poore k'a bɩ nya, wɔɔ nyi bɩ paŋŋa y'a dam la dɔmɩm haay.
47004017	Bala, fɩryɩrɛrɔ kʋ wɔɔ nɩ ŋ yɩm dɩɩtaa naa, ŋ zɛm bɩ nya, wɔɔ n lɛbɔʋrɛ gʋta yɩ, ŋ tɔ ma. Lɛbɔʋrɛ bɩ do gʋta maam-maam, a nyarɛ ba ʋ sɔ y. Kʋ wɔɔ dɩga lɛbɔʋrɛ bɩ do ma, wɔɔ dɔ ʋ ʋ hɔsɩ bɛɛ m fɩryɩrɛrɔ nɔɔn duro nɩ y.
47004018	Hɔ kʋ gʋaa n'a yɩrɛ a mɩm m bɩ bɛɛ wɔɔ n'ʋ kam ma y, hɔ kʋ gʋaa bɩr a yɩrɛ a mɩm m bɩ wɔɔ n'ʋ kam ma. Bala, hɔ k'a nɩ yɩm mɩm m bɩ, cenlezaa m, bɩ hɔ k'a bɩr yɩm mɩm m bɩ, a nyarɛ ba ʋ y.
47005001	Wɔɔ mɛ naa do bɔ kʋ ʋ kan pɛɛracɛ kɩ. Wɔɔ dɔ ʋ ʋ, k'a b'a zaar ba, Woso mɛ vanta kam wɔɔ ʋ arzana ʋ. Mɛ bɩ do garɛ ba ʋ y, gʋaa wɔzibəə bɛɛ m bɩ y.
47005002	Bɩ dɩɩtaa naa, wɔɔ ɩ pɛn wʋm, ɩ ʋ, mɔr wɔɔ busu, bala, a ŋʋa wɔɔ nawʋm paan••• k'an bɩr yɩrɛ ɩ ʋ, wɔɔ y'ʋ mɛ daa b'ʋ, mɛ kʋ Woso n b'a kam wɔɔ ʋ arzana ʋ bɩ.
47005003	Bala, kʋ wɔɔ mɛ bɩ do sa, wɔɔ bɩ nyɩntam dɩgɩ fɩɩga y.
47005004	Kʋ wɔɔ gɔɔta ʋ n'ʋ mɛ naa do ʋ naa, wɔɔ ɩ pɛn wʋm, ɩ ʋ mɔr wɔɔ busu, bɩ, a ŋʋa bɛɛ wɔɔ nawʋm k'ʋ mɛ naa do to wa, wɔɔ lɛ n taa k'ʋ mɛ daa bɩ ka a gusire naa ra, kʋ mɛ k'a garɛ ba ʋ bɩ n nyaam mɛ k'a nɩ gam bɩ m.
47005005	Woso mɩŋŋa ɩ wɔɔ banka k'a bɩ naa woo••• ka wɔɔ ʋ. A Sɛnt-Ɛspri ka wɔɔ ʋ, k'a hɩnka a ʋ, a zɛm bɩ hɔ k'a ler bɔ wɔɔ m naa ba.
47005006	Ncɩnaaʋ nɩ, wɔɔ heer n kookoo dɔmɩm haay, bɩ wɔɔ dɔ ʋ ʋ, kʋ wɔɔ gɔɔta, ʋ n'ʋ mɛ naa do ʋ, wɔɔ n'ʋ mɛ daa bɩ yɩ cɩna bɩ, wɔɔ ba Zuuba har ʋ b'ʋ cɩna sɔ y.
47005007	Bala, ʋ mɩsɩrbaa bɩ ba wɔɔ nawʋm sɩrakarɛ nɔ ʋ, hɔ kʋ mɩnyaa n a yɩm bɩ bɛɛ wɔɔ nɩ yom ma y.
47005008	Sɩra m, wɔɔ heer kookoo, kʋ wɔɔ ʋ bɔ ʋ mɛ naa do ʋ, ʋ ta ʋ nɩ kan Zuuba kɩ, a jɩra wɔɔ m.
47005009	Naa tɔ ma bɩ, kʋ wɔɔ y'ʋ mɛ naa do ʋ, gɛɛ kʋ wɔɔ ʋ bɔ ʋ, a bɩ mim y, ʋ ka wɔɔ nawʋm ma k'ʋ mɩsɩrbaa barɛ n a nɔ yɩ.
47005010	Bala, pakra m kʋ wɔɔ haay n bɩ jɩm Krista dʋdɔkarɛ duu bɩ taa, kʋ gʋaa biyəə n zi k'a nyɩnta an a ba a mɩsɩrbaa nɔ ʋ tara burə ʋ naa ʋ bɩ nyɔɔdʋ yɩ, k'a mɩŋŋa ɩ ba ɩ nyɔɔdʋ yɩ, k'a bʋnyaa nɩ a maam sɔ.
47005011	Naa tɔ ma m, kʋ wɔɔ Zuuba nyi ba m dɔ bɩ, wɔɔ n'ʋ kam ma kʋ gʋɔɔ n sɩra ka wɔɔ meerbaa ʋ, bɩ Woso wɔɔ dɔ mɩŋŋa, mɔɔ y'a gɩngam sɔ m ʋ, awɔɔ mɔɔ dɔ sɔ mɩŋŋa a heerlɔ ʋ
47005012	A b'a hɩ a ʋ, a ŋʋa wɔɔ nawʋm k'ʋ ʋ lɛ bɔ ʋ mɩŋŋa ʋ ko y. Ʋ ka wɔɔ nawʋm ma, k'awɔɔ n a heer nyɔɔ wɔɔ tɔ ma, k'a a da ma a mim yɩ a nyɩ bɔ gʋɔɔ kʋ ŋ n'a lɛ bɔrɛ a mɩŋŋɔɔ ʋ gʋɔɔ mɩm m bala rɔ wɔɔ nʋ, hɔ zore ba ŋ heer ʋ y, ŋ leer ba b'ʋ y.
47005013	Kʋ hɔɔzannɔ m wɔɔ nɩ, Woso tɔ ma m, bɩ kʋ hɔɔntaʋrɛzannɔ m wɔɔ nɩ, awɔɔ daahan tɔ ma m.
47005014	Krista ŋʋarɛ y'a so wɔɔ ʋ. Kʋ wɔɔ ʋ hɔɔn da, ʋ ʋ, gʋaa deem kʋ Krista m ga gʋaa haay bɩncɛ ʋ, bɩ wɔɔ dɔ, ʋ ʋ, k'a maam, gʋɔɔ wɔɔ woo••• gɩnga sɔ.
47005015	Bɩ ga a ʋ denter gʋaa haay bɩncɛ ʋ, kʋ gʋɔɔ k'a ŋ bɩncɛ sa rɔ wɔɔ b'a mɩsɩrbaa ba a mɩŋŋɔɔ tɔ ma dɔ y, kʋ ŋ n'a mɩsɩrbaa bɩ ba a tɔ ma, a ɩ ga an a mɩm bɔ ʋ ŋ bɩncɛ ʋ.
47005016	Ncɩnaaʋ bɩ, wɔɔ bɩr dɩgam gɔsɩ ma gʋɔɔ dɩgarɛ m bala y, biisi bɩ, wɔɔ dɩga Krista ma ncɩnaaʋ, bɩ kɛɛrɛ naa, wɔɔ bɩr dɩgam ma maam y.
47005017	Bɩ, kʋ gʋaa a ba kristagʋaa, a ba a zaa mɩsɩrbaa bɩ n nawʋm mɩsɩrbaa daa. A mɩsɩrbaa k'a n'a bam biisi bɩ cem, hɔ woo••• a ba daa.
47005018	Naa haay naa, a to a ʋ Woso zi, a ɩ wɔɔ zɛ kʋ ra kan a kɩ Krista tɔ ma, an a ya, an gʋɔɔ zɛkʋra zibəə bɩ da wɔɔ wɔ ʋ.
47005019	Hɔ k'an ta ʋ bɩ, Woso mɩŋŋa ɩ nyɩnta an zu kʋ ʋ kan Krista kɩ an nɩ gʋɔɔ haay zɛm kʋ ra kan a mɩŋŋa kɩ. A bɩr ŋ mimbʋnyaarɔ karɛ ŋ la y, a y'a ya an gʋɔɔ zɛkʋra lemim bɩ da wɔɔ wɔ ʋ kʋ wɔɔ n a pa da.
47005020	Ncɩnaaʋ bɩ, Krista ɩ wɔɔ bɔ ʋ, kʋ wɔɔ n meer ba a bɩncɛ ʋ, Woso mɩŋŋa ɩ zu kʋ ʋ kan wɔɔ meerbaa kɩ, an nɩ gʋɔɔ birm kʋ ŋ nɩ b'a zɛ kʋ ra kan a kɩ. Ʋ wɔ wɔɔ n'a zɩnzɛrɛ awɔɔ m Krista tɔ ma, k'a to kʋ Woso n awɔɔ zɛ kʋ ra kan a mɩŋŋa kɩ.
47005021	Krista mɩŋŋa n mimbʋnyaa ba fɩɩga y, Woso n a ka an a ba ɩ ʋ mimbʋnyaa n a mɩŋŋa m wɔɔ tɔ ma, a ba a ʋ ncɩnaaʋ, kʋ wɔɔ n yɩ tɩrga Woso mɩm ʋ, Krista tɔ ma.
47006001	Kʋ zi wɔɔ n'a bam kan Woso kɩ bɩ, wɔɔ y'a yɛrɛ awɔɔ han, ʋ ʋ, a b'a to Woso barka k'a yɩ bɩ n ta vam y.
47006002	Bala, Woso a hɩ, a ʋ: Dɔmɩm kʋ mɔɔ nɩ barka kam bɩ, mɔɔ ɩbɩɩ yaadarɛ si, hinni k'ɩbɩɩ nɩ bʋmbɔrɛ ŋʋaŋ ʋ bɩ, mɔɔ bʋr m bɩ m da ɩ han. Dɔmɩm kʋ Woso n'a barka kam bɩ n naa. Dɔmɩm k'a n'a bʋmbɔrɛ kam bɩ n naa sɔ.
47006003	Wɔɔ lɛ baa k'ʋ hɔsɩ ba k'an yɩ gʋaa ma bʋnyaa y, bala, wɔɔ lɛ baa kʋ gɔsɩ n wɔɔ zibəə bɩ sʋnsɔ wʋ y.
47006004	A n ta ʋ bɩ, hɔ haay kʋ wɔɔ n'a bam bɩ, a ba wɔɔ nawʋm ʋ n'a hɩnkam ʋ ʋ, Woso zibəənyɩnɔ m wɔɔ m. Bɩ tɔ ma bɩ, wɔɔ ɩ jɩnɩm kɔɔkɔɔ fɩr do y'a hʋnhɔ nɔ ʋ, mim kʋsɩrɔ kʋ ŋ n'ɩ wɔɔ yɩm nɔ ʋ, cicir nɔ ʋ, dabɔʋ nɔ ʋ.
47006005	Gʋɔɔ wɔɔ zɛ madɩr m gʋta, ŋnɩ wɔɔ du, ŋn'a zɛ kʋ ra ŋnɩ zee da wɔɔ ma, wɔɔ nyɩnta kɔrɛrɔ nɔ ʋ, hinceem bɩr bam wɔɔ nɩ y, hɔbɩrɛ bɩr bɩm wɔɔ nɩ y.
47006006	Wɔɔ ɩ heer fu zi bam, Woso hɔdɔrɛ zi wɔɔ n'a bam, ʋ nɩ bʋraama zi bam. Ʋ nɩ mɩŋŋabaa bam, ʋ nɩ tam Sɛnt-Ɛspri paŋŋa m, ʋ nɩ ŋʋarɛ zi bam noom fu m.
47006007	Ʋ nɩ sɩra lemim hɩm, ʋ nɩ tam Woso paŋŋa nɔ ʋ, ʋ nɩ tɩrgabaa yar mɔrlɔ sam ʋ nɩ yar barɛ ŋ nɩ, k'ʋ jɩm kɔɔkɔɔ.
47006008	Gʋɔɔ gɔsɩnnɔ ɩ wɔɔ daŋ ʋ, niŋŋoo nɩ wɔɔ bɔŋ ʋ, nɔɔrɔ y'a lɛ bɔm wɔɔ ʋ, nɔɔm nɩ wɔɔ sʋnsɔ wʋm. N yɩ dɩgam wɔɔ ma ŋʋaarbənno, an bɔkarɛ sɩrazannɔ m wɔɔ m.
47006009	Gʋɔɔ ɩ dɩgam wɔɔ ma, ɩ ʋ, gɔsɩ n wɔɔ dɔ y, an bɔkarɛ gʋɔɔ wɔɔ dɔ. N y'a gɩngarɛ n ʋ, gɩnga wɔɔ nawʋm, bɩ wɔɔ gɔɔta ʋ m mɩsɩr, n yɩ fɩr kam wɔɔ ma gʋta, bɩ wɔɔ n gɩnga y.
47006010	N yɩ wɔɔ heer zaar barɛ, bɩ wɔɔ gɔɔta ʋ nɩ heernyɔɔ m, n yɩ dɩgam wɔɔ ma ŋʋazannɔ, an bɔkarɛ wɔɔ y'a kam gʋɔɔ n'a bam hɔzannɔ, n yɩ dɩgam wɔɔ ma ɩ ʋ, hɔsɩ ba wɔɔ ʋ y, an bɔkarɛ wɔɔ nɩ hɔ haay m.
47006011	Awɔɔ Korɛntɩ zannɔ, wɔɔ ʋ heer gʋ ʋ meer ba kan awɔɔ kɩ fasɩ, ʋ ʋ ŋʋarɛ hɩnka awɔɔ m.
47006012	Wɔɔ awɔɔ si ʋ heer ʋ, awɔɔ n wɔɔ si a heer ʋ y.
47006013	Awɔɔ ba mɔɔ ʋ m nyɩnɔ, m nɩ meer bɩ bam kan awɔɔ kɩ, k'a a heer gʋ wɔɔ m, a wɔɔ ŋʋa sɔ, amba wɔɔ n'awɔɔ ŋʋam bɩ m.
47006014	A bɩ yɛ a a zɛ kʋ ra kan basɩrakənno kɩ y. A n a ga m, awɔɔ n a ba deem kan ŋ kɩ y. Hɔ tɩrga y'a dam ma an a zɛ kʋ ra kan hɔ bʋnyaa kɩ ra? Lɛɛgure y'a dam ma an a war kʋ ma kan monsigə kɩ ra? A n a ga nɩ y.
47006015	Krista y'a dam ma an kʋ ma kan Sʋtaana kɩ ra? Gɛɛ sɩrakarɛzaa y'a dam ma an a ba deem kan basɩrakarɛzaa kɩ ra?
47006016	Wosocɛ b'a dam ma an kʋ ma kan wosobaawɔnnɔ kɩ y. Bɩ, wɔɔ m Woso k'an mɩsɩr bɩ cɛ, amba a mɩŋŋa a hɩ bɩ m, a a hɩ, a ʋ: Mɔɔ mɩsɩrbaa barɛ ŋ bire ʋ, m bɩr kan ŋ kɩ, mɔɔ nɩ yɩrɛ ŋ Woso, ŋnɩ yɩ mɔɔ gʋɔɔ."
47006017	Naa tɔ ma bɩ, Zuuba a ya, a ʋ: K'a bɔ gʋɔɔ bʋnyaarɔ wɔɔ bire ʋ, a a gʋ a hɔ. A b'a wɔ da dintim hɔ ma y, maam bɩ, mɔɔ y'awɔɔ sire m zi.
47006018	Mɔɔ yɩrɛ awɔɔ zɩ, awɔɔ n yɩ mɔɔ nyɩnɔ yaarɔ kan mɔɔ nyɩmbɔnnɔ kɩ, Zuuba k'a paŋŋa jirə ba ʋ y'a hɩ.
47007001	M danyɩnɔ, k'a a yo Woso n lerbɔrɛrɔ nɔɔn duro bɔ wɔɔ m bɩ, ʋ mim haay k'a nɩ dintim kam wɔɔ mɛ kan wɔɔ nyi kɩ ma gʋ ʋ ma, ʋ ʋ tɔ ʋ gʋta k'ʋ bɩr mɩŋŋa fasɩ Woso lɛsire nɔ ʋ.
47007002	K'a yɛ a wɔɔ ŋʋa, wɔɔ n a bʋnyaa ba gɔsɩ nɩ y, wɔɔ n gɔsɩ mim zaar ba y, wɔɔ n ʋ da gʋaa bir y.
47007003	Mɔɔ bɩr meer barɛ ncɩnaaʋ kʋ m awɔɔ dʋdɔ yar y, amba mɔɔ hɩ dɩɩtaa bɩ, wɔɔ y'awɔɔ ŋʋam gʋta, hɔsɩ b'a dam ma an wɔɔ gʋ awɔɔ ma y, baa zɛ, baa mɩsɩrbaa.
47007004	Mɔɔ sɩra ka awɔɔ ʋ gʋta, mɔɔ heer ɩ nyɔɔm awɔɔ tɔ ma gʋta. Wɔɔ fɩryɩrɛrɔ haay nɔ ʋ, mɔɔ ɩ heer koodə m gʋta, m nɩ m heer nyɔɔm paan•••.
47007005	Bala, lee kʋ wɔɔ ku Masedʋan ʋ bɩ, wɔɔ n hoonsire yɩ baa poore tɔkkɛ y. Jɩsa kan bɩsɩ kɩ a n yɩ wɔɔ ma naanaa y, gʋɔɔ ɩ nyaa bam kan wɔɔ kɩ, wɔɔ nɩ dabɔʋ m ʋ heer ʋ sɔ.
47007006	Bɩ Woso nɩ gʋɔɔ kʋ ŋ hɔɔn kaanm a mɩŋŋa m nɔ wɔɔ paŋŋa dam la, a a ka Tiitɩ n bʋr, naa n wɔɔ paŋŋa da ra.
47007007	Bɩ, naa bɛɛ n a deem y, hɔ kʋ Tiitɩ a hɩ wɔɔ m bɩ wɔɔ paŋŋa da ra sɔ, a a hɩ a ʋ, a heer koodə yɩ awɔɔ tɔ ma. A a hɩ sɔ a ʋ, awɔɔ lɛ taa paan••• k'a a ya, a mɔɔ yɩ, bala, awɔɔ heer a zaar ba kan mim k'awɔɔ ba bɩ kɩ, an n'a ŋʋam paan••• k'a a da mɔɔ han gʋɔɔ kʋ ŋ n'ɩ mɔɔ tɔ zarm nɔ wɔɔ lɛɛ. Naa tɔ ma m sɔ mɔɔ heer n nyɩnta gʋta maam-maam kɛɛrɛ.
47007008	Baa kʋ ci kʋ mɔɔ ba awɔɔ ma biisi b'awɔɔ heer zaar ba, dɩɩtaa naa mɔɔ bɩr kʋrkʋr darɛ a tɔ ma y. K'a nyɩnta an awɔɔ heer zaar ba dɔmɩm poore nɔ ʋ bɩ, a a da ma mɔɔ n kʋrkʋr da.
47007009	Bɩ dɩɩtaa naa, m heer mɔɔ n'a nyɔɔm, kʋ mɔɔ awɔɔ heer zaar ba bɩ tɔ ma bɛɛ y. Kʋ heerzar b'a ka awɔɔ n a bɔ a taam bɩ tɔ ma m. Woso awɔɔ heerzar bɩ sa, an a ba awɔɔ m mɩŋŋa, naa tɔ ma bɩ, wɔɔ n a bʋnyaa ba y.
47007010	Bala, heerzar k'a a to Woso zi bɩ zɛ a nawʋm heerlʋrlɛ m, an nɩ bʋmbɔrɛ kam, kʋrkʋrdarɛ ba a nɔ ʋ y. Bɩ, durnya naa do heerzar bɩ, zɛ bɩ n nawʋm zɛ m.
47007011	K'a dɩga a, heerzar k'a a to Woso zi b'a ka, awɔɔ n a ka ma ŋʋɩɩ••• k'a mim bɩ banka, a a ka awɔɔ n sugur yɛ, awɔɔ nɔ n ma ʋ kan a mɩŋŋɔɔ kɩ, awɔɔ n nyi ba hɔ kʋ mim bɩ n'a bam bɩ m, a a ka sɔ awɔɔ n n'a ŋʋam k'a a ya, a mɔɔ yɩ zɔɔ, a n'a kam ma k'a a da mɔɔ han paan•••, a a ka sɔ awɔɔ n yɛ k'a gʋaa k'a mim bɩ ba bɩ hʋnhʋr. A n ta ʋ bɩ, awɔɔ hɔ woo••• ba k'a hɩnka a ʋ, awɔɔ ba mim bɩ nɔ ʋ y.
47007012	Mɔɔ n ci bɩ ba awɔɔ ma gʋaa k'a mim bʋnyaa bɩ ba bɩ tɔ ma y, gɛɛ gʋaa kʋ n mim bɩ ba m bɩ tɔ ma y. A ba mɔɔ ʋ k'awɔɔ n a da ma a dɔ Woso mɩm ʋ a ʋ, a wɔɔ ŋʋa paan•••.
47007013	Naa tɔ ma m hɔ k'awɔɔ ba bɩ n wɔɔ heer ba kookoo. Heer koodə bɛɛ wɔɔ yɩ bala y, wɔɔ heernyɔɔ yɩ sɔ gʋta. Tiitɩ k'a b'a hɩ wɔɔ m a ʋ, awɔɔ a paŋŋa da ra, a ka a heernyɔɔ yɩ bɩ tɔ ma m sɔ.
47007014	Mɔɔ lɛɛ ka hɔɔ, m m lɛ bɔ awɔɔ ʋ a mɩm m, b'awɔɔ ka an a dɔ denter a ʋ, hɔ kʋ mɔɔ hɩ bɩ sɩra m. Amba wɔɔ nɩ sɩra hɩm tee••• bɩ, ʋ lɛ kʋ wɔɔ bɔ awɔɔ ʋ Tiitɩ zi bɩ yɩ sɩra sɔ amba wɔɔ hɩ bɩ m.
47007015	Bʋr k'a ʋ, awɔɔ zi b'ʋ, awɔɔ n a si mɩŋŋa kan nyibəə kɩ daʋrɛ kɩ, a yɛ a lɛ ma bɩ, a y'a tɔ darɛ a nɔ ʋ, an n'awɔɔ ŋʋam gʋta an cem biisi han.
47007016	Mɔɔ heer ɩ nyɔɔm gʋta, kʋ mɔɔ dɔ mɔɔ ʋ, mɔɔ m da ma m yo awɔɔ ma hɔ haay nɔ ʋ bɩ tɔ ma.
47008001	Ʋ danyɩnɔ, wɔɔ lɛ taa k'awɔɔ n barka kʋ Woso a ka Masedʋan kristagʋɔɔ sokʋmarɔ wɔɔ ʋ bɩ mim dɔ.
47008002	Kristagʋɔɔ wɔɔ yɛ fɩr ma gʋta, kʋsɩ do y'a hʋnhɔ nɔ ʋ. Bɩ, ŋ nyɩnta heernyɔɔ gʋta m, bɩ n a ka ŋnɩ yɛ ŋnɩ hɔ k'an ta m ka gʋta maam-maam kan a heer kɩ haay busoo zɩnzɛkʋra bɩ nɔ ʋ, an bɔkarɛ ŋ mɩŋŋɔɔ ɩ ŋʋazaabaa nɔ ʋ gʋta.
47008003	Mɔɔ ŋ kasɛtɩ bɩ, hɔ kʋ ŋ nɩ ta m bɩ ŋ y'a ka, a ka ŋ y'a ʋ sɔ an lɛ da a paŋŋa ra a zim.
47008004	A yɛ ŋ y'a ʋ wɔɔ han ŋʋɩɩ••• k'a a hɔ na busoo zɩnzɛkʋra bɩ ma a a da m wosogʋɔɔ wɔɔ han.
47008005	Hɔ kʋ wɔɔ n a gɩnga bɩ ŋ y'a ba, lɛɛ ŋ y'a ka ŋn'a mɩŋŋɔɔ ka Zuuba ʋ, ŋnɩ bɔkarɛ ŋnɩ yɛ ŋnɩ hɔ kʋ wɔɔ n'a hɩm bɩ bam, Woso hɔɔnhɔ nɔ ʋ.
47008006	Ncɩnaaʋ nɩ, wɔɔ n ma Tiitɩ ma, k'an a bɔ an bʋr awɔɔ zi b'ʋ an bɩ daahan zibəə k'a sɩŋŋɩda sa kan awɔɔ kɩ, busoo zɩnzɛkʋra bɩ nɔ ʋ bɩ ba an a nyambʋr.
47008007	K'a a yo hɔntazannɔ n'awɔɔ m, sɩrakarɛ nɔ ʋ, Woso lemim padarɛ nɔ ʋ, Woso hɔdɔrɛ nɔ ʋ, awɔɔ n'a yoŋ ʋ kan a heer kɩ haay a n nɩ wɔɔ ŋʋam sɔ bɩ, k'a a yo ʋ sɔ paan••• busoo zɩnzɛkʋra bɩ mim nɔ ʋ.
47008008	Mɔɔ n naa hɩ, ɩ ʋ, lɛ mɔɔ n'a karɛ awɔɔ ʋ y. Kʋ mɔɔ gʋɔɔ vantɔɔ tʋntɔʋrɛ mim hɩ bɩ, a hɩ mɔɔ ʋ k'awɔɔ n a hɩnka a ʋ, ŋʋarɛ k'awɔɔ n ta m bɩ paan••• denter.
47008009	Awɔɔ wɔɔ Zuuba Yeezuu Krista barka k'a n'a kam wɔɔ ʋ bɩ dɔ. Hɔntazaa n a mɩŋŋa m, an bɔkarɛ a yɛ an a mɩŋŋa ba ŋʋazaa awɔɔ tɔ ma, k'awɔɔ n a ba hɔntazannɔ a mɩŋŋa ŋʋazaabaa tɔ ma.
47008010	Naa kʋ mɔɔ n'a hɩm naa, m hɔɔndarɛ mɔɔ n'a hɩm. A gɩnga mɔɔ ʋ a mɩŋŋa k'awɔɔ n gɔɔta a ta lɛɛ kan zibəə k'awɔɔ sɩŋŋɩda sa zu ʋ bɩ kɩ. Awɔɔ ɩ yɩ lɛɛkarɛzannɔ, a busoo zɩnzɛkʋra bɩ ka, awɔɔ ɩ lɛ sa a bɔ a lɛ m sɔ.
47008011	Kɛɛrɛ naa, k'a ta lɛɛ kan a heer kɩ haay, amba awɔɔ sɩŋŋɩda sa bɩ m, a zi bɩ ba a nyambʋr, k'a busoo zɩnzɛkʋra bɩ ka a paŋŋa tɛkka ma.
47008012	Bala, kʋ gʋaa hɔ ka Woso ʋ a zim, Woso ɩ hɔ bɩ do sim, dɩga a nawʋm hɔ k'a zaa bɩ n ta m bɩ ma, a bɩr dɩgam hɔ k'a ba m bɩ ma y.
47008013	Mɔɔ bɩr m kam ma kʋ m awɔɔ da ŋʋazaabaa ma, kʋ gʋɔɔ gɔsɩnnɔ n hɔ yɩ wa, a ŋʋa mɔɔ nawʋm kʋ gakʋʋbarɛ n nyɩnta ʋ.
47008014	Dɩɩtaa naa, awɔɔ ɩ hɔ m gʋta, bɩ minto bɩ, awɔɔ a da ma, a a da gʋɔɔ kʋ hɔ jɩra ŋ ma rɔ wɔɔ han. Ncɩnaaʋ bɩ, kʋ hɔ bʋr an bɩ jɩra awɔɔ ma sɔ, gʋɔɔ k'awɔɔ a da ŋ han rɔ wɔɔ nɩ hɔ nɩ, ŋ y'a darɛ awɔɔ han sɔ. Maam bɩ gakʋʋbarɛ nyɩntaŋ ʋ.
47008015	Amba n y'a gʋrsɩra ba Wosoci b'ʋ bɩ m bɩ: Gʋaa k'a hɔ gʋr gʋta bɩ, a ba m an cem a bɩncɛ han y, gʋaa k'a gʋr poore bɩ, hɔ n jɩra bɩ zaa ma sɔ y.
47008016	Wɔɔ ɩ yaa dam Woso m barka, kʋ Tiitɩ lɛ n taa gʋta k'a a da awɔɔ han amba wɔɔ lɛ n taa sɔ bɩ tɔ ma, Woso ɩ naa da a heer ʋ.
47008017	A yɛ kʋ wɔɔ ʋ han k'an ta awɔɔ zi b'ʋ bɩ, a yɛ, an lɛ da bɩ, a yɛ kan a heer kɩ haay, an hɔɔn bɔ ʋ a zim k'a ta awɔɔ zi b'ʋ.
47008018	Wɔɔ danyɩ vanta wɔɔ n'a nyɔɔm kan kɩ, kristagʋɔɔ sokʋmarɔ wɔɔ haay y'a lɛ bɔŋ ʋ, k'a nɩ lemim nyɩnta pa dam mɩŋŋa bɩ tɔ ma.
47008019	A n lɛ da bɩ, kristagʋɔɔ sokʋmarɔ wɔɔ y'a bɔ ʋ, k'an wɔɔ da zaa ʋ, zɩnzɛkʋra zibəə naa do kʋ wɔɔ n'a bam Woso lɛbɔʋrɛ tɔ ma bɩ nɔ ʋ, zi naa do ba wɔɔ nawʋm sɔ k'ʋ a hɩnka, ʋ ʋ, ʋ lɛ taa k'ʋ ʋ da gʋɔɔ han.
47008020	Busoo kʋ n y'a da wɔɔ wɔ ʋ naa gʋta maam-maam, bɩ tɔ ma bɩ, wɔɔ ɩ dundore ʋ zi, kʋ gɔsɩ b'a hɩ a ʋ, wɔɔ n nyasʋm mɩŋŋa y.
47008021	Wɔɔ lɛ taa k'ʋ hɔ k'an mɩŋŋa ba Woso mɩm ʋ, wɔɔ lɛ taa k'ʋ a ba sɔ gʋɔɔ mɩm ʋ.
47008022	Wɔɔ gʋaa vanta nyɔɔm sɔ kan ŋ kɩ, wɔɔ tɩr a ka lɛɛ ʋ dɩga a, bɩ, wɔɔ yɩ gʋaa m, an nɩ Woso zibəə bɩ ŋʋam. Dɩɩtaa sɔ naa, a y'a tɔŋ ʋ paan•••, bala a sɩra ka awɔɔ ʋ gʋta.
47008023	Kʋ Tiitɩ nɩ, mɔɔ zukuu m, mɔɔ zibəəkɔɔn m sɔ awɔɔ zi b'ʋ, kʋ wɔɔ danyɩnɔ wɔɔ nɩ, kristagʋɔɔ sokʋmarɔ wɔɔ yɩ ŋ bɔ ʋ, ŋ zibəə bɩ y'a lɛ bɔm Krista ʋ.
47008024	Naa tɔ ma bɩ, k'a ŋʋarɛ hɩnka ŋ nɩ paan•••, kʋ kristagʋɔɔ sokʋmarɔ wɔɔ n a dɔ ŋ ʋ, ʋ lɛ kʋ wɔɔ n'a bɔrɛ awɔɔ ŋʋarɛ gʋtabaa ʋ bɩ, sɩra m.
47009001	Pakra bɛɛ m kʋ mɔɔ nɩ m ya m ci ba awɔɔ ma, kʋ m daahan kʋ wɔɔ ʋ k'ʋ a ka Zidee gʋɔɔ wɔɔ ʋ bɩ mim hɩ y.
47009002	A ŋʋa k'awɔɔ nawʋm paan••• k'a a da ŋ han bɩ, mɔɔ dɔ, bɩ y'a ka mɔɔ nɩ m lɛ bɔ awɔɔ ʋ Masedʋan gʋɔɔ wɔɔ lɛɛ, m a hɩ ŋ nɩ, m ʋ: "Akayii kʋ wosogʋɔɔ wɔɔ a banka zu ʋ kara, k'a a da Zidee kʋ wosogʋɔɔ wɔɔ han." Naa kʋ mɔɔ hɩ ŋ nɩ bɩ, a a ka ŋ gʋɔɔ gʋta nɩ lɛtaama m, k'a a da Zidee gʋɔɔ wɔɔ han sɔ.
47009003	Bɩ wɔɔ danyɩnɔ kʋ mɔɔ ŋ nyɔɔ awɔɔ ma rɔ nɔɔm, ŋ nyɔɔ mɔɔ ʋ k'awɔɔ n busoo k'awɔɔ lɛ n taa k'a ka bɩ zɛ kʋ ra, amba mɔɔ hɩ gʋɔɔ gɔsɩnnɔ m mɔɔ ʋ, awɔɔ a banka a nya bɩ m. K'awɔɔ ba ncɩnaaʋ kʋ wɔɔ bɩ lee ku, gʋaa woo••• y'a dɔrɛ a ʋ, hɔ kʋ mɔɔ hɩ awɔɔ mim bɩncɛ ʋ bɩ, sɩra m.
47009004	Bɩ kʋ wɔɔ bɩ lee ku awɔɔ zi b'ʋ kan Masedʋan gʋɔɔ wɔɔ kɩ, ʋ bɩ dɩga a awɔɔ n a banka a nya y, nyannɩ gʋta wɔɔ nyasʋm, bala, wɔɔ sɩra ka awɔɔ ʋ b'a n yɩ maam y. Bɩ, nyannɩ y'awɔɔ nyasʋm sɔ gʋta an lɛ da.
47009005	Naa tɔ ma m mɔɔ n a gɩnga mɔɔ ʋ, a a ga m kʋ m a yɛ wɔɔ danyɩnɔ wɔɔ han kʋ ŋ nɩ lɛɛ ka mɔɔ m awɔɔ zi b'ʋ. K'awɔɔ n busoo k'awɔɔ ʋ k'a ka kan a heer kɩ haay bɩ zɩnzɛ kʋ ra a nya. Awɔɔ busoo bɩ do ler bɔ kara. Ncɩnaaʋ bɩ mɔɔ zɛm bɩ dɩga a awɔɔ busoo bɩ zɩnzɛ kʋ ra a nya, naa y'a hɩnkam sɔ a ʋ, a ka awɔɔ nawʋm kan a heer kɩ haay, awɔɔ bɩr a kam pakra nɩ y.
47009006	K'a mim naa do tɔ da a nɔ ʋ: Gʋaa k'a hɔ duu poore bɩ, hɔ poore an n'a yɩm sɔ, gʋaa k'a duu gʋta bɩ, hɔ gʋta an n'a yɩm sɔ.
47009007	Naa tɔ ma bɩ, a a ga m kʋ gʋaa biyəə n hɔ k'a gɩnga k'a ka bɩ ka, a b'a ka pakra nɩ, gɛɛ paŋŋa n y'a ba a ma tɔ ma y. Bala, gʋaa k'a nɩ hɔ kam kan heernyɩnta kɩ bɩ, Woso ɩ bɩ zaa ŋʋam.
47009008	Bɩ, Woso a da ma an hɔ mɩŋŋa do y'a hʋnhɔ ka awɔɔ ʋ gʋta, kʋ hɔsɩ bɩ jɩra awɔɔ ma y, bɩ kʋ hɔ n bɩr ta awɔɔ ʋ gʋta, k'a zi mɩŋŋɔɔ do haay ba m.
47009009	Yɩ a nawʋrɛ ncɩnaaʋ, amba n y'a gʋrsɩra ba Wosoci b'ʋ bɩ m, n ʋ: A ɩ hɔ kam ŋʋazannɔ ʋ gʋta, a ba k'a nawʋm gʋɔɔ m mɩŋŋa bɩ nyarɛ ba ʋ y.
47009010	Woso nɩ hɔ kam hɔduurezaa ʋ an n'a duum, an nɩ hɔbɩrɛ kaŋ ʋ an n'a bɩm. Woso bɩ do nɩ hɔ karɛ awɔɔ ʋ gʋta amba awɔɔ lɛ n taa bɩ m, an a ka an pasɩ yɔɔgʋ, k'awɔɔ n wɔ ʋ a ba gʋɔɔ m mɩŋŋa gʋta.
47009011	A y'a kam awɔɔ n hɔ yɩ gʋta dɔmɩm haay, k'awɔɔ n bɩr a bam gʋɔɔ m mɩŋŋa tee•••. K'a yɩ ncɩnaaʋ, gʋɔɔ cir gʋta y'a lɛ bɔm Woso ʋ, awɔɔ ganwʋrɛrɔ wɔɔ kʋ wɔɔ n'a karɛ ŋ ʋ tɔ ma.
47009012	Bala, busoo zɩnzɛkʋra bɩ zibəə bɩ, a da bɛɛ a nawʋm wosogʋɔɔ wɔɔ han bala y, a ka a nawʋm sɔ gʋɔɔ nɩ Woso barka dam gʋta maam-maam.
47009013	Zi naa do barɛ n'awɔɔ taalɛra zaa bɩ zuure nɔ ʋ bɩ hɩnkam. A a hɩnka a ʋ, awɔɔ sɩra ka Krista lemim nyɩnta b'ʋ denter, an nɩ yɛm ma karɛ. Gʋɔɔ gʋta y'a lɛ bɔm Woso ʋ naa tɔ ma, ŋ y'a lɛ bɔŋ ʋ sɔ k'awɔɔ n'a barɛ ŋ nɩ mɩŋŋa, an n'a hɔnyɩ jirm kan ŋ kɩ kan gʋaa haay kɩ bɩ tɔ ma.
47009014	Ŋ yaa darɛ awɔɔ tɔ ma, ŋ n'awɔɔ ŋʋa gʋta, kʋ Woso a barka ka awɔɔ ʋ gʋta ncɩnaaʋ bɩ minto.
47009015	Bɩ kʋ Woso tɔ n lɛbɔʋrɛ yɩ, a ganwʋrɛ gʋta k'a lɔɔ ba ʋ bɩ tɔ ma.
47010001	Awɔɔ y'a hɩm mɔɔ mɩŋŋa Pol ma, a ʋ, kʋ mɔɔ y'awɔɔ bire ʋ, nyibəəzaa m mɔɔ m, bɩ kʋ mɔɔ laatʋ bɩ mɔɔ nɩ m darɛ m nyaa ma kan awɔɔ kɩ. Bɩ, a yɛ mɔɔ nawʋrɛ awɔɔ han Krista bʋgʋ-bʋgʋdabaa m kan a ŋʋarɛ kɩ m, m ʋ:
47010002	A b'a ka kʋ mɔɔ bɩ lee ku awɔɔ bire ʋ, kʋ m m da m nyaa ma wa! Bala, gʋɔɔ kʋ ŋ n'a gɩngarɛ ŋ ʋ, ʋ zi woo••• ba wɔɔ nawʋm gʋaa hɔɔndarɛ m bala rɔ wɔɔ, mɔɔ dɔ mɔɔ ʋ mɔɔ m da ma, m m da m nyaa ma kan ŋ kɩ.
47010003	Sɩra m, wɔɔ mɛ kʋ wɔɔ n ta m ʋ n'ʋ mɩsɩrbaa bam nɩ naa, mɛsim m. Bɩ wɔɔ bɩr Woso zuure zoo bɩ bam gʋaa hɔɔndarɛ nɩ y.
47010004	Yar mɔdrɔ kʋ wɔɔ n ta m, ʋ nɩ yar bɩ barɛ ŋ nɩ rɔ wɔɔ, durnya gʋɔɔ n ta ŋ nɩ rɔ wɔɔ bɛɛ y. Wɔɔ hɔɔ wɔɔ, Woso yar mɔdrɔ paŋŋazannɔ m ŋn'a dam ma ŋnɩ bʋr jɩnnɔ gʋtɔ-gʋtɔɔ ra. Wɔɔ ɩ hɔɔndarɛrɔ daŋŋadɔɔ zaar bam.
47010005	Wɔɔ ɩ hɔɔ kʋ gʋɔɔ ŋ sa mɩŋŋabusure nɔ ʋ ŋn'a ta m Woso dɔrɛ m toore rɔ wɔɔ zaar bam, wɔɔ ɩ hɔɔndarɛ haay dam jɩm ʋ, ʋ n'a karɛ a zannɔ nɩ yɛm Krista ma.
47010006	Bɩ, k'awɔɔ hɩnka a ʋ, awɔɔ ɩ yɛm hɔ kʋ wɔɔ n'a hɩm haay ma fasɩ, k'a dɔ a ʋ, wɔɔ ʋ banka ʋ a nya k'ʋ gʋɔɔ haay kʋ ŋ bɩr yɛm nɔ wɔɔ hʋnhʋr.
47010007	Gɛɛ dɩga awɔɔ nawʋm hɔ kʋ gʋɔɔ n'a yɩrɛ a mɩm m bɩ ma bala ra? Ncɩnaaʋ bɩ, kʋ gʋaa ʋ Krista hɔ n a mɩ fasɩ, k'an a hɔɔn da an a dɔ sɔ a ʋ, Krista y'a so wɔɔ ʋ, amba a a so a zaa ʋ bɩ m.
47010008	Baa kʋ mɔɔ m lɛ bɔ m mɩŋŋa ʋ gʋta, lɛ kʋ Krista a ka mɔɔ ʋ bɩ tɔ ma bɩ, a nyannɩ ba mɔɔ nɩ y. Bɩ, lɛ kʋ mɔɔ m ta m naa, a ka Woso ʋ mɔɔ ʋ, k'awɔɔ n wɔ ʋ a ta lɛɛ, a sokʋma bɩ nɔ ʋ, awɔɔ zaarbarɛ tɔ ma bɛɛ y.
47010009	Mɔɔ lɛ baa k'awɔɔ n a gɩnga a ʋ, m ka mɔɔ nawʋm ma kʋ m awɔɔ da bɔ ʋ m ciro wɔɔ meerbaarɔ nɩ y.
47010010	Bala, n y'a hɩrɛ, n ʋ: "Mɔɔ ciro wɔɔ meerbaarɔ kʋsɩ, nyaa meerbaarɔ m sɔ, bɩ kʋ mɔɔ bʋr m nɩ kan awɔɔ kɩ, paŋŋawarzaa n mɔɔ m, bɩ mɔɔ n meerbaa dɔ sɔ y."
47010011	Bɩ gʋaa k'a nɩ naa hɩm bɩ, mɔɔ ʋ, kʋ m a hɩ m, m ʋ: Hɔ kʋ wɔɔ n'a gʋrsɩra barɛ ʋ ciro wɔɔ ʋ kʋ wɔɔ ba awɔɔ bire ʋ bɩ tɔ ma bɩ, kan hɔ kʋ wɔɔ n'a bam kʋ wɔɔ ɩ kan awɔɔ kɩ bɩ, ŋ hɔdeem, ŋ jirə ba ʋ y.
47010012	Sɩra m, wɔɔ b'ʋ dam ma ʋ ʋ ga kʋ ʋ gɛɛ ʋ ʋ makra ba gʋɔɔ kʋ ŋ n'a hɔɔn darɛ ŋ ʋ, a lɛ da gʋɔɔ m nɔ wɔɔ ma y. Hɔɔnwarzannɔ m brɔɔ m. Bɩ y'a ka ŋn'ɩ dɩgarɛ a mɩŋŋɔɔ ma k'a a makra ba kan gʋɔɔ kɩ, ŋn'a makra barɛ a mɩŋŋɔɔ ma.
47010013	Bɩ kʋ wɔɔ nɩ, wɔɔ bɩ yɛrɛ ʋ ʋ lɛ bɔ ʋ mɩŋŋɔɔ ʋ, an cem jirə kʋ Woso a ka bɩ han y, wɔɔ y'ʋ lɛ bɔrɛ ʋ mɩŋŋɔɔ ʋ zibəə kʋ Woso a ka wɔɔ ʋ k'ʋ a ba bɩ tɛkka ma, a ka k'a ʋ wɔɔ n'ʋ da ma ʋ lee ku awɔɔ zi bɩ nɔ ʋ.
47010014	Bala, ta kʋ wɔɔ ʋ awɔɔ zi b'ʋ bɩ, cem bɛɛ wɔɔ ʋ ʋ jirə han y. Wɔɔ ɩ lɛɛ ka, ʋ bɩ Krista lemim nyɩnta pa da awɔɔ m.
47010015	Wɔɔ bɩr ʋ lɛ bɔrɛ ʋ mɩŋŋɔɔ ʋ gʋɔɔ vantɔɔ zibəə tɔ ma y. Bɩ, wɔɔ ta ʋ heer lɛ k'awɔɔ sɩrakarɛ n a da ra, kʋ wɔɔ zibəə n paŋŋa yɩ gʋta awɔɔ barla sɔ, zibəə kʋ Woso wɔɔ da ʋ bɩ m naa, wɔɔ bɩ bɔrɛ a jirə la nɩ y.
47010016	Wɔɔ wɔŋ ʋ ncɩnaaʋ ʋ lemim nyɩnta bɩ pa da kʋrɔ kʋ ŋ nɩ laatʋ awɔɔ kʋ bɩ ma rɔ wɔɔ ʋ, bɩ wɔɔ b'ʋ lɛ bɔrɛ ʋ mɩŋŋɔɔ ʋ zi kʋ gʋɔɔ vantɔɔ a ba tɔ ma y, zi kʋ Woso a ka brɔɔ ʋ kʋ ŋ n'a ba bɩ n bɩ.
47010017	Wosoci b'a hɩ, a ʋ: "Gʋaa k'a ʋ k'a a lɛ bɔ a mɩŋŋa ʋ, a b'a lɛ bɔ a mɩŋŋa ʋ y, an a lɛ bɔ hɔ kʋ Zuuba a ba b'ʋ."
47010018	Bala, gʋaa k'a n'a lɛ bɔrɛ a mɩŋŋa ʋ a zim bɩ bɛɛ Woso nɔ nɩ yɩm ma y. Gʋaa kʋ Woso mɩŋŋa n'a lɛ bɔŋ ʋ bɩ m.
47011001	Kɛɛrɛ naa, mɔɔ hɔɔzaabaa meer bam kan awɔɔ kɩ, k'a yɛ ma. Ɩɩn••• a yɛ mɔɔ nawʋrɛ awɔɔ han k'a yɛ mɔɔ hɔɔzaabaa meerbaa bɩ ma.
47011002	Awɔɔ ŋʋa kʋ mɔɔ nawʋm bɩ, jɩmbaa n ta mɔɔ m, a to a ʋ Woso zi. Bala, awɔɔ banka mɔɔ ʋ amba nyɩmbʋɛɛrɛ k'a n yar dɔ bɩ m, kʋ m a ka Krista ʋ, k'a n yɩ awɔɔ zim.
47011003	Bɩ, mɔɔ da nɩ bɔŋ ʋ, mɔɔ ʋ, a a da ma gʋɔɔ n bra ba awɔɔ m ŋʋaarlɔ m awɔɔ n a bɔ Krista zuure ʋ paan•••, amba mɩm bɩ bra ba Ɛɛvɩ m ŋʋaarlɔ meerbaa m bɩ m.
47011004	Meer bɩ ba mɔɔ nawʋrɛ ncɩnaaʋ, bala, kʋ gʋaa bʋr an nɩ Yeezuu Krista vanta mim hɩrɛ, an nɩ meer bɩ bam ɛspri kʋ Sɛnt-Ɛspri bɛɛ m bɩ nɩ, an nɩ lemim vanta pa darɛ awɔɔ m, bɩ lemim nyɩnta k'awɔɔ zu ʋ biisi bɩ bɛɛ y, awɔɔ tɩr a gu a yɛ ma.
47011005	Gʋɔɔ k'awɔɔ n'a hɔɔn darɛ ŋ ma a ʋ, zibəəzannɔ kʋ ŋ lɛ da rɔ nɩ ŋ mɩ rɔ wɔɔ, mɔɔ y'a gɩngam m ʋ ŋ n lɛ da mɔɔ nɩ y.
47011006	A a da ma mɔɔ bɩ wɔŋ ʋ, m meer ba wɩsɩ am ŋ hɔ bɩ nɩ y, bɩ kʋ Woso hɔdɔrɛ mim nɩ, ŋ bɩ jɩra mɔɔ nɩ y. Mɔɔ m hɔdɔrɛ bɩ hɩnka hɔ haay nɔ ʋ, mim haay nɔ ʋ.
47011007	Kʋ mɔɔ bɩ Woso lemim nyɩnta pa da awɔɔ m bɩ, a pa bɩ da mɔɔ ʋ awɔɔ m vam, mɔɔ n hɔsɩ si awɔɔ han y. M mɩŋŋa mɔɔ zer, kʋ m awɔɔ gore da ʋ. A hɩ awɔɔ ʋ, a ba kʋ mɔɔ ʋ ncɩnaaʋ naa, kʋrɔ mɔɔ ʋ ma ra?
47011008	Nyɩnta kʋ mɔɔ ʋ awɔɔ zi b'ʋ bɩ, kristagʋɔɔ sokʋmarɔ vantɔɔ ɩ mɔɔ yawʋra ba, mɔɔ brɔɔ wɔ nya, kʋ m m da awɔɔ han.
47011009	M da kʋ mɔɔ nawʋrɛ awɔɔ han b'ʋ bɩ, kʋ busoo mim ta mɔɔ ma, mɔɔ bɩr awɔɔ kɔm k'a hɔsɩ kaŋ ʋ y. Wɔɔ danyɩnɔ kʋ ŋ nɩ Masedʋan ʋ rɔ wɔɔ bʋr, ŋnɩ hɔ kʋ mɔɔ lɛ n taa haay bɩ ka mɔɔ ʋ. Mɔɔ n yɛ fɩɩgaa k'awɔɔ n kɔ mɔɔ mim ma y, naa mɔɔ nɩ gɔɔtarɛ m bɩr a bam.
47011010	Naa m mɔɔ goredaʋrɛ, sɩra mɔɔ n'a hɩm Krista k'a nɩ mɔɔ ʋ bɩ tɔ m, mɔɔ b'awɔɔ busoo sire y, m lɛ mɔɔ n'a bɔrɛ m mɩŋŋa ʋ naa tɔ ma, bɩ gɔsɩ b'a dam ma Akayii kʋrɔ wɔɔ ʋ jilli an a ta mɔɔ m toore naa nɔ ʋ y.
47011011	Bɔ m mɔɔ n naa hɩ? Mɔɔ bɩr awɔɔ ŋʋam gɛ? Ayy•••, Woso a dɔ a ʋ mɔɔ y'awɔɔ ŋʋam.
47011012	Hɔ kʋ mɔɔ n'a bam naa, mɔɔ gɔɔtarɛ m bɩr a barɛ ncɩnaaʋ can, kʋ m a ka kʋ gʋɔɔ kʋ ŋ lɛ n taa k'a a lɛ bɔ a mɩŋŋɔɔ ʋ, a ʋ, a ɩ zi bam, am wɔɔ hɔ bɩ m nɔ wɔɔ n a da jɩm ʋ, kʋ ŋ b'a da ma ŋnɩ naa hɩ y.
47011013	Gʋɔɔ nɔɔn duro, zibəəzannɔ paan•••rɔ bɛɛ nɩ ŋ mɩ y, ŋʋaar ŋn'a bam gʋɔɔ m a zibəə bɩ nɔ ʋ, ŋn'a hɔ barɛ ɩ ʋ, Krista zibəəzannɔ m.
47011014	Bɩ naa do naa, zɛkədə mim b'a nɔ ʋ y, bala, Sʋtaana mɩŋŋa a da ma an a mɩŋŋa ba ɩ ʋ, lɛɛgure malɛɛka m.
47011015	K'a yo Sʋtaana mɩŋŋa wɔ ʋ an naa ba bɩ, k'a maam wɔɔ b'a hɩm ʋ ʋ, a zibəənyɩnɔ wɔɔ b'a mɩŋŋɔɔ barɛ ɩ ʋ zibəətɩrgazannɔ n a mɩ wa. Bɩ, ŋ nyambʋrlɛ bɩ, bɔ a nawʋm kʋ ʋ kan ŋ zibəə bɩ kɩ, a yɩrɛ ŋ ma bʋnyaa.
47011016	Kʋ m m ya, m so ra, awɔɔ gɔsɩ bɩ dɩga mɔɔ ma ɩ ʋ, hɔɔzaa n mɔɔ nɩ y. Gɛɛ k'awɔɔ ʋ hɔɔzaa n mɔɔ nɩ, k'a maam k'a yɛ mɔɔ ma amba awɔɔ nɩ yɛm hɔɔzannɔ ma bɩ m, kʋ m wɔ ʋ m m lɛ bɔ m mɩŋŋa ʋ poore.
47011017	Hɔ kʋ mɔɔ ʋ kʋ m a ba naa, Zuuba hɔɔnhɔ bɛɛ m kʋ mɔɔ n a ba ncɩnaaʋ y. Kʋ mɔɔ ʋ kʋ m m lɛ bɔ m mɩŋŋa ʋ naa, hɔɔzaabaa zibəə m.
47011018	K'a a yo gʋɔɔ gʋta n'a lɛ bɔrɛ a mɩŋŋɔɔ ʋ durnya minno ma bɩ, mɔɔ yɩ m lɛ bɔrɛ m mɩŋŋa ʋ sɔ.
47011019	Awɔɔ kʋ mindɔrɛzannɔ n'a mɩ rɔ wɔɔ, awɔɔ ɩ yɛm hɔɔzannɔ ma naanaa.
47011020	Awɔɔ ɩ yɛm gʋɔɔ n'a sore awɔɔ ʋ am lɔnnɔ hɔ bɩ m, ŋn'ɩ hɔ yɔrɛ a m, ŋn'ɩ ŋʋaar barɛ a m, ŋn'awɔɔ gore bɔŋ ʋ, ŋn'awɔɔ sʋnsɔ wʋm.
47011021	Nyannɩ ɩ mɔɔ zɛm, bala, wɔɔ n wɔ ʋ, ʋ naa ba awɔɔ nɩ y. Bɩ kɛɛrɛ naa, mɔɔ meer bɩ barɛ am hɔɔzaa hɔ bɩ m, gʋɔɔ kʋ ŋ n'a lɛ bɔrɛ a mɩŋŋɔɔ ʋ hɔɔ niŋŋoo m nɔ wɔɔ, mɔɔ yɩ m lɛ bɔrɛ m mɩŋŋa ʋ hɔɔ wɔɔ duro m sɔ.
47011022	Gʋɔɔ wɔɔ duro ʋ ebree gʋɔɔ n'a mɩ, bɩ, ebree gʋaa n mɔɔ m sɔ. Ŋ ʋ, Israyɛl gʋɔɔ n'a mɩ, mɔɔ maam sɔ. Ŋ ʋ, Abraham yaŋŋɔɔ n'a mɩ, bɩ mɔɔ maam sɔ.
47011023	Ŋ ʋ, Krista zibəənyɩnɔ n'a mɩ, ʋnhʋʋn•••, mɔɔ hɔɔzaabaa meer bam fasɩ kɛɛrɛ, Krista zibəənyɩ m mɔɔ m an lɛ da ŋ la. Mɔɔ zi ba an lɛ da ŋ hɔ ra. N mɔɔ du lɔnnɔcɛ ʋ an lɛ da ŋ la, n mɔɔ zɛ mawʋr m an lɛ da ŋ la sɔ, mɔɔ m mee ka zɛ ma gallɛm hɔka.
47011024	Zɩɩfʋrɔ lɛɛzannɔ mɔɔ nyasʋ gallɛm soor ŋnɩ mɔɔ zɛ mawʋr m, mɔɔ zɛ n tɩr a ʋ mawʋr bɩ m gallɛm bukərku a yaa n nɛɛhʋ.
47011025	Rɔm gʋɔɔ mɔɔ nyasʋ gallɛm kaakʋ ŋ nɩ mɔɔ zɛ bannɔ m, hindeem ʋ gʋɔɔ mɔɔ bɩmba jaarɔ m k'a mɔɔ meeyaa bɔ ʋ. Mɔɔ m yo kʋ m ga kɔɔlʋʋ nyoobarɛ nɔ ʋ gallɛm kaakʋ, hindeem ʋ mɔɔ gɔɔta higʋta ʋ dɔmɩm deem, dɔ n mɩ n nɩ mɔɔ bɔ lɛm.
47011026	Mɔɔ zaakʋ gʋta, mɔɔ zaakʋrɛrɔ wɔɔ nɔ ʋ, pɛrgʋrɔ kʋ ŋ tɩr yar lɔ wɔɔ a yo k'a mɔɔ bɩ, dazaamazannɔ a yo k'a mɔɔ zɛ sɔ, mɔɔ dogʋɔɔ a ŋʋa k'a mɔɔ meeyaa bɔ ʋ sɔ. Doro vantɔɔ gʋɔɔ a yo k'a mɔɔ zɛ gər sɔ. Minno a yo k'a mɔɔ yɩ kʋnɔrɔ ʋ, kan poohɔɔnrɔ kɩ ʋ, higʋtɔɔ burə ʋ sɔ, ŋʋaar kristagʋɔɔ barla sɔ.
47011027	Mɔɔ zi kʋsɩrɔ ba, m makra kʋsɩrɔ yɩ, hinceem tɩr jɩra mɔɔ ma, nɔ n tɩr mɔɔ zɛ kan mɩsɩ kɩ, m tɩr m lɛ kʋsɩ pakra m, nyɛɛm mɔɔ zɛ, huu jɩra mɔɔ ma sɔ.
47011028	Mɔɔ bɩ m kɔrɛ m minno vantɔɔ hɩ y, dɔmɩm biyəə mɔɔ heer ɩ kɔm kristagʋɔɔ sokʋmarɔ wɔɔ mim tɔ ma.
47011029	Kʋ paŋŋawarzaa m gʋaa nɩ, b'ɩ ʋ, mɔɔ m. Kʋ gʋaa a do mimbʋnyaa nɔ ʋ b'a busu mɔɔ ma gʋta, ɩ ʋ mɔɔ m.
47011030	Kʋ mɔɔ ʋ kʋ m m lɛ bɔ m mɩŋŋa ʋ, m lɛ mɔɔ n n'a bɔrɛ m paŋŋawar minno ʋ.
47011031	Woso, wɔɔ Zuuba Yeezuu Zɩ bɩ, a a dɔ a ʋ, ŋʋaar bɛɛ mɔɔ n'a barɛ y. Bɩ, k'a tɔ n lɛbɔʋrɛ yɩ dɔmɩm haay.
47011032	Nyɩnta kʋ mɔɔ ʋ Damas kʋ ʋ bɩ, kʋ bɩ dɩgamazaa kʋ cir Aretas a so ʋ b'a ka yarbənno n jɩm kʋ bɩ lɛrɔ ma, k'a mɔɔ ku a mɔɔ nyasʋ.
47011033	Bɩ, gʋɔɔ mɔɔ da kasɩ ʋ, n n'a ka mɔɔ n bɔ kʋ bɩ pəŋŋə bɩ tokoro deem m, yɩ a ʋ ncɩnaaʋ kʋ bɩ dɩgamazaa bɩ n mɔɔ ku an mɔɔ nyasʋ y.
47012001	Mɔɔ gɔɔtarɛ m m lɛ bɔ m mɩŋŋa ʋ ra? Mɔɔ dɔ mɔɔ ʋ a nyɔɔdʋ ba ʋ y, bɩ kɛɛrɛ naa, mɔɔ hɔɔ kʋ Zuuba ŋ hɩnka mɔɔ m nɩnnarɛ nɔ ʋ rɔ wɔɔ mim hɩm.
47012002	Mɔɔ kristagʋaa dɔ, Woso n a busu an ta m a zi arzana ʋ, a busure dɔɔraa bueeresi hɔ m naa. Mɔɔ n a dɔ kʋ ta a ʋ arzana ʋ paan•••, gɛɛ hɔhɩnkarɛ a a yɩ y, Woso ɩ naa dɔ.
47012003	Denter m, mɔɔ dɔ mɔɔ ʋ, Woso a busu an ta m arzana ʋ, a a da ma hɔhɩnkarɛ a a yɩ, a a da ma Woso a busu paan••• an ta m arzana ʋ b'ʋ, Woso ɩ naa dɔ mɔɔ n a dɔ y.
47012004	Arzana ʋ b'ʋ bɩ, a meerbaarɔ niŋŋoo ma, gʋaa n a ga m an so ŋ la y, bɩ, zaa ba ʋ, gʋaa n ŋ mim hɩrɛ y.
47012005	M lɛ mɔɔ n'a bɔrɛ m mɩŋŋa ʋ, gʋaa ncɩnaaʋ bɩ tɔ ma, bɩ mɔɔ bɩ m lɛ bɔrɛ m mɩŋŋa ʋ y. Kʋ mɔɔ ʋ kʋ m m lɛ bɔ m mɩŋŋa ʋ, m paŋŋawar minno mɔɔ nɩ ŋ hɩm.
47012006	K'a hɩ mɔɔ ʋ kʋ m m lɛ bɔ m mɩŋŋa ʋ, mɔɔ bɩ yɩm hɔɔzaa y, bala, mɔɔ sɩra hɩm. Bɩ, mɔɔ lɛ baa kʋ m m lɛ bɔ m mɩŋŋa ʋ y, bala, mɔɔ lɛ baa kʋ gʋaa n a hɔɔn da mɔɔ ma an lɛ da m bɩncɛ ra, zi kʋ mɔɔ ba an n'a yɩm nɔ ʋ, gɛɛ meer kʋ mɔɔ n'a bam an n'a mam nɔ ʋ y.
47012007	Hɔɔ gʋtɔɔ nɔɔn duro kʋ Woso ŋ hɩnka mɔɔ m b'a da ma an a ka mɩŋŋabusure n a so mɔɔ ʋ. Naa tɔ ma m Woso n yaaba da mɔɔ zi an nɩ mɔɔ kɔm, kʋ mɔɔ bɩ m mɩŋŋa busu y. Yaaba bɩ, bɔ a ʋ kʋ ʋ ɩ ʋ, Sʋtaana zibəəzaa deem zibəə m, an nɩ mɔɔ zɛm, kʋ mɔɔ bɩ m mɩŋŋa busu y.
47012008	Mɔɔ yaa da Woso m gallɛm kaakʋ k'an mɔɔ yɔ fɩryɩrɛ naa do wɔ ʋ.
47012009	A n a nyɩ bɔ mɔɔ n'ʋ, a ʋ: "Mɔɔ barka b'ɩbɩɩ bɔ, bala, k'ɩbɩɩ ɩ paŋŋawar nɔ ʋ, bɩ mɔɔ barka b'a zi ba fasɩ." Naa tɔ ma bɩ, mɔɔ yɩ m heer nyɔɔm m m lɛ bɔ m mɩŋŋa ʋ, m paŋŋawarlɔ tɔ ma, kʋ Krista paŋŋa bɩ n nyɩnta mɔɔ gʋr zi fasɩ.
47012010	Naa y'a ka Krista tɔ ma mɔɔ nɩ m heer nyɔɔm, kʋ mɔɔ ɩ paŋŋawarlɔ nɔ ʋ, kʋ gʋɔɔ ɩ mɔɔ sʋnsɔ wʋrɛ, kʋ minno a hʋnhɔ ɩ mɔɔ yɩrɛ, kʋ gʋɔɔ ɩ fɩr kam mɔɔ ma, kʋ minno ɩ mɔɔ heer kɔm sɔ. Bala, kʋ mɔɔ ɩ paŋŋawar nɔ ʋ, bɩ mɔɔ paŋŋa n ta ʋ.
47012011	Mɔɔ ɩ meerbaa bɩ barɛ ɩ ʋ, hɔɔzaa m mɔɔ m, b'awɔɔ ɩ mɔɔ da ʋ paŋŋa m. Awɔɔ y'a ga m hɔɔ a mɔɔ nyaa ba. Bala, baa kʋ hɔsɩ bɛɛ m mɔɔ nɩ, gʋɔɔ k'awɔɔ nɩ dɩgarɛ ŋ ma zibəəzannɔ wɩsɩrɔ wɔɔ, ŋ n lɛ da mɔɔ m hɔsɩ nɔ ʋ y.
47012012	Zibəəro kʋ ŋ n'a hɩnkarɛ ŋ ʋ, kristazibəəzaa m mɔɔ m nɔ wɔɔ, ziro wɔɔ duro ba mɔɔ ʋ gʋɔɔ bire ʋ kan bʋraama gʋta kɩ. Zibəəro wɔɔ duro, hoserlo do y'a hʋnhɔ m kan gɩngarɛ do y'a hʋnhɔ kɩ.
47012013	Bɔ n ta ʋ mɔɔ n a ba kristagʋɔɔ sokʋmarɔ vantɔɔ wɔɔ m, mɔɔ n a ba awɔɔ nɩ? K'a maam kʋ mɔɔ n yɛ k'awɔɔ n dɩga mɔɔ mɩsɩrbaa mim ma bɩ m. K'a kʋrɔma naa do sugur ka m ʋ.
47012014	Dɩɩtaa naa, mɔɔ m banka m a nya kʋ m bʋr awɔɔ zi b'ʋ, a gallɛm kaakʋ hɔ mɔɔ nɩ zɛm b'ʋ naa, bɩ kʋ mɔɔ bɩ bʋr, mɔɔ bɩ yɛm awɔɔ n dɩga mɔɔ mim ma y. Awɔɔ mɩŋŋɔɔ mɔɔ nɩ m karɛ a ma, awɔɔ busoo bɛɛ y. Bala, nyɩnɔ bɛɛ n'a kam busoo ma k'a nyasʋ a zɩrɔ nɩ y, zɩrɔ wɔɔ n'a kam ma ŋn'ɩ nyasʋrɛ a nyɩnɔ m.
47012015	Kʋ mɔɔ nɩ, heernyɔɔ m kan mɔɔ kɩ, kʋ m hɔ kʋ mɔɔ n ta m haay sa kan m mɩŋŋa kɩ, m m da m awɔɔ han. Awɔɔ ŋʋa kʋ mɔɔ nawʋm gʋta ncɩnaaʋ naa y'a ka awɔɔ bɩr mɔɔ ŋʋam na?
47012016	Awɔɔ yɛ a dɔ a ʋ, mɔɔ n yɛ k'awɔɔ n kɔ mɔɔ nyasʋm tɔ ma y. B'a da ma gʋaa n a hɩ a ʋ, hɔɔnkarɛ zi mɔɔ ba kʋ m awɔɔ ku m wɔ ʋ, ŋʋaarlɔ m.
47012017	Mɔɔ ŋʋaar ba awɔɔ m kʋ m hɔ yɩ awɔɔ gʋr zi ra? Mɔɔ gʋɔɔ kʋ mɔɔ ŋ nyɔɔ awɔɔ zi rɔ wɔɔ gʋaa deem da ʋ k'an ŋʋaar ba awɔɔ m na?
47012018	Mɔɔ yɛ Tiitɩ han an ta awɔɔ zi b'ʋ, kan wɔɔ danyɩ kʋ mɔɔ mim hɩ awɔɔ m biisi bɩ kɩ. Awɔɔ a da ma a hɩ a ʋ, Tiitɩ ŋʋaar ba awɔɔ m k'a hɔ yɩ ra? A mɩŋŋa kan mɔɔ kɩ, tar deem wɔɔ sa, ʋ ʋ mɩsɩrbaa bɩ ba m, kan ʋ zibəə kɩ.
47012019	A hɔɔn k'awɔɔ n'a darɛ a ʋ, ʋ ka wɔɔ nawʋm ma kʋ gumə ka ʋ mɩŋŋɔɔ ʋ awɔɔ lɛɛ bɩ, a dɔmɩm laatʋ. Ayy•••, ʋ meerbaa bɩ ba wɔɔ nawʋm Woso taa amba Krista n'a ŋʋam bɩ m, bɩ, ʋ gʋaasɩbɔɔ, naa haay hɩ wɔɔ nawʋrɛ awɔɔ m, k'awɔɔ n ta lɛɛ sɩrakarɛ nɔ ʋ.
47012020	Mɔɔ da ɩ bɔŋ ʋ, m ʋ, ɩ b'a ka mɔɔ n bʋr awɔɔ zi b'ʋ m bɩ dɩga a hɔ kʋ mɔɔ n'a gɩngarɛ awɔɔ zi bɩ bɩ maam nɩ y, awɔɔ n a yɩ sɔ a ʋ, hɔ k'awɔɔ n'a gɩngam mɔɔ zi bɩ, a bɩ maam sɔ y. Mɔɔ da ɩ bɔŋ ʋ, m ʋ, ɩ b'a ka nyaa n bɩ nyɩnta ʋ, kan jɩmbaa kɩ, nɔmaa kɩ, mɩmbɔkʋma kɩ, kan sʋnsɔwʋrɛ kɩ, gʋɔɔtɔzarlɛ kɩ, kan mɩŋŋabusure kɩ, warkʋma kɩ y.
47012021	Mɔɔ da ɩ bɔŋ ʋ sɔ, m ʋ, m ya kʋ mɔɔ ʋ m nɩ zɛrɛ awɔɔ zi b'ʋ naa, ɩ b'a ka Woso n mɔɔ da nyannɩ ʋ awɔɔ bire ʋ wa. M m ya m nyi ka gʋɔɔ gʋta kʋ ŋ mimbʋnyaa ba hɔɔ, ŋnɩ gɔɔta ŋn'a bɔ a taam a dintim zibəəro wɔɔ nɔ ʋ rɔ wɔɔ tɔ ma wa, a a da ma ŋnɩ gɔɔta ŋn'ɩ jaan dam, ŋn'a zibʋnyaarɔ wɔɔ bam.
47013001	Kʋ mɔɔ bɩ bʋr awɔɔ zi b'ʋ, a gallɛm kaakʋ hɔ m naa kɛɛrɛ. Amba Wosoci b'a hɩ, a ʋ: "Kʋ gʋaa ʋ, gʋaa vanta mim ba, pakra m kʋ mim bɩ kasɛtɩzannɔ n nyɩnta ʋ hɩɩya gɛɛ kaakʋ, kʋ mim bɩ n yɩ sɩra", kʋ mɔɔ bɩ lee ku, naa wɔɔ n'a bam.
47013002	Kʋ m lɛɛ ka m a hɩ gʋɔɔ kʋ ŋ mimbʋnyaa ba hɔɔ rɔ wɔɔ m kan gʋɔɔ mɩsɩrɔ wɔɔ kɩ m, bʋr kʋ mɔɔ ʋ b'ʋ a hɩɩya hɔ ma bɩ, mɔɔ ŋ bɔ zaa ʋ, bɩ kɛɛrɛ naa, kʋ mɔɔ ba b'ʋ naa, mɔɔ y'a hɩrɛ m ʋ, kʋ mɔɔ m ya m bʋr awɔɔ zi b'ʋ, mɔɔ bɩ gɔsɩ tore y, mɔɔ hʋnhʋrlɛ karɛ ŋ haay ʋ.
47013003	Awɔɔ lɛ taa k'a a dɔ a ʋ, Krista a meerbaa da mɔɔ lɛ ʋ mɔɔ n'a bam, gɛɛ lɔ? K'a maam awɔɔ y'a dɔrɛ. Paŋŋawarzaa bɛɛ m Krista m awɔɔ gʋr zi y. A y'a paŋŋa bɩ hɩnkarɛ awɔɔ bire ʋ.
47013004	Sɩra m, a zɛ kʋ n y'a ʋ gɔdarkʋra ma bɩ, a nyɩnta paŋŋawar nɔ ʋ, bɩ, a y'a mɩsɩrbaa bam kɛɛrɛ Woso paŋŋa tɔ ma. Kʋ wɔɔ ʋ zɛ kʋ ra kan kɩ bɩ, wɔɔ ɩ paŋŋawar nɔ ʋ sɔ, bɩ, ʋ mɩsɩrbaa bɩ ba wɔɔ nawʋm kan kɩ, ʋ n'ʋ zi bɩ bam kan awɔɔ kɩ Woso paŋŋa m.
47013005	K'a bɔ a dɩga a mɩŋŋɔɔ ma a zim, awɔɔ ɩ mɩsɩrbaa bam sɩrakarɛ nɔ ʋ gɛ. Awɔɔ dɔ a ʋ, Yeezuu Krista y'awɔɔ bire ʋ, gɛɛ lɔ? K'awɔɔ n a dɔ, k'a maam, k'awɔɔ bɩ wɔŋ ʋ a a sɩrakarɛ zibəəro hɩnka bɩ tɔ ma m.
47013006	Bɩ, mɔɔ y'a gɩngam mɔɔ ʋ, awɔɔ dɔ a ʋ, wɔɔ bɩ jɩra m sɩrakarɛ zibəəro hɩnkarɛ ra wa.
47013007	Yaa wɔɔ n'a dam Woso m, k'awɔɔ bɩ mimbʋnyaa ba y. Ʋ ka bɛɛ wɔɔ nawʋm ma, k'ʋ a hɩnka awɔɔ m, ʋ ʋ, ʋ gumə ta ʋ wa. Ʋ ka wɔɔ nawʋm ma k'awɔɔ n a mɩŋŋa ba, baa k'a ɩ yɩrɛ ɩ ʋ, wɔɔ bɩ gumə yɩm mim kʋ wɔɔ dɩnda naa nɔ ʋ y.
47013008	Bala, wɔɔ ba paŋŋa m k'ʋ sɩra da jɩm ʋ y. Paŋŋa wɔɔ n ta m k'ʋ a ka, kʋ sɩra n ta lɛɛ.
47013009	Kʋ wɔɔ ɩ paŋŋawar nɔ ʋ, awɔɔ nɩ paŋŋa m denter, wɔɔ y'ʋ heer nyɔɔm. Wɔɔ n'a yɛm Woso han bɩ n naa karɛ. A yɛ wɔɔ nawʋm k'an a ka k'awɔɔ n yɩ mɩŋŋa fasɩ.
47013010	Naa tɔ ma m, kʋ mɔɔ gɔɔta m m laatʋ awɔɔ ma bɩ, mɔɔ nɩ naa haay gʋrsɩra barɛ awɔɔ ma. K'an bɩr yɩrɛ ɩ ʋ, kʋ mɔɔ bɩ lee ku awɔɔ bire ʋ, m bɩ m da m nyaa ma kan awɔɔ kɩ, lɛ kʋ Zuuba a ka mɔɔ ʋ bɩ nɩ y. Bala, lɛ kʋ Zuuba a ka mɔɔ ʋ bɩ, a ka a ʋ mɔɔ ʋ gʋɔɔ bankarɛ tɔ ma, a n a ka mɔɔ ʋ kʋ m ŋ zaar ba y.
47013011	Kɛɛrɛ naa, m danyɩnɔ, m leer mɔɔ n'a sore awɔɔ m. K'a bɩr a heer nyɔɔm. A bɩr a tɔŋ ʋ k'a yɩ mɩŋŋa fasɩ. K'a bɩr kʋ heer yom. A bɩr kʋ marɛ. A bɩr a mɩsɩrbaa bam laafɩɩ kan kʋ kɩ nɔ ʋ. Maam bɩ, kʋ ŋʋarɛzaa kan laafɩɩzaa kɩ m Woso m bɩ, a nyɩntam kan awɔɔ kɩ.
47013012	K'a yaa da kʋ m mɩŋŋa danyɩbaa nɔ ʋ. Wosogʋɔɔ kʋ ŋ nɩ naa ʋ haay rɔ wɔɔ ɩ yaa darɛ awɔɔ m.
47013013	Bɩ kʋ Zuuba Yeezuu Krista barka, kan Woso ŋʋarɛ kɩ, Sɛnt-Ɛspri zɛkʋra kɩ n bɩr kan awɔɔ haay kɩ.
48001001	Mɔɔ mɩŋŋa Pol nɩ ci naa do bam, kristazibəəzaa m mɔɔ m, gʋɔɔ bɛɛ mɔɔ bɔ ʋ y, bɩ gʋaa bɛɛ mɔɔ nyɔɔ sɔ y, Yeezuu Krista mɩŋŋa, kan Zɩ Woso k'a a mɩm bɔ ʋ gəəno bire ʋ bɩ k'ɩ mɔɔ bɔ ʋ.
48001002	Mɔɔ kan danyɩnɔ kʋ ŋ nɩ naa ʋ haay rɔ wɔɔ kɩ, wɔɔ ɩ yaa darɛ awɔɔ m, awɔɔ kʋ kristagʋɔɔ sokʋmarɔ n'awɔɔ m, an nɩ Galasii kʋrɔ ʋ rɔ wɔɔ.
48001003	A yɛ mɔɔ nawʋm wɔɔ Zɩ Woso han, kan Zuuba Yeezuu Krista kɩ han, kʋ ŋ nɩ barka kan laafɩɩ kɩ ka awɔɔ ʋ.
48001004	Yeezuu mɩŋŋa ɩ yɛ an ga, k'a wɔɔ bʋmbɔ ʋ mimbʋnyaarɔ nɔ ʋ, k'a a da ma a wɔɔ yɔ durnya bʋnyaa naa do wɔ ʋ, amba wɔɔ Zɩ Woso lɛ n taa bɩ m.
48001005	Woso tɔ n lɛbɔʋrɛ yɩ dɔmɩm haay. Amina.
48001006	A bɔ k'awɔɔ nawʋm Woso k'a awɔɔ bir k'awɔɔ n yɩ a gʋɔɔ Krista barka minto b'ʋ, a ta k'a zu lemim nyɩnta vanta ʋ bɩ, a a ka mɔɔ n zɛ kədə.
48001007	A bɩr yɩrɛ ɩ ʋ lemim nyɩnta vanta n ta ʋ wa, a ɩ yɩrɛ ɩ ʋ, gʋɔɔ n'awɔɔ warm kʋ ma, ŋn'a kam ma k'a Krista lemim nyɩnta bɩ zaar ba.
48001008	Bɩ, kʋ gʋaa lemim nyɩnta vanta dɩnda awɔɔ m, an a hɔ kan lemim kʋ wɔɔ pa da awɔɔ m bɩ kɩ, baa kʋ wɔɔ m, baa kʋ malɛɛka y'a to arzana ʋ an bɩ naa ba, kʋ Woso nɔmaa n a kərgu a zaa ra.
48001009	Mɔɔ lɛɛ ka m a hɩ, bɩ mɔɔ yɩ m yarɛ m so ra, kʋ gʋaa lemim nyɩnta vanta pa da awɔɔ m, bɩ lemim k'awɔɔ si hɔɔ bɩ bɛɛ, kʋ Woso nɔmaa n a kərgu a zaa ra.
48001010	Ncɩnaaʋ naa, m ka mɔɔ nawʋm ma kʋ gʋɔɔ nɔ n yɩ kan m kɩ ra? Gɛɛ, kʋ Woso nɔ n yɩ kan m kɩ ra? A ŋʋa mɔɔ nawʋm kʋ gʋɔɔ n m ŋʋa ra? Ayy•••, kʋ m ka mɔɔ nawʋm ma kʋ gʋɔɔ nɔ n yɩ m la, mɔɔ bɩ nyɩntam Krista zibəənyɩ dɔ y.
48001011	M danyɩnɔ, k'a dɔ a ʋ, lemim nyɩnta kʋ mɔɔ pa da awɔɔ m bɩ n a to gʋɔɔ zi y.
48001012	Bala, a ma bɛɛ mɔɔ ʋ gʋɔɔ zi y, bɩ gʋɔɔ bɛɛ y'a dɩnda mɔɔ n sɔ y, Yeezuu Krista mɩŋŋa y'a hɩnka mɔɔ m, mɔɔ n a dɔ.
48001013	Nyɩnta kʋ mɔɔ ʋ hɔ niŋŋə biisi, m nɩ zum zɩɩfʋrɔ wosozaa ʋ bɩ, awɔɔ mim ma. Awɔɔ dɔ a ʋ, dɔmɩm bɩ do ʋ bɩ, mɔɔ fɩr ka Woso gʋɔɔ sokʋma bɩ ma gʋta maam-maam, kʋ m a zaar ba.
48001014	Zu kʋ mɔɔ nawʋm zɩɩfʋrɔ wosozaa b'ʋ bɩ, mɔɔ cem m muno zɩɩfʋrɔ wɔɔ han zaa bɩ zuure nɔ ʋ gʋta, m nɩ m yoŋ ʋ gʋta m lɛ da ŋ la, m yaabɔɔ yɩnnɩbayɩrɔ wɔɔ zuure nɔ ʋ.
48001015	Bɩ Woso lɛɛ ka an mɔɔ bɔ ʋ a barka bɩ tɔ ma kʋ m a zi ba, bɩ ma bɩ, mɔɔ n yɩ cɩna y. Ncɩnaaʋ nɩ, an mɔɔ bir zibəə bɩ tɔ ma.
48001016	Bɩ k'a b'a ŋʋa kʋ mɔɔ n'a Nyɩ bɩ dɔ kʋ m a pa da do vantɔɔ gʋɔɔ m bɩ, mɔɔ n m ka ma kʋ m gʋaa lar ma y,
48001017	mɔɔ n ta Zerizalɛm ʋ sɔ gʋɔɔ kʋ ŋ lɛɛ ka mɔɔ m ŋn'a ba kristazibəəzannɔ rɔ wɔɔ zi y, m hʋr mɔɔ ʋ lɛɛm m ta Araabɩrɔ kʋ ʋ, m m to b'ʋ, m bʋr Damas kʋ ʋ.
48001018	Bɩ jɛ ʋ dɔɔraa kaakʋ kur bɩ, mɔɔ n ta Zerizalɛm ʋ, kʋ m aa Sefas dɔ, mɔɔ gɔɔta b'ʋ kan kɩ dɔmɩm bueeresoor.
48001019	Mɔɔ n zibəəzaa vanta yɩ kʋ Zakkɩ bɛɛ y, Zuuba danzaa bɩ.
48001020	Hɔ kʋ mɔɔ n'a hɩrɛ awɔɔ m ci b'ʋ naa, Woso n mɔɔ kasɛtɩzaa, ŋʋaar bɛɛ mɔɔ n'a barɛ y.
48001021	M hʋr kʋ mɔɔ ʋ Zerizalɛm ʋ bɩ jɛ ʋ, ta mɔɔ ʋ Siiri kʋrɔ ʋ, kan Silisii kʋrɔ ʋ kɩ.
48001022	Bɩ, Zidee kʋrɔ wɔɔ kristagʋɔɔ sokʋmarɔ wɔɔ n mɔɔ yɩ deem y.
48001023	A ma ŋ y'a ʋ bala, n n'a dɩndarɛ, n ʋ: "Gʋaa k'a nɩ fɩr kam wɔɔ ma biisi bɩ, a ɩ Krista zaa k'a nyɩnta an n'a zaar bam bɩ pa dam kɛɛrɛ."
48001024	Naa do n a ka, ŋn'a lɛ bɔm Woso ʋ mɔɔ minto.
48002001	Dɔɔraa bueeresi cenle jɛ ʋ, mɔɔ m bɔ, m m ya, m ta Zerizalɛm ʋ kan Barnabas kɩ, mɔɔ Tiitɩ gaa m ta m kan m kɩ sɔ.
48002002	Woso y'a hɩ mɔɔ m hɔhɩnkarɛ nɔ ʋ, a ʋ, mɔɔ n ta, bɩ minto m mɔɔ n ta. Kʋ wɔɔ yaa lee ku bɩ, mɔɔ lemim nyɩnta kʋ mɔɔ n'a pa dam do vantɔɔ barla bɩ sa, m a dɩnda ŋ nɩ. Mɔɔ sokʋma ba kan lɛɛzannɔ wɔɔ kɩ a minto m a dɩnda ŋ nɩ sɔ, kʋ zi kʋ mɔɔ ba kan zi kʋ mɔɔ n'a bam bɩ kɩ bɩ bɔ vam y.
48002003	Baa mɔɔ zukuuzaa Tiitɩ kʋ grɛkkɩ gʋaa m bɩ, ŋ n a ka ma k'a paŋŋa ba ma k'an gasʋ baŋŋʋ ʋ y.
48002004	A n bɔkarɛ gʋɔɔ a da wɔɔ zi ŋn'a hɩrɛ a ma kristagʋɔɔ bɩ ŋʋaarzannɔ m, brɔɔ a nyasʋ kɔɔkɔɔ kʋ Tiitɩ n gasʋ baŋŋʋ ʋ. A da ŋ y'a ʋ wɔɔ zi k'a soamɩŋŋaʋ kʋ Krista Yeezuu a ka wɔɔ ʋ bɩ sɩnsɩɩ, a ŋʋa ŋ y'a ʋ k'a a ya, a wɔɔ da lɔmbaa ma.
48002005	Wɔɔ n yɛ ŋ ma y, wɔɔ n'ʋ ka ma k'ʋ kʋ ma kan ŋ kɩ baa poore tɔkkɛ y, a ba wɔɔ ʋ ncɩnaaʋ, kʋ sɩra k'a nɩ lemim nyɩnta bɩ nɔ ʋ bɩ m bɩr a bɩncɛ ʋ.
48002006	Kʋ lɛɛzannɔ wɔɔ m, ŋ lɛɛzaabaa mim n pakra ba mɔɔ ma y, bala, Woso bɩr gʋɔɔ jirə bɔrɛ y. Ncɩnaaʋ nɩ, lɛɛzannɔ wɔɔ n mɔɔ da hɔsɩ vanta barɛ ma lemim nyɩnta bɩ pa darɛ nɔ ʋ y.
48002007	Bɩ, ŋ yɛ ŋn'a dɔ ŋ ʋ, Woso mɔɔ da ʋ kʋ m lemim nyɩnta pa da do vantɔɔ gʋɔɔ m, amba Woso Pɩyɛɛr da ʋ k'an a pa da zɩɩfʋrɔ m bɩ m.
48002008	Bala, Woso k'a Pɩyɛɛr bɔ ʋ, an a nyɔɔ zɩɩfʋrɔ ma bɩ, Woso bɩ do ɩ mɔɔ bɔ ʋ sɔ, an mɔɔ nyɔɔ do vantɔɔ gʋɔɔ zi.
48002009	Kristagʋɔɔ wɔɔ nyɩnta ŋn'ɩ dɩgam Zakkɩ kan Sefas kɩ Zaan kɩ ma a lɛɛzannɔ, brɔɔ yɛ ŋn'a dɔ ŋ ʋ Woso a barka ka mɔɔ ʋ, kʋ mɔɔ n zi bɩ ba denter. A m naa, ŋnɩ mɔɔ wɔ nyasʋ, k'a hɩnka a ʋ, kʋmarɛ ɩ wɔɔ bire ʋ, kʋ wɔɔ m ta do vantɔɔ wɔɔ zi, kʋ ŋ bɔɔm n ta zɩɩfʋrɔ wɔɔ zi.
48002010	Bɩ, hɔ kʋ ŋ y'a cɩnta bɩ, ŋ ʋ, ʋ ʋ da ŋʋazannɔ han, bɩ kʋ hɔ bɩ do nɩ, mɔɔ ba denter.
48002011	Bɩ, Sefas k'a bɩ bʋr Antɩyɔs ʋ bɩ, mɔɔ ba kan kɩ gʋaa haay lɛɛ, k'a kʋrɔ ma bɩ tɔ ma.
48002012	Bala nyɩnta a ʋ, an nɩ hɔ bɩm kan do vantɔɔ gʋɔɔ kɩ, bɩ ma bɩ, Zakkɩ gʋɔɔ nyɔɔ bɩ ŋnɩ lee ku cɩna y. Kʋ ŋ bɩ lee ku bɩ, an a da a ra, an a gʋ ŋ ma an jɩm a hɔ, nyi k'a n'a bam zɩɩfʋrɔ kʋ ŋ ʋ, do vantɔɔ gʋɔɔ m gasʋ baŋŋʋ ʋ rɔ wɔɔ m bɩ minto.
48002013	Zɩɩfʋrɔ kʋ kristagʋɔɔ m ŋnɩ nyɩnta b'ʋ kan kɩ rɔ wɔɔ n a hɔbaa sa sɔ, naa n a ka Barnabas mɩŋŋa n gasʋ ŋ hɔɔn hɩɩya-hɩɩya zibəə b'ʋ.
48002014	Kʋ mɔɔ ŋ yɩ ŋ bɩr zum sɩra k'a nɩ lemim nyɩnta b'ʋ tɩrga bɩ, mɔɔ hɩ Sefas m gʋaa haay lɛɛ mɔɔ ʋ: "Ɩbɩɩ k'ɩ n zɩɩfʋ bɩ, k'ɩbɩɩ n'ɩ mɩsɩrbaa bam am do vantɔɔ gʋɔɔ hɔ bɩ m bɩ, ɩ bɩr a bam am zɩɩfʋrɔ hɔ m bɩ, a a ba lɔ ɩbɩɩ n'a ŋʋam k'ɩ paŋŋa ba do vantɔɔ gʋɔɔ wɔɔ ma kʋ ŋ n'a mɩsɩrbaa ba am zɩɩfʋrɔ hɔ nɩ?"
48002015	Zɩɩfʋrɔ m wɔɔ m, wɔɔ zɩrɔ ɩ nyɩnta maam, do vantɔɔ gʋɔɔ kʋ ŋ nɩ Woso lɛrɔ dɔ rɔ bɛɛ n wɔɔ nɩ y.
48002016	Bɩ, wɔɔ dɔ ʋ ʋ, gʋaa b'a dam ma an yɩ tɩrga Woso mɩm ʋ Moyiisi lɛrɔ zibəəro barɛ minto y, sɩra ka Yeezuu Krista ʋ nɩ gʋaa bam tɩrga bala. Sɩra wɔɔ ka Krista Yeezuu ʋ sɔ kʋ Woso n'ʋ ba tɩrga a tɔ ma, bɩ lɛrɔ zibəəro tɔ ma bɛɛ y, bala, n bɩ gɔsɩ bam tɩrga lɛrɔ zuure tɔ ma y.
48002017	Wɔɔ, ʋ ka wɔɔ nawʋm ma kʋ n n'ʋ ba tɩrga Krista tɔ ma, an bɔkarɛ an nɩ yɩrɛ ɩ ʋ, ʋ ba wɔɔ ʋ mimbʋnyaabənno sɔ am do vantɔɔ gʋɔɔ m. K'a maam Krista bɩ mimbʋnyaa zi an n'a bam na? Ayy••• fɩɩga!
48002018	Bala, kʋ mɔɔ lɛrɔ wɔɔ zuure to k'a b'a dam ma an gʋaa ba tɩrga Woso mɩm ʋ bɩ minto, kʋ mɔɔ n ya m m bɔ kʋ m zu ʋ, mɔɔ nɩ m bam lɛrɔbɩsɩkamazaa kɛɛrɛ.
48002019	Bɩ kʋ mɔɔ mɩŋŋa m, lɛrɔ wɔɔ minto bɩ, mɔɔ bɩr m mɩsɩrbaa bam lɛrɔ wɔɔ tɔ ma dɔ y, kʋ m m da ma m m mɩsɩrbaa bɩ ba Woso tɔ ma. Kʋ n Krista wɔ gɔdarkʋra ma bɩ, mɔɔ ga kan kɩ.
48002020	Mɩsɩrbaa kʋ mɔɔ n ta m naa, mɔɔ bɛɛ m ta nɩ y, Krista n a mɩsɩrbaa bam mɔɔ ʋ. Mɩsɩrbaa kʋ mɔɔ n'a bam her-her naa, a ba mɔɔ nawʋm sɩra ka Krista ʋ nɔ ʋ, a m Woso Nyɩ, an mɔɔ ŋʋa an yɛ an ga mɔɔ tɔ ma.
48002021	Mɔɔ bɩr Woso barka bɩ bam hɔ nɩbɩr y, bala, k'a ɩ yɩrɛ ɩ ʋ, lɛrɔ wɔɔ tɔ ma gʋaa a da ma an yɩ tɩrga Woso mɩm ʋ, k'a maam, Krista bɩ ga a ʋ vam.
48003001	Aba! Galasii zannɔ, hɔɔnwarzannɔ. Nka ɩ wɔ ʋ an awɔɔ hɔɔn wusigə ncɩnaaʋ? A n bɔkarɛ n y'a hɩnka awɔɔ m mɩŋŋa, a dɔ a ʋ, Yeezuu Krista ga gɔdarkʋra ma.
48003002	Kʋ m laaka da a han wa: Lɛrɔ wɔɔ zuure minto y'a ka Woso n a Ɛspri bɩ ka awɔɔ ʋ ra, gɛɛ zu k'awɔɔ ʋ sɩrakarɛ lemim b'ʋ bɩ minto nɩ?
48003003	Bɔ yarmabaa m naa? Woso zuure bɩ sɩŋŋɩda sa awɔɔ ʋ Woso Ɛspri paŋŋa m, a bɔkarɛ an n'a ŋʋam kɛɛrɛ k'a nyambʋr a mɛsim paŋŋa m na?
48003004	Ziro kʋ Woso ŋ ba awɔɔ mɩsɩrbaa nɔ ʋ rɔ wɔɔ, bɔ ŋ y'a ʋ vam kan awɔɔ kɩ ra? Mɔɔ y'a gɩngam mɔɔ ʋ, ŋ bɩ vam kan awɔɔ kɩ sɩɩn!
48003005	Kʋ Woso y'a Ɛspri karɛ awɔɔ ʋ, an nɩ hoserlo barɛ awɔɔ bire ʋ, naa ba an nawʋm lɛrɔ wɔɔ k'awɔɔ nɩ zure ŋ ʋ bɩ tɔ ma ra? Gɛɛ zu k'awɔɔ ʋ sɩrakarɛ lemim b'ʋ bɩ tɔ ma nɩ?
48003006	K'a a yo Abraham n sɩra ka Woso ʋ, Woso n dɩga ma tɩrga a mɩm ʋ bɩ,
48003007	k'a maam, k'a dɔ mɩŋŋa a ʋ, sɩrakənno wɔɔ n Abraham nyɩnɔ.
48003008	A n ta ʋ sɔ bɩ, Wosoci bɩ lɛɛ ka an a hɩ hɔɔ a ʋ, Woso do vantɔɔ gʋɔɔ wɔɔ bam tɩrga a mɩm ʋ ŋ sɩrakarɛ tɔ ma, bɩ minto m Woso n lemim nyɩnta naa do hɩ Abraham m, a ʋ: 'Tara burə gʋɔɔ do haay barka yɩrɛ ɩbɩɩ tɔ ma.'
48003009	Ncɩnaaʋ nɩ, gʋɔɔ kʋ sɩrakənno m nɔ wɔɔ nɩ barka yɩm kan sɩrakarɛzaa Abraham kɩ.
48003010	Bɩ gʋɔɔ kʋ ŋ nɩ yom lɛrɔ wɔɔ ma rɔ wɔɔ, lerbɔrɛ kʋsɩ ɩ kan ŋ kɩ, bala, n y'a gʋrsɩra ba Wosoci b'ʋ, n ʋ: 'Gʋaa k'a bɩr hɔ haay kʋ n y'a da lɛrɔ wɔɔ ci bɩ nɔ ʋ bɩ bam tee••• bɩ, lerbɔrɛ kʋsɩ ɩ kan kɩ.'
48003011	Sɩra nɔ ʋ, gɔsɩ b'a dam ma an yɩ tɩrga Woso mɩm ʋ, lɛrɔ wɔɔ zuure tɔ ma y, bala, n y'a gʋrsɩra ba, n ʋ: 'Gʋaa k'an tɩrga Woso mɩm ʋ sɩrakarɛ tɔ ma bɩ, a mɩsɩrbaa bam.'
48003012	Lɛrɔ wɔɔ zaa bɩ y'a hɔ kan sɩrakarɛ zaa bɩ kɩ, bala, n ʋ: 'Gʋaa k'a nɩ zum lɛrɔ wɔɔ ʋ haay bɩ nɩ mɩsɩrbaa yɩm.'
48003013	Krista a mɩŋŋa ka n a zɛ wɔɔ tɔ ma, a ba a ʋ maam k'a wɔɔ bʋmbɔ lɛrɔ wɔɔ lerbɔrɛ kʋsɩ nɔ ʋ, a mɩŋŋa ɩ sompi wɔɔ bɩncɛ ʋ an lerbɔrɛ kʋsɩ bɩ yɩ, bala, Wosoci bɩ nɔ ʋ, n ʋ: 'Lerbɔrɛ kʋsɩ ɩ kan gʋaa kʋ n y'a zeŋŋə gɔ ma bɩ kɩ.'
48003014	Nyɩnta ʋ ncɩnaaʋ, kʋ do vantɔɔ gʋɔɔ wɔɔ m barka kʋ Abraham a yɩ bɩ yɩ Krista Yeezuu nɔ ʋ, k'an bɩr yɩrɛ ɩ ʋ, wɔɔ Sɛnt-Ɛspri kʋ Woso a ler bɔ bɩ yɩ sɩrakarɛ tɔ ma.
48003015	M danyɩnɔ, ʋ makra sa gʋɔɔ minkəm zibəə nɔ ʋ, kʋ gʋaa a hɔɔnhɔ da ci ʋ an a cɩnta, amba a a ga m bɩ nɩ, kʋ n a ba a zɛ kur, gɔsɩ bɩr hɔ k'a hɩ bɩ zaar barɛ, b'a bɩr hɔ nam ma sɔ y.
48003016	A do m bɩ sɔ, lerbɔrɛrɔ wɔɔ bɔ Woso ʋ Abraham m kan a nyɩ bɩ kɩ m. N n a hɩ, n ʋ: "A nyɩnɔ y," ɩ ʋ a hɩ n y'a ʋ nyɩnɔ hɔka ma y, ayy•••, nyɩ bɩ deem, bɩ nyɩ bɩ, Krista m, bɩ n ʋ, k'a hɩ ma.
48003017	Hɔ kʋ mɔɔ ʋ kʋ m a hɩ bɩ ba n nɩ: Woso lɛɛ ka an a hɔɔnhɔ hɩ an a cɩnta, dɔɔraa zorsi bukərku kur bɩ, n nɩ bɔkarɛ n nɩ bɔ lɛrɔ wɔɔ m, ncɩnaaʋ naa, lɛrɔ wɔɔ b'a dam ma ŋnɩ hɔ kʋ Woso lɛɛ ka an a hɩ bɩ zaar ba, ŋnɩ ler kʋ Woso a bɔ bɩ zaar ba sɔ wa.
48003018	Bala, kʋ lɛrɔ wɔɔ zuure tɔ ma m gʋaa nɩ hɔjirle yɩm Woso zi, k'a maam Woso lerbɔrɛ tɔ ma bɛɛ dɔ y. A n bɔkarɛ ler kʋ Woso a bɔ bɩ y'a ka Woso n a barka ka Abraham ʋ.
48003019	Kʋ ncɩnaaʋ m lɛrɔ wɔɔ zibəə n bɔ m kɛɛrɛ? Lɛrɔ wɔɔ ka Woso ʋ kʋ ŋ nɩ bɩr wɔɔ mimbʋnyaarɔ hɩnkam wɔɔ m, kʋ nyɩ kʋ Woso ler bɩ bɔ a tɔ ma bɩ n tolle ba an yɩ. Malɛɛkarɔ ɩ bʋr lɛrɔ wɔɔ m, gʋaa deem ɩ nyɩnta malɛɛkarɔ wɔɔ kan zɩɩfʋrɔ wɔɔ kɩ bire ʋ.
48003020	Lɛrɔ wɔɔ karɛ bɩncɛ ʋ, a yɩ pakra kʋ gʋaa n nyɩnta ʋ ŋ karɛ ma, bɩ ler bɩ bɔrɛ bɩncɛ ʋ, Woso mɩŋŋa mim m bɩ a deem.
48003021	Naa k'a hɩ a ʋ, lɔ? Lɛrɔ wɔɔ bɩsɩ ŋn'a kam Woso lerbɔrɛrɔ wɔɔ ma ra? Ayy•••, a bɛɛ m naa y. Bala, kʋ yɩ an nawʋrɛ ɩ ʋ, lɛ niŋŋə n ta ʋ, gʋɔɔ n'a dam ma ŋnɩ mɩsɩrbaa yɩ a tɔ ma, k'a maam lɛ bɩ do n'a kam gʋɔɔ n yɩ tɩrga Woso mɩm ʋ sɔ.
48003022	Bɩ, Wosoci b'a hɩ a ʋ, mimbʋnyaa paŋŋa y'a so durnya gʋɔɔ ʋ jilli. Maam bɩ, gʋɔɔ kʋ ŋ sɩra ka rɔ wɔɔ hɔ kʋ Woso a ler bɔ bɩ yɩ, sɩra kʋ ŋ y'a ka Yeezuu Krista ʋ bɩ tɔ ma.
48003023	Dɔmɩm kʋ sɩrakarɛ zaa bɩ n bʋr cɩna bɩ, Moyiisi lɛrɔ wɔɔ ɩ wɔɔ ba a lɔnnɔ ŋn'ɩ dɔm wɔɔ ma, kʋ Woso n tolle ba an sɩrakarɛ zaa bɩ hɩnka.
48003024	Ncɩnaaʋ bɩ, lɛrɔ wɔɔ, dɔ ŋ y'a ʋ wɔɔ ma, kʋ Krista n tolle ba an bʋr, kʋ Woso n wɔɔ ba tɩrga a mɩm ʋ sɩrakarɛ tɔ ma.
48003025	Bɩ, kɛɛrɛ naa, sɩra ka Krista ʋ dɔmɩm m, lɛrɔ wɔɔ kʋ ŋ nyɩnta ŋn'ɩ dɔm wɔɔ ma bɩ, ŋ bɛɛ y'a so wɔɔ ʋ dɔ y.
48003026	Bala, awɔɔ woo••• naa, Woso nyɩnɔ n'awɔɔ m, sɩra k'awɔɔ ka Krista Yeezuu ʋ bɩ tɔ ma.
48003027	Denter m, awɔɔ haay k'a batɛm si Krista nɔ ʋ bɩ, a mɩsɩrbaa n n'awɔɔ mɩsɩrbaa ʋ jilli.
48003028	Naa tɔ ma kɛɛrɛ bɩ, kʋ zɩɩfʋ n'ɩ mɩ, gɛɛ do vanta gʋaa n'ɩ mɩ, minsi bɛɛ n bɩ y, kʋ lɔ n'ɩ mɩ, gɛɛ soamɩŋŋaʋzaa n'ɩ mɩ, minsi bɛɛ n bɩ sɔ y, kʋ yar n'ɩ mɩ, gɛɛ lʋ n'ɩ mɩ minsi bɛɛ sɔ y. Bala, awɔɔ woo••• naa, awɔɔ a ba deem Krista Yeezuu nɔ ʋ.
48003029	Kʋ Krista y'a so awɔɔ ʋ bɩ, k'a maam Abraham nyɩnɔ n'awɔɔ m, awɔɔ nɩ hɔjirle kʋ Woso a ler bɔ bɩ yɩm.
48004001	Hɔ kʋ mɔɔ ʋ kʋ m a hɩ bɩ ba n nɩ: Nyɩ k'a nɩ zɛm b'a so a zɩ hɔnyɩ ʋ bɩ, a nyɩbaa dɔmɩm ʋ, bɔ a ʋ kʋ ʋ kan lɔ kɩ, an bɔkarɛ a y'a so hɔnyɩ b'ʋ jilli.
48004002	A nyɩbaa dɔmɩm ʋ, gʋɔɔ nɩ nyasʋm nɩ, ŋnɩ dɩgarɛ a mim woo••• ma, kʋ dɔmɩm k'a zɩ b'a cɩnta k'an a so a hɔnyɩ b'ʋ bɩ n tolle ba an a ku.
48004003	A do m bɩ sɔ kan wɔɔ kɩ, dɔmɩm kʋ wɔɔ n Krista dɔ cɩna bɩ, bɔ wɔɔ ʋ kʋ ʋ kan nyɩnɔ kɩ, dɔmɩm bɩ do ʋ bɩ, durnya paŋŋazannɔ kʋ gʋaa bɩr ŋ yɩm nɔ wɔɔ y'a so wɔɔ ʋ, ŋnɩ wɔɔ ba lɔnnɔ.
48004004	Bɩ, dɔmɩm kʋ Woso a cɩnta bɩ k'a b'a ku bɩ, a a Nyɩ bɩ nyɔɔ, lʋ y'a yɩ. Yɩ a ʋ, dɔmɩm kʋ Israyɛl gʋɔɔ wɔɔ nɩ lɛrɔ wɔɔ zuure nɔ ʋ bɩ ma.
48004005	K'a a da ma a gʋɔɔ kʋ lɔnnɔ m lɛrɔ wɔɔ minto rɔ wɔɔ yɔ, kʋ Woso n wɔɔ ba a nyɩnɔ.
48004006	Kʋ Woso nyɩnɔ m wɔɔ m bɩ y'a ka, an a Nyɩ bɩ Ɛspri bɩ zer wɔɔ heerlɔ ʋ, wɔɔ n'ʋ dam ma Ɛspri bɩ tɔ ma, ʋ nɩ Woso birm, ʋ ʋ: "Ʋ Zɩ."
48004007	Ncɩnaaʋ bɩ, lɔnnɔ bɛɛ n'awɔɔ m dɔ y, Woso nyɩnɔ n'awɔɔ m, bɩ k'a nyɩnɔ n'awɔɔ m bɩ, awɔɔ n nɩ zɛm b'a so a hɔjirle b'ʋ, Woso n nɩ naa barɛ.
48004008	Nyɩnta k'awɔɔ ʋ biisi awɔɔ n Woso dɔ bɩ, zu awɔɔ nawʋm hɔɔ kʋ n n'a hɩrɛ ŋ ma wosoro, a a ba ŋ lɔnnɔ, bɩ hɔɔ wɔɔ duro, Woso bɛɛ nɩ ŋ mɩ y.
48004009	Bɩ, kɛɛrɛ naa, awɔɔ Woso dɔ, an lɛ da bɩ, Woso awɔɔ dɔ, b'a a ba lɔ kɛɛrɛ, a a ya, a a bɔ k'a zu durnya paŋŋazannɔ kʋ gʋaa bɩr ŋ yɩm nɔ wɔɔ ʋ, k'a a ya, a a ba ŋ lɔnnɔ? Bɩ hɔɔ nɩbɩɩrɔ nɩ ŋ mɩ, ŋ ba paŋŋa nɩ y.
48004010	Awɔɔ ɩ dɩgam dɔmɩnnɔ niŋŋoo ma dɔmɩm wɩsɩrɔ a yaadarɛ nɔ ʋ, an n'a bam maam sɔ kan monno niŋŋoo kɩ, hɔɔ niŋŋoo dɔmɩm kɩ, dɔɔraarɔ kɩ.
48004011	Awɔɔ mim naa ɩ mɔɔ da bɔŋ ʋ, ɩ b'a ka zi mɔɔ ba awɔɔ minto vam wa?
48004012	M danyɩnɔ, a yɛ mɔɔ n nawʋrɛ awɔɔ han gʋta, amba mɔɔ m ba awɔɔ gʋaa deem bɩ, k'a mɔɔ hɔbaa sa sɔ. A zar bɛɛ awɔɔ ʋ mɔɔ ma y.
48004013	Awɔɔ dɔ mɩŋŋa a ʋ, mɔɔ yaaba zɛrɛ sabaabʋ y'a ka mɔɔ n lemim nyɩnta pa da awɔɔ m, m lɛɛkarɛ zɛrɛ ma awɔɔ zi b'ʋ.
48004014	K'awɔɔ bɩ to a kɔ mɔɔ yaaba bɩ tɔ ma bɩ, awɔɔ n mɔɔ bɔ ʋ y, b'awɔɔ n a si mɔɔ lɛɛ y. Bɩ mɔɔ si awɔɔ ʋ mɩŋŋa ɩ ʋ, Woso malɛɛka deem awɔɔ si, ɩ ʋ, Krista Yeezuu mɩŋŋa awɔɔ si.
48004015	Heernyɔɔ k'awɔɔ n ta m biisi b'ɩ ka? Mɔɔ dɔ mɩŋŋa m ʋ, k'awɔɔ n'a dam ma, awɔɔ y'a mɩnyaarɔ waaŋ ʋ a ŋ ka mɔɔ ʋ dɔmɩm bɩ do ʋ.
48004016	Bɩ kɛɛrɛ naa, m ba mɔɔ ʋ awɔɔ jɩm sɩra kʋ mɔɔ n'a hɩrɛ awɔɔ m bɩ minto ra?
48004017	Gʋɔɔ kʋ ŋ nɩ ŋʋaar hɔ dɩndam nɔ wɔɔ, tʋntɔʋrɛ kʋ ŋ nɩ ta m kan awɔɔ kɩ naa, tʋntɔʋrɛ paan••• bɛɛ y, a ka ŋ nawʋm ma k'a awɔɔ gʋ mɔɔ ma, k'awɔɔ n a tɔ ʋ kan a kɩ.
48004018	A mɩŋŋa kʋ gʋɔɔ n bɩr ta tʋntɔʋrɛ m hɔ mɩŋŋa tɔ ma, b'a ga a ʋ m kʋ tʋntɔʋrɛ bɩ do n bɩr tam lɛɛ tee•••, baa kʋ mɔɔ ɩ kan awɔɔ kɩ, gɛɛ kʋ mɔɔ ba kan awɔɔ kɩ b'ʋ y.
48004019	Mɔɔ nyɩnɔ n'awɔɔ m, mɔɔ m ya m nɩ fɩr yɩm paan••• m heer ʋ awɔɔ tɔ ma, m nɩ nyoosi bam am lʋ jɩsɩzaa hɔ bɩ m, kʋ m a ka k'awɔɔ n Krista mɩsɩrbaa yɩ paan•••.
48004020	A ŋʋa mɔɔ nawʋm paan••• kʋ m bɩr awɔɔ bire ʋ b'ʋ dɩɩtaa, kʋ m m meerbaa bɩ lʋr m a ba, bala, mɔɔ n a dɔ kʋ mɔɔ meer bɩ bam kan awɔɔ kɩ lʋnlɔ y.
48004021	Awɔɔ k'a n'a ŋʋam kʋ lɛrɔ wɔɔ n a so a ʋ rɔ wɔɔ, k'a hɩ m m wa. Awɔɔ n hɔ kʋ lɛrɔ wɔɔ a hɩ bɩ ma ra?
48004022	N y'a gʋrsɩra ba Wosoci b'ʋ, n ʋ, Abraham nyɩnɔ yɩ hɩɩya, deem yɩ a ʋ kan Agaar kɩ, lɔ m bɩ, an deem yɩ kan Saara kɩ soamɩŋŋaʋzaa m bɩ.
48004023	Bɩ lʋ kʋ lɔ m bɩ nyɩ bɩ, yɩ b'ʋ amba gʋaa haay nɩ yɩm bɩ m, an bɔkarɛ, nyɩ kʋ soamɩŋŋaʋzaa b'a yɩ bɩ, Woso ɩ lɛɛ ka an a yɩrɛ ler bɔ.
48004024	Mim naa do naa, hɔ a ʋ k'a dɩnda wɔɔ m, a ba n nɩ: Lannɔ hɩɩyɔɔ wɔɔ, gʋaasɩbabaa hɩɩyɔɔ kʋ Woso ŋ da rɔ wɔɔ makra nɩ ŋ mɩ. Lɛɛkarɛ gʋaasɩbabaa makra m Agaar m. Gʋaasɩbabaa kʋ Woso a da Sinayii ci burə ʋ bɩ m, gʋɔɔ kʋ gʋaasɩbabaa bɩ do a so ŋ ʋ rɔ wɔɔ, lɔnnɔ nɩ ŋ mɩ.
48004025	Bala, Agaar bɩ, bɔ a ʋ kʋ ʋ, ɩ ʋ, Sinayii ci bɩ m, Araabɩrɔ kʋ ci bɩ do n ta ʋ, a bɔ kʋ ʋ sɔ ɩ ʋ, Zerizalɛm kʋnɔ k'an ta ʋ her-her naa m, bala, a ɩ lɔmbaa nɔ ʋ kan a gʋɔɔ wɔɔ kɩ sɔ.
48004026	Bɩ arzana Zerizalɛm bɩ, soamɩŋŋaʋzaa m bɩ, wɔɔ kʋnɔ bɩ m bɩ, bɔ a ʋ kʋ ʋ, ɩ ʋ, wɔɔ da m.
48004027	Bala, n y'a gʋrsɩra ba Wosoci ʋ, n ʋ: Ɩbɩɩ k'ɩ n cɩna bɩ, ɩ heer nyɔɔ, bala, ɩbɩɩ bɩr nyɩnɔ yɩm biisi y, heernyɔɔ zee da, ɩbɩɩ k'ɩ n nyoosibarɛ fɩr yɩ biisi bɩ, bala, lʋ kʋ n kaanm m bɩ nyɩnɔ yɩm gʋta, an lɛ da lʋ k'a zim n ta ʋ bɩ nyɩnɔ ra.
48004028	B'awɔɔ, m danyɩnɔ, amba Izakkɩ m bɩ, ler kʋ Woso a bɔ bɩ nyɩnɔ n'awɔɔ m.
48004029	Biisi bɩ, amba nyɩ k'a yɩ am gʋaa haay hɔ bɩ m bɩ nɩ fɩr kam nyɩ kʋ Woso Ɛspri a ka an yɩ bɩ ma bɩ, her sɔ naa, a maam sɔ.
48004030	Bɩ, bɔ n y'a hɩ Wosoci b'ʋ? N ʋ: 'La lʋ kʋ lɔ m bɩ ra kan a nyɩ bɩ kɩ, bala, a n a ga m kʋ lɔ bɩ nyɩ bɩ n hɔjirle yɩ kan soamɩŋŋaʋzaa bɩ nyɩ bɩ kɩ y.'
48004031	Ncɩnaaʋ bɩ, m danyɩnɔ, lɔ bɩ nyɩnɔ bɛɛ m wɔɔ nɩ y, lʋ kʋ soamɩŋŋaʋzaa n bɩ nyɩnɔ m wɔɔ m.
48005001	Krista bɩ, wɔɔ yɔ a ʋ, kʋ wɔɔ n'ʋ so ʋ mɩŋŋɔɔ ʋ paan•••. Naa tɔ ma bɩ, k'a jɩm kɔɔkɔɔ, a b'a ya a to gɔsɩ n'a ba hɔ niŋŋə lɔnnɔ y.
48005002	Mɔɔ mɩŋŋa Pol, mɔɔ ʋ kʋ m a hɩ a m, m ʋ, k'awɔɔ ʋ kʋ n a gasʋ baŋŋʋ ʋ, hɔ kʋ Krista a ba awɔɔ tɔ ma bɩ nyɔɔdʋ bɩ nyɩntaŋ ʋ dɔ y.
48005003	Kʋ m m ya m so ra paan•••, kʋ gʋaa a bɔ an gasʋ baŋŋʋ ʋ, k'an a dɔ a ʋ, pakra m k'an zu lɛrɔ wɔɔ ʋ haay.
48005004	Awɔɔ k'a n'a kam ma k'a yɩ tɩrga Woso mɩm ʋ, lɛrɔ wɔɔ zuure tɔ ma bɩ, awɔɔ a gʋ Krista ma, a do awɔɔ ʋ Woso barka bɩ ma sɔ.
48005005	Kʋ wɔɔ nɩ, a ta wɔɔ ʋ ʋ heer lɛ kʋ Woso n'ʋ ba tɩrga a mɩm ʋ sɩrakarɛ tɔ ma. Wɔɔ n'a mɩm dam Sɛnt-Ɛspri paŋŋa m bɩ n naa.
48005006	Bala, kʋ wɔɔ ʋ zɛ kʋ ra kan Krista Yeezuu kɩ, kʋ wɔɔ gasʋ baŋŋʋ ʋ, gɛɛ kʋ wɔɔ n gasʋ baŋŋʋ ʋ, hɔsɩ bɛɛ m bɩ y, hɔ k'a a ga m bɩ, sɩrakarɛ m, an nɩ zi bam ŋʋarɛ nɔ ʋ.
48005007	Biisi bɩ, awɔɔ ɩ tam lɛɛ mɩŋŋa Woso zaa bɩ ra, nka y'a ta awɔɔ m toore k'awɔɔ bɩ zu sɩra ʋ dɔ?
48005008	Woso k'awɔɔ bir bɩ bɛɛ nɩ naa barɛ awɔɔ nɩ y.
48005009	Bɔɔr deem y'a hɩrɛ a ʋ: "Nyʋnyɔɔ poore ɩ nyisi derm haay."
48005010	Kʋ mɔɔ nɩ, mɔɔ heer kookoo Zuuba tɔ ma awɔɔ mim bɩ bɩncɛ ʋ. Mɔɔ dɔ mɔɔ ʋ, awɔɔ hɔɔndarɛ yɩm deem kan mɔɔ hɔɔndarɛ bɩ kɩ. Bɩ, gʋaa k'a n'awɔɔ warm kʋ ma bɩ, Woso bɩ zaa hʋnhʋrm, baa kʋ nka m.
48005011	M danyɩnɔ, kʋ mɔɔ nɩ, mɔɔ bɩr baŋŋʋgasʋrɛ mim pa dam dɔ y, k'a pa mɔɔ n'a dam, gʋɔɔ bɩ fɩr kam mɔɔ ma dɔ y, bɩ ŋ bɩ kaanm Krista gɔdarkʋra zɛ bɩ m sɔ y.
48005012	Gʋɔɔ kʋ ŋ n'awɔɔ warm kʋ ma rɔ wɔɔ, kʋ mɔɔ hɔɔnhɔ m, kʋ ŋ lɛ taa kʋ ŋ nɩ ta ŋn'aa mɩŋŋɔɔ bɔ am hɔbɩsɩ hɔ bɩ m, a pakra ba ŋ ma.
48005013	M danyɩnɔ, k'awɔɔ nɩ, awɔɔ bir Woso ʋ k'awɔɔ n a so a mɩŋŋɔɔ ʋ, b'a bɩ yo soamɩŋŋaʋ bɩ do ma k'a mɛsim lɛtaamarɔ zi ba y. Bɩ k'a yɩ kʋ zibəənyɩnɔ ŋʋarɛ nɔ ʋ.
48005014	Bala, lemim k'a so lɛrɔ wɔɔ ʋ haay bɩ ba n nɩ: "Ɩ mim ŋʋa amba ɩ ɩ mɩŋŋa ŋʋa bɩ m."
48005015	Bɩ k'awɔɔ y'a hɔ barɛ ɩ ʋ poohɔɔ n'a mɩ, an nɩ sɔ dɩndam kʋ ʋ, an nɩ kʋ kɩnkaansʋrɛ, k'a dundo a zi, kʋ n bɛɛ a kʋ nyam.
48005016	Hɔ kʋ mɔɔ n'a hɩrɛ awɔɔ m bɩ ba n nɩ: K'a to kʋ Sɛnt-Ɛspri n ka a lɛɛ a mɩsɩrbaa nɔ ʋ, maam bɩ, awɔɔ b'a mɛsim lɛtaamarɔ barɛ y.
48005017	Hɔ kʋ mɛsim lɛtaamarɔ n'a ŋʋam bɩ bɩr yɛm Sɛnt-Ɛspri ma y, Sɛnt-Ɛspri n'a ŋʋam sɔ bɩ bɩr yɛm mɛsim lɛtaamarɔ wɔɔ ma sɔ y, jɩnnɔ nɩ ŋ mɩ kan kʋ kɩ, maam bɩ awɔɔ b'a dam ma a a mɩŋŋɔɔ hɔɔnhɔ ba y.
48005018	Bɩ, kʋ Sɛnt-Ɛspri ɩ karɛ awɔɔ lɛɛ a mɩsɩrbaa nɔ ʋ, k'a dɔ a ʋ, lɛrɔ wɔɔ bɛɛ y'a so awɔɔ ʋ dɔ y.
48005019	Mɛsim zibəəro ɩ yɩm garga ra, ŋ ba n nɩ: Jaandarɛ m, lannɔ kan yaarɔ barɛ kɩ m, dintim zibəə haay m,
48005020	yaa da wosobaawɔnnɔ m, nyɩsɩrɔ bɩrɛ m, sɔkʋm m, bakʋmarɛ m, jɩmbaa m, kan nɔmaa kɩ, ka a mɩŋŋa daahan ma m, gʋngʋrɛ m, bazɛkʋra m,
48005021	kan mɩm bɩr gʋɔɔ hɔ ma kɩ, bɛɛmire waasɩ kɩ, kan hɔ bɩ maam-maam kɩ, kan zibəəro kʋ ŋ bɔ kʋ ʋ kan nawɔnnɔ kɩ. Kʋ m m ya m so ra, amba mɔɔ lɛɛ ka m awɔɔ bɔ zaa ʋ bɩ m, gʋɔɔ kʋ ŋ nɩ hɔɔ nɔɔn duro bam nɔ wɔɔ, ŋ bɩ gasʋm Woso cirbəə b'ʋ y.
48005022	Bɩ nyɩ kʋ Sɛnt-Ɛspri n'a dam gʋaa mɩsɩrbaa ʋ bɩ ba n nɩ: ŋʋarɛ m, kan heernyɔɔ kɩ, laafɩɩ kɩ, bʋraama kɩ, mɩŋŋabaa kɩ, bamɩŋŋa kɩ, taalɛra kɩ,
48005023	kan bʋgʋ-bʋgʋdabaa kɩ, kan da a mɩŋŋa ma kɩ. Lɛrɔ wɔɔ bɩr nyaa bam hɔɔ nɔɔn duro ma y.
48005024	Gʋɔɔ kʋ Krista a so ŋ ʋ rɔ wɔɔ, ŋ y'a mɛsim lɛtaamarɔ wɔɔ kan a hɔɔnhɔrɔ kɩ wɔ gɔdarkʋra ma.
48005025	Sɛnt-Ɛspri ɩ mɩsɩrbaa ka wɔɔ ʋ, bɩ minto bɩ, a a ga m k'an ka wɔɔ lɛɛ, ʋ mɩsɩrbaa nɔ ʋ.
48005026	Ʋ b'ʋ mɩŋŋɔɔ busu y, ʋ bɩ kʋ da nɔmaa ma y, ʋ bɩ jɩm ba kʋ ma y.
48006001	M danyɩnɔ, k'awɔɔ gʋaa yɩ an nɩ mimbʋnyaa bam, awɔɔ kʋ Sɛnt-Ɛspri nɩ karɛ a lɛɛ rɔ wɔɔ, k'awɔɔ n dundo zi a bɔ zaa ʋ, bɩ kʋ m a hɩ awɔɔ gʋaa biyəə m, gʋaa biyəə n dundo a zi k'a bɩ gasʋ kʋrɔma bɩ do ʋ sɔ y.
48006002	K'a bɩr kɔm kʋ ma, a bɩr a dam kʋ han, k'awɔɔ y'a barɛ ncɩnaaʋ, lɛ kʋ Krista a cɩnta b'awɔɔ nɩ zuŋ ʋ.
48006003	Kʋ gʋaa y'a hɔɔn darɛ a ʋ, hɔsɩ n' a mɩ, an bɔkarɛ hɔsɩ bɛɛ n'a zaa nɩ, bra an n'a barɛ a mɩŋŋa m.
48006004	Bɩ kʋ gʋaa biyəə n a hɔɔn da a mɩŋŋa zibəə ma an dɩga a, kʋ lɛbɔʋrɛ y'a nɔ ʋ, k'a n'a heer nyɔɔ kan a mɩŋŋa kɩ, b'a ba gɩnga gʋaa ma k'a heer nyɔɔ y.
48006005	Bala, gʋaa biyəə n'a mɩŋŋa mim nyɩ bɔŋ ʋ Woso taa.
48006006	Gʋaa kʋ n nɩ Woso lemim dɩndam nɩ b'a ga m, an hɔ haay k'an ta m bɩ bɔ ʋ an a ka hɔdɩndarɛzaa b'ʋ.
48006007	A bɩ bra bɩmba a mɩŋŋɔɔ nɩ y, Woso bɩ yɛm gʋaa n yaa wʋ a ma y, bala, hɔ kʋ gʋaa a duu b'a n'a dam.
48006008	Kʋ gʋaa a mɩŋŋa lɛtaamarɔ bʋnyaarɔ zibəəro duu, hɔ k'a n'a dam bɩ n zɛ m. Bɩ gʋaa k'a nɩ Sɛnt-Ɛspri hɔɔnhɔ zibəəro duum bɩ, hɔ kʋ Sɛnt-Ɛspri n'a kam bɩ an n'a yɩm, mɩsɩrbaa k'a nyarɛ ba ʋ m.
48006009	Ncɩnaaʋ bɩ, ʋ bɩ kɔ kan zi mɩŋŋa barɛ kɩ y, ʋ bɩr tam lɛɛ tee•••, bala, kʋ wɔɔ n kɔ y, wɔɔ y'ʋ zibəə bɩ nyɔɔdʋ yɩm, a dɔmɩm ʋ.
48006010	Naa tɔ ma bɩ, kʋ wɔɔ nɩ toore n naa, ʋ zi ba gʋaa haay daahan minto, an lɛ da bɩ, ʋ a mɩŋŋa ba ʋ danyɩnɔ sɩrakarɛzannɔ wɔɔ m.
48006011	Kɛɛrɛ naa, mɔɔ nɩ gʋrsɩra bɩ barɛ m zim, bɩ minto m gʋrsɩranyɩ bɩ n gʋta-gʋta.
48006012	Gʋɔɔ kʋ ŋ n'a hɩrɛ awɔɔ m, ŋ ʋ, a gasʋ baŋŋʋ ʋ rɔ wɔɔ, a ka ŋ nawʋm ma kʋ gʋɔɔ n'a yɩ, mɛsim hɔɔnhɔ tɔ ma. Ŋ lɛ baa k'a fɩr yɩ Krista gɔdarkʋra bɩ pa darɛ tɔ ma y.
48006013	Bala, gʋɔɔ kʋ ŋ nɩ gasʋm baŋŋʋ ʋ rɔ wɔɔ mɩŋŋɔɔ bɩr zum lɛrɔ wɔɔ ʋ y. Ŋ nɩ bɔkarɛ, ŋn'a ŋʋam k'awɔɔ n gasʋ baŋŋʋ ʋ, k'a a da ma a a lɛ bɔ a mɩŋŋɔɔ ʋ k'awɔɔ yɛ a gasʋ baŋŋʋ ʋ.
48006014	Kʋ mɔɔ nɩ, mɔɔ lɛbɔʋrɛ ba ʋ kʋ wɔɔ Zuuba Yeezuu Krista gɔdarkʋra bɩ bɛɛ y. Kan mɔɔ kɩ durnya bɩ hɔgər m Krista gɔdarkʋra bɩ tɔ ma, kan durnya bɩ kɩ sɔ, gər m mɔɔ m Krista gɔdarkʋra bɩ tɔ ma sɔ.
48006015	Bala, kʋ gʋaa gasʋ baŋŋʋ ʋ, gɛɛ k'a n gasʋ baŋŋʋ ʋ, hɔsɩ bɛɛ n bɩ y, an lɛ da bɩ, yɩrɛdaa kʋ Woso n'a kam bɩ m.
48006016	Gʋɔɔ kʋ ŋ nɩ zum hɔ kʋ mɔɔ hɩ naa do ʋ rɔ wɔɔ, kan Woso gʋɔɔ wɔɔ haay kɩ, kʋ Woso n laafɩɩ kan cicirzɛrɛ kɩ ka ŋ ʋ.
48006017	A n a sa naa ma, gɔsɩ b'a ya an mɔɔ da kɔrɛ ma y, bala, mɔɔ ɩ fɩryɩrɛ jɩrɔ m m mɛ ma, an n'a hɩnkarɛ a ʋ, Yeezuu y'a so mɔɔ ʋ.
48006018	M danyɩnɔ, bɩ kʋ wɔɔ Zuuba Yeezuu Krista barka n bɩr kan awɔɔ kɩ. Amina.
49001001	Mɔɔ mɩŋŋa Pol nɩ ci bɩ barɛ awɔɔ ma. Woso ɩ mɔɔ bɔ ʋ kʋ m yɩ Krista Yeezuu zibəəzaa. Ci bɩ ba mɔɔ nawʋrɛ awɔɔ ma, awɔɔ kʋ wosogʋɔɔ n'a mɩ, [an nɩ Efɛɛzɩ ʋ,] an nɩ yɛm Krista Yeezuu ma, an nɩ zɛkʋra m kan kɩ rɔ wɔɔ.
49001002	A yɛ mɔɔ nawʋm kʋ wɔɔ Zɩ Woso kan Zuuba Yeezuu Krista kɩ n barka kan laafɩɩ kɩ ka awɔɔ ʋ.
49001003	Ʋ Woso barka da, a m Zuuba Yeezuu Krista Zɩ. A Sɛnt-Ɛspri barka do haay ka wɔɔ ʋ arzana ʋ, Krista zɛkʋra nɔ ʋ.
49001004	Woso lɛɛ ka an wɔɔ bɔ ʋ Krista zɛkʋra nɔ ʋ, bɩ ma bɩ, a n durnya da y, wɔɔ bɔ a ʋ maam k'ʋ yɩ a gʋɔɔ, kʋ minsi bɩ nyɩnta wɔɔ gʋr zi a mɩm ʋ y.
49001005	K'a nɩ wɔɔ ŋʋam bɩ minto bɩ, a a cɩnta hɔɔ tee••• kʋ wɔɔ n b'ʋ ba a nyɩnɔ Yeezuu Krista tɔ ma, naa a lɛ n taa a ŋʋarɛ bɩ tɔ ma.
49001006	Ʋ ʋ lɛ bɔ Woso ʋ, a barka k'an ta lɛbɔʋrɛ m bɩ tɔ ma, a ka an nawʋm wɔɔ ʋ vam, kʋ wɔɔ nɩ zɛkʋra m kan a Nyɩ ŋʋarɛzaa bɩ kɩ bɩ tɔ ma.
49001007	Bala, Krista ma bɩ tɔ ma bɩ, Woso wɔɔ bʋmbɔ, an wɔɔ mimbʋnyaarɔ sugur ka wɔɔ ʋ. A barka bɩ gʋtabaa tɔ ma m.
49001008	A barka bɩ k'a ka wɔɔ ʋ gʋta bɩ minto bɩ, a a ka wɔɔ nɩ mindɔrɛ m kan hɔɔn kɩ m.
49001009	A a ka wɔɔ n a hɔɔnhɔ k'a nyaakʋm da bɩ dɔ, hɔ k'a cɩnta biisi tee••• k'a ba Krista nɔ ʋ bɩ m.
49001010	Hɔ kʋ Woso a cɩnta k'a ba a nyambʋr dɔmɩm k'a bɔ ʋ bɩ ma bɩ, a ɩ yɩrɛ ɩ ʋ, hɔ k'a nɩ brama haay kan hɔ k'a nɩ tara burə ʋ haay kɩ bɩ, an n'a som kʋ ma kʋ Krista deem taan••• n yɩ ŋ soʋrezaa.
49001011	Hɔ woo••• ba Woso n nawʋm a hɔɔnhɔ ma, bɩ y'a ka an lɛɛ ka an wɔɔ bɔ ʋ, amba a lɛ n taa bɩ m, kʋ wɔɔ n yɩ a gʋɔɔ. Kʋ wɔɔ nɩ zɛkʋra m kan Yeezuu Krista kɩ bɩ tɔ ma m. Ncɩnaaʋ nɩ, an wɔɔ hɔjirle ka wɔɔ ʋ.
49001012	Naa ba a ʋ, kʋ gʋɔɔ n a lɛ bɔ a gʋtabaa ʋ wɔɔ tɔ ma, wɔɔ kʋ wɔɔ lɛɛ ka ʋ Krista ta ʋ heer lɛ rɔ wɔɔ.
49001013	A do n naa sɔ kan awɔɔ kɩ. Krista nɔ ʋ, awɔɔ sɩra lemim bɩ ma, lemim nyɩnta k'a n'awɔɔ bʋmbɔm bɩ m. Awɔɔ n sɩra ka Krista ʋ, a m bɩ Woso n Sɛnt-Ɛspri k'a ler bɔ bɩ ka awɔɔ ʋ.
49001014	Sɛnt-Ɛspri bɩ ka a ʋ wɔɔ ʋ, k'a hɩnka a ʋ, a hɔ haay, k'a ler bɔ bɩ kam wɔɔ ʋ, wɔɔ hɔɔ wɔɔ duro yɩm, dɔmɩm kʋ wɔɔ n bɩ bɔlɛm yɩŋ ʋ fasɩ b'ʋ. Naa tɔ ma bɩ, ʋ ʋ lɛ bɔ Woso gʋtabaa ʋ.
49001015	Naa tɔ ma m, kʋ mɔɔ sɩra k'awɔɔ ka Zuuba Yeezuu ʋ bɩ mim ma bɩ, m a ma sɔ, n ʋ, awɔɔ ɩ wosogʋɔɔ wɔɔ haay ŋʋam bɩ,
49001016	kʋ mɔɔ ɩ yaa dam Woso m awɔɔ tɔ ma, bɩ mɔɔ n'a barka dam awɔɔ minto dɔmɩm haay.
49001017	A yɛ mɔɔ nawʋm wɔɔ Zuuba Yeezuu Krista Woso bɩ han, wɔɔ Zɩ k'a nɩ lɛbɔʋrɛ m gʋta bɩ, k'an mindɔrɛ ka awɔɔ ʋ, k'awɔɔ n a da ma a bɩr Woso dɔm, k'a b'a dɔ paan•••.
49001018	A yɛ mɔɔ nawʋm han sɔ, k'a n'awɔɔ hɔɔn gu a lɛɛgure bɩ m, k'awɔɔ n a da ma a taaheerlɛ k'awɔɔ bir ma bɩ dɔ, k'awɔɔ n a da ma a hɔnyɩ k'an a lɛbɔʋrɛ nɔ ʋ bɩ dɔ sɔ, hɔjirle hɔnyɩ k'awɔɔ nɩ zɛm b'a yɩ kan a gʋɔɔ wɔɔ kɩ bɩ m.
49001019	A yɛ mɔɔ nawʋm sɔ, k'a n a ka k'awɔɔ n a paŋŋa gʋta k'a zi bam wɔɔ tɔ ma bɩ dɔ, wɔɔ kʋ sɩrakarɛzannɔ m wɔɔ m nɔ wɔɔ. K'awɔɔ n a paŋŋa bɩ gʋtabaa k'a cem haay dɔ.
49001020	Paŋŋa bɩ do Woso zi ba m an a hɩnka, Yeezuu Krista mɩm k'a a bɔ ʋ bɩ dɔmɩm ʋ, an a ka an nyɩnta a bɩsɩ ra arzana ʋ.
49001021	A n a ka Yeezuu nɩ paŋŋazannɔ do haay burə ʋ, lɛɛzannɔ do haay, lɛɛsoʋrezannɔ haay, cirbəə do haay kɩ burə ʋ. A a ka an nɩ hɔ k'an ta ʋ her durnya naa ʋ gɛɛ booti m haay burə ʋ.
49001022	A a ka Krista n a so hɔ haay ʋ. A a ka an nɩ hɔ haay burə ʋ, an a ka an a ba a gʋɔɔ wɔɔ sokʋma minzaa.
49001023	Kristagʋɔɔ sokʋma bɩ m Krista mɛ. A mɩŋŋa n'a mɩsɩrbaa barɛ a gʋr zi jilli, Woso mɩŋŋa n'ɩ mɩsɩrbaa bam Krista mɩŋŋa gʋr zi jilli sɔ.
49002001	Biisi bɩ, gəəno n'awɔɔ m, awɔɔ kʋrɔmarɔ kan a mimbʋnyaarɔ wɔɔ kɩ tɔ ma.
49002002	A mɩsɩrbaa bɩ ba awɔɔ nawʋm am durnya gʋɔɔ hɔ bɩ m. A n nɩ zum paŋŋazannɔ kʋ ŋ nɩ warkʋ nɔ ʋ rɔ wɔɔ cir b'ʋ. Cir bɩ do bɩ, zinəro cir k'a nɩ zi bam kan gʋɔɔ kʋ ŋ nɩ bɩsɩ kam Woso ma kɩ bɩ m.
49002003	Wɔɔ haay, wɔɔ nyɩnta ŋ barla sɔ, ʋ nɩ hɔɔ bʋnyaarɔ kʋ wɔɔ mɛsim lɛ n taa rɔ wɔɔ bam. Ʋ nɩ zure ʋ mɛsim lɛtaamarɔ bʋnyaarɔ wɔɔ ʋ, kan ʋ hɔɔndarɛrɔ bʋnyaarɔ wɔɔ kɩ ʋ. Kʋ wɔɔ n maam bɩ, gʋɔɔ kʋ Woso nɔmaa n n'a kərgure ŋ la rɔ wɔɔ m wɔɔ m, amba gʋɔɔ mɩsɩrɔ wɔɔ m.
49002004	Bɩ, Woso cicirzɛrɛ bɩ gʋta maam-maam, k'a nɩ wɔɔ ŋʋam gʋta bɩ tɔ ma.
49002005	Bɩ y'a ka, gɩnga kʋ wɔɔ ʋ, ʋ mimbʋnyaarɔ tɔ ma bɩ, a mɩsɩrbaa ka wɔɔ ʋ Krista zɛkʋra tɔ ma. Denter m, Woso barka bɩ tɔ ma m, awɔɔ n bʋmbɔrɛ yɩ.
49002006	Kʋ wɔɔ ʋ zɛ kʋ ra kan Krista Yeezuu kɩ bɩ, Woso wɔɔ mɩm bɔ ʋ kan kɩ, an wɔɔ nyɩnta kan kɩ arzana ʋ, ʋ nɩ cirbəə bɩm kan kɩ.
49002007	A ba a ʋ wɔɔ m mɩŋŋa ncɩnaaʋ Krista Yeezuu nɔ ʋ, k'a barka gʋtabaa hɩnka gʋɔɔ m, wakatɩ haay k'a nɩ zɛm nɔ ʋ.
49002008	Bala, Woso barka bɩ tɔ ma m, awɔɔ n bʋmbɔrɛ yɩ sɩrakarɛ nɔ ʋ. Awɔɔ mɩŋŋɔɔ minto bɛɛ y'a ka awɔɔ n bʋmbɔrɛ yɩ y, Woso ganwʋrɛ m an a ka awɔɔ ʋ vam.
49002009	Awɔɔ zibəəro tɔ ma bɛɛ y, ncɩnaaʋ bɩ, gɔsɩ b'a dam ma an a lɛ bɔ a mɩŋŋa ʋ y.
49002010	Bala, Woso ɩ wɔɔ da, wɔɔ da a ʋ, Krista Yeezuu zɛkʋra nɔ ʋ, kʋ wɔɔ n'ʋ mɩsɩrbaa ba zibəəro mɩŋŋɔɔ barɛ nɔ ʋ gʋta, Woso mɩŋŋa ɩ lɛɛ ka an zibəəro wɔɔ duro banka kʋ wɔɔ n bɩ ŋ ba.
49002011	Naa tɔ ma bɩ, k'a tɔ da a nɔ ʋ, a ʋ: awɔɔ, kʋ zɩɩfʋrɔ bɛɛ n'awɔɔ m nɔ wɔɔ, biisi bɩ, awɔɔ zɩɩfʋrɔ wɔɔ n'a hɩrɛ a ma ŋ ʋ, awɔɔ n gasʋ baŋŋʋ ʋ y. Ŋ n'a hɩrɛ a mɩŋŋɔɔ ma ŋ ʋ, a gasʋ baŋŋʋ ʋ, kʋ ŋ nɩ makra n a mɛ ma bɩ tɔ ma.
49002012	Dɔmɩm kʋ ŋ nɩ naa hɩrɛ awɔɔ ma bɩ, awɔɔ laatʋ Krista ma, awɔɔ ba gʋɔɔ kʋ Woso ŋ bɔ ʋ rɔ wɔɔ barla y, nyɩnta awɔɔ ʋ saanɔɔ. Gʋaasɩbabaarɔ kʋ Woso ŋ da a gʋɔɔ wɔɔ ma, an ler bɔ ŋnɩ bɩ, awɔɔ n nyɩnta ŋ nɔ ʋ y. Nyɩnta k'awɔɔ ʋ a n'a mɩsɩrbaa bɩ bam durnya nɔ ʋ bɩ, awɔɔ ba taaheerlɛ nɩ, b'awɔɔ n Woso dɔ sɔ y.
49002013	Kɛɛrɛ naa, awɔɔ k'a nyɩnta laatʋ Woso ma bɩ, Krista Yeezuu zɛkʋra bɩ nɔ ʋ, awɔɔ a zɔ Woso ma, Krista ma bɩ tɔ ma.
49002014	Bala, Krista mɩŋŋa ɩ bʋr laafɩɩ m an ba ka wɔɔ ʋ, a zɩɩfʋrɔ kan do vantɔɔ gʋɔɔ kɩ zɛ kʋ ra an ŋ ba do deem. K'a yɛ an ga gɔdarkʋra ma bɩ tɔ ma bɩ, a sɔkʋm k'a nɩ ŋ bire ʋ am pəŋŋə hɔ bɩ m, an nɩ ŋ gʋngʋm kʋ ma bɩ zaar ba.
49002015	A zɩɩfʋrɔ lɛrɔ wɔɔ, kan ŋ damarɔ kɩ, ŋ sʋfɔrɔ kɩ ci zɛ, k'a ka kʋ do hɩɩyɔɔ nɔɔm n a ba do deem taan••• a mɩŋŋa zɛkʋra nɔ ʋ. A ba a ʋ ncɩnaaʋ, an ŋ zɛ kʋ ra laafɩɩ nɔ ʋ.
49002016	Krista sɔkʋm zaar ba, ga k'a ʋ gɔdarkʋra ma bɩ dɔmɩm ʋ. A zɛ bɩ tɔ ma bɩ, a do hɩɩyɔɔ wɔɔ zɛ kʋ ra, an ŋ ba mɛ deem, an ŋ zɛ kʋ ra kan Woso kɩ.
49002017	Ncɩnaaʋ nɩ, Krista n bʋr an laafɩɩ pa da awɔɔ m, awɔɔ kʋ zɩɩfʋrɔ bɛɛ n'a mɩ, an laatʋ Woso ma biisi rɔ wɔɔ. Bʋr a ʋ sɔ k'a laafɩɩ bɩ pa da zɩɩfʋrɔ m, brɔɔ kʋ ŋ nɩ jɩnjɛɛm Woso ma rɔ wɔɔ.
49002018	Krista mɩŋŋa barka tɔ ma m, zɩɩfʋrɔ kan do vantɔɔ gʋɔɔ kɩ, wɔɔ n'ʋ dam ma, ʋ ʋ zɔ Woso ma Sɛnt-Ɛspri deem nɔ ʋ.
49002019	Bɩ y'a ka awɔɔ kʋ zɩɩfʋrɔ bɛɛ n'awɔɔ m nɔ wɔɔ, saanɔɔ bɛɛ n'awɔɔ m dɔ, bɩ lɛɛ laatʋrɛ gʋɔɔ bɛɛ n'awɔɔ m sɔ y. Awɔɔ ɩ wosogʋɔɔ wɔɔ barla, Woso hargʋɔɔ n'a mɩ.
49002020	Awɔɔ sɔ, awɔɔ bɔ kʋ ʋ kan cɛ kʋ n n'a dɔm kɩ, n n'a dɔm cɛjɩr kʋ kristazibəəzannɔ wɔɔ kan wosolɛsinnɩsorazannɔ wɔɔ kɩ n a cɩnta bɩ ra, cɛ bɩ jɩr jaa wɩsɩ bɩ m Yeezuu Krista mɩŋŋa m.
49002021	A mɩŋŋa n'a kam cɛ bɩ jaarɔ wɔɔ nɩ kʋ nyasʋm kɔɔkɔɔ, cɛ bɩ nɩ derm tee••• an bɩ zɛm b'a ba Wosocɛ, Zuuba zɛkʋra nɔ ʋ.
49002022	Zɛkʋra k'awɔɔ n ta m kan Yeezuu Krista kɩ b'a ka, cɛ kʋ n n'a dɔm bɩ, awɔɔ n sɔ, k'a b'a ba cɛ kʋ Woso n a nɔ ʋ a Sɛnt-Ɛspri m.
49003001	Naa tɔ ma m mɔɔ nɩ yaa darɛ awɔɔ tɔ ma. Mɔɔ mɩŋŋa Pol, awɔɔ kʋ do vantɔɔ gʋɔɔ n'a mɩ rɔ wɔɔ, mɔɔ du n y'a ʋ Krista tɔ ma awɔɔ daahan minto.
49003002	Zibəə kʋ Woso mɔɔ da ʋ a barka tɔ ma, kʋ mɔɔ n a ba m m da awɔɔ han k'a hɔɔnhɔ n kʋ yɩ awɔɔ gʋr zi bɩ, awɔɔ zibəə bɩ do mim ma mɩŋŋa.
49003003	Gɩnga kʋ Woso n ta m an a nyaakʋm da bɩ, a a hɩnka mɔɔ m kʋ mɔɔ n a dɔ. A mim mɔɔ dɩnda awɔɔ m ci bɩ nɔ ʋ poore m cem bɩ.
49003004	K'awɔɔ ci kʋ mɔɔ ba awɔɔ ma naa karɩnda ba, awɔɔ y'a dɔrɛ a ʋ, mɔɔ Krista mim k'a nyaakʋm da bɩ dɔ mɩŋŋa.
49003005	Biisi bɩ, Woso n Krista mim k'a nyaakʋm da bɩ hɩnka gɔsɩ nɩ y, bɩ kɛɛrɛ naa, Woso mim bɩ do hɩnka a zibəəzannɔ m, kan a lɛsinnɩsorazannɔ wɔɔ kɩ m Sɛnt-Ɛspri m.
49003006	Krista mim k'a nyaakʋm da Woso n a hɩnka bɩ ba n nɩ: A ɩ yɩrɛ ɩ ʋ, do vantɔɔ gʋɔɔ kʋ ŋ y'a zɛ kʋ ra kan Krista kɩ lemim nyɩnta bɩ tɔ ma bɩ, brɔɔ hɔjirle kʋ Woso a cɩnta zɩɩfʋrɔ wɔɔ m bɩ yɩm sɔ kan ŋ kɩ. Ŋ y'a ba hɔdeem kan zɩɩfʋrɔ wɔɔ kɩ, ler kʋ Woso a bɔ Krista nɔ ʋ bɩ, ŋ woo••• hɔ m.
49003007	Woso barka bɩ tɔ ma m, mɔɔ n ganwʋrɛ yɩ, m m ba lemim nyɩnta bɩ zibəənyɩ, Woso y'a paŋŋa zi ba an yɩ mɔɔ ma ncɩnaaʋ.
49003008	Mɔɔ m wosogʋɔɔ wɔɔ poorero wɔɔ poore, baa kan naa kɩ haay, Woso gan wʋ mɔɔ ma. Kʋ mɔɔ m hɔɔ mɩŋŋɔɔ kʋ ŋ nɩ Krista nɔ ʋ, bɩ ŋ tɛkka ba ʋ rɔ wɔɔ pa da do vantɔɔ gʋɔɔ wɔɔ m.
49003009	Kʋ m a ka, kʋ gʋɔɔ m hɔ kʋ Woso a nyaakʋm da biisi bɩ kʋ yɩrɛ zaa dɔ. Woso mɩŋŋa ɩ hɔ haay da, a ɩ hɔ naa do nyaakʋm da sɔ biisi tee•••.
49003010	Woso bɩ, naa do ba a ʋ, kʋ paŋŋazannɔ kan paŋŋasoʋrezannɔ haay kʋ ŋ nɩ brama rɔ wɔɔ kɩ n Woso mindɔrɛ k'a zaa n hɔka bɩ dɔ kɛɛrɛ kristagʋɔɔ sokʋma bɩ tɔ ma.
49003011	Naa ba Woso ʋ, bala, a a cɩnta hɔɔ laatʋ, bɩ ma bɩ durnya ba ʋ y, k'a hɔɔnhɔ naa do ba wɔɔ Zuuba Yeezuu Krista nɔ ʋ.
49003012	Kʋ wɔɔ ʋ zɛ kʋ ra kan Krista kɩ ʋ sɩra ka ʋ bɩ, wɔɔ ɩ lɛ m k'ʋ zɔ Woso ma kan heerkoodəbaa kɩ.
49003013	Naa tɔ ma bɩ, a yɛ mɔɔ nawʋrɛ awɔɔ han k'a b'a heer zar kʋ mɔɔ nɩ fɩryɩrɛ nɔ ʋ awɔɔ minto bɩ tɔ ma y. Mɔɔ fɩr bɩ yɩrɛ bɩ, a ka a nawʋm awɔɔ m lɛbɔʋrɛ yɩ.
49003014	Naa tɔ ma m, mɔɔ nɩ kukurə zɛm Zɩ Woso taa.
49003015	A mɩŋŋa har haay a to zi brama kan tara burə ʋ kɩ.
49003016	A yɛ mɔɔ nawʋm han, a lɛbɔʋrɛ gʋtabaa tɔ ma bɩ, k'a n'awɔɔ paŋŋa da ra Sɛnt-Ɛspri m, k'a a da ma a bɩr paŋŋa m a heer nɔ ʋ.
49003017	K'an a ka sɔ, kʋ Krista n nyɩnta awɔɔ heer ʋ sɩrakarɛ nɔ ʋ. A yɛ mɔɔ nawʋm sɔ, k'awɔɔ m məsi da a jɩm kɔɔkɔɔ kʋ ŋʋarɛ nɔ ʋ.
49003018	Maam bɩ, awɔɔ wɔŋ ʋ kan wosogʋɔɔ wɔɔ kɩ haay, a Krista ŋʋarɛ gʋtabaa kan a jintəbaa kɩ, a hɛ kɩ, kan a nɔyaa kɩ jɩ dɔ.
49003019	A yɛ mɔɔ nawʋm k'awɔɔ n a ŋʋarɛ bɩ dɔ, baa kʋ gɔsɩ b'a dam ma an a dɔ haay bɩ kɩ bɩ, k'awɔɔ n a dɔ, kʋ Woso mɩsɩrbaa jilli n'awɔɔ heer han.
49003020	Woso mɩŋŋa a da ma an hɔ woo••• ba, an lɛ da hɔ haay kʋ wɔɔ n'a yɛm, gɛɛ ʋ n'ʋ hɔɔn dam ma bɩ ra, naa ba a nawʋm kan paŋŋa k'a nɩ zi bam wɔɔ gʋr zi bɩ kɩ m.
49003021	Bɩ k'a tɔ m lɛbɔʋrɛ yɩ, kristagʋɔɔ sokʋma bɩ gʋr zi, Krista Yeezuu tɔ ma, wakatɩ haay nɔ ʋ, dɔmɩm haay. Amina!
49004001	Hɔ kʋ mɔɔ ʋ kʋ m a yɛ awɔɔ han kɛɛrɛ bɩ, ba n nɩ: awɔɔ dɔ a ʋ, mɔɔ du n y'a ʋ kʋ mɔɔ nɩ Krista zi bam bɩ tɔ ma. K'a mɩsɩrbaa ba amba Woso mɩŋŋa lɛ n taa, an awɔɔ bir ma bɩ m.
49004002	K'a bɩr a mɩŋŋɔɔ zerm tee•••, a bɩr bʋgʋ-bʋgʋ, a bɩr bʋraama m, k'a yɛ kʋ ma ŋʋarɛ nɔ ʋ.
49004003	K'a a yo ʋ, a bɩr deem Sɛnt-Ɛspri zɛkʋra bɩ tɔ ma, laafɩɩ kan kʋ kɩ nɔ ʋ.
49004004	Krista mɛ bɩ deem, Sɛnt-Ɛspri bɩ deem, taaheerlɛ hɔ kʋ Woso wɔɔ bir ma, k'ʋ b'a yɩ bɩ deem sɔ.
49004005	Wɔɔ Zuuba bɩ deem, sɩrakarɛ bɩ deem, batɛm deem wɔɔ n'a sim,
49004006	Woso deem, a m gʋaa haay Zɩ, a y'a so hɔ haay ʋ, an nɩ zi bam kan gʋaa haay kɩ, an nɩ gʋaa haay heer ʋ.
49004007	Bɩ Woso barka ka wɔɔ gʋaa biyəə ʋ, Krista n a jir a hɔɔnhɔ ma.
49004008	Naa do Wosoci b'a hɩ ma, a ʋ: K'a der mim ʋ bɩ, a lɔnnɔ gaa an ta ŋ nɩ, an gan wʋ gʋɔɔ ma.
49004009	N ʋ: 'A der.' Naa jɩ n bɔ nɩ? Naa ʋ k'a hɩ, a ʋ, lɛɛ a ka an zer tara noom ʋ paan•••.
49004010	Gʋaa k'a zer bɩ, a mɩŋŋa ɩ der brama laatʋ, k'a nyɩnta hɔ haay nɔ ʋ, a ka kʋ ŋ nɩ yɩ mɩŋŋa fasɩ.
49004011	A ɩ gan wʋ gʋɔɔ ma. A a ka gɔsɩnnɔ n a ba a zibəəzannɔ, an a ka gɔsɩnnɔ m wosolɛsinnɩsorazannɔ. A n a ka nɔɔ m lemim nyɩnta padənno, an nɔɔrɔ ba a gʋɔɔ dundonno, hɔdɩndagʋɔɔnzannɔ m sɔ.
49004012	A ba a ʋ ncɩnaaʋ, kʋ wosogʋɔɔ wɔɔ n a da ma ŋnɩ Woso zuure zibəə bɩ ba, kʋ Krista mɛ bɩ m ta lɛɛ sɩrakarɛ nɔ ʋ.
49004013	Maam bɩ, wɔɔ tam lɛɛ haay. Ʋ sɩrakarɛ, kan Woso Nyɩ bɩ dɔrɛ kʋ wɔɔ n ta m bɩ kɩ n yɩ deem. Ʋ ma Woso zaa bɩ nɔ ʋ, ʋ bɩ bɔ kʋ ʋ kan Krista mɩŋŋa kɩ fasɩ.
49004014	Ncɩnaaʋ bɩ, wɔɔ bɩ nyɩntam nyɩnɔ dɔ, ʋ ʋ mɩŋŋɔɔ to gʋɔɔ n bɩr ʋ yəŋŋəm jɩsa kan bɩsɩ kɩ a hɔdɩndarɛ haay nɩ y, ŋʋaarzannɔ m, bɩ ŋ bɩ wɔŋ ʋ dɔ ŋnɩ ŋʋaar ba wɔɔ m, wɔɔ n fɔ y.
49004015	Bɩ, kʋ wɔɔ ɩ sɩra hɩm ŋʋarɛ nɔ ʋ, wɔɔ mam hɔ haay nɔ ʋ Woso zuure bɩ nɔ ʋ, ʋ tolle ba ʋ ʋ ba amba Krista m, a m minzaa.
49004016	A mɩŋŋa tɔ ma m, mɛ bɩ vəŋŋəro wɔɔ jilli n kʋ nyasʋ ŋnɩ deem. Gʋaa mɛ kunəro n'a kam mɛ bɩ vəŋŋəro wɔɔ nɩ kʋ nyasʋm, mɛ bɩ n deem. Maam bɩ, kʋ mɛ bɩ vəŋŋə biyəə y'a zi bam, bɩ n'a kam mɛ bɩ n bɩr tam lɛɛ tee••• an bɩr mam ŋʋarɛ nɔ ʋ.
49004017	Hɔ kʋ mɔɔ n'a hɩrɛ awɔɔ m, m n'a yɛrɛ awɔɔ han Zuuba tɔ ma bɩ ba n nɩ: A b'a ya a mɩsɩrbaa bɩ ba am gʋɔɔ kʋ ŋ n Woso dɔ rɔ wɔɔ hɔ bɩ nɩ y, zu ŋ nawʋrɛ a hɔɔndarɛrɔ ʋ, ŋ bɩ hɔsɩ yɩm naa barɛ nɔ ʋ y.
49004018	Monsigə y'a so ŋ hɔɔn ʋ, ŋ laatʋ mɩsɩrbaa kʋ Woso n'a kam bɩ ma. Bala, ŋ n hɔsɩ dɔ y, kʋ ŋ y'a heer ta bɩ tɔ ma.
49004019	Nyannɩ bɩr ŋ zɛm fɩɩga y, a da ŋ y'a ʋ jaandarɛ lɛ ʋ, ŋnɩ dintim mɩsɩrbaa do haay bam, b'a nyannɩ ba ŋ nɩ y.
49004020	B'awɔɔ, mɩsɩrbaa naa do bɛɛ Krista a dɩnda awɔɔ nɩ y.
49004021	A mɩŋŋa mim n y'a dɩnda awɔɔ m bɩ, kʋ kristagʋɔɔ n'awɔɔ m bɩ, n nɩ sɩra k'a nɩ Yeezuu nɔ ʋ bɩ dɩnda awɔɔ m.
49004022	Naa minto bɩ, awɔɔ a ga m, a a biisi mɩsɩrbaa bɩ to, a a bɔ a mɛsim k'a lɛtaamarɔ bʋnyaarɔ nɩ bra bɩmbarɛ awɔɔ m k'awɔɔ zaar ba b'ʋ.
49004023	K'a lʋrlɛ yɩ a heer kan a hɔɔn kɩ ʋ.
49004024	K'a mɩsɩrbaa daa kʋ Woso a ka awɔɔ ʋ bɩ ba. Woso ɩ mɩsɩrbaa bɩ do da an bɔ a mɩŋŋa rɛ, bɩ y'a ka mɩsɩrbaa bɩ do n tɩrga, an Woso nɔ yɩ, an sɩra sɔ.
49004025	Naa tɔ ma bɩ, a b'a ya, a ŋʋaar ba y. Gʋaa biyəə n sɩra hɩ a mim m, bala mɛ deem vəŋŋoo n wɔɔ m.
49004026	K'awɔɔ nɔ ma ʋ, a b'a ka a mimbʋnyaa ba y. A b'a nɔmaa bɩ to a nɔ ʋ gum n da nɩ y.
49004027	A bɩ zaa ka Sʋtaana ʋ, an bʋr a ra y.
49004028	Gʋaa k'a nɩ koor bam biisi bɩ, an a wɔ bɔ koorbaa b'ʋ k'an zi ba an a lɛɛmaa hɔ yɩ, maam bɩ, a y'a dam ma an hɔ yɩ, an n'a dam gʋaa k'a lɛ n taa daahan ma han.
49004029	Meerbaa bʋnyaa sɩ n a ga m an bɔ awɔɔ lɛ ʋ y, k'a meerbaa k'a n'a dam gʋɔɔ han, ŋnɩ ta lɛɛ sɩrakarɛ nɔ ʋ bɩ ba. K'a meerbaa mɩŋŋa ba, k'an a da gʋɔɔ kʋ ŋ n'a tʋr karɛ awɔɔ ma rɔ wɔɔ han.
49004030	A b'a ka a Sɛnt-Ɛspri heer zɛ ma y, Woso bɩ, a ka a ʋ awɔɔ ʋ, k'a a jɩ da wɔɔ ʋ, bɩ n'a hɩnkarɛ a ʋ, Woso y'a so awɔɔ ʋ, an n'a hɩnkam sɔ a ʋ, dɔmɩm ɩ zɛm Woso n bɩ wɔɔ yɔm fasɩ-fasɩ.
49004031	A b'a to mim n bɩr a heer ʋ kan gʋaa kɩ y, a bɩ yɩ heerbusuzannɔ y, a bɩ nɔmaa ba y. A bɩ yɩ hany-hany zannɔ y, a bɩ sʋnsɔ wʋ y, k'a zi bʋnyaabarɛ do haay to.
49004032	Bɩ, k'a bɩr mɩŋŋa kan kʋ kɩ, a bɩr kʋ ŋʋam gʋta, a bɩr sugur kam kʋ ʋ, amba Woso sugur ka awɔɔ ʋ Krista nɔ ʋ bɩ m.
49005001	K'a Woso hɔbaa dɩnda, bala, a nyɩnɔ n'awɔɔ m, an n'awɔɔ ŋʋam.
49005002	K'a mɩsɩrbaa ba ŋʋarɛ nɔ ʋ amba Krista m. A ɩ wɔɔ ŋʋa, an a meeyaa ka wɔɔ tɔ ma, a mɩŋŋa a ka amba n tɩr hɔ zɛ n a ka Woso ʋ, an Woso nɔ yɩ bɩ m.
49005003	Wosogʋɔɔ n'awɔɔ m, bɩ tɔ ma bɩ, an a ga m kʋ jaandarɛ mim, dintim do haay mim, lɛ n bɩr gʋaa hɔ zi mim n nyɩnta awɔɔ bire ʋ y, a bɩ sʋʋra ba ŋ ma sɔ fɩɩga y.
49005004	A n a ga m sɔ, kʋ meerbaarɔ yaarsɩrɔ n bɔ a lɛ ʋ y, hɔɔnwar kan dɔkarɛrɔ meerbaarɔ kɩ y. A ga a ʋ m k'awɔɔ n bɩr barka yaa dam Woso m.
49005005	K'a dɔ mɩŋŋa a ʋ, jaandənno, lannɔ gɛɛ yaarɔbənno, mɩnyɔɔzaa. Mɩnyɔɔzaa bɩ, wosobaawɔm yaadər m, bala, a hɔnyɩ ŋʋa an lɛ da Woso ra. Nawɔnnɔ haay, ŋ gɔsɩ bɩ gasʋm Krista kan Woso kɩ cirbəə b'ʋ fɩɩga y.
49005006	A n a ga m kʋ gʋaa n bra bɩmba awɔɔ m meerbaa vanvannɔ nɩ y. Naa woo••• tɔ ma m, Woso nɔmaa n'a kərgum gʋɔɔ kʋ ŋ bɩr yɛm ma rɔ wɔɔ ra.
49005007	Ncɩnaaʋ bɩ, a b'a zɛ kʋ ra kan ŋ kɩ y.
49005008	Biisi bɩ, awɔɔ ɩ monsigə ʋ, bɩ kɛɛrɛ naa, awɔɔ ɩ leegure nɔ ʋ, k'awɔɔ a zɛ kʋ ra kan Zuuba kɩ bɩ tɔ ma. Ncɩnaaʋ naa, kʋ leegure gʋɔɔ n'awɔɔ m bɩ, k'a leegure mɩsɩrbaa ba.
49005009	Bala, hɔ kʋ leegure nɩ zɛm nɩ bɩ, bamɩŋŋa m, kan tɩrgabaa zibəə kɩ, kan sɩra kɩ.
49005010	K'a a yo ʋ, a hɔ kʋ Zuuba lɛ n taa bɩ dɔ, a bɔ kʋ zi.
49005011	A bɩ monsigə zibəəro wɔɔ ba sɔ y, ŋ nyɔɔdʋ ba ʋ y, k'a ŋ bʋnyaabaa bɩ hɩ garga ra.
49005012	Hɔ kʋ gʋɔɔ wɔɔ duro n'a bam sɛɛrɛ bɩ, a hɩrɛ mɩŋŋa nyannɩ ta ʋ.
49005013	Bɩ, hɔ haay k'ʋ n nɩ bɔrɛ a mim n garga ra bɩ, hɔ bɩ do ɩ yɩm fasɩ, ʋ n'a mim dɔm.
49005014	Bala, hɔ haay k'a nɩ bɔm garga ra bɩ, a ba a nawʋm leegure. Bɩ y'a ka n a hɩ, n ʋ: Ɩbɩɩ k'ɩ nɩ hinceem bam bɩ, gu hinceem ma, wuti gəəno gaa ʋ, kʋ Krista n lɛɛ gu ɩ m.
49005015	Naa tɔ ma bɩ, k'a dundo mɩsɩrbaa k'awɔɔ n'a bam bɩ zi mɩŋŋa. A b'a mɩsɩrbaa bɩ ba hɔɔnwar nɔ ʋ y, bɩ k'a mɩsɩrbaa bɩ ba hɔɔntaʋrɛ nɔ ʋ.
49005016	Bʋnyaabaa y'a so her dɔmɩnnɔ nɔɔ ʋ gʋta, bɩ tɔ ma bɩ, k'a a yo ʋ, a bɩr hɔ k'a ga barɛ m bɩ bam wakatɩ haay nɔ ʋ.
49005017	A bɩ yɩ hɔɔnwarzannɔ a mɩsɩrbaa barɛ nɔ ʋ y, bɩ k'a a ka ma a hɔ kʋ Zuuba lɛ n taa k'awɔɔ n a ba bɩ dɔ.
49005018	A bɩ dɩvɛn mi an a mɩm durgə y. Awɔɔ mɩsɩrbaa an n'a zaar bam. Bɩ, k'a to kʋ Sɛnt-Ɛspri n a a han.
49005019	K'a kʋ paŋŋa da ra Woso lɛbɔʋrɛ laarɔ m: K'a laa lɔ laarɔ ciro wɔɔ ʋ, kan mim ma laarɔ wɔɔ kɩ, kan laa haay kʋ Sɛnt-Ɛspri a da a heer ʋ kɩ. K'a laarɔ wɔɔ lɔ a Zuuba da ʋ kan a heer kɩ haay.
49005020	Wakatɩ haay kan mim haay kɩ nɔ ʋ, k'a Zɩ Woso barka da, wɔɔ Zuuba Yeezuu Krista tɔ ma.
49005021	K'a yɛ kʋ ma, k'awɔɔ nɩ Krista daŋ ʋ bɩ tɔ ma.
49005022	Lannɔ wɔɔ, k'a yɛ a zino wɔɔ ma, amba awɔɔ nɩ yɛm Zuuba ma bɩ m.
49005023	Bala, lʋ minzaa n'a zim m, amba Krista n'a gʋɔɔ wɔɔ sokʋma bɩ minzaa bɩ m, Krista mɩŋŋa mɛ n'a gʋɔɔ wɔɔ sokʋma bɩ m, an a mɛ bɩ bʋmbɔrɛzaa.
49005024	Bɩ, amba kristagʋɔɔ wɔɔ sokʋma bɩ nɩ yɛm Krista mɩŋŋa ma bɩ, lannɔ wɔɔ k'a yɛ a zino wɔɔ ma sɔ hɔ haay nɔ ʋ.
49005025	Yaarɔ wɔɔ, k'a lannɔ wɔɔ ŋʋa, amba Krista a gʋɔɔ sokʋma bɩ ŋʋa an yɛ an a mɩŋŋa ka zɛ ma a tɔ ma bɩ m.
49005026	A a ba ʋ ncɩnaaʋ, k'a ka k'a gʋɔɔ wɔɔ sokʋma n yɩ mɩŋŋa fasɩ Woso mɩm ʋ. A gʋɔɔ wɔɔ sokʋma hu a bɔ hi m kan a lemim kɩ m.
49005027	A ŋʋa a ʋ, k'a gʋɔɔ sokʋma bɩ n bɩ jɩm a lɛɛ lɛbɔʋrɛ nɔ ʋ, hubɔrɛ nɔ ʋ, mɩŋŋabaa fasɩ nɔ ʋ, kʋ kʋrɔma sɩ, gɛɛ hɔ bʋnyaa sɩ bɩ yɩ ʋ a gʋr zi y, k'an bɩr Woso soʋhɔ fasɩ, minsi bɩ yɩ ʋ a gʋr zi y.
49005028	Yaarɔ wɔɔ a ga m sɔ, n n'a lannɔ wɔɔ ŋʋa ncɩnaaʋ, amba ŋn'a mɛ ŋʋam bɩ m. Gʋaa k'a n'a lʋ ŋʋam bɩ, a mɩŋŋa a n'a ŋʋam.
49005029	Gʋaa ba ʋ an nɩ sɔrɛ a mɩŋŋa mɛ nɩ y, nyasʋ a nawʋm nɩ, an n'a tʋrm, amba Krista n n'a barɛ a gʋɔɔ sokʋma bɩ m bɩ m.
49005030	K'a mɛ bɩ vəŋŋəro n wɔɔ m bɩ tɔ ma m, an nɩ nyasʋm wɔɔ m maam.
49005031	N y'a da Wosoci ʋ, n ʋ: 'Naa tɔ ma m, gʋaa n n'a gʋrɛ a zɩ kan a da kɩ ma, an a na a lʋ ma, ŋ gʋaa hɩɩya haay n a ba gʋaa deem.'
49005032	Mim naa do nɔyaa ta ʋ gʋta, mɔɔ ʋ kʋ m a hɩ m ʋ, Krista kan a gʋɔɔ sokʋma bɩ kɩ mim n y'a hɩ.
49005033	Bɩ, a hɩ n nawʋrɛ awɔɔ ma sɔ, gʋaayar biyəə n a lʋ ŋʋa amba a a mɩŋŋa ŋʋa bɩ m, kʋ lʋ biyəə n a zim da ʋ sɔ.
49006001	Nyɩnɔ wɔɔ k'a a zɩrɔ wɔɔ lɛ si, amba Zuuba lɛ n taa bɩ m, a ga a ʋ m.
49006002	Lɛɛkarɛ lɛ kʋ Woso ler bɔ an a na ma bɩ ba n nɩ: 'Ɩ zɩ kan ɩ da kɩ da ʋ.
49006003	Maam bɩ, ɩ mɩsɩrbaa nyɩnta yɩm, ɩ meeyaa jintə yɩm tara burə ʋ.'
49006004	Awɔɔ k'a m nyɩnɔ wɔɔ zɩrɔ wɔɔ, a bɩ nyɩnɔ wɔɔ da nɔmaa ma y, bɩ k'a ŋ tʋr, a ŋ bɔ zaa ʋ, dʋndɔrɔ kʋ ŋ y'a to Zuuba zi m.
49006005	Awɔɔ kʋ lɔnnɔ n a mɩ rɔ wɔɔ, k'a zu a soʋrezannɔ wɔɔ lɛ ʋ daʋrɛ gʋta m, kan a heer kɩ m haay, amba awɔɔ nɩ yɛm Krista ma bɩ m.
49006006	A bɩ ŋ zi ba kʋ ŋ nɩ dundore awɔɔ zi bɩ tɔ ma y, ɩ ʋ a ka awɔɔ nawʋm ma kʋ gʋɔɔ nɔ n yɩ a ra y. Bɩ k'a ŋ zi bɩ ba, kʋ Zuuba zibəənyɩnɔ n'awɔɔ m a n nɩ zum Woso hɔɔnhɔ ʋ bɩ tɔ ma.
49006007	K'a a zuubɔɔ wɔɔ zi ba kan a heer kɩ haay, ɩ ʋ, Zuuba zi awɔɔ n'a bam gʋɔɔ hɔ bɛɛ y.
49006008	Awɔɔ dɔ a ʋ, zi mɩŋŋa kʋ gʋaa n'a bam haay, Zuuba y'a zibəə bɩ nyɔɔdʋ karɛ a zaa ʋ, baa k'a zaa bɩ lɔ m gɛɛ soamɩŋŋaʋzaa m.
49006009	Awɔɔ kʋ lɔnnɔ soʋrezannɔ n'awɔɔ n nɔ wɔɔ, k'a ba maam sɔ a lɔnnɔ wɔɔ m, a bɩ nyaa ba kan ŋ kɩ y. Awɔɔ dɔ a ʋ, awɔɔ kan a lɔnnɔ wɔɔ kɩ bɩ, awɔɔ Zuuba bɩ deem an nɩ brama, b'a bɩr gʋɔɔ jirə bɔrɛ y.
49006010	Meerbaa kʋ mɔɔ n'a nyambʋrm nɩ bɩ ba n nɩ: k'a a paŋŋa da ra Zuuba zɛkʋra nɔ ʋ, a paŋŋa gʋta bɩ nɔ ʋ.
49006011	K'a yarmɔdrɔ kʋ Woso nɩ ŋ karɛ a ʋ bɩ da a ma, k'a a da ma a jɩm kɔɔkɔɔ Sʋtaana hɔɔnkarɛrɔ zibəə bɩ lɛ ʋ.
49006012	Gʋɔɔ bɛɛ wɔɔ nɩ yar bɩ bam kan ŋ kɩ y. A ba wɔɔ nawʋm kan zinəro kɩ, kan lɛɛzannɔ kʋ ŋ nɩ paŋŋa bam, ŋ n'a so lɛɛrɔ ʋ, ŋ n'a so durnya naa do kʋ monsigə n b'ʋ, ŋ nɩ brama rɔ wɔɔ kɩ.
49006013	Naa tɔ ma bɩ, k'a Woso yar mɔdrɔ wɔɔ da a ma. K'a wɔ ʋ, a jɩm kɔɔkɔɔ dɔmɩm bʋnyaa hinni ʋ, a a da jɩm bɩ lɛ ʋ, a yar ba paan••• a a da ma, k'a gɔɔta a jɩm a gam la.
49006014	K'a a banka a jɩm kɔɔkɔɔ. K'a sɩra so a mɔr ʋ, am hɔsoaʋ hɔ bɩ m, k'a bɩr tɩrgabaa m, goŋŋo kʋ n n'a dure a ma n bɩ, k'a du a ma.
49006015	Lemim nyɩnta bɩ nɩ laafɩɩ kam, k'a pa da kaarɛ-kaarɛ, kʋsɔ n bɩ awɔɔ n'a daŋ ʋ.
49006016	K'a bɩr sɩrakarɛ m, goŋŋo kʋ n n'a tarɛ a m n bɩ sɔ, awɔɔ nɩ bʋnyaabarɛzaa bɩ karɔ kʋ sɛwurə n ta ŋ ma rɔ wɔɔ linlihim nɩ.
49006017	Bʋmbɔrɛ kʋ Woso a ka awɔɔ ʋ bɩ, yarbarɛ firgə m, k'a ku a mim ma. K'a Woso lemim bɩ sa sɔ, yarbarɛ kargʋ m Sɛnt-Ɛspri n'a karɛ awɔɔ ʋ.
49006018	K'a yaa da wakatɩ haay. K'a yaadarɛ do haay da Sɛnt-Ɛspri daahan nɔ ʋ. A bɩ kɔ kan yaa bɩ darɛ kɩ y, k'a bɩr tam lɛɛ tee•••. K'a yaa da wosogʋɔɔ wɔɔ haay tɔ ma sɔ.
49006019	K'a yaa da mɔɔ tɔ ma sɔ, kʋ Woso n a lemim da m lɛ ʋ, kʋ m a pa da kan heerkoodəbaa kɩ, kʋ m hɔ k'a nyaakʋm da lemim nyɩnta nɔ ʋ bɩ hɩ fasɩ-fasɩ.
49006020	Mɔɔ bɔ Woso ʋ kʋ m lemim nyɩnta bɩ pa da, baa kʋ mɔɔ nɩ lɔnnɔcɛ ʋ naa. Naa minto bɩ, k'a yaa da Woso m mɔɔ tɔ ma, kʋ m lemim nyɩnta bɩ pa da amba a a ga m bɩ m.
49006021	Tisikkɩ mɔɔ mim dɩndarɛ awɔɔ m, k'awɔɔ n hɔ kʋ mɔɔ n'a bam bɩ dɔ. Wɔɔ danyɩ m, ʋ n'a ŋʋam, an nɩ Zuuba zi bam mɩŋŋa.
49006022	A nyɔɔ mɔɔ nawʋrɛ awɔɔ ma tɔkkɛ, k'an bɩ mɔɔ mim dɩnda awɔɔ m, an awɔɔ heer yo.
49006023	Bɩ kʋ Zɩ Woso, kan Zuuba Yeezuu Krista kɩ m laafɩɩ kan ŋʋarɛ kɩ, kan sɩrakarɛ kɩ ka ʋ danyɩnɔ wɔɔ haay ʋ.
49006024	Gʋɔɔ kʋ ŋ nɩ wɔɔ Zuuba Yeezuu Krista ŋʋam, ŋʋarɛ k'a nyarɛ ba ʋ bɩ m nɔ wɔɔ, kʋ Woso n ŋ barka da ʋ.
50001001	Mɔɔ mɩŋŋa Pol kan Timote kɩ bɩ, Krista Yeezuu zibəənyɩnɔ m wɔɔ m, ci bɩ ba wɔɔ nawʋm wosogʋɔɔ kʋ ŋ nɩ Krista Yeezuu nɔ ʋ, ŋnɩ Filipii kʋ ʋ rɔ wɔɔ ma, kan a lɛɛzannɔ wɔɔ kɩ kan a daahanzannɔ kɩ ma.
50001002	A yɛ wɔɔ nawʋm kʋ wɔɔ Zɩ Woso kan Zuuba Yeezuu Krista kɩ n barka kan laafɩɩ kɩ ka a ʋ.
50001003	Kʋ mɔɔ tɩr m hɔɔn da awɔɔ ma, bɩ mɔɔ yaa da Woso m barka awɔɔ tɔ ma.
50001004	Kʋ mɔɔ ɩ yaa darɛ awɔɔ tɔ ma, a da mɔɔ n nawʋm kan heernyɔɔ kɩ.
50001005	Bala, awɔɔ jɩm mɔɔ m paan••• lemim nyɩnta bɩ padarɛ nɔ ʋ hallɩ a sɩŋŋɩda ʋ an ta an her ku.
50001006	Mɔɔ dɔ fasɩ m ʋ: zi mɩŋŋa kʋ Woso a sɩŋŋɩda ba awɔɔ gʋr zi bɩ, a tam lɛɛ an tolle ba an zibəə bɩ do nyambʋr Krista Yeezuu wusigəre hinni ʋ.
50001007	A a ga m kʋ mɔɔ nɩ m hɔɔn da awɔɔ haay ma ncɩnaaʋ, kʋ mɔɔ n'awɔɔ ŋʋam gʋta bɩ minto. Bala, kʋ mɔɔ nɩ lɔnnɔcɛ ʋ naa ʋ naa, gɛɛ kʋ mɔɔ nɩ lemim nyɩnta pa dam m n'a hɩnkam sɔ m ʋ, sɩra m bɩ, awɔɔ a na mɔɔ ma barka kʋ Woso a ka mɔɔ ʋ ncɩnaaʋ bɩ nɔ ʋ.
50001008	Denter m, Woso m mɔɔ kasɛtɩzaa, a a dɔ a ʋ, mɔɔ y'awɔɔ gʋaa haay ŋʋam paan••• Krista Yeezuu ŋʋarɛ nɔ ʋ.
50001009	Hɔ kʋ mɔɔ n'a yɛm Woso han awɔɔ tɔ ma bɩ ba n nɩ: A yɛ mɔɔ nawʋm k'awɔɔ ŋʋarɛ n bɩr a dam la tee•••, k'awɔɔ m bɩr hɔdɔrɛ m, k'a a da ma a bɩr mim jɩ marɛ m.
50001010	K'a a da ma sɔ, a hɔ k'an mɩŋŋa dɔ a bɔ kʋ zi a ba. Maam bɩ, awɔɔ yɩm mɩŋŋa fasɩ, minsi bɩ nyɩntarɛ awɔɔ ma hinni kʋ Krista n nɩ zɛŋ ʋ b'ʋ y.
50001011	Yeezuu Krista tɔ ma, tɩrgabaa zibəəro y'awɔɔ mɩsɩrbaa hanm, an yɩ Woso lɛbɔʋrɛ kan a daʋrɛ kɩ.
50001012	M danyɩnɔ, mɔɔ lɛ taa k'awɔɔ n a dɔ a ʋ, mim niŋŋə k'a mɔɔ yɩ bɩ, a da a ʋ lemim nyɩnta bɩ ta lɛɛ han denter m.
50001013	Bala, mim bɩ do tɔ ma bɩ, Rɔm cir dɔmazannɔ wɔɔ kan gʋɔɔ haay kɩ sɔ a dɔ ŋ ʋ, mɔɔ du n y'a ʋ Krista tɔ ma.
50001014	Bɩ wɔɔ danyɩnɔ wɔɔ paŋŋa a da ra Zuuba zuure nɔ ʋ, mɔɔ dure bɩ tɔ ma, a a ka ŋ heer n kookoo gʋta, ŋn'ɩ Woso lemim bɩ pa dam bɩ nyibəə ba ŋ nɩ y.
50001015	Sɩra m, gʋɔɔ gɔsɩnnɔ ɩ Krista lemim nyɩnta bɩ pa dam jɩmbaa kan bakʋmarɛ kɩ nɔ ʋ. Bɩ, gɔsɩnnɔ y'a pa dam noom hu m.
50001016	A pa bɩ da brɔɔ n nawʋm ŋʋarɛ nɔ ʋ, ŋ y'a dɔ ŋ ʋ, kʋ mɔɔ nɩ lɔnnɔcɛ ʋ naa, lemim nyɩnta bɩ pa darɛ tɔ ma m.
50001017	Bɩ, ŋnɩ gɔɔta rɔ wɔɔ, pa bɩ da brɔɔ n nawʋm noom kundə m, jɩmbaa nɔ ʋ, ŋn'a gɩngarɛ ŋ ʋ, a mɔɔ fɩryɩrɛ bɩ gore daŋ ʋ ncɩnaaʋ lɔnnɔcɛ ʋ b'ʋ.
50001018	Baa kʋ ŋ yɩ pa bɩ dam noom m gɛɛ sɩra nɩ, mɔɔ bɩr kɔm sɩ ma y, bala, Krista lemim bɩ n'a pa dam. Naa tɔ ma bɩ, mɔɔ yɩ m heer nyɔɔrɛ, bɩ mɔɔ gɔɔtam m m heer nyɔɔ.
50001019	Bala, mɔɔ dɔ mɔɔ ʋ, naa woo••• zɛm bɩ yɩ mɔɔ bʋmbɔrɛ, awɔɔ yaadarɛ kan Yeezuu Krista Ɛspri daahan kɩ tɔ ma.
50001020	Bala, hɔ kʋ mɔɔ nɩ dɔm ma, m a ta m heer lɛ kan m paŋŋa kɩ haay bɩ, mɔɔ lɛ baa kʋ hɔsɩ nyannɩ n bɩ m nyasʋ y, mɔɔ gɔɔta m heerkoodəbaa m. Bɩ, kɛɛrɛ sɔ naa, amba dɔmɩm haay m bɩ, kʋ Krista n lɛbɔʋrɛ gʋta yɩ m mɛ ʋ, m mɩsɩrbaa nɔ ʋ, gɛɛ m zɛ nɔ ʋ.
50001021	Bala, kan mɔɔ kɩ, Krista m mɔɔ mɩsɩrbaa, zɛ b'ɩ yɩrɛ ɩ ʋ, hɔnyɩ m.
50001022	Bɩ kʋ mɔɔ gɔɔta tara burə ʋ kʋ m mɩsɩrbaa ba, a y'a kam m zi ba gʋɔɔ daahan tɔ ma. Naa minto bɩ, mɔɔ n a dɔ kʋ kara mɔɔ n'a bɔŋ ʋ y.
50001023	Hɔ hɩɩya naa nɩ mɔɔ gaarɛ: Mɔɔ lɛ taa kʋ m m hʋr, m ta m bɩr kan Krista kɩ. Bɩ n mɩŋŋa mɔɔ ma an lɛ da paan•••.
50001024	Bɩ kʋ mɔɔ gɔɔta tara burə ʋ naa ʋ sɔ, a yɩrɛ awɔɔ daahan gʋta.
50001025	Naa tɔ ma bɩ, mɔɔ dɔ paan•••, mɔɔ dɔ mɔɔ ʋ, mɔɔ gɔɔtam mɩsɩr, m bɩr kan awɔɔ haay kɩ k'awɔɔ n ta lɛɛ, a bɩr heernyɔɔ m sɩrakarɛ nɔ ʋ.
50001026	Ncɩnaaʋ bɩ, kʋ mɔɔ m bɔ m bʋr awɔɔ zi, awɔɔ y'a heer nyɔɔm a a lɛ bɔ Krista Yeezuu ʋ gʋta, mɔɔ tɔ ma.
50001027	Bɩ, k'a mɩsɩrbaa ba amba Krista lemim nyɩnta bɩ n'a hɩm bɩ m. Maam bɩ kʋ mɔɔ wɔ ʋ m bʋr awɔɔ zi, gɛɛ kʋ mɔɔ n m da ma, mɔɔ y'awɔɔ mim mam, m a dɔ m ʋ, awɔɔ ɩ jɩnɩm kɔɔkɔɔ a lɛ n deem, an nɩ zoo bam heer deem m, kʋ sɩrakarɛ kʋ lemim nyɩnta bɩ n'a kam bɩ n ta lɛɛ.
50001028	A bɩ yɛ jɩnnɔ wɔɔ n nyibəə da a ma fɩɩga y. Bɩ n'a karɛ ŋn'a dɔ ŋ ʋ, a nyaam, b'awɔɔ ɩ bʋmbɔrɛ m. Bɩ naa do naa, a to a ʋ, Woso zi.
50001029	Bala, mimbirenyɩnta kʋ Woso a ka awɔɔ ʋ Krista nɔ ʋ bɩ, k'awɔɔ n sɩra ka ʋ bɛɛ n a deem y, bɩ k'awɔɔ n fɩr yɩ a tɔ ma sɔ.
50001030	Awɔɔ kan mɔɔ kɩ, zoo deem wɔɔ m tara ʋ n'a bam. Zoo deem bɩ do mɔɔ ba biisi awɔɔ mɩm la bɩ, bɩ, awɔɔ dɔ, a mɩŋŋa mɔɔ gɔɔta m m ta ra.
50002001	Zɛkʋra k'awɔɔ n ta m kan Krista kɩ bɩ, a bɩr awɔɔ heerkoodəbaa dam la ra? Awɔɔ ŋʋa k'a nawʋm bɩ bɩr awɔɔ heer yom na? Awɔɔ n a zɛ kʋ ra Sɛnt-Ɛspri nɔ ʋ ra? Awɔɔ ɩ kʋ ŋʋam an nɩ kʋ cicir zɛm, gɛɛ lɔ?
50002002	Naa tɔ ma bɩ, k'a kʋ ma, a a lɛ ba deem, a bɩr ŋʋarɛ deem m, a bɩr hɔɔn deem m. Maam bɩ, mɔɔ heernyɔɔ yɩm fasɩ.
50002003	A bɩ hɔsɩ ba jɩmbaa nɩ y, b'a bɩ hɔsɩ ba k'a mɩŋŋɔɔ hɩnka y, naa nyɔɔdʋ ba ʋ y. Bɩ, gʋaa biyəə n a mɩŋŋa zer a muno taa, a ʋ, ŋ lɛ da a m.
50002004	A b'a ka a mɩŋŋɔɔ daahan ma bala y, k'a a ka a muno daahan ma sɔ.
50002005	K'a bɩr hɔɔn kʋ Krista Yeezuu n ta m bɩ m kan kʋ kɩ.
50002006	A mɩŋŋa kan Woso kɩ bɩ, ŋ deem, bɩ, a n a ka ma wʋɩɩn••• kan paŋŋa kɩ, k'a gɔɔta a a ga kʋ ʋ kan Woso kɩ y.
50002007	Bɩ, a yɛ an hɔ haay to, an a ba zibəənyɩ, a ba a ʋ gʋaa, am gʋaa woo••• hɔ bɩ m. A n yɩ amba gʋɔɔ n nɩ yɩm bɩ m.
50002008	A a mɩŋŋa ba poore, an yɛ Woso ma, an tolle ba an yɛ an ga, b'a zɛ bɩ, zɛ bʋnyaa m, ga a ʋ, gɔdarkʋra ma.
50002009	Naa k'a a ba bɩ minto bɩ, Woso a gore da ʋ, an cem haay, an tɔ k'a nɩ tɔrɔ haay woo••• burə ʋ bɩ ka ma.
50002010	A ba a ʋ maam kʋ Yeezuu tɔ ma bɩ, kʋ kunkonno haay kʋ ŋ nɩ brama kan tara burə ʋ kɩ, tara noom kɩ ʋ, n kukurə zɛ.
50002011	Kʋ nɛɛm haay n a bɔ a lɛ ma a ʋ, Yeezuu Krista m Zuuba, bɩ nɩ yɩm Zɩ Woso lɛbɔʋrɛ.
50002012	M ŋʋarɛ gʋɔɔ, nyɩnta kʋ mɔɔ ʋ kan awɔɔ kɩ bɩ, awɔɔ ɩ yɛm Woso ma tee•••. Bɩ, dɩɩtaa naa, mɔɔ ba kan awɔɔ kɩ b'ʋ y. Ncɩnaaʋ bɩ, k'a banka a yɛ ma gʋta. K'a bʋmbɔrɛ kʋ Woso a ka awɔɔ ʋ bɩ zi ba, nyi ba Woso m, kan mɛhinkə kɩ nɔ ʋ.
50002013	Bala, Woso mɩŋŋa nɩ zi barɛ awɔɔ ʋ, an n'a kam awɔɔ nɩ lɛtaama m kan paŋŋa kɩ m, k'a hɔ k'a ga kʋ ʋ kan a hɔɔnhɔ kɩ bɩ ba.
50002014	Kʋ zibəə kara n ta ʋ, k'a ba, a bɩ kukur ba, b'a bɩ bɩsɩ ka a barɛ nɔ ʋ y.
50002015	Maam bɩ, awɔɔ yɩm noonhuzannɔ, gɔsɩ bɩ hɔsɩ yɩrɛ an a hɩ awɔɔ ma y. Awɔɔ yɩm Woso nyɩnɔ kʋ mim daŋŋada sɩ ba ŋ ma y, a n nɩ durnya naa do gʋɔɔ kʋ ŋ vɔn, ŋnɩ zibʋnyaabənno nɔɔm bire ʋ. Awɔɔ a ga m, a yɔ ŋ bire ʋ am fɩtɩrɛrɔ m.
50002016	Bala, awɔɔ n ta mɩsɩrbaa lemim bɩ m, an n'a pa darɛ ŋ nɩ. K'awɔɔ ba ncɩnaaʋ, bɩ n n'a kam awɔɔ n yɩ mɔɔ lɛbɔʋrɛ, hinni kʋ Krista n nɩ zɛŋ ʋ b'ʋ. Bala, bɩ n n'a hɩnkarɛ a ʋ, mɔɔ zibəə bɩ, kan mɔɔ kɔrɛ bɩ kɩ n yɩ vam y.
50002017	Awɔɔ sɩrakarɛ bɩ bɔ kʋ ʋ, ɩ ʋ, mannɩ awɔɔ n'a kam Woso ʋ. A a da ma, n nɩ mɔɔ zɛ gər, bɩ k'a yɩ maam m meeyaa bɩ mɔɔ na awɔɔ sɩrakarɛ mannɩ bɩ ma. Bɩ, a yɩm mɔɔ ma heernyɔɔ, bɩ mɔɔ yɩ m heer nyɔɔm kan awɔɔ kɩ.
50002018	A maam sɔ kan awɔɔ kɩ, k'a heer nyɔɔ, a heernyɔɔ ba kan mɔɔ kɩ.
50002019	Kan Zuuba Yeezuu daahan kɩ, mɔɔ y'a gɩngam kʋ m Timote nyɔɔ awɔɔ zi zɔɔ. Maam bɩ, k'a b'a bɔ an bʋr, mɔɔ y'awɔɔ mim mam sɔ m heer koodə yɩ.
50002020	Gɔsɩ vanta ba naa ʋ, an n'a hɔɔn dam, an nɩ kɔrɛ awɔɔ mim ma kan mɔɔ kɩ y.
50002021	Ŋ woo••• naa, a ka ŋ nawʋrɛ a mɩŋŋɔɔ daahan ma, ŋ bɩr a kam Yeezuu Krista hɔɔnhɔ ma y.
50002022	Bɩ, kʋ Timote nɩ, awɔɔ sɩra bɩ, awɔɔ dɔ a ʋ, a nyɩnta kan mɔɔ kɩ amba nyɩ tɩr kan a zɩ kɩ bɩ m, ʋ lemim nyɩnta bɩ zi ba.
50002023	Ncɩnaaʋ bɩ, kʋ mɔɔ m mim bɩ zaa yɩ, a mɩŋŋa mɔɔ n'a nyɔɔrɛ awɔɔ ma zɔɔ-zɔɔ.
50002024	Mɔɔ sɩra ka Zuuba nɔ ʋ, m a dɔ m ʋ, mɔɔ zɛm sɔ awɔɔ zi b'ʋ zɔɔ.
50002025	Bɩ mɔɔ y'a gɩngam kɛɛrɛ mɔɔ ʋ, pakra m kʋ m Epafrodit da zaa ra awɔɔ m, mɔɔ danyɩ m, mɔɔ zibəəkɔɔn m, mɔɔ zoobarɛkɔɔn m sɔ. Awɔɔ y'a nyɔɔ mɔɔ ma, k'an b'a da mɔɔ han.
50002026	A y'a ŋʋam paan••• k'a a ya, a awɔɔ yɩ haay, a ma k'a ʋ, n ʋ, awɔɔ a yaaba bɩ ma bɩ, a heer a zar gʋta.
50002027	Denter m, a yaaba zɛ an a yo k'a ga, Woso a cicir zɛ, b'a deem bɛɛ Woso a cicir zɛ y, mɔɔ cicir a a zɛ sɔ, kʋ mɔɔ heerzarlɛ b'a da ra y.
50002028	Bɩ y'a ka mɔɔ n'a darɛ awɔɔ m zaa ra zɔɔ-zɔɔ k'awɔɔ n a yɩ, a heernyɔɔ ba, kʋ mɔɔ heerzar bɩ n'a bɔrɛ sɔ.
50002029	K'a bɩ lee ku, k'a si kan heernyɔɔ gʋta kɩ Zuuba nɔ ʋ. K'a gʋɔɔ ncɩnaaʋ rɔ wɔɔ da ʋ.
50002030	Bala, a a yo k'a ga Krista zibəə bɩ tɔ ma, a a meeyaa ka zɛ ma, k'a a da ma, a zi k'awɔɔ a ga m a ba mɔɔ m bɩ ba awɔɔ bɩncɛ ʋ.
50003001	Kɛɛrɛ naa, m danyɩnɔ, k'a a heer nyɔɔ, k'awɔɔ a zɛ kʋ ra kan Zuuba kɩ bɩ tɔ ma. Meerbaarɔ kʋ mɔɔ ŋ ba kan awɔɔ kɩ rɔ wɔɔ mɔɔ m ya m nɩ sore ŋ la, bɩ naa bɩr mɔɔ kɔrɛ y, bala, a y'a darɛ awɔɔ han.
50003002	K'a dundo a zi kan gʋɔɔ kʋ ŋ n'a bʋnyaa bam nɔ wɔɔ kɩ, jino m, ŋʋaar baŋŋʋgasʋrɛ bɩ hɔdɩndarɛzannɔ m, k'a dundo a zi kan ŋ kɩ.
50003003	Wɔɔ nɩ baŋŋʋgasʋrɛ paan••• bɩ zi bam. Bala, zu wɔɔ nawʋm Woso ʋ Sɛnt-Ɛspri paŋŋa m. Krista Yeezuu n wɔɔ lɛbɔʋrɛ, wɔɔ bɩr yom zɩɩfʋrɔ yɩnnɩbayɩrɔ ma k'ʋ lɛ bɔ ʋ mɩŋŋɔɔ ʋ y.
50003004	A n bɔkarɛ, mɔɔ m da ma m yo yɩnnɩbayɩrɔ wɔɔ duro ma sɔ. Kʋ gʋaa y'a gɩngarɛ a ʋ, a hɔ yɩm yɩnnɩbayɩrɔ wɔɔ zibəə nɔ ʋ, k'a maam mɔɔ ɩ lɛ da.
50003005	Mɔɔ yɩrɛ dɔmɩm sinnyə hinni ʋ, m mɔɔ gasʋ ʋ baŋŋʋ ʋ. Israyɛl gʋaa paan••• m mɔɔ m, Bɛnzamɛn do gʋaa m mɔɔ m, mɔɔ yaabɔɔ wɔɔ haay zɩɩfʋrɔ nɩ ŋ mɩ. Kʋ Moyiisi lɛrɔ wɔɔ zuure nɩ, nyɩnta mɔɔ ʋ farizɛn m nɩ zure ŋ ʋ paan•••.
50003006	Wɔɔ yɩnnɩbayɩrɔ wɔɔ kʋ mɔɔ ŋ ŋʋa gʋta bɩ, a a ka mɔɔ m fɩr ka kristagʋɔɔ sokʋma bɩ ma. Kʋ tɩrgabaa kʋ n n'a kam ma lɛrɔ nɔ ʋ bɩ nɩ, mɔɔ nyɩnta mɩŋŋa fasɩ, gɔsɩ n mim yɩ k'a hɩ mɔɔ ma y.
50003007	A n bɔkarɛ, hɔɔ nɔɔn duro kʋ ŋ nyɔɔdʋ n ta mɔɔ ma biisi bɩ, mɔɔ ɩ dɩgarɛ ŋ ma dore hɔɔ kɛɛrɛ, Krista kʋ mɔɔ dɔ bɩ tɔ ma.
50003008	Sɩra m, mɔɔ ɩ dɩgam hɔ haay woo••• ma dore hɔ, mɔɔ Zuuba Krista Yeezuu dɔrɛ mɩŋŋabaa k'a lɛ da hɔ haay ra bɩ tɔ ma. A tɔ ma m mɔɔ m hɔ haay to, m nɩ dɩgam hɔɔ wɔɔ duro ma bʋtʋrɔ, kʋ Krista n yɩ mɔɔ hɔ haay.
50003009	K'an a so mɔɔ ʋ jilli sɔ. Mɔɔ bɩr a gɩngam dɔ, mɔɔ ʋ, m tɩrga Woso mɩm ʋ lɛrɔ wɔɔ zuure tɔ ma y. Sɩra kʋ mɔɔ ka Krista ʋ b'ɩ mɔɔ ba tɩrga Woso mɩm ʋ. Tɩrgabaa kʋ Woso n'a kam sɩrakarɛ tɔ ma bɩ m.
50003010	Hɔ kʋ mɔɔ nɩ m kam ma bɩ, m ka mɔɔ nawʋm ma kʋ m Krista mɩŋŋa dɔ, kʋ m a mɩmbɔʋrɛ bɩ paŋŋa dɔ. Kʋ m m na ma a fɩryɩrɛ nɔ ʋ, kʋ m bɔ kʋ ʋ kan kɩ a zɛ bɩ nɔ ʋ.
50003011	K'an bɩr yɩrɛ ɩ ʋ, mɔɔ bɩ m da ma sɔ, m bɩ m mɩm bɔ ʋ gəəno bire ʋ.
50003012	Mɔɔ n a hɩ mɔɔ ʋ, mɔɔ hɔ kʋ mɔɔ nɩ m kam ma bɩ yɩ m wɔ ʋ wa. Gɛɛ, mɔɔ m ba mɩŋŋa fasɩ wa. Bɩ, m tɔ mɔɔ nawʋŋ ʋ, kʋ m brasire ganwʋrɛ bɩ ku m wɔ ʋ, bala, Krista-Yeezuu mɔɔ ku a wɔ ʋ.
50003013	Ayy••• m danyɩnɔ, mɔɔ bɩr a gɩngarɛ m ʋ, mɔɔ brasire ganwʋrɛ bɩ ku m wɔ ʋ y. Bɩ hɔ deem mɔɔ n'a bam, hɔ k'a ba an cem bɩ bɔ mɔɔ nawʋrɛ m nɔ ʋ, m nɩ m tɔŋ ʋ kʋ m hɔ k'a nɩ lɛɛ bɩ ku.
50003014	M tɔ mɔɔ nawʋŋ ʋ, kʋ m hɔ kʋ ŋ y'a cɩnta wɔɔ m lɛɛ bɩ ku. Brasire ganwʋrɛ kʋ Woso wɔɔ bir ma Krista Yeezuu nɔ ʋ, k'a b'a ka wɔɔ ʋ arzana ʋ bɩ m.
50003015	Wɔɔ gʋɔɔ k'ʋ yaa ka sɩrakarɛ nɔ ʋ rɔ wɔɔ, ʋ bɩr hɔɔndarɛ deem naa m. Bɩ, k'awɔɔ y'a hɔɔn darɛ a hɔ, mim naa do nɔ ʋ, Woso y'awɔɔ hɔɔn gum ma.
50003016	Bɩ, hɔ k'an ta ʋ bɩ, ʋ gɔɔta ʋ bɩr tam lɛɛ kan kʋ kɩ, hɔ kʋ wɔɔ dɔ bɩ nɔ ʋ.
50003017	M danyɩnɔ, awɔɔ haay k'a mɔɔ hɔbaa sa, k'a dɩga gʋɔɔ kʋ ŋ n'a mɩsɩrbaa bam am wɔɔ m nɔ wɔɔ ma, wɔɔ hɔbaa ŋ y'a sa.
50003018	Gʋɔɔ gʋta, ŋn'a mɩsɩrbaa bam ɩ ʋ, Krista gɔdarkʋra bɩ jɩnnɔ m. Mɔɔ hɩ awɔɔ m hɔɔ gallɛm hɔka, m m ya m nɩ som la kɛɛrɛ kan nyikəre kɩ.
50003019	Gʋɔɔ wɔɔ duro nyambʋrlɛ bɩ, nyaanlɛ m, ŋ nɔ nɩ ŋ woso, hɔ k'a nyannɩ n ta ʋ bɩ n ŋ lɛbɔʋrɛ, durnya naa do hɔ ŋn'a hɔɔn dam ma bala.
50003020	Bɩ kʋ wɔɔ nɩ, wɔɔ kʋ bɩ m arzana m. Wɔɔ bʋmbɔrɛzaa, Zuuba Yeezuu Krista kʋ wɔɔ nɩ dɔm ma bɩ, a to a nawʋm arzana ʋ b'ʋ an bʋr.
50003021	K'a bɩ bʋr, a wɔɔ mɛrɔ kʋ ŋ nɩ paŋŋawar nɔ ʋ rɔ nɔɔm lʋrlɛ, an ŋ ba, an a mɩŋŋa lɛbɔʋrɛ mɛ bɩ m. Naa ba a nawʋm paŋŋa k'an ta m k'a a so hɔ haay ʋ bɩ m.
50004001	Ncɩnaaʋ bɩ, m danyɩnɔ ŋʋarɛrɔ, k'a jɩm kɔɔkɔɔ Zuuba nɔ ʋ. Mɔɔ lɛ taa kʋ m m ya m awɔɔ yɩ, mɔɔ heer ɩ nyɔɔm awɔɔ tɔ ma, awɔɔ m mɔɔ zibəə bɩ nyɔɔdʋ.
50004002	A yɛ mɔɔ nawʋm kan m heer kɩ haay Evodi kan Sɩntɩsɩ kɩ han, kʋ ŋ nɩ kʋ ma mɩŋŋa, Zuuba nɔ ʋ.
50004003	Bɩ, ɩbɩɩ k'ɩ m mɔɔ zibəəkɔɔn paan••• bɩ, ɩ da ŋ han, bala, ŋ y'a na mɔɔ ma ʋ zoo ba lemim nyɩnta bɩ pa darɛ nɔ ʋ. Lannɔ nɔɔn duro, kan Kleman kɩ, kan mɔɔ zibəəkɔɔnrɔ vantɔɔ wɔɔ kɩ y'a na mɔɔ ma ʋ zoo bɩ ba. Ŋ haay tɔrɔ ɩ mɩsɩrbaa ci b'ʋ.
50004004	K'a bɩr a heer nyɔɔm Zuuba nɔ ʋ, dɔmɩm haay. Kʋ m m ya m so ra, k'a bɩr a heer nyɔɔm.
50004005	K'a bɩr bʋgʋ-bʋgʋ kan gʋaa woo••• kɩ. Zuuba wusigəre dɔmɩm a zɔ.
50004006	A b'a heer kɔ hɔsɩ mim ma y, bɩ mim haay nɔ ʋ, k'a hɔ k'awɔɔ lɛ n taa ma bɩ yɛ Woso han, a a wɔ zɩnzɛ m, bɩ, k'a yaa dam barka sɔ.
50004007	Maam bɩ, Woso y'a laafɩɩ k'a cem hɔ haay kʋ gʋaa n'a hɔɔn dam ma bɩ han bɩ karɛ awɔɔ ʋ. Bɩ laafɩɩ bɩ do dɔrɛ awɔɔ heerlɔ kan awɔɔ hɔɔndarɛrɔ kɩ ma Krista Yeezuu nɔ ʋ.
50004008	M danyɩnɔ, hɔ k'a gɔɔta mɔɔ n'a hɩrɛ awɔɔ m bɩ ba n nɩ: K'a a tɔ ʋ a bɩr hɔ k'an sɩra, an ta daʋrɛ m, an tɩrga m. A a tɔ ʋ a bɩr hɔ k'an mɩŋŋa, an a ga ŋʋarɛ m, a goredaʋrɛ n ta ʋ, hɔ kʋ zorebaa m fasɩ, an a ga lɛbɔʋrɛ m bɩ m.
50004009	Hɔ haay k'awɔɔ dɩnda mɔɔ zi, a si, a ma, gɛɛ a yɩ mɔɔ gʋr zi bɩ, k'a sa a zi ba m. K'awɔɔ ba maam, Woso k'a nɩ heer laafɩɩ kam wɔɔ ʋ bɩ bam bɩr kan awɔɔ kɩ.
50004010	Mɔɔ m heernyɔɔ gʋta Zuuba nɔ ʋ, k'awɔɔ a ya, a a da mɔɔ han bɩ tɔ ma. Mɔɔ dɔ mɔɔ ʋ, awɔɔ y'a hɔɔn dam mɔɔ ma hɔɔ, bɩ, daahan bɩ dɔmɩm b'ɩ n'a a zaa ka y.
50004011	Hɔ bɛɛ ɩ jɩra mɔɔ ʋ, mɔɔ nɩ meer bɩ barɛ ncɩnaaʋ y. Bala mɔɔ minkə m, m nɩ m zergam hɔ kʋ mɔɔ n ta m bɩ rɛ, k'a gʋta gɛɛ k'a poore, a bɩ mim kan mɔɔ kɩ y.
50004012	Mɔɔ wɔ ʋ, m nɩ m mɩsɩrbaa bam ŋʋazaabaa nɔ ʋ, mɔɔ wɔ ʋ, m n'a bam sɔ hɔtaʋrɛ nɔ ʋ. Lɛɛ haay ʋ, wakatɩ haay nɔ ʋ, mɔɔ m da ma m mɩsɩrbaa ba, kʋ mɔɔ hɔ bɩ an m ka, gɛɛ kʋ nɔ ɩ mɔɔ zɛm, hɔtaʋrɛ nɔ ʋ, gɛɛ hɔjɩrarɛ nɔ ʋ.
50004013	Mɔɔ m da ma, m naa haay ba, Krista k'a nɩ paŋŋa kam mɔɔ ʋ bɩ tɔ ma.
50004014	Bɩ, a da k'awɔɔ ʋ mɔɔ han m kɔrɛ nɔ ʋ naa, awɔɔ ba mɩŋŋa.
50004015	Filipii zannɔ, awɔɔ dɔ a ʋ, m hʋr kʋ mɔɔ ʋ Masedʋan kʋ ʋ, lemim nyɩnta bɩ pa darɛ sɩŋŋɩda dɔmɩm ʋ bɩ, awɔɔ y'a deem ɩ nyɩnta kristagʋɔɔ sokʋmarɔ wɔɔ barla, a a da mɔɔ han, hɔ ka kʋ ʋ bɩ nɔ ʋ.
50004016	Baa kʋ mɔɔ nyɩnta Tesaloniki ʋ bɩ, awɔɔ daahan nyɔɔ mɔɔ ma gallɛm hɔka, hɔ k'a jɩra mɔɔ ma dɔmɩnnɔ ʋ.
50004017	M ka bɛɛ mɔɔ nawʋm ma kʋ n nɩ bɩr hɔ karɛ m ʋ y. Bɩ, m ka mɔɔ nawʋm ma, k'awɔɔ n hɔ k'awɔɔ ba bɩ nyɔɔdʋ yɩ gʋta.
50004018	Hɔ k'awɔɔ ka haay bɩ, mɔɔ yɩ, a bɔ hɔ kʋ mɔɔ lɛ n taa bɩ la m. Hɔ k'awɔɔ ka Epafroditɩ ʋ k'an b'a ka mɔɔ ʋ bɩ, mɔɔ yɩ, hɔsɩ n jɩra mɔɔ ma dɔ y. Ganwʋrɛrɔ k'awɔɔ ŋ ka mɔɔ ʋ bɩ, bɔ ŋ y'a a ʋ kʋ rɛ kan mannɩ k'a ji n nyɩnta Woso ma, an a ŋʋa an a si kɩ.
50004019	Bɩ, mɔɔ Zɩ Woso hɔnyɩ gʋtabaa cem haay, a hɔ k'a jɩra awɔɔ ma haay karɛ awɔɔ ʋ gʋta, Krista Yeezuu tɔ ma.
50004020	Bɩ, kʋ wɔɔ Zɩ Woso n lɛbɔʋrɛ yɩ dɔmɩm haay. Amina.
50004021	K'a yaa da wosogʋɔɔ kʋ ŋ nɩ yɛm Krista Yeezuu ma rɔ wɔɔ m. Wɔɔ danyɩnɔ kʋ ŋ nɩ kan mɔɔ kɩ rɔ wɔɔ ɩ yaa darɛ a m.
50004022	Wosogʋɔɔ wɔɔ haay ɩ yaa darɛ a m, an lɛ da bɩ, Rɔm cir hargʋɔɔ wɔɔ ɩ yaa darɛ awɔɔ m.
50004023	Bɩ, kʋ Zuuba Yeezuu Krista barka n bɩr kan awɔɔ kɩ.
51001001	Mɔɔ mɩŋŋa Pol, Woso ɩ mɔɔ bɔ ʋ kʋ m yɩ Krista Yeezuu zibəəzaa. Mɔɔ kan wɔɔ danyɩ Timote kɩ m nɩ ci bɩ barɛ awɔɔ ma.
51001002	Awɔɔ, kʋ wosogʋɔɔ n'a mɩ, an nɩ Kolɔɔsɩ ʋ rɔ wɔɔ, wɔɔ danyɩnɔ n'awɔɔ m Krista nɔ ʋ, awɔɔ ɩ tarɛ a lɛ ra. A yɛ wɔɔ nawʋm kʋ wɔɔ Zɩ Woso n barka kan laafɩɩ kɩ ka awɔɔ ʋ.
51001003	Kʋ wɔɔ ɩ yaa dam Woso m awɔɔ tɔ ma, wɔɔ Zuuba Yeezuu Krista Zɩ bɩ, wɔɔ ɩ yaa dam nɩ barka dɔmɩm haay.
51001004	Wɔɔ ma denter n n'awɔɔ sɩra ka Krista Yeezuu ʋ mim hɩm, kan ŋʋarɛ k'awɔɔ n ta m wosogʋɔɔ wɔɔ haay tɔ ma bɩ mim kɩ.
51001005	Awɔɔ ɩ sɩrakarɛ m, a n nɩ ŋʋarɛ m, bala, Woso hɔ cɩnta awɔɔ m arzana ʋ, awɔɔ n a ta a heer lɛ. Bɩ lemim nyɩnta kʋ n y'a pa da awɔɔ m, a m sɩra lemim b'ɩ taaheerlɛ bɩ do ka awɔɔ ʋ.
51001006	Lemim nyɩnta bɩ do ɩ tam durnya lɛɛ haay ʋ, an nɩ nyɩ dam, an n'a kərgum lɛɛ ra, amb'a a ba awɔɔ zi, Woso barka mim k'awɔɔ ma bɩ dɔmɩm ʋ saa•••, a b'a dɔ a ʋ, barka paan••• m bɩ.
51001007	Wɔɔ zibəəkɔɔn Epafras naa do dɩnda awɔɔ m, wɔɔ gʋaasɩba m, Krista zibəənyɩ m, a m taalɛrazaa, zi bɩ ba a nawʋm kan awɔɔ kɩ wɔɔ bɩncɛ ʋ.
51001008	A ɩ ŋʋarɛ kʋ Sɛnt-Ɛspri a da awɔɔ heer ʋ bɩ mim hɩ wɔɔ m.
51001009	Bɩ y'a ka, hinni kʋ wɔɔ naa ma ʋ bɩ tɛkka ma, wɔɔ ɩ yaa darɛ awɔɔ tɔ ma dɔmɩm haay. A yɛ wɔɔ nawʋm Woso han, k'an a ka k'awɔɔ n a hɔɔnhɔ dɔ mɩŋŋa, a bɩr Sɛnt-Ɛspri mindɔrɛ m kan a hɔdɔrɛ kɩ m.
51001010	Maam bɩ, awɔɔ y'a dam ma, a mɩsɩrbaa k'a Zuuba nɔ yɩ bɩ ba, a hɔɔnhɔ barɛ nɔ ʋ. Naa n'a kam awɔɔ n zi mɩŋŋa do haay ba, a ta lɛɛ Woso dɔrɛ nɔ ʋ.
51001011	Wɔɔ y'a yɛm han sɔ k'an awɔɔ paŋŋa da ra, a mɩŋŋa paŋŋa k'a cem hɔ haay han bɩ m. K'awɔɔ n a da ma a bɩr a tʋntɔŋ ʋ, a bʋr a ma hɔ haay nɔ ʋ.
51001012	K'a Zɩ Woso barka da kan heernyɔɔ kɩ, a ɩ zaa ka k'awɔɔ n hɔjirle yɩ kan a gʋɔɔ wɔɔ kɩ lɛɛgure nɔ ʋ.
51001013	A wɔɔ yɔ monsigə paŋŋa wɔ ʋ, an ta wɔɔ m a Nyɩ k'a n'a ŋʋam bɩ cirbəə nɔ ʋ.
51001014	A Nyɩ bɩ tɔ ma m, Woso wɔɔ bʋmbɔ, an wɔɔ mimbʋnyaarɔ sugur ka wɔɔ ʋ.
51001015	Gɔsɩ bɩr Woso yɩrɛ y, bɩ kʋ gʋaa Yeezuu yɩ, k'a lʋnlɔ Woso maam. A m lɛɛkarɛzaa an nɩ hɔ haay kʋ Woso a da bɩ burə ʋ.
51001016	Bala, zu Woso ʋ kʋ ʋ kan kɩ an hɔ haay da, brama ʋ kan tara burə ʋ kɩ, hɔɔ kʋ ŋ nɩ yɩm mɩm ʋ kan hɔɔ kʋ ŋ bɩr yɩm kɩ, cirbəəro, kan lɛɛsoʋrezannɔ kɩ, lɛɛzannɔ kɩ, paŋŋazannɔ kɩ. Zu Woso ʋ kʋ ʋ kan kɩ an hɔ haay da, an a ka ʋ, an a so ʋ.
51001017	A ɩ lɛɛ ka an ta ʋ, hɔ haay lɛɛ, a tɔ ma m hɔ haay n gɔɔta an a bɩncɛ ʋ.
51001018	A mɩŋŋa n a gʋɔɔ wɔɔ sokʋma bɩ minzaa. A m lɛɛkarɛzaa, a ɩ lɛɛ ka an a mɩm bɔ ʋ gəəno bire ʋ, k'a gɔɔta a bɩr hɔ haay lɛɛ, hɔ haay nɔ ʋ.
51001019	Bala, Woso mɩŋŋa y'a ŋʋa k'an yɩ an a mɩŋŋa m jilli.
51001020	Woso a cɩnta, k'a hɔ haay zɛ kʋ ra kan a kɩ a Nyɩ bɩ tɔ ma, hɔɔ kʋ ŋ nɩ brama kan tara burə ʋ kɩ, ga k'a ʋ gɔdarkʋra ma bɩ tɔ ma.
51001021	B'awɔɔ, awɔɔ nyɩnta biisi a m laatʋ Woso ma, zibəə bʋnyaarɔ k'awɔɔ n'a hɔɔn darɛ ŋ ma, a nɩ ŋ bam nɔ wɔɔ a ka, awɔɔ n a ba a jɩnnɔ.
51001022	Kɛɛrɛ naa, Woso awɔɔ zɛ kʋ ra kan a kɩ a Nyɩ bɩ k'a ga mɛsim nɔ ʋ bɩ tɔ ma. A ba a ʋ maam, k'awɔɔ n bɩ jɩm a lɛɛ, k'awɔɔ n bɩr mɩŋŋabaa nɔ ʋ, kʋ minsi bɩ nyɩnta awɔɔ gʋr zi y. Kʋ gɔsɩ bɩ mim yɩ k'a hɩ awɔɔ ma y.
51001023	Bɩ, a y'awɔɔ ma k'awɔɔ n gɔɔta a bɩr sɩra kam, a jɩm kɔɔkɔɔ, a b'a to kʋ hɔsɩ n awɔɔ gʋ taaheerlɛ kʋ lemim nyɩnta k'awɔɔ ma b'a ka awɔɔ ʋ bɩ ma y. N lemim nyɩnta bɩ do pa da gʋaa haay m durnya nɔ ʋ, bɩ mɔɔ mɩŋŋa Pol, m ba mɔɔ ʋ a zibəənyɩ.
51001024	Kɛɛrɛ naa, mɔɔ yɩ m heer nyɔɔm fɩr kʋ mɔɔ n'a yɩm k'awɔɔ n daahan yɩ a nɔ ʋ bɩ tɔ ma. Bɩ, mɔɔ gɔɔta m nɩ Krista fɩryɩrɛ bɩ yɩrɛ m mɛ ʋ, a mɛ bɩ tɔ ma, naa k'a hɩ a ʋ, a gʋɔɔ wɔɔ so kʋ ma.
51001025	Zibəə kʋ Woso a da mɔɔ wɔ ʋ kʋ m a ba k'awɔɔ n daahan yɩ bɩ tɔ ma m, mɔɔ nɩ m ba kristagʋɔɔ sokʋma bɩ zibəənyɩ, kʋ m Woso lemim bɩ pa da jilli, gʋaa haay m.
51001026	Lemim bɩ do bɩ, hɔ kʋ Woso a nyaakʋm da biisi tee••• bɩ m. Bɩ kɛɛrɛ naa, Woso a hɩnka a gʋɔɔ wɔɔ m.
51001027	A ŋʋa a ʋ, k'a gʋɔɔ wɔɔ m hɔ k'a a nyaakʋm da, am gʋta, a gore n ta ʋ, k'a ka do vantɔɔ haay ʋ bɩ dɔ. Hɔ bɩ do ba n nɩ: Krista y'awɔɔ heer ʋ, k'a maam, awɔɔ ɩ taaheerlɛ m, a ʋ, a nyɩntam Woso lɛbɔʋrɛ nɔ ʋ.
51001028	Ncɩnaaʋ nɩ, wɔɔ nɩ Krista pa dam gʋaa haay m. Ʋ nɩ gʋaa biyəə bɔ n zaa ʋ, ʋ nɩ hɔ dɩndam gʋaa biyəə m, mindɔrɛ haay nɔ ʋ. K'a ka kʋ gʋaa biyəə n yɩ amba Woso lɛ n taa bɩ m Krista zɛkʋra nɔ ʋ.
51001029	Naa mɔɔ nɩ m kam ma, bɩ y'a ka mɔɔ nɩ zi bam, m nɩ zoo bam Krista paŋŋa k'a nɩ kan mɔɔ kɩ, an nɩ zi bam mɔɔ mɩsɩrbaa ʋ bɩ m.
51002001	Mɔɔ lɛ taa k'awɔɔ n zoo kɔɔda kʋ mɔɔ n'a barɛ awɔɔ tɔ ma, kan Lawodisee zannɔ kɩ tɔ ma, kan gʋɔɔ cir kʋ ŋ n mɔɔ yɩ a mɩm m fɩɩgaa rɔ wɔɔ kɩ tɔ ma bɩ dɔ.
51002002	Zoo bɩ ba mɔɔ nawʋm, kʋ ŋ nɩ heer koodə yɩ, kʋ ŋ lɛ n bɩr deem ŋʋarɛ nɔ ʋ, kʋ ŋ nɩ sɩra dɔ fasɩ, ŋnɩ heer koodə yɩ a nɔ ʋ. Maam bɩ, ŋ hɔ kʋ Woso a nyaakʋm da biisi bɩ dɔm. Hɔ bɩ do bɩ, Krista m.
51002003	A mɩŋŋa n ta mindɔrɛ hɔnyɩ haay woo••• kan hɔdɔrɛ haay woo••• kɩ m.
51002004	Naa hɩ mɔɔ nawʋm, kʋ gɔsɩ bɩ bra bɩmba awɔɔ m meerbaa nyɩntɔɔ nɩ y.
51002005	Sɩra m, mɔɔ ba b'ʋ kan awɔɔ kɩ y, bɩ mɔɔ heer ɩ kan awɔɔ kɩ, m nɩ m heer nyɔɔm k'awɔɔ nɩ jɩnɩm kan kʋ kɩ kɔɔkɔɔ a sɩra ka Krista ʋ nɔ ʋ bɩ tɔ ma.
51002006	Ncɩnaaʋ bɩ, k'awɔɔ Krista Yeezuu si k'an yɩ a Zuuba bɩ, k'a bɩr tam lɛɛ tee••• kan kɩ a zɛkʋra nɔ ʋ.
51002007	K'a jɩm kɔɔkɔɔ a yaa ka a nɔ ʋ, a a mɩsɩrbaa bɩ dɔ ra am cɛ hɔ bɩ m. A nyasʋ a sɩrakarɛ bɩ m kɔɔkɔɔ, amba n y'a dɩnda awɔɔ n bɩ m, a bɩr yaa dam Woso m barka kan a heer kɩ haay.
51002008	K'a a dundo a zi, kʋ gɔsɩ bɩ bra bɩmba a m, gʋɔɔ hɔdɔrɛ yaarsɩ nɩ y. Gʋɔɔ minkəm hɔdɔrɛ m, durnya paŋŋazannɔ kʋ ŋ bɩr yɩm nɔ wɔɔ hɔ m, a n a to Krista zi y.
51002009	Bala, Woso k'an lʋnlɔ haay bɩ, Krista maam sɔ a mɛsim nɔ ʋ.
51002010	K'awɔɔ a zɛ kʋ ra kan kɩ bɩ, awɔɔ ɩ hɔ haay m, a mɩŋŋa nɩ lɛɛzannɔ kan paŋŋazannɔ kʋ ŋ bɩr yɩm mɩm m nɔ wɔɔ burə ʋ.
51002011	K'awɔɔ a zɛ kʋ ra kan kɩ bɩ, n y'awɔɔ gasʋ baŋŋʋ ʋ, bɩ gʋɔɔ baŋŋʋgasʋrɛ bɩ bɛɛ y, Krista y'awɔɔ gasʋ baŋŋʋ bɩ do ʋ, awɔɔ yɔ k'a ʋ mɛsim k'an awɔɔ dam mimbʋnyaa barɛ ma bɩ wɔ ʋ bɩ m.
51002012	Batɛm kʋ n y'a ka awɔɔ ʋ bɩ, awɔɔ bir n y'a ʋ kan Krista kɩ, awɔɔ n a mɩm bɔ ʋ kan kɩ sɔ, k'awɔɔ sɩra ka Woso paŋŋa k'a mɩm bɔ ʋ gəəno bire ʋ bɩ tɔ ma m.
51002013	Biisi bɩ, gəəno n'awɔɔ m a mimbʋnyaarɔ wɔɔ tɔ ma, k'awɔɔ ba zɩɩfʋrɔ do barla bɩ tɔ ma sɔ. Bɩ, kɛɛrɛ naa, Woso awɔɔ mɩm bɔ ʋ kan Krista kɩ, an wɔɔ mimbʋnyaarɔ haay sugur ka wɔɔ ʋ.
51002014	Biisi bɩ, wɔɔ ɩ kʋrɔma nɔ ʋ, kʋ wɔɔ n zu Woso lɛrɔ wɔɔ ʋ bɩ tɔ ma, bɩ Krista bɩ, a mim k'a nɩ wɔɔ yɩm wɔɔ kʋrɔmarɔ wɔɔ tɔ ma bɩ ciro wɔɔ zaar ba, a wɔ a ʋ gɔdarkʋra ma.
51002015	A lɛɛzannɔ kan paŋŋazannɔ kʋ gʋɔɔ bɩr ŋ yɩm nɔ wɔɔ paŋŋa da, an nyannɩ da ŋ ma garga ra, kʋ gʋɔɔ n ŋ yɩ, a bʋr ŋ la, an ŋ gɩngaata a jɛ ʋ, an yirbə si ŋ nɩ.
51002016	Ncɩnaaʋ bɩ, a b'a to gɔsɩ n'awɔɔ dʋdɔ yar, hɔbɩrɛ, gɛɛ hɔmire, gɛɛ cibsarɔ bɩrɛ mim ma, gɛɛ mom daarɔ kan sabaa dɔmɩnnɔ kɩ mim ma y.
51002017	Hɔɔ nɔɔn duro haay bɩ, hɔɔ kʋ ŋ y'a ga m ŋnɩ bʋr lɔ wɔɔ ŋn'a hɩnkam, hɔɔ paan•••rɔ bɛɛ nɩ ŋ mɩ y. Hɔ paan••• bɩ, Krista m.
51002018	A b'a to gɔsɩ n a ka a ter bʋmbɔrɛ bɩ ma y. Gʋɔɔ kʋ ŋ n'a mɛ dam kɔrɛ ma, ŋn'ɩ yaa dam malɛɛkarɔ m, ŋn'ɩ hɔhɩnkarɛrɔ mim dɩndam can rɔ wɔɔ m. Mɩŋŋabusurezannɔ nɩ ŋ mɩ vam, a hɔɔn ŋ n'a darɛ am gʋɔɔ hɔ bɩ m.
51002019	Ŋ n gɔɔta n a kʋsɩ Krista ma y, an bɔkarɛ, bɩ m minzaa. Krista tɔ ma m, mɛ bɩ jilli nɩ tʋrlɛ yɩm, an n'a kam mɛ bɩ n deem, mɛ bɩ məsiro kan a kunəro kɩ tɔ ma, an nɩ mam amba Woso lɛ n taa bɩ m.
51002020	K'awɔɔ gɩnga kan Krista kɩ bɩ, durnya paŋŋazannɔ kʋ ŋ bɩr yɩm nɔ wɔɔ n a so awɔɔ ʋ dɔ y, bɔ m kɛɛrɛ awɔɔ n'a mɩsɩrbaa bam ɩ ʋ, durnya gʋɔɔ n'awɔɔ nɩ? Bɔ m awɔɔ nɩ yɛrɛ gʋɔɔ n'awɔɔ dam lɛrɔ zuure ʋ?
51002021	N n'a hɩrɛ awɔɔ m, ŋ ʋ: Ɩ bɩ hɔ naa do sa y, ɩ bɩ naa da ɩ lɛ ma y, ɩ b'ɩ wɔ da naa do ma y.
51002022	Lɛrɔ nɔɔn duro haay gʋɔɔ hɔɔ m, hɔɔ kʋ gʋɔɔ nɩ zi barɛ ŋ nɩ, ŋnɩ nyam mim ŋn'a dɩndam.
51002023	Sɩra m, kʋ gʋaa dɩga lɛrɔ nɔɔn duro ma, b'a ʋ hɔɔntaʋrɛ hɔɔ m, bala, ŋ y'a hɩrɛ ŋ ʋ, gʋɔɔ n yaa da, ŋn'a mɩŋŋɔɔ zer, ŋnɩ fɩr ka a mɩŋŋɔɔ ma, an bɔkarɛ, nawɔnnɔ haay naa, ŋ bɩr a dam gʋaa han k'an bʋr a mɛsim lɛtaamarɔ ma y.
51003001	K'awɔɔ a mɩm bɔ ʋ kan Krista kɩ gəəno bire ʋ bɩ, k'a ka hɔɔ kʋ mim ʋ hɔɔ m nɔ wɔɔ ma, lɛɛ kʋ Krista n ta ʋ Woso bɩsɩ ra ʋ bɩ hɔɔ wɔɔ.
51003002	K'a bɩr a hɔɔn dam arzana hɔɔ ma, a b'a hɔɔn da durnya hɔɔ ma y.
51003003	Bala, awɔɔ gɩnga, awɔɔ mɩsɩrbaa n'a nyaakʋm da Woso zi kan Krista kɩ.
51003004	Kʋ Krista n'awɔɔ mɩsɩrbaa bɩ, k'a b'a hɩnka, a y'awɔɔ hɩnkam sɔ kan a kɩ, a nyɩnta a lɛbɔʋrɛ nɔ ʋ.
51003005	Ncɩnaaʋ bɩ, k'a hɔ kʋ tara burə hɔ m an awɔɔ mɩsɩrbaa ʋ bɩ zɛ. Hɔɔ wɔɔ duro ba n nɩ: Jaandarɛ m, lannɔ gɛɛ yaarɔ barɛ m, lɛtaamarɔ bʋnyaarɔ kʋ ŋ n'a som gʋɔɔ ʋ m, mɛsim hɔɔnhɔ kama m, mɩnyɔɔ m, mɩnyɔɔ bɩ, wosobaawɔnnɔ yaadarɛ do vanta m bɩ.
51003006	Hɔɔ nɔɔn duro nɩ zɛm Woso nɔmaa m gʋɔɔ [kʋ ŋ bɩr yɛm Woso ma rɔ wɔɔ] zi.
51003007	Naa awɔɔ n'a bam biisi a mɩsɩrbaa nɔ ʋ.
51003008	Kɛɛrɛ naa, k'a a bɔ hɔɔ nɔɔn duro ʋ haay. A bɩ nɔmaa ba y, a b'a heer der y, a bɩ bʋnyaabaa ba y, a bɩ sʋnsɔ wʋ y, a bɩ dintim meerbaarɔ ba y.
51003009	A bɩ ŋʋaar ba kʋ nɩ y, bala, awɔɔ a bɔ a mɩsɩrbaa gusire b'ʋ, kan a zibəəro bʋnyaarɔ wɔɔ kɩ ʋ.
51003010	Mɩsɩrbaa daa awɔɔ n ta m kɛɛrɛ, mɩsɩrbaa bɩ do, a lʋr a nawʋm tee••• an nɩ bɔm kʋ ʋ kan a darɛzaa bɩ kɩ. Yɩ a nawʋrɛ ncɩnaaʋ awɔɔ n Woso bɩ dɔ fasɩ.
51003011	Ncɩnaaʋ bɩ, jirəbɔrɛ ba ʋ dɔ, zɩɩfʋrɔ bire ʋ kan do vantɔɔ gʋɔɔ kɩ y, gʋɔɔ kʋ ŋ gasʋ baŋŋʋ ʋ kan gʋɔɔ kʋ ŋ n gasʋ baŋŋʋ ʋ kɩ bire ʋ y, jirebɔrɛ bahɔdonno kan pooyaa gʋɔɔ kɩ bire ʋ sɔ y, b'a ba lɔnnɔ kan soamɩŋŋaʋzannɔ kɩ bire ʋ y. Bala, Krista ɩ lɛ da haay, an nɩ gʋɔɔ k'a so ŋ ʋ rɔ wɔɔ haay heer ʋ.
51003012	K'awɔɔ nɩ wosogʋɔɔ wɔɔ barla bɩ, Woso y'awɔɔ ŋʋa, an awɔɔ bɔ ʋ k'a a so awɔɔ ʋ. Bɩ tɔ ma bɩ, k'a bɩr kʋ ŋʋarɛ m, a bɩr mɩŋŋabaa bam kʋ m, a bɩr mɩŋŋazerle m, kan bʋgʋ-bʋgʋdabaa kɩ m, bʋraama kɩ m.
51003013	K'a bɩr yɛm kʋ ma, bɩ kʋ gʋaa ɩ mim m kan a mim kɩ, k'a sugur ka kʋ ʋ. Amba Zuuba sugur ka awɔɔ ʋ bɩ, k'a ba maam sɔ.
51003014	A n cem woo••• bɩ, k'a bɩr ŋʋarɛ m, bala, ŋʋarɛ nɩ hɔ haay nam kʋ ʋ paan•••.
51003015	K'a ka kʋ heer laafɩɩ kʋ Krista n'a kam bɩ n a so awɔɔ heerlɔ wɔɔ ʋ. Awɔɔ bir Woso ʋ naa tɔ ma, k'awɔɔ n yɩ deem. K'a bɩr yaa dam Woso m barka.
51003016	K'a Krista lemim bɩ da a heer ʋ jilli. K'a bɩr hɔ dɩndam kʋ m, a bɩr kʋ bɔm zaa ʋ, hɔɔntaʋrɛ m. K'a bɩr laa lɔm, laarɔ ciro wɔɔ nɔ ʋ, kan mim ma laarɔ wɔɔ kɩ, laa kʋ Sɛnt-Ɛspri a da a heer ʋ haay kɩ. A laa bɩ lɔ ncɩnaaʋ, a Woso barka da kan a heer kɩ haay.
51003017	Kʋ bɔ awɔɔ n'a bam, gɛɛ kʋ bɔ awɔɔ n'a hɩm, k'a ba Zuuba Yeezuu tɔ ma, a bɩr Woso barka dam a tɔ ma.
51003018	Lannɔ wɔɔ, k'a yɛ a zino wɔɔ ma, amba a ga m Zuuba zuure nɔ ʋ bɩ m.
51003019	Zino wɔɔ, k'a a lannɔ wɔɔ ŋʋa, a bɩ nyaa ba kan ŋ kɩ y.
51003020	Nyɩnɔ wɔɔ, k'a a zɩrɔ wɔɔ lɛ si hɔ haay nɔ ʋ, hɔ kʋ Zuuba n'a ŋʋarɛ awɔɔ gʋr zi bɩ n naa.
51003021	Awɔɔ k'a m zɩrɔ wɔɔ, a b'a nyɩnɔ wɔɔ da nɔmaa ma y, ŋ heer y'a a zar.
51003022	Lɔnnɔ wɔɔ, k'a zu a soʋrezannɔ wɔɔ lɛ ʋ, hɔ haay nɔ ʋ. A bɩ ŋ zi ba dundo kʋ ŋ nawʋrɛ a zi tɔ ma, kʋ ŋ n'a lɛ bɔ a ʋ y. Bɩ, k'a ŋ zi ba kan a heer kɩ haay, k'awɔɔ nɩ Zuuba gore daŋ ʋ bɩ tɔ ma.
51003023	Kʋ bɔ zi awɔɔ n'a bam, k'a ba kan a heer kɩ haay, ɩ ʋ, Zuuba zi awɔɔ n'a bam, gʋɔɔ hɔ bɛɛ y.
51003024	Awɔɔ dɔ a ʋ, Zuuba nɩ ganwʋrɛ awɔɔ ma, awɔɔ hɔ k'a cɩnta a gʋɔɔ m arzana ʋ bɩ yɩm. Awɔɔ Minzaa bɩ n Krista m, a zi awɔɔ n'a bam.
51003025	Gʋaa k'a n'a bʋnyaa bam bɩ, Zuuba y'a zi bʋnyaa bɩ yawʋra bam nɩ, a bɩr gʋɔɔ jirə bɔrɛ y.
51004001	Awɔɔ, kʋ lɔnnɔ soʋrezannɔ n'awɔɔ n nɔ wɔɔ, k'a tɩrgabaa kan sɩra kɩ zi ba kan a lɔnnɔ wɔɔ kɩ, a dɔ a ʋ, awɔɔ mɩŋŋɔɔ sɔ, awɔɔ soʋrezaa ta ʋ, an nɩ arzana ʋ.
51004002	K'a bɩr yaa dam tee••• a b'a zu a ʋ y, k'a bɩr Woso barka dam.
51004003	K'a yaa da wɔɔ tɔ ma sɔ, kʋ Woso n a ka k'ʋ toore mɩŋŋa yɩ, ʋ a lemim bɩ pa da gʋɔɔ m. K'ʋ Krista mim k'a n dɔ biisi bɩ pa da, bɩ tɔ ma m mɔɔ nɩ lɔnnɔcɛ ʋ.
51004004	Kʋ m a pa da kʋ n a jɩ ma paan•••, amba mɔɔ m ga m, m a ba bɩ m.
51004005	K'a dundo a mɩsɩrbaa barɛ zi gʋɔɔ kʋ kristagʋɔɔ bɛɛ n ŋ mɩ rɔ wɔɔ bire ʋ. K'a a tɔ ʋ kan hɔ k'a a ga barɛ m kɩ wakatɩ haay.
51004006	K'a ka k'a meerbaa n bɩr mɩŋŋa, yɛ n bɩr ta ma. Kʋ laakarɔ gʋɔɔ n'a darɛ a han, k'a nyɩbɔʋrɛ dɔ a bɔ ŋ nʋ, amba a ga m bɩ m.
51004007	Kʋ mɔɔ mim bɩncɛ nɩ, wɔɔ danyɩ ŋʋarɛzaa Tisikkɩ zɛm b'a dɩnda awɔɔ m haay. Zuuba zi a n'a bam taalɛra m, mɔɔ zibəəkɔɔn m Zuuba zibəə bɩ nɔ ʋ.
51004008	A nyɔɔ mɔɔ nawʋrɛ awɔɔ ma tɔkkɛ k'an bɩ wɔɔ mim dɩnda awɔɔ m, an awɔɔ heer yo.
51004009	Wɔɔ danyɩ Onezim, awɔɔ gʋaa deem m, a zɛm kan Tisikkɩ kɩ sɔ. Taalɛrazaa m, wɔɔ n'a ŋʋam. Ŋ nɩ hɔ k'a nɩ naa ʋ haay dɩndarɛ awɔɔ m.
51004010	Aristarkɩ k'a nɩ kan mɔɔ kɩ lɔnnɔcɛ ʋ naa ʋ b'ɩ yaa darɛ awɔɔ m. Barnabas danyɩ Markɩ b'ɩ yaa darɛ a m sɔ. Mɔɔ lɛɛ ka m a hɩ awɔɔ m m ʋ, k'a lee ku awɔɔ zi b'ʋ k'a si mɩŋŋa, k'a ba maam denter.
51004011	Yeezuu kʋ n so ra n n'a birm Zistus b'ɩ yaa darɛ a m. Gʋɔɔ kaakʋrɔ nɔɔm y'a minto n zɩɩfʋrɔ, ŋn'ɩ zi bam kan mɔɔ kɩ Woso cirbəə bɩ tɔ ma. Zɩɩfʋrɔ kʋ ŋ sɩra ka Yeezuu ʋ rɔ wɔɔ barla, ŋ yɩ mɔɔ heer wʋtam gʋta.
51004012	Awɔɔ kʋrɔ gʋaa Epafras ɩ yaa darɛ a m. Krista Yeezuu zibəənyɩ m an nɩ zoo bam awɔɔ tɔ ma yaadarɛ nɔ ʋ. K'awɔɔ n jɩm kɔɔkɔɔ, a ma Woso zaa bɩ ra, K'a Woso hɔɔnhɔ haay dɔ a ba.
51004013	Mɔɔ sɩra bɩ, m a dɔ m ʋ, a ɩ kɔm gʋta awɔɔ tɔ ma, kan Lawodisee zannɔ kɩ, Hierapolis zannɔ kɩ tɔ ma sɔ.
51004014	Wɔɔ gʋaasɩba Likki k'a m lɔɔtɔr bɩ, kan Demas k'ɩ yaa darɛ a m.
51004015	K'a yaa da wɔɔ danyɩnɔ kʋ ŋ nɩ Lawodisee ʋ rɔ wɔɔ m, kan Nɩnfa kɩ m, kan kristagʋɔɔ kʋ ŋ n'a som kʋ ma a har ʋ rɔ wɔɔ m.
51004016	K'awɔɔ mɔɔ ci bɩ karɩnda ba, k'a ka Lawodisee kristagʋɔɔ sokʋma b'ʋ, kʋ ŋ n'a karɩnda ba sɔ. K'awɔɔ n ci k'a n'a tom Lawodisee ʋ bɩ karɩnda ba sɔ.
51004017	K'a hɩ Arsip m a ʋ, an dundo a zi kan zibəə kʋ Zuuba a ka ʋ bɩ kɩ, an a tɔ ʋ an zi bɩ ba mɩŋŋa.
51004018	Mɔɔ mɩŋŋa Pol nɩ leersore yaa bɩ darɛ gʋrsɩra nyambʋrlɛ m zim, a ba n nɩ: K'a tɔ da a nɔ ʋ, a dɔ a ʋ, lɔnnɔcɛ mɔɔ n ta ʋ. Bɩ kʋ Woso barka n bɩr kan a kɩ.
52001001	Mɔɔ mɩŋŋa Pol, kan Silas kɩ Timote kɩ, wɔɔ nɩ ci naa do barɛ awɔɔ ma. Awɔɔ k'a m Tesaloniki kristagʋɔɔ wɔɔ, Zɩ Woso kan Zuuba Yeezuu Krista kɩ n'a so awɔɔ ʋ rɔ wɔɔ, a yɛ wɔɔ nawʋm kʋ Woso m barka, kan laafɩɩ kɩ ka awɔɔ ʋ.
52001002	Wɔɔ yaa darɛ nɔ ʋ haay, wɔɔ ɩ yaa dam awɔɔ tɔ ma, ʋ nɩ Woso barka dam dɔmɩm haay awɔɔ minto.
52001003	Wɔɔ y'awɔɔ sɩrakarɛ zibəə tɔ darɛ ʋ nɔ ʋ tee••• wɔɔ Zɩ Woso lɛɛ, kan ŋʋarɛ k'awɔɔ n ta m bɩ tʋntɔʋrɛ zibəə kɩ, kan taaheerlɛ k'awɔɔ n ta m kɔɔkɔɔ wɔɔ Zuuba Yeezuu Krista nɔ ʋ bɩ kɩ.
52001004	Ʋ danyɩnɔ, wɔɔ dɔ wɔɔ ʋ Woso awɔɔ ŋʋa, an awɔɔ bɔ ʋ k'a a so awɔɔ ʋ.
52001005	Bala, kʋ wɔɔ bɩ lemim nyɩnta pa da awɔɔ m bɩ, a n yɩ lɛ meerbaa m bala y, yɩ a ʋ, kan Sɛnt-Ɛspri paŋŋa kɩ wɔɔ n'a kasɛtɩ m ʋ heer ʋ, ʋ ʋ sɩra lemim m. Awɔɔ mɩsɩrbaa kʋ wɔɔ ba awɔɔ bire ʋ awɔɔ daahan minto bɩ dɔ.
52001006	Awɔɔ wɔɔ hɔbaa sa, wɔɔ kan Zuuba kɩ, bala, awɔɔ nyɩnta fɩryɩrɛ gʋta nɔ ʋ, a a gu a Woso lemim bɩ si heernyɔɔ kʋ Sɛnt-Ɛspri n'a kam bɩ nɔ ʋ.
52001007	Ncɩnaaʋ nɩ, Masedʋan kan Akayii kɩ sɩrakarɛzannɔ wɔɔ haay n a ba awɔɔ hɔbaa dɩndarɛ zannɔ.
52001008	Bala, Zuuba lemim b'a to awɔɔ zi an ta Masedʋan kan Akayii kɩ kʋrɔ ʋ, bɩ, kʋrɔ wɔɔ duro bɛɛ m bala y, sɩra k'awɔɔ ka Woso ʋ bɩ mim ta lɛɛ haay ʋ, an nɩ yɩrɛ ɩ ʋ, pakra bɛɛ m dɔ kʋ wɔɔ n'ʋ ya ʋ a dɩnda ŋ nɩ y.
52001009	Bala, ta kʋ wɔɔ ʋ awɔɔ zi awɔɔ m wɔɔ si mɩŋŋa bɩ, gʋaa haay ɩ bɩ mim dɩndam, a bɔ k'awɔɔ ʋ wosobaawɔnnɔ yaadarɛ ʋ, a a bɔ a taam k'a zu Woso k'a m mɩsɩr a m sɩra b'ʋ bɩ, n yɩ bɩ mim dɩndam sɔ.
52001010	A n nɩ dɔrɛ a Nyɩ Yeezuu kʋ Woso mɩŋŋa a mɩm bɔ ʋ gəəno bire ʋ, an n'a tom brama k'a bʋr bɩ ma, an nɩ wɔɔ yɔm Woso nɔmaa k'a nɩ zɛm bɩ wɔ ʋ.
52002001	Ʋ danyɩnɔ, awɔɔ dɔ a zim a ʋ, ta kʋ wɔɔ ʋ awɔɔ zi bɩ, a n bɔ vam y.
52002002	Awɔɔ dɔ sɔ a ʋ, fɩr kʋ ŋ y'a ka wɔɔ ma, ŋnɩ wɔɔ sʋnsɔ wʋ Filipii ʋ bɩ wɔɔ ʋ hʋr ma lɛɛ m, ʋ bʋr awɔɔ zi. Bɩ Woso heerkoodəbaa ka wɔɔ ʋ, baa kʋ jɩnnɔ nyɩnta ʋ gʋta bɩ, wɔɔ ʋ da ma, ʋ lemim nyɩnta k'a a to zi bɩ pa da awɔɔ m.
52002003	Nyʋnnyɔɔrɛ pa bɛɛ wɔɔ n'a darɛ y, gɩnga bʋnyaa bɛɛ wɔɔ n ta m sɔ ʋ nɩ pa bɩ darɛ y, wɔɔ bɩr ʋ kam ma sɔ k'ʋ ŋʋaar ba gʋɔɔ nɩ y.
52002004	Bɩ, kʋ Woso wɔɔ ka lɛɛ an dɩga wɔɔ ma, an a dɔ a ʋ, wɔɔ ʋ ga m bɩ, an a lemim nyɩnta bɩ da wɔɔ wɔ ʋ. Naa y'a ka kʋ wɔɔ ɩ meer bam, wɔɔ bɩr ʋ kam ma kʋ gʋɔɔ nɔ n yɩ ʋ ra y, ʋ ka wɔɔ nawʋm ma kʋ Woso nɔ n yɩ ʋ ra, bala, a mɩŋŋa nɩ hɔ k'a nɩ wɔɔ heer ʋ yɩm.
52002005	Awɔɔ dɔ mɩŋŋa a ʋ, wɔɔ n yɛ fɩɩgaa k'ʋ bra bɩmba gʋɔɔ nɩ y, wɔɔ n meer ba ʋ n'a gɩngam k'awɔɔ m hɔ ka wɔɔ ʋ y, naa woo••• naa, Woso m wɔɔ kasɛtɩzaa.
52002006	Wɔɔ n'ʋ ka ma fɩɩgaa kʋ gʋɔɔ m wɔɔ da ʋ y, wɔɔ n'ʋ ka ma awɔɔ zi, wɔɔ n'ʋ ka ma gʋɔɔ vantɔɔ zi sɔ y.
52002007	A n bɔkarɛ, a ga k'a ʋ m kʋ wɔɔ m daʋrɛ kʋ Krista zibəəzannɔ a ga m, ŋn'a yɩ bɩ yɩ bɩ, wɔɔ n ʋ ka ma k'an yɩ ncɩnaaʋ awɔɔ gʋr zi y. Bɩ, nyɩntabaa wɔɔ ba awɔɔ m gʋta, amba nyɩnɔ da tɩr nyasʋrɛ a nyɩnɔ m nyɩnta bɩ m.
52002008	Awɔɔ ŋʋa kʋ wɔɔ ʋ bɩ minto bɩ, wɔɔ n a ŋʋa k'an bɩr yɩrɛ ɩ ʋ, lemim nyɩnta bɩ wɔɔ ka awɔɔ ʋ a minto y, wɔɔ ŋʋa sɔ k'ʋ mɩsɩrbaa ka awɔɔ tɔ ma. Bala, wɔɔ awɔɔ ŋʋa maam-maam.
52002009	Ʋ danyɩnɔ, ziro kʋ wɔɔ ŋ ba, ʋ kɔrɛ yɩ bɩ, ŋ tɔ y'awɔɔ nɔ ʋ, wɔɔ zi ba sinuu ʋ kan gunuu ʋ kɩ, k'awɔɔ gɔsɩ bɩ kɔ wɔɔ hɔbɩrɛ mim tɔ ma y, a ba wɔɔ ʋ ncɩnaaʋ, ʋ Woso lemim nyɩnta bɩ pa da awɔɔ m.
52002010	Awɔɔ wɔɔ kasɛtɩ bɩ kan Woso kɩ sɔ, a dɔ a ʋ, nyɩnta kʋ wɔɔ ʋ kan awɔɔ kɩ bɩ, awɔɔ k'a m sɩrakarɛzannɔ wɔɔ, mɩsɩrbaa kʋ wɔɔ ba awɔɔ zi bɩ, nyɩnta a ʋ mɩŋŋabaa kan tɩrgabaa kɩ nɔ ʋ, mim n nyɩnta wɔɔ gʋr zi y.
52002011	Awɔɔ a ya a dɔ sɔ a ʋ, wɔɔ nyasʋ awɔɔ gʋaa biyəə m, amba nyɩnɔ zɩ tɩr nyasʋ ŋ nɩ bɩ m:
52002012	Ʋ a dʋndɔ, ʋ awɔɔ heer yo, ʋ a hɩ awɔɔ m karɛ, paan••• ʋ ʋ, a mɩsɩrbaa k'a Woso nɔ yɩ bɩ ba, a y'awɔɔ bir k'awɔɔ n nyɩnta kan a kɩ a cirbəə kan a lɛbɔʋrɛ kɩ nɔ ʋ.
52002013	Wɔɔ ɩ yaa dam Woso m barka sɔ dɔmɩm haay, bala, Woso lemim kʋ wɔɔ pa da awɔɔ m bɩ, awɔɔ si a dɔ a ʋ, Woso lemim m, gʋaa lemim bɛɛ y, bɩ Woso lemim m denter paan•••, an n'a zi bam awɔɔ gʋɔɔ k'a sɩra ka rɔ wɔɔ heer ʋ.
52002014	Ʋ danyɩnɔ, mim kʋ Woso gʋɔɔ sokʋmarɔ kʋ ŋ nɩ Krista Yeezuu nɔ ʋ, Zidee kʋrɔ wɔɔ ʋ rɔ wɔɔ a yɩ bɩ, awɔɔ yɩ sɔ. Bala, awɔɔ danyɩnɔ fɩr ka awɔɔ ma sɔ, amba brɔɔ danyɩnɔ kʋ ŋ nɩ zɩɩfʋrɔ fɩr ka ŋ ma rɔ wɔɔ m.
52002015	Zɩɩfʋrɔ wɔɔ duro ɩ Zuuba Yeezuu zɛ gər, ŋ yɩ wosolɛsinnɩsorazannɔ wɔɔ zɩnzɛ, ŋ yɩ fɩr ka wɔɔ ma sɔ. Woso heer bɩ nyɩnta kan ŋ kɩ y, gʋɔɔ haay jɩnnɔ n ŋ mɩ.
52002016	Ŋ y'a tam wɔɔ m toore, kʋ wɔɔ bɩ lemim nyɩnta pa da do vantɔɔ gʋɔɔ m kʋ ŋ n bʋmbɔrɛ yɩ y, a ba kʋ ŋ nawʋrɛ ncɩnaaʋ naa, a mimbʋnyaa ŋn'a dam la tee••• bɩ naa haay jɛ ʋ, Woso a nɔmaa kərgu ŋ la.
52002017	Bɩ, m danyɩnɔ, kʋ wɔɔ nɩ, wɔɔ ʋ ba awɔɔ ma laatʋ, a maasɩrɛ ba poore. Ʋ n ʋ ya, ʋ n nɩ kʋ yɩrɛ y. Bɩ wɔɔ heer gɔɔta an nɩ kan awɔɔ kɩ, wɔɔ ŋʋa paan••• k'ʋ ʋ ya, ʋ awɔɔ yɩ, naa tɔ ma bɩ, wɔɔ ʋ tʋntɔ ʋ gʋta k'ʋ ʋ da ma, ʋ awɔɔ yɩ.
52002018	Ncɩnaaʋ nɩ, wɔɔ n a ŋʋa k'ʋ ʋ wusigə ʋ ta awɔɔ zi. Mɔɔ mɩŋŋa Pol, mɔɔ m tɔ ʋ gallɛm hɔka kʋ m ta awɔɔ zi, bɩ Sʋtaana wɔɔ zaa tii, wɔɔ n'ʋ da ma y.
52002019	Sɩra nɔ ʋ, awɔɔ sɔ, awɔɔ n'a kam wɔɔ nɩ taaheerlɛ m, awɔɔ tɔ ma m wɔɔ nɩ zɛm bɩ heernyɔɔ yɩ, ʋ ʋ da ma ʋ lɛbɔʋrɛ yɩ wɔɔ Zuuba Yeezuu taa, a zɛrɛ hinni ʋ.
52002020	Denter m, awɔɔ m wɔɔ lɛbɔʋrɛ kan wɔɔ heernyɔɔ kɩ.
52003001	Yɩ a ʋ ncɩnaaʋ, kʋ wɔɔ n'a ŋʋam kʋ awɔɔ yɩ, bɩ wɔɔ bɩr ʋ dam ma bɩ, wɔɔ n kɔ ʋ lɛ sa, ʋ ʋ k'ʋ gɔɔta ʋ minto Atɛnnɩ ʋ.
52003002	A m bɩ, wɔɔ n'ʋ danyɩ Timote nyɔɔ, wɔɔ zibəəkɔɔn m an nɩ Woso zi bam Krista lemim nyɩnta bɩ padarɛ nɔ ʋ. A nyɔɔ wɔɔ ʋ awɔɔ ma k'an awɔɔ paŋŋa da ra, an awɔɔ heer yo a sɩrakarɛ nɔ ʋ,
52003003	k'an bɩr yɩrɛ ɩ ʋ, awɔɔ gɔsɩ b'a bɔ a jɛ m fɩr k'awɔɔ n'a yɩm naa minto y. Bala, awɔɔ dɔ a ʋ, Woso zaa bɩ nɔ ʋ, pakra m kʋ wɔɔ n fɩr yɩ.
52003004	Nyɩnta kʋ wɔɔ ʋ awɔɔ zi b'ʋ bɩ, wɔɔ ser ka ʋ a hɩ awɔɔ m, ʋ ʋ, pakra m kʋ wɔɔ n fɩr yɩ, b'awɔɔ dɔ, a ʋ, hɔ kʋ wɔɔ hɩ b'ɩ ba bɩ.
52003005	Naa tɔ ma m, kʋ mɔɔ n m da ma dɔ, m bʋr m ma kʋ m awɔɔ mim dɔ bɩ, mɔɔ n Timote nyɔɔ, k'an awɔɔ sɩrakarɛ mim dɔ, k'an b'a hɩ m m. Bala, mɔɔ da bɔ ʋ, mɔɔ ʋ, ɩ b'a ka Sʋtaana n awɔɔ makra ba, awɔɔ m sɩrakarɛ to, zi kʋ wɔɔ ba awɔɔ zi bɩ n bɔ vam y.
52003006	Bɩ kɛɛrɛ naa, Timote a to awɔɔ zi b'ʋ an bʋr, a lemim nyɩnta hɩ wɔɔ m, awɔɔ sɩrakarɛ kan awɔɔ ŋʋarɛ kɩ mim bɩncɛ ʋ, a a hɩ, a ʋ, wɔɔ tɔ gɔɔta an awɔɔ nɔ ʋ nyɩnta, bɩ amba wɔɔ lɛ n taa k'ʋ ʋ ya, ʋ awɔɔ yɩ bɩ, awɔɔ lɛ taa k'a a ya, awɔɔ yɩ sɔ.
52003007	Ʋ danyɩnɔ, yɩ a ʋ ncɩnaaʋ awɔɔ sɩrakarɛ minto bɩ, wɔɔ n heerkoodəbaa yɩ, ʋ fɩryɩrɛ kan ʋ makrarɔ kɩ nɔ ʋ.
52003008	Bala, wɔɔ ɩ heernyɔɔ m kɛɛrɛ ɩ ʋ, mɩsɩrbaa daa wɔɔ yɩ, k'awɔɔ nɩ jɩnɩm kɔɔkɔɔ Zuuba zuure nɔ ʋ bɩ minto.
52003009	Awɔɔ tɔ ma, wɔɔ b'ʋ dam ma ʋ Woso barka da, ʋ a nya y, heernyɔɔ gʋta k'awɔɔ n'a kam wɔɔ ʋ a taa bɩ minto.
52003010	Sinuu ʋ kan gunuu ʋ kɩ wɔɔ y'a yɛm han gʋta, k'an a ka k'ʋ ʋ da ma, ʋ awɔɔ yɩ k'ʋ hɔ k'a jɩra awɔɔ sɩrakarɛ ma bɩ na awɔɔ m ma.
52003011	Wɔɔ gɔɔta ʋ n'a yɛm wɔɔ Zɩ Woso mɩŋŋa kan wɔɔ Zuuba Yeezuu kɩ han, kʋ ŋ nɩ wɔɔ zaa banka k'ʋ ʋ da ma, ʋ bʋr awɔɔ zi.
52003012	Wɔɔ y'a yɛm kʋ Zuuba n a ka k'awɔɔ ŋʋarɛ kan kʋ kɩ kan gʋɔɔ haay kɩ bɩ n a da ra an bɩr tam lɛɛ tee•••, amba wɔɔ n'awɔɔ ŋʋam bɩ m.
52003013	K'an a ba maam, an awɔɔ heer yo, k'awɔɔ m bɩr mɩŋŋa, mim ba awɔɔ gʋr zi wɔɔ Zɩ Woso taa y, hinni kʋ wɔɔ Zuuba Yeezuu n nɩ zɛŋ ʋ kan a gʋɔɔ kɩ haay bɩ tɔ ma.
52004001	M danyɩnɔ, hɔ k'a gɔɔta wɔɔ n'a hɩrɛ awɔɔ m, ʋ awɔɔ dʋndɔ m wɔɔ Zuuba Yeezuu tɔ ma bɩ ba n nɩ: Biisi bɩ, wɔɔ mɩsɩrbaa k'awɔɔ n'a bam an Woso nɔ yɩ bɩ dɩnda awɔɔ m, bɩ mɩsɩrbaa bɩ do awɔɔ n'a bam, bɩ k'a ta lɛɛ tee••• kan mɩsɩrbaa bɩ do kɩ a da ra.
52004002	Awɔɔ hɔ kʋ wɔɔ awɔɔ dʋndɔ m wɔɔ Zuuba Yeezuu tɔ ra bɩ dɔ.
52004003	Hɔ kʋ Woso lɛ n taa bɩ ba n nɩ: A lɛ taa k'awɔɔ n mɩsɩrbaa k'an mɩŋŋa a mɩm ʋ ba, k'a a gʋ jaandarɛ do haay ma.
52004004	Awɔɔ gʋaa biyəə a ga m, an a da a mɛsim ma dɔ, k'an a da ma, an mɩsɩrbaa mɩŋŋa ba kan daʋrɛ kɩ.
52004005	K'a b'a mɩŋŋɔɔ to kʋ lɛtaamarɔ bʋnyaarɔ n a so awɔɔ ʋ, amba gʋɔɔ kʋ ŋ n Woso dɔ rɔ wɔɔ hɔ bɩ nɩ y.
52004006	Mim naa do nɔ ʋ, a b'a ka gɔsɩ n kʋrɔma kan a danyɩ kɩ an zambʋ ba ma y, bala, Zuuba gʋɔɔ kʋ ŋ nɩ minno nɔɔn duro bam nɔ wɔɔ hʋnhʋrm, amba wɔɔ lɛɛ ka ʋ a hɩ awɔɔ m, ʋ ʋ ya, ʋ so ra paan••• bɩ m.
52004007	Sɩra nɔ ʋ, Woso n wɔɔ bir kʋ wɔɔ n mɩsɩrbaa ba lannɔ gɛɛ yaarɔ barɛ nɔ ʋ y, bɩ kʋ wɔɔ n mɩsɩrbaa ba mɩŋŋabaa nɔ ʋ.
52004008	Naa minto bɩ, gʋaa k'a nɩ kaanɩm hɔdɩndarɛ naa do m bɩ, gʋaa bɛɛ a nɩ kaanɩm nɩ y, Woso k'a n'a Sɛnt-Ɛspri karɛ awɔɔ ʋ b'a kaanm m.
52004009	M danyɩnɔ Krista nɔ ʋ, kʋ kʋ ŋʋarɛ mim bɩncɛ nɩ, pakra bɛɛ m kan awɔɔ kɩ kʋ mɔɔ n ci ba awɔɔ ma, m a mim dɩnda awɔɔ nɩ y. Bala, Woso mɩŋŋa hɔ dɩnda awɔɔ m k'awɔɔ m bɩr kʋ ŋʋam.
52004010	Bɩ, amba n ŋʋarɛ mim dɩnda awɔɔ m bɩ, awɔɔ ɩ danyɩnɔ haay kʋ ŋ nɩ Masedʋan kʋ b'ʋ jilli rɔ wɔɔ ŋʋarɛ. Bɩ, kʋ a yɛ awɔɔ han k'a ta lɛɛ tee••• kan ŋ ŋʋarɛ kɩ a da ra.
52004011	K'a a yo ʋ kʋ laafɩɩ n nyɩnta awɔɔ kan gʋɔɔ kɩ bire ʋ, gʋaa biyəə n a zerga a mɩŋŋa mim lɛ, an zi ba an a mɩsɩrbaa ba m, amba wɔɔ lɛɛ ka, ʋ a hɩ awɔɔ m bɩ m.
52004012	K'awɔɔ ba ncɩnaaʋ gʋɔɔ kʋ kristagʋɔɔ bɛɛ nɩ ŋ mɩ rɔ wɔɔ y'awɔɔ gore daŋ ʋ, awɔɔ bɩ gɔsɩ mɩm kam sɔ y.
52004013	M danyɩnɔ, kʋ gʋɔɔ kʋ ŋ gɩnga rɔ wɔɔ mim bɩncɛ nɩ, wɔɔ lɛ baa k'awɔɔ n gɔɔta badɔ nɔ ʋ, a bɩr heerzarlɛ m amba gʋɔɔ kʋ ŋ ba taaheerlɛ m nɔ wɔɔ nɩ y.
52004014	Kʋ wɔɔ sɩra ka, ʋ ʋ Yeezuu ga an a mɩm bɔ ʋ bɩ, maam sɔ bɩ, gʋɔɔ kʋ ŋ sɩra ka Yeezuu ʋ ŋnɩ bɔkarɛ ŋnɩ gɩnga rɔ wɔɔ, Woso brɔɔ mɩm bɔŋ ʋ ŋnɩ mɩsɩrbaa ba kan Yeezuu kɩ.
52004015	Hɔ kʋ wɔɔ kʋ a hɩ kɛɛrɛ naa, Zuuba ɩ nyɩnta an a dɩnda. A ɩ yɩrɛ ɩ ʋ, wɔɔ gʋɔɔ k'ʋ gɔɔta ʋ m mɩsɩr naa, Zuuba zɛrɛ hinni ʋ, wɔɔ bɩ lɛɛ kam gʋɔɔ kʋ ŋ gɩnga rɔ wɔɔ nɩ y.
52004016	Bala, kʋ Woso bɩ zaa ka, malɛɛka jɩtaarɛ deem n a leer busu, n nɩ Woso huure bɩ hɛ, Zuuba Yeezuu Krista mɩŋŋa y'a tom arzana ʋ, an zer. Gʋɔɔ kʋ ŋ sɩra ka Krista ʋ ŋnɩ bɔkarɛ ŋnɩ gɩnga rɔ wɔɔ n lɛɛ ka ŋn'a mɩm bɔ ʋ.
52004017	Bɩ jɛ ʋ kɛɛrɛ, wɔɔ kʋ wɔɔ gɔɔta ʋ m mɩsɩr hinni bɩ do ʋ bɩ, n wɔɔ nam kʋ ʋ kan ŋ kɩ n nɩ wɔɔ busu warkʋ nɔ ʋ, kʋ aa Zuuba zɛ ʋ brama, yɩ a nawʋrɛ ncɩnaaʋ wɔɔ n nyɩnta kan Zuuba kɩ dɔmɩm haay.
52004018	K'a meerbaarɔ nɔɔn duro ba kan kʋ kɩ, a bɩr kʋ heer yom.
52005001	Ʋ danyɩnɔ, pakra bɛɛ m kʋ n nɩ ci ba awɔɔ ma n nɩ dɔmɩm gɛɛ wakatɩ kʋ minno nɔɔn duro n nɩ baŋ ʋ bɩ mim dɩnda awɔɔ nɩ y.
52005002	Bala, awɔɔ mɩŋŋɔɔ a dɔ a zim a ʋ, hinni kʋ Zuuba n nɩ zɛŋ ʋ bɩ, nyɩnta a nawʋm amba koor tɩr bʋr gunuu ʋ gʋaa n a wakatɩ dɔ bɩ m.
52005003	Kʋ gʋɔɔ bʋr ŋn'a hɩrɛ ŋ ʋ: "Laafɩɩ dɔmɩm wɔɔ n ta ʋ kɛɛrɛ, minsi ba ʋ y." Dɔmɩm bɩ do fɩryɩrɛ n nɩ daata zɛrɛ ŋ la amba nyoosibarɛ tɩr daata zɛ lʋ jɩsɩzaa ra bɩ m, ŋ gɔsɩ bɩ bɔm lɛ nɩ y.
52005004	Bɩ k'awɔɔ nɩ, ʋ danyɩnɔ, monsigə bɛɛ awɔɔ n ta ʋ, kʋ dɔmɩm bɩ do n bɩ daata zɛ awɔɔ ra, amba koor tɩr daata zɛ gʋaa ra bɩ nɩ y.
52005005	Bala, awɔɔ haay, lɛɛgure gʋɔɔ n'awɔɔ m, sinuu gʋɔɔ n'awɔɔ m. Gunuu gʋɔɔ bɛɛ m wɔɔ nɩ, bɩ monsigə gʋɔɔ bɛɛ m wɔɔ m sɔ y.
52005006	Naa tɔ ma bɩ, ʋ bɩ hinceem ba am gʋɔɔ mɩsɩrɔ wɔɔ nɩ y, ʋ b'a to kʋ hɔsɩ n'ʋ zu ʋ y, ʋ ʋ da ʋ mɩŋŋɔɔ ma.
52005007	Hinceem zannɔ wɔɔ a ba ŋ nawʋm gunuu ʋ, gunuu ʋ ŋnɩ bɛɛ miŋ ʋ sɔ an nɩ ŋ zɛm.
52005008	Bɩ, wɔɔ kʋ sinuu gʋɔɔ m wɔɔ m nɔ wɔɔ, ʋ ʋ da ʋ mɩŋŋɔɔ ma, k'ʋ gɔɔta ʋ sɩra ka, ʋ bɩr ŋʋarɛ m, ɩ ʋ pɔyaa goŋŋo wɔɔ ka ʋ ma, ʋ bɩr bʋmbɔrɛ kʋ wɔɔ n nɩ zɛm ba yɩ bɩ taaheerlɛ m, ɩ ʋ, pɔyaa firgə wɔɔ ku ʋ mim ma.
52005009	Bala, Woso n wɔɔ bɔ ʋ k'a bɩ fɩr ka wɔɔ ma a nɔmaa nɔ ʋ y, bɩ wɔɔ bɔ a ʋ, kʋ wɔɔ n bʋmbɔrɛ yɩ wɔɔ Zuuba Yeezuu Krista tɔ ma.
52005010	Yeezuu Krista mɩŋŋa ɩ ga wɔɔ tɔ ma, k'an bɩr yɩrɛ ɩ ʋ, kʋ wɔɔ gɔɔta ʋ m mɩsɩr, gɛɛ gɩnga wɔɔ ʋ, kʋ wɔɔ m mɩsɩrbaa ba kan kɩ a zɛrɛ hinni ʋ.
52005011	Naa minto bɩ, k'a kʋ heer yo, a kʋ sɩrakarɛ da ra, amba awɔɔ n'a bam kara bɩ m.
52005012	M danyɩnɔ, gʋɔɔ kʋ ŋ nɩ Woso zi bam awɔɔ barla ŋnɩ karɛ awɔɔ lɛɛ, ŋn'awɔɔ bɔm zaa ʋ Zuuba zaa nɔ ʋ rɔ wɔɔ, a yɛ wɔɔ nawʋrɛ awɔɔ han k'a ŋ gore da ʋ.
52005013	K'a ŋ da ʋ gʋta kan ŋʋarɛ kɩ, ŋ zibəə bɩ minto. Awɔɔ haay, k'a bɩr laafɩɩ kan kʋ kɩ.
52005014	Ʋ danyɩnɔ, kʋ a yɛ a han, k'a həən si gʋɔɔ kʋ ŋ bɩr mɩsɩrbaa zore bam nɔ wɔɔ ma, k'a heerkoodəwarzannɔ heer yo, k'a a da paŋŋawarzannɔ han, k'a bɩr bʋraama m kan gʋaa haay kɩ.
52005015	K'a dundo a zi kʋ gɔsɩ b'a bʋnyaa sompi gʋaa n'ʋ y, bɩ k'a bɩr a karɛ a mɩŋŋa barɛ ma tee•••, awɔɔ kan kʋ kɩ, kan gʋɔɔ haay kɩ bire ʋ.
52005016	K'a bɩr heernyɔɔ m dɔmɩm haay,
52005017	k'a bɩr yaa dam tee•••.
52005018	Mim woo••• nɔ ʋ, k'a Woso barka da, bala, naa Woso lɛ n taa awɔɔ gʋr zi Krista Yeezuu zuure bɩ nɔ ʋ.
52005019	A b'a ta Sɛnt-Ɛspri zibəə m toore y,
52005020	a bɩ wosolɛsinnɩsora ganwʋrɛ meerbaarɔ gore bɔ ʋ y.
52005021	Bɩ, mim haay nɔ ʋ, k'a a hɔɔn da ma, a dɩga hɔ k'an mɩŋŋa a nɔ ʋ bɩ ma, a nyasʋ hɔ bɩ do m.
52005022	K'a a gʋ mimbʋnyaa do haay ma laatʋ.
52005023	A yɛ wɔɔ nawʋm, kʋ wɔɔ Woso kʋ laafɩɩ karɛzaa m bɩ n'awɔɔ hu bɔ jilli, k'an dɔ awɔɔ hɔɔn ma, kan awɔɔ nyi kɩ a mɛ kɩ ma haay, kʋ minsi bɩ nyɩnta awɔɔ gʋr zi wɔɔ Zuuba Yeezuu Krista zɛrɛ hinni ʋ y.
52005024	Woso mɩŋŋa y'awɔɔ bir, jɩnalɛrazaa m, an nɩ hɔ kʋ wɔɔ yɛ naa barɛ.
52005025	Ʋ danyɩnɔ, k'a yaa da Woso m wɔɔ minto sɔ.
52005026	K'a yaa da danyɩnɔ wɔɔ haay m, amba a a ga m bɩ m.
52005027	Zuuba tɔ ma, a yɛ mɔɔ nawʋrɛ awɔɔ han paan•••. K'a ci naa do karɩnda ba danyɩnɔ wɔɔ haay lɛɛ.
52005028	A yɛ mɔɔ nawʋm kʋ wɔɔ Zuuba Yeezuu Krista barka n bɩr kan awɔɔ kɩ.
53001001	Mɔɔ mɩŋŋa Pol, kan Silas kɩ Timote kɩ, wɔɔ nɩ ci naa do barɛ awɔɔ ma, awɔɔ k'a m Tesaloniki kristagʋɔɔ wɔɔ, wɔɔ Zɩ Woso kan Zuuba Yeezuu Krista kɩ n'a so awɔɔ ʋ rɔ wɔɔ.
53001002	A yɛ wɔɔ nawʋm kʋ Zɩ Woso kan Zuuba Yeezuu Krista kɩ n barka kan laafɩɩ kɩ ka awɔɔ ʋ.
53001003	M danyɩnɔ, a a ga m, kʋ wɔɔ n yaa da Woso m barka, awɔɔ tɔ ma tee•••. A ga a ʋ m, kʋ wɔɔ n a ba ncɩnaaʋ, bala awɔɔ sɩrakarɛ y'a dam la, awɔɔ kʋ ŋʋarɛ nɩ tam lɛɛ tee•••.
53001004	Naa minto m, kʋ wɔɔ y'awɔɔ mim dɩndam Woso gʋɔɔ sokʋmarɔ vantɔɔ lɛɛ, a dɩnda wɔɔ nawʋm ʋ n'ʋ mim kam brama, bala, gʋɔɔ sɔ awɔɔ m, ŋnɩ fɩr karɛ awɔɔ ma, awɔɔ nɩ yɛm naa haay ma, an n'a tʋntɔŋ ʋ a gɔɔta an nɩ sɩrakarɛ m.
53001005	Naa woo••• n'a hɩnkarɛ a ʋ, dʋdɔ kʋ Woso n nɩ zɛm b'a ka bɩ yɩm tɩrga, fɩryɩrɛrɔ nɔɔn duro k'awɔɔ nɩ yɛrɛ ŋ ma naa n n'a karɛ awɔɔ n'a ga Woso cirbəə gasʋrɛ m, Woso cirbəə bɩ do tɔ ma m awɔɔ nɩ fɩr yɩm.
53001006	Sɩra m, hɔ k'an tɩrga bɩ Woso n n'a bam, a y'awɔɔ zɩm bɔm gʋɔɔ kʋ ŋ nɩ fɩr karɛ awɔɔ ma rɔ wɔɔ ma, an fɩryɩrɛ ka ŋ ʋ.
53001007	Bɩ, awɔɔ k'a nɩ fɩr yɩm nɔ wɔɔ, a mɛnyɔɔ karɛ awɔɔ ʋ kan wɔɔ kɩ, naa ba a nawʋm hinni kʋ Zuuba Yeezuu n'a tom brama an zer kan a malɛɛkarɔ paŋŋazannɔ kɩ bɩ ma.
53001008	Zer a nawʋm sɛwurə nɔ ʋ, k'a bɩ fɩr ka gʋɔɔ kʋ ŋ n Woso dɔ, bɩ ŋ bɩr yɛm wɔɔ Zuuba Yeezuu lemim nyɩnta bɩ ma rɔ wɔɔ ma.
53001009	Fɩryɩrɛ kʋ ŋ n'a yɩm bɩ, zaarbarɛ k'a nyarɛ ba ʋ m, n nyɔɔ n nawʋm laatʋ Zuuba taʋrɛ kan a cirbəə paŋŋa kɩ ma.
53001010	Zɛ k'a nawʋm dɔmɩm gʋta bɩ do hinni ʋ bɩ, naa n nɩ baŋ ʋ. Zɛ a nawʋm k'a bɩ nyɩnta lɛbɔʋrɛ m a gʋɔɔ wɔɔ zi, kʋ gʋɔɔ kʋ ŋ sɩra ka ʋ haay rɔ wɔɔ n a lɛ bɔ a ʋ. Awɔɔ nyɩntam gʋɔɔ wɔɔ duro barla, bala, awɔɔ sɩra ka lemim kʋ wɔɔ pa da awɔɔ m b'ʋ.
53001011	Bɩ y'a ka, wɔɔ nɩ yaa dam Woso m awɔɔ tɔ ma tee•••, k'an a ka k'awɔɔ n a ga mɩsɩrbaa k'a mɩŋŋa awɔɔ bir k'awɔɔ m b'a ba bɩ m. K'an a ka, a paŋŋa bɩ minto bɩ, k'awɔɔ n a da ma, a hɔ mɩŋŋa haay k'awɔɔ lɛ n taa k'a ba bɩ ba, kʋ zi k'awɔɔ n'a bam sɩra k'awɔɔ ka bɩ tɔ ma bɩ m nyɩ da.
53001012	Naa n'a kam wɔɔ Zuuba Yeezuu n lɛbɔʋrɛ yɩ awɔɔ gʋr zi, awɔɔ m lɛbɔʋrɛ yɩ a gʋr zi, wɔɔ Woso kan Zuuba Yeezuu Krista kɩ barka tɔ ma.
53002001	M danyɩnɔ, kʋ wɔɔ Zuuba Yeezuu Krista zɛrɛ hinni bɩ nɩ, kan ba wɔɔ n'ʋ som kʋ ma kan kɩ bɩ mim nɩ, hɔ kʋ wɔɔ ʋ k'ʋ a yɛ awɔɔ han bɩ ba n nɩ:
53002002	A a da ma, n ʋ, wosolɛsinnɩsora ganwʋrɛ meerbaa niŋŋə, gɛɛ Woso lemim padarɛ niŋŋə, gɛɛ ci niŋŋə y'a to wɔɔ zi an n'a hɩrɛ a ʋ, Zuuba zɛrɛ hinni bɩ lee ku, a b'a hɔɔn war kʋ ma a nyi ba naanaa, naa do tɔ ma y.
53002003	A b'a to kʋ gɔsɩ n bra bɩmba a m fɩɩga y. Bala, pakra m kʋ gʋɔɔ cir gʋta m wuti ŋnɩ bɩsɩ ka Woso ma, kʋ gʋaa bʋnyaa kʋ Woso n n'a dam sɛhar ʋ bɩ n a hɩnka, bɩ jɛ ʋ, Zuuba dɔmɩm bɩ n n'a kuŋ ʋ.
53002004	Gʋaa bʋnyaa bɩ do bɩ yɛm, gʋɔɔ n yaa da hɔsɩ m dɔ y, baa Woso mɩŋŋa, a y'a mɩŋŋa cɩntam hɔ haay burə ʋ, baa Woso burə ʋ. A gasʋm Wosocɛ gʋta mɩŋŋa ʋ, an aa nyɩnta an a hɩ a ʋ, Woso n'a mɩ.
53002005	Nyɩnta kʋ mɔɔ ʋ kan awɔɔ kɩ bɩ, mɔɔ naa mim dɩnda awɔɔ m, a tɔ ba awɔɔ nɔ ʋ ra?
53002006	Dɩɩtaa naa, hɔ n'a tam gʋaa bʋnyaa bɩ m toore, k'a b'a da ma, an a hɩnka k'a dɔmɩm bɛɛ y'a ku y, awɔɔ hɔ bɩ do dɔ.
53002007	Denter m, gʋaa bʋnyaa bɩ paŋŋa a nyaakʋm da an nɩ zi bam kara, bɩ pakra m kʋ gʋaa k'a n'a tam gʋaa bʋnyaa bɩ m toore bɩ n'a gaa toore.
53002008	Bɩ jɛ ʋ, gʋaa bʋnyaa bɩ y'a hɩnkam kɛɛrɛ, bɩ Zuuba Yeezuu y'a zɛm gər a lɛ hoonsire m, an a hɔɔnsɩ a hɩnkarɛ leegure paŋŋa gʋtabaa m.
53002009	Gʋaa bʋnyaa bɩ, a hɩnka a nawʋm kan Sʋtaana paŋŋa kɩ, a zi paŋŋazannɔ do haay bam, an makrarɔ ba kan hoserlo kɩ, k'a gʋɔɔ nyʋnnyɔɔ.
53002010	A yom zi bʋnyaa do haay ma, an gʋɔɔ kʋ ŋ nɩ nyaanɩm nɔ wɔɔ nyʋnnyɔɔ, brɔɔ nyaanɩm, bala, sɩra k'a n'a dam ma an ŋ bʋmbɔ bɩ, ŋ n a ŋʋa, bɩ, ŋ n yɛ ma y.
53002011	Bɩ y'a ka, Woso n a ka nyʋnnyɔɔrɛ paŋŋa nɩ zi bam kan ŋ kɩ, kʋ ŋ nɩ sɩra ka ŋʋaar ʋ.
53002012	Yɩ a nawʋrɛ ncɩnaaʋ, Woso m bɩ zɛm bɩ gʋɔɔ kʋ ŋ n yɛ sɩra ma y, bɩ zibʋnyaa barɛ ŋn'a ŋʋam nɔ wɔɔ dʋdɔ yar.
53002013	M danyɩnɔ, wɔɔ ʋ ga m, ʋ yaa da Woso m barka awɔɔ tɔ ma tee•••, awɔɔ kʋ Zuuba n'a ŋʋam nɔ wɔɔ. Bala, Woso awɔɔ bɔ ʋ, bɩ ma bɩ, durnya ba ʋ cɩna y. Sɛnt-Ɛspri zibəə tɔ ma, kan yɛ k'awɔɔ ʋ sɩra ma bɩ kɩ minto, k'awɔɔ n bʋmbɔrɛ yɩ, a yɩ Woso soʋre hɔɔ.
53002014	Bʋmbɔrɛ bɩ tɔ ma m, an zu kʋ ʋ kan lemim nyɩnta kʋ wɔɔ pa da awɔɔ m bɩ kɩ, an awɔɔ bir, k'awɔɔ m bɩ nyɩnta wɔɔ Zuuba Yeezuu Krista lɛbɔʋrɛ nɔ ʋ.
53002015	Naa tɔ ma bɩ, danyɩnɔ, k'a jɩm kɔɔkɔɔ, a hɔ haay kʋ wɔɔ dɩnda awɔɔ m meerbaa nɔ ʋ gɛɛ ci ʋ bɩ nyasʋ mɩŋŋa.
53002016	Wɔɔ Zuuba Yeezuu Krista mɩŋŋa, kan wɔɔ Zɩ Woso kɩ wɔɔ ŋʋa, ŋnɩ heerwʋtarɛ k'a nyarɛ ba ʋ, kan taaheerlɛ mɩŋŋa kɩ ka wɔɔ ʋ.
53002017	A yɛ wɔɔ nawʋrɛ ŋ han, kʋ ŋ n'a ka kʋ heerwʋtarɛ n'awɔɔ heer han, kʋ ŋ nɩ paŋŋa ka awɔɔ ʋ k'a bɩr hɔ k'an mɩŋŋa haay bam tee•••, zibəə kan meerbaa kɩ nɔ ʋ.
53003001	M danyɩnɔ, hɔ k'a gɔɔta wɔɔ n'a hɩrɛ awɔɔ m bɩ ba n nɩ, k'a yaa da wɔɔ tɔ ma, kʋ Zuuba lemim n gɔɔta an bɩr tam lɛɛ tee•••, k'an daʋrɛ yɩ amba a nyɩnta ʋ awɔɔ zi b'ʋ bɩ m.
53003002	K'a yaa da wɔɔ tɔ ma sɔ, kʋ Woso n wɔɔ yɔ gʋɔɔ bʋnyaarɔ kʋ ŋ nɩ kʋsɩ rɔ wɔ ʋ, bala, gʋɔɔ haay bɛɛ nɩ sɩra karɛ y.
53003003	Bɩ, jɩnalɛrazaa m Zuuba m, a y'awɔɔ paŋŋa dam la, an dɔ awɔɔ ma kan a bʋnyaabarɛzaa bɩ kɩ.
53003004	K'awɔɔ mim bɩncɛ nɩ, Zuuba a ka wɔɔ heer n kookoo ʋ a dɔ, ʋ ʋ, awɔɔ ɩ hɔ kʋ wɔɔ n'a hɩrɛ awɔɔ m bam b'awɔɔ gɔɔtarɛ a ta lɛɛ kan a barɛ kɩ.
53003005	Bɩ, kʋ Zuuba n a ka k'awɔɔ n Woso ŋʋa kan a heer kɩ, k'a a da ma sɔ, a bɩr tam lɛɛ tee•••, baa kʋ bɔ m, amba Krista a ba bɩ m.
53003006	Ʋ danyɩnɔ, a yɛ wɔɔ nawʋrɛ awɔɔ han, wɔɔ Zuuba Yeezuu Krista tɔ ma, danyɩnɔ haay kʋ yakʋzannɔ m nɔ wɔɔ, k'a gʋ ŋ ma laatʋ, brɔɔ bɩr yɛm hɔ haay kʋ wɔɔ dɩnda awɔɔ m bɩ ma y.
53003007	Awɔɔ mɩŋŋɔɔ, awɔɔ hɔ k'a n'a bam a wɔɔ hɔbaa dɩnda bɩ dɔ. Bala, nyɩnta kʋ wɔɔ ʋ kan awɔɔ kɩ bɩ, wɔɔ n nyɩnta yakʋzannɔ y.
53003008	Wɔɔ n gɔsɩ hɔbɩrɛ bɩ vam y. Bɩ, zi wɔɔ ba ʋ kɔ, wɔɔ zi ba sinuu ʋ kan a gunuu ʋ kɩ, k'awɔɔ gɔsɩ bɩ kɔ wɔɔ hɔbɩrɛ mim tɔ ma y.
53003009	Sɩra nɔ ʋ, wɔɔ ʋ ga m, ʋ daahan yɩ awɔɔ zi, bɩ, wɔɔ y'a ŋʋa ʋ zim k'ʋ lɛɛmaa hɔ bɩ, k'awɔɔ n zu wɔɔ hɔbaa ʋ.
53003010	Bala, nyɩnta kʋ wɔɔ ʋ awɔɔ zi b'ʋ bɩ, wɔɔ hɩ awɔɔ m, wɔɔ ʋ: "Kʋ gʋaa ʋ, a lɛ baa zibəə ma, k'a bɩ hɔ bɩ sɔ y."
53003011	A n bɔkarɛ, wɔɔ y'a marɛ n n'a hɩrɛ n ʋ, awɔɔ gʋɔɔ gɔsɩnnɔ n ta ʋ, ŋn'ɩ yakʋ bam, ŋ bɩr zi barɛ y, a war ŋ nawʋm gʋɔɔ minno ma.
53003012	Lɛ kʋ wɔɔ n'a cɩntam gʋɔɔ wɔɔ duro m, ʋ nɩ ŋ dʋndɔm wɔɔ Zuuba Yeezuu Krista tɔ ma bɩ ba n nɩ: K'a a da a mɩŋŋɔɔ zibəə lɛ ʋ zɛny•••, a a lɛɛmaa hɔ bɩ.
53003013	Ʋ danyɩnɔ, k'awɔɔ nɩ, a bɩ kɔ kan zi mɩŋŋa barɛ kɩ y.
53003014	Kʋ gʋaa n zu hɔ kʋ wɔɔ dɩnda ci naa do nɔ ʋ b'ʋ, k'a zaa da lɛ ʋ, a b'a ya, a a zɛ kʋ ra kan kɩ y, kʋ nyannɩ n a nyasʋ.
53003015	Bɩ, a b'a zaa ba a jɩm y, k'a dʋndɔ, amba n tɩr a danyɩ dʋndɔ bɩ m.
53003016	Bɩ, kʋ Zuuba mɩŋŋa k'a nɩ laafɩɩ kam bɩ n laafɩɩ ka awɔɔ ʋ dɔmɩm haay, hɔ haay m. Bɩ, kʋ Zuuba m bɩr kan awɔɔ haay kɩ.
53003017	Mɔɔ mɩŋŋa Pol nɩ leersore yaa kʋ mɔɔ n'a darɛ awɔɔ m naa gʋrsɩra barɛ m zim, ciro haay kʋ mɔɔ tɩr ŋ nyɔɔ rɔ wɔɔ, m wɔjɩ mɔɔ tɩr a daŋ ʋ ncɩnaaʋ. Mɔɔ mɩŋŋa gʋrsɩra n naa.
53003018	Bɩ kʋ wɔɔ Zuuba Yeezuu Krista barka n bɩr kan awɔɔ haay kɩ.
54001001	Mɔɔ mɩŋŋa Pol nɩ ci naa do barɛ. Woso kʋ wɔɔ bʋmbɔrɛzaa m bɩ kan Krista Yeezuu k'an wɔɔ taaheerlɛ bɩ k'ɩ zaa ka, mɔɔ nɩ m ba Krista Yeezuu zibəəzaa.
54001002	Ci bɩ ba mɔɔ nawʋrɛ ɩbɩɩ ma, Timote, mɔɔ nyɩ paan••• sɩrakarɛ nɔ ʋ, a yɛ mɔɔ nawʋrɛ kʋ Zɩ Woso kan wɔɔ Zuuba Krista Yeezuu kɩ n barka, kan cicirzɛrɛ kɩ, kan laafɩɩ kɩ ka ɩ ʋ.
54001003	Amba mɔɔ yɛ ɩ han, m hʋrlɛ ma, kʋ m ta Masedʋan ʋ bɩ, gɔɔta ɩ nyɩnta Efɛɛzɩ ʋ, k'ɩ gʋɔɔ kʋ ŋ nɩ ŋʋaar hɔ dɩndam nɔ wɔɔ da jɩm ʋ.
54001004	A hɩ ŋ nɩ sɔ kʋ ŋ nɩ biisi minno kan yaabɔɔ tɔrɔ gaandarɛrɔ sʋʋra jintoo wɔɔ kɩ to. Minno wɔɔ duro, bɩsɩkarɛ ŋn'ɩ zɛm nɩ bala, ŋ bɩr a dam Woso hɔɔnhɔ barɛ kʋ wɔɔ n'a dɔm sɩrakarɛ nɔ ʋ bɩ han y.
54001005	Meerbaa naa do ba ɩbɩɩ nawʋm kan ŋ kɩ, kʋ ŋ n'a da ma, ŋnɩ heer hu yɩ, kʋ ŋʋarɛ n nyɩnta ŋ heer ʋ, kʋ ŋ nɩ hɔɔndarɛ mɩŋŋa yɩ, ŋnɩ sɩra ka paan•••.
54001006	Gʋɔɔ gɔsɩnnɔ a gʋ zaa kʋ wɔɔ hɩnka naa ma, ŋnɩ nyaam, meerbaa yaarsɩrɔ nɔ ʋ.
54001007	Ŋ ʋ, Woso lɛrɔ hɔdonno n a mɩ, an bɔkarɛ hɔ kʋ ŋ mɩŋŋɔɔ n'a hɩm, ŋn'ɩ som la kan paŋŋa kɩ bɩ, ŋn'a jɩ dɔ y.
54001008	Wɔɔ dɔ wɔɔ ʋ Moyiisi lɛrɔ wɔɔ mɩŋŋa, k'a ɩ yɩrɛ ɩ ʋ, gʋaa ɩ zuŋ ʋ amba a a ga m bɩ m.
54001009	Ʋ a tɔ da ʋ nɔ ʋ, ʋ ʋ, n nɩ lɛrɔ wɔɔ ka gʋɔɔ tɩrgɔɔ tɔ ma y, a ka n y'a ʋ bayɛrɛzannɔ tɔ ma, kan bɩsɩkənno kɩ, gʋɔɔ bʋnyaarɔ kɩ, mimbʋnyaabənno kɩ, kan gʋɔɔ kʋ ŋ bɩr Woso daŋ ʋ rɔ wɔɔ kɩ, kan gʋɔɔ kʋ ŋ nɩ Woso hɔ gore bɔŋ ʋ rɔ wɔɔ kɩ, gʋɔɔ kʋ ŋ n'a zɩrɔ kan a dɔɔ kɩ meeyaa bɔŋ ʋ rɔ wɔɔ kɩ kan gərzenno kɩ,
54001010	jaandənno kɩ, kan gʋɔɔ yaarɔ wʋta kan kʋ kɩ zannɔ kɩ, kan gʋɔɔ kʋna ŋnɩ ŋ hɛɛ zannɔ kɩ, ŋʋaarzannɔ kɩ, kan ŋʋaarkasɛtɩzannɔ kɩ. Lɛ bɩ ka n y'a ʋ sɔ mim haay k'a nɩ hɔdɩndarɛ mɩŋŋa bɩ zarm tɔ ma.
54001011	Hɔdɩndarɛ naa do a ga kʋ ʋ kan lemim nyɩnta kʋ Woso a da mɔɔ wɔ ʋ bɩ kɩ. Lemim bɩ do nɩ Woso k'a a so heernyɔɔ ʋ bɩ lɛbɔʋrɛ hɩnkarɛ.
54001012	Mɔɔ ɩ yaa dam wɔɔ Zuuba Krista Yeezuu m barka, k'a paŋŋa ka mɔɔ ʋ kʋ m a zi ba bɩ minto. Mɔɔ ɩ yaa dam nɩ barka k'a gɩnga a ʋ, mɔɔ n ga a zibəə bɩ m an mɔɔ da ʋ bɩ minto.
54001013	A n bɔkarɛ biisi bɩ, mɔɔ nyɩnta n meerbaa bʋnyaa ba ma, m fɩr ka a gʋɔɔ ma, m a sʋnsɔ wʋ. Bɩ, a mɔɔ cicir zɛ, bala, badɔ ɩ mɔɔ da naa haay barɛ ma, kʋ mɔɔ n sɩra ka bɩ tɔ ma.
54001014	Wɔɔ Zuuba bɩ barka ka mɔɔ ʋ gʋta, an a ka mɔɔ n sɩra ka, m nɩ ŋʋarɛ m Krista Yeezuu nɔ ʋ.
54001015	Meerbaa kʋ mɔɔ ʋ kʋ ma ba naa, sɩra m, gʋaa haay a ga m, an a si mɩŋŋa: "Krista Yeezuu bʋr durnya ʋ, k'a bɩ mimbʋnyaabənno bʋmbɔ." Bɩ, mɔɔ mimbʋnyaa barɛ ɩ lɛ da.
54001016	Bɩ, Woso mɔɔ cicir zɛ, k'an bɩr yɩrɛ ɩ ʋ, Krista Yeezuu a bʋraama gʋta hɩnka mɔɔ gʋr zi mɔɔ kʋ mɔɔ m mimbʋnyaabər gʋta k'a lɛ da bɩ, kʋ mɔɔ m yɩ makra gʋɔɔ kʋ ŋ nɩ zɛm bɩ sɩra ka ŋnɩ mɩsɩrbaa k'a nyarɛ ba ʋ yɩ rɔ wɔɔ tɔ ma.
54001017	Bɩ, kʋ gʋɔɔ n a a lɛ bɔ Woso ʋ, ŋn'a da ʋ dɔmɩm haay, an cir an nɩ cirbəə m dɔmɩm haay, an nɩ mɩsɩrbaa m tee•••, gʋaa bɩr a mɩŋŋa yɩrɛ y, a deem m Woso. Amina.
54001018	M nyɩ Timote, ɩ b'ɩ dʋndɔ mɔɔ nawʋm, amba wosolɛsinnɩsora ganwʋrɛ meerbaa zannɔ nyɩnta ŋ n'ɩbɩɩ mim hɩ bɩ m, hɔ kʋ ŋ y'a hɩ bɩ tɔ da ɩ nɔ ʋ, ɩ sa ɩ zoobarɛ mɩŋŋa bɩ bam.
54001019	Zoo bɩ ba sɩrakarɛ m, kan hɔɔndarɛ mɩŋŋa kɩ m. Hɔɔndarɛ mɩŋŋa bɩ do, gʋɔɔ gɔsɩnnɔ a to, a tore bɩ n a ka ŋ sɩrakarɛ n a zar.
54001020	Yimene kan Alɛsandɩr k'ɩ gʋɔɔ wɔɔ duro barla, mɔɔ wɔ daa ŋ ma Sʋtaana wɔ ʋ, kʋ ŋ nɩ hɔɔn ka, kʋ ŋ b'a ya ŋnɩ Woso sʋnsɔ wʋ y.
54002001	Hɔ kʋ mɔɔ lɛɛ ka m n'a yɛm bɩ, a yɛ mɔɔ nawʋrɛ, kʋ gʋɔɔ n yaa da Woso m gʋɔɔ haay tɔ ma, a ŋ mim haay da Woso wɔ ʋ, a yaa da m barka ŋ tɔ ma.
54002002	K'a yaa da cinno wɔɔ tɔ ma, kan lɛɛzannɔ haay kɩ tɔ ma sɔ, k'ʋ nyɩnta laafɩɩ nɔ ʋ, ʋ bɩr zum Woso ʋ zenyy•••, mɩsɩrbaa zore nɔ ʋ kan daʋrɛ kɩ.
54002003	Naa m mɩŋŋa, an Woso kʋ wɔɔ bʋmbɔrɛzaa m bɩ nɔ yɩ,
54002004	a lɛ taa kʋ gʋɔɔ haay n bʋmbɔrɛ yɩ, kʋ ŋ n'a da ma, ŋnɩ sɩra dɔ.
54002005	Bala, Woso deem n ta ʋ, gʋaa deem taan••• nɩ gʋɔɔ zɛm kʋ ra kan Woso kɩ, Krista Yeezuu m.
54002006	A ɩ yɛ an a mɩŋŋa ka zɛ ma, kʋ gʋɔɔ haay n bʋmbɔrɛ yɩ. Dɔmɩm kʋ Woso a cɩnta bɩ k'a b'a ku an naa ba bɩ, a yɩ kasɛtɩ, an a hɩnkarɛ a ʋ, Woso lɛ taa k'a gʋaa haay bʋmbɔ.
54002007	Naa mɩŋŋa tɔ ma m Woso n mɔɔ bɔ ʋ kʋ m yɩ a lemim padər, an mɔɔ ba kristazibəəzaa, sɩra mɔɔ n'a hɩm, mɔɔ bɩr ŋʋaar barɛ y, mɔɔ cɩnta a ʋ, kʋ m sɩrakarɛ kan sɩra kɩ dɩnda do vantɔɔ gʋɔɔ wɔɔ m.
54002008	Naa minto bɩ, mɔɔ lɛ taa kʋ gʋɔɔ yaarɔ wɔɔ n yaa da Woso m, lɛɛ haay ʋ, ŋn'a wɔrɔ busu brama kʋ mimbʋnyaa bɩ nyɩnta ŋ gʋr zi y, ŋ bɩ nɔmaa kan nyaa kɩ to a heer ʋ ŋnɩ yaa bɩ da y.
54002009	Kʋ lannɔ wɔɔ nɩ, mɔɔ lɛ taa, kʋ ŋ nɩ huu k'a ga kʋ ʋ ba du a ma, ŋnɩ bɩr sappɩ, mɩŋŋahɩnkarɛ ba ŋ zi y, ŋ b'a ka mim kʋsɩrɛ waasɩ ma, gɛɛ sarma nyɛɛnnɔ ma y, gɛɛ busoo gʋta huu ma, gɛɛ mɩŋŋabankarɛ waasɩ ma y.
54002010	Bɩ, kʋ ŋ n'a ka zi mɩŋŋa barɛ ma, bala, lannɔ kʋ ŋ ʋ, a ɩ zum Woso ʋ rɔ wɔɔ, a ga a wʋm kʋ ŋ n'a ba ncɩnaaʋ.
54002011	Hɔdɩndarɛ wakatɩ ʋ, lannɔ wɔɔ a ga m, ŋnɩ zɛ sɩɩ•••, ŋnɩ yɛ hɔ haay ma.
54002012	Mɔɔ bɩ yɛm kʋ lannɔ n hɔ dɩnda gʋɔɔ yaarɔ m, ŋn'a so ŋ ʋ y, a a ga m, ŋnɩ zɛ sɩɩ•••.
54002013	Bala, Adam Woso lɛɛ ka an a da, Ɛɛvɩ n bɔkarɛ an a nya ʋ.
54002014	Adam bɛɛ Sʋtaana bra ba nɩ y, Ɛɛvɩ a bra ba m, an yɛ, an bɩsɩ ka Woso lɛ ma.
54002015	Bɩ, k'a yɛ nyɩdazaambaa ma an a tʋntɔ ʋ sɩrakarɛ nɔ ʋ, kan ŋʋarɛ kɩ, mɩŋŋabaa kɩ, mɩŋŋazerle kɩ, a bʋmbɔrɛ yɩm.
54003001	Sɩra m, meerbaa kʋ mɔɔ ʋ kʋ m a ba naa m, kʋ gʋaa lɛ taa k'a ka wosogʋɔɔ lɛɛ, zibəə mɩŋŋa a ʋ k'a ba.
54003002	Bɩ, kristagʋɔɔ lɛɛzaa a ga m, an bɩr gʋaa kʋ n bɩ mim yɩrɛ n a hɩ ma y, a lʋ m bɩr deem, an bɩr gʋaa k'a a da a mɩŋŋa ma zaa, hɔɔndamimmazaa, nyasʋ a mɩŋŋa m zaa, an bɩr saanɔɔ sim mɩŋŋa a har ʋ, an n'a dam ma an hɔ dɩnda gʋɔɔ m.
54003003	A bɩ yɩ bɛɛmirezaa waasɩ y, a bɩ yɩ wɔkaarɛzaa nyaa bɩncɛ ʋ y, bɩ k'an yɩ kʋmarɛzaa, laafɩɩkamazaa, a bɩ yɩ busooŋʋarɛzaa y.
54003004	K'an dɩga a har mim ma mɩŋŋa, an a da a nyɩnɔ ma, ŋnɩ bɩr zuŋ ʋ, ŋnɩ bɩr a daŋ ʋ hɔ haay nɔ ʋ.
54003005	Bala, kʋ gʋaa n a da ma an nyasʋ a har mim m mɩŋŋa, a y'a bam lɔ k'a a da ma, a nyasʋ Woso gʋɔɔ sokʋma nɩ?
54003006	Kʋ gʋaa k'a yɩ kristagʋɔɔ lɛɛzaa, a n a ga m, an yɩ sɩrakarɛzaa daa y, kʋ m bɛɛ m, a y'a mɩŋŋa busum, an dʋdɔyarlɛ kʋ Sʋtaana a yɩ bɩ yɩ.
54003007	A a ga m sɔ, k'a kasɛtɩ m bɩr mɩŋŋa gʋɔɔ kʋ ŋ bɩr zum Krista ʋ rɔ wɔɔ zi, kʋ n b'a da ma, n a gore bɔ ʋ y, k'a b'a da Sʋtaana baŋŋa ʋ y.
54003008	Daahanzannɔ wɔɔ a ga m sɔ, ŋnɩ yɩ mɩsɩrbaa zore zannɔ, sɩrazannɔ, ŋ bɩ yɩ bɛɛmirezannɔ waasɩ y, ŋ bɩ yɩ zambʋ hɔkamazannɔ y.
54003009	Ŋ y'a ga m, ŋnɩ jɩm kɔɔkɔɔ sɩra kʋ sɩrakarɛ a hɩnka bɩ nɔ ʋ, hɔɔndarɛ mɩŋŋa m.
54003010	K'a lɛɛ ka a ŋ ka lɛɛ, a dɩga ŋ ma, kʋ mim ba ŋ gʋr zi, k'a bɔkarɛ a ŋ da daahanbaa zibəə b'ʋ.
54003011	Daahanzannɔ kʋ lannɔ m nɔ wɔɔ a ga m sɔ, ŋnɩ bɩr mɩsɩrbaa mɩŋŋa m, ŋ bɩ yɩ meerbaa bʋnyaa ba gʋɔɔ ma zannɔ y, ŋn'a da a mɩŋŋɔɔ ma, ŋnɩ yɩ jɩnalɛrazannɔ hɔ haay nɔ ʋ.
54003012	Daahanzaa biyəə lʋ a ga m an bɩr deem, an a da a nyɩnɔ ma mɩŋŋa, an dɩga a har mim ma mɩŋŋa.
54003013	Bala, gʋɔɔ kʋ ŋ nɩ daahanbaa zi bam mɩŋŋa rɔ wɔɔ, ŋ gore daʋrɛ yɩrɛ ŋnɩ heerkoodəbaa gʋta yɩ sɩra ka Krista Yeezuu ʋ zɛkʋra nɔ ʋ.
54003014	Mɔɔ y'a gɩngam kʋ m bʋr ɩbɩɩ zi zɔɔ, bɩ naa haay gʋrsɩra mɔɔ ba ɩbɩɩ ma, k'an bɩr yɩrɛ ɩ ʋ,
54003015	kʋ mɔɔ bʋr m bɩr zɛm zɔɔ, k'ɩbɩɩ m mɩsɩrbaa k'a a ga m, an bɩr bam Woso gʋɔɔ gʋr zi bɩ dɔ. Wosogʋɔɔ wɔɔ duro, kristagʋɔɔ sokʋma bɩ m, Woso k'an mɩsɩr bɩ y'a so ʋ, sokʋma bɩ do n ta hɔdɩndarɛ k'a m sɩra bɩ m, an n'a kam gʋɔɔ n'a dɔrɛ.
54003016	Wɔɔ sɩrakarɛ hɔ gʋta k'a nyaakʋm da Woso n a hɩnka bɩ, gɔsɩ b'a dam ma an bɩsɩ ka ma y. A a hɩnka mɛsim nɔ ʋ, Sɛnt-Ɛspri n a hɩnka gʋaa tɩrga, malɛɛkarɔ m dɩga a. N n'a mim pa da do vantɔɔ zi. Gʋɔɔ sɩra ka ʋ durnya nɔ ʋ jilli. Woso n a busu an a nyɩnta lɛbɔʋrɛ nɔ ʋ arzana ʋ.
54004001	Sɛnt-Ɛspri a hɩ paan••• a ʋ, jɛ dɔmɩnnɔ ʋ, gʋɔɔ gɔsɩnnɔ sɩrakarɛ tore, ŋnɩ yɛ brabagʋɔɔ m zinəro ma, kan hɔdɩndarɛrɔ kʋ zinəro wɔɔ n ta ŋ nɩ, gʋɔɔ nɩ ŋ dɩndam nɔ wɔɔ kɩ ma.
54004002	Gʋɔɔ kʋ ŋ n'a hɔ bam ɩ ʋ, gʋɔɔ mɩŋŋɔɔ n ŋ mɩ, ŋn'ɩ ŋʋaar bam nɔ wɔɔ n'a karɛ ŋn'a nyʋnnyɔɔ, gʋɔɔ wɔɔ duro heer ga, amba sɛ tɩr na hɔ ma bɩ m, nyannɩ ba ŋ nɩ fɩɩga y.
54004003	Ŋ y'a hɩrɛ ŋ ʋ, gʋɔɔ bɩ lʋ ka cɛ ʋ dɔ y, bɩ lannɔ bɩ cɛ ka sɔ y, ŋ hɔbɩrɛrɔ niŋŋoo bɩrɛ cizɛm, an bɔkarɛ Woso ɩ hɔɔ wɔɔ duro da sɩrakarɛzannɔ tɔ ma, bala, brɔɔ sɩra dɔ, kʋ ŋ nɩ barka yaa da Woso nɩ, ŋn'a dɔ ŋnɩ ŋ bɩ.
54004004	Bala, hɔ haay kʋ Woso a da bɩ mɩŋŋa, kʋ gʋɔɔ ɩ yaa dam Woso m barka ŋn'a dɔ ŋn'a sarɛ, ʋ n'ʋ ga m, ʋ dɩga deem taan••• ma hɔ bʋnyaa y.
54004005	Bala, Woso lemim bɩ kan wɔɔ yaadarɛ kɩ y'a hu bɔm.
54004006	Naa dɩnda sɩrakarɛzannɔ wɔɔ m, k'ɩbɩɩ ba ncɩnaaʋ, ɩbɩɩ yɩm Krista Yeezuu zibəənyɩ k'an mɩŋŋa, bɩ n'a hɩnkam sɔ a ʋ, ɩbɩɩ y'ɩ tʋrm sɩrakarɛ lemim bɩ m, kan sɩra hɔdɩndarɛ k'ɩ nɩ yɛm ma mɩŋŋa bɩ kɩ.
54004007	Ɩ bɩ yɛ biisi minno yaarsɩrɔ wɔɔ dɩndarɛ ma y, ŋ bɩr a dam gʋaa han sɩrakarɛ nɔ ʋ y. Ɩ bɩr ɩ tʋntɔŋ ʋ kan mɩsɩrbaa k'a Woso nɔ yɩ bɩ barɛ kɩ.
54004008	Bala, kʋ gʋaa y'a mɛ paŋŋa dam la tʋntɔʋrɛ nɔ ʋ, daahan m, b'a gʋaa bankarɛ bɩ gʋta y, an bɔkarɛ, kʋ gʋaa ɩ mɩsɩrbaa k'a Woso nɔ yɩ bɩ barɛ, a y'a dam gʋaa han hɔ haay nɔ ʋ. Woso ler bɔ, k'a zaa m mɩsɩrbaa paan••• yɩ tara burə ʋ naa ʋ, kan booti hinni ʋ kɩ.
54004009	Meerbaa naa do, sɩra m, gʋaa haay n'a ga m, an a si mɩŋŋa.
54004010	Naa minto m, wɔɔ nɩ yɛm kɔrɛ ma, ʋ n'ʋ yoŋ ʋ, bala, Woso k'a m mɩsɩr bɩ wɔɔ ta ʋ heer lɛ. A m gʋaa haay bʋmbɔrɛzaa, bɩ gʋɔɔ kʋ ŋ sɩra ka rɔ wɔɔ an nɩ ŋ bʋmbɔm.
54004011	Naa, ɩbɩɩ ɩ ga m, ɩ hɩ paan•••, ɩ dɩnda gʋɔɔ m.
54004012	Ɩ b'a ka gɔsɩ n ɩ gore bɔ ʋ, k'ɩ m gʋaa poo bɩ tɔ ma y. Bɩ, a ka k'ɩ yɩ makra mɩŋŋa sɩrakarɛzannɔ wɔɔ mɩm ʋ, ɩ meerbaa nɔ ʋ, ɩ tarɛ nɔ ʋ, ɩ ŋʋarɛ nɔ ʋ, ɩ sɩrakarɛ nɔ ʋ, ɩ mɩsɩrbaa k'an mɩŋŋa Woso mɩm ʋ barɛ nɔ ʋ.
54004013	Ɩ bɩr ɩ tɔŋ ʋ, kan Woso lemim bɩ karɩnda barɛ kɩ, gʋɔɔ sokʋma nɔ ʋ. Ɩ tɔ ʋ kan gʋɔɔ dʋndɔrɛ kɩ, kan hɔ dɩnda gʋɔɔ m kɩ, k'an ta an mɔɔ bʋrlɛ ku.
54004014	Ɩ bɩ ganwʋrɛ kʋ Woso a ka ɩ ʋ, k'ɩ zi bam bɩ to y. A ka k'a ʋ ɩbɩɩ ʋ bɩ, nyɩnta ʋ kan wosolɛsinnɩsora ganwʋrɛ meerbaa zannɔ kɩ, kristagʋɔɔ lɛɛzannɔ kʋ ŋ y'a wɔ ka ɩbɩɩ ra kɩ sɔ.
54004015	Naa ɩbɩɩ ga m, ɩ nyasʋ kɔɔkɔɔ ɩ heer ʋ, ɩ ɩ tʋntɔ ʋ kan a zibəə kɩ, gʋaa woo••• n a dɔ ŋ ʋ ɩ y'ɩ yoŋ ʋ, ɩ nɩ tam lɛɛ.
54004016	Dundo ɩ mɩŋŋa zi, ɩ dundo hɔ k'ɩ n'a dɩndam gʋɔɔ m bɩ zi, ɩ bɩr ɩ tɔŋ ʋ kan naa haay kɩ, k'ɩbɩɩ ba ncɩnaaʋ, ɩbɩɩ y'ɩ mɩŋŋa yɔm, ɩ gʋɔɔ kʋ ŋ n'a tʋr karɛ ɩ ma rɔ wɔɔ yɔ sɔ.
54005001	Ɩ bɩ həən si gʋaa gusire ma kan paŋŋa kɩ y, bɩ, dɩga ma ɩ zɩ, ɩ dʋndɔ. Nyukumbonno wɔɔ dʋndɔ danyɩbaa nɔ ʋ.
54005002	Ɩ lannɔ gusinno wɔɔ dʋndɔ, ɩ ʋ, ɩ dɔɔ m, lannɔ pooro wɔɔ dʋndɔ kan heer hu kɩ, ɩ ʋ, ɩ danlʋrɔ m.
54005003	Zonno kʋ ŋ gɔsɩ ba ʋ rɔ wɔɔ, nyasʋ ŋ nɩ kan daʋrɛ kɩ.
54005004	Zoro k'a nyɩnɔ n ta ʋ gɛɛ a yaŋŋɔɔ, nyɩnɔ wɔɔ, gɛɛ yaŋŋɔɔ wɔɔ y'a ga m, ŋn'a yɩrɛzannɔ nyasʋm dɩnda. Naa ŋ y'a ga m, ŋn'a ba, a Woso zuure bɩ nɔ ʋ. Kʋ ŋ yɩrɛzannɔ wɔɔ nyasʋ ŋ nɩ bɩ, ŋnɩ nyasʋ ŋ nɩ sɔ. Woso n'a ŋʋam bɩ m naa.
54005005	Kʋ zoro k'an zoro paan••• an gɔɔta a deem bɩ nɩ, yo b'ʋ Woso ma, an nɩ yaa dam tee••• sinuu ʋ kan gunuu ʋ kɩ, an nɩ daahan yɛm Woso han.
54005006	Bɩ, kʋ zoro k'a n'a kam mɛsim lɛtaamarɔ ma bɩ nɩ, a mɩsɩr mɩnyaa dɩgarɛ nɔ ʋ, bɩ, sɩra nɔ ʋ, gər m Woso mɩm ʋ.
54005007	Ŋ bɔ zaa ʋ meerbaarɔ nɔɔn duro m, kʋ gɔsɩ bɩ mim yɩ ŋ gʋr zi k'a dɩnda y.
54005008	Kʋ gʋaa bɩr nyasʋrɛ a hargʋɔɔ nɩ, an lɛ da bɩ, a jɛɛrzannɔ nɩ y, a zaa sɩrakarɛ bɔ a jɛ m, a bʋnyaabaa lɛ da basɩrakarɛzaa m.
54005009	K'ɩ ʋ k'ɩ zoro tɔ da zombaa daahan ci b'ʋ, a a ga m, kʋ zoro bɩ do dɔɔraa m busɔrdɩ ku, bɩ nyɩnta a ʋ, gʋaa deem taan••• lʋ sɔ.
54005010	A a ga m sɔ, gʋɔɔ n a zibəəro mɩŋŋɔɔ barɛ kasɛtɩ ka, ŋn'a dɔ ŋ ʋ, a a nyɩnɔ tʋr mɩŋŋa, a saanɔɔ si mɩŋŋa a har ʋ, an wosogʋɔɔ gannɔ sʋrgɔ, an a da cicirzannɔ han, an zi mɩŋŋa do haay ba.
54005011	Kʋ zonno pooro wɔɔ nɩ, ɩ bɩ ŋ tɔ da ci b'ʋ y, bala, kʋ gʋaayar sʋra bʋr an ta ŋ nɩ, bɩ ŋ y'a gʋ Krista zuure ma, ŋn'a ŋʋam k'a a ya a zim sa.
54005012	A ba kʋ ŋ nawʋrɛ ncɩnaaʋ bɩ, n yɩ ŋ dʋdɔ yarlɛ, bala, ŋ n jɩm a lɛ ra lɛɛkarɛ ler kʋ ŋ y'a bɔ Krista m bɩ nɔ ʋ y.
54005013	A n ta ʋ sɔ bɩ, mim ŋ y'a ka nyɩnta vam m, ŋn'ɩ gʋɔɔ harlɛrɔ sam, an lɛ da bɩ, a lɛ n'a zum gʋɔɔ minno ʋ, ŋ bɩr dundore a zi y, hɔ k'a n'a ga hɩrɛ m bɩ, bɩ ŋn'a hɩm.
54005014	Naa tɔ ma bɩ, mɔɔ lɛ taa kʋ zonno pooro wɔɔ n'a ya ŋnɩ cɛ ka, ŋnɩ nyɩnɔ yɩ, ŋnɩ dɩga a jɛɛr mim ma mɩŋŋa, kʋ ŋ bɩ zaa ka wɔɔ jɩnnɔ wɔɔ ʋ, ŋn'a da ma, ŋn'a bʋnyaa hɩ wɔɔ ma y.
54005015	Bala, zonno pooro wɔɔ gɔsɩnnɔ a bɔ zaa tɩrga b'ʋ kara, ŋn'ɩ zum Sʋtaana ʋ.
54005016	Kʋ lʋ sɩrakarɛzaa ɩ zonno m a har gʋɔɔ barla, k'an nyasʋ ŋ nɩ, a b'a to kʋ kristagʋɔɔ sokʋma n kɔ ŋ tɔ ma y, k'an a da ma, an a da zonno kʋ ŋ gʋɔɔ ba ʋ rɔ wɔɔ han.
54005017	Gʋɔɔ kʋ kristagʋɔɔ lɛɛzannɔ m ŋn'a zi bam mɩŋŋa rɔ wɔɔ, ŋ y'a ga daʋrɛ m gallɛm hɩɩya, an lɛ da bɩ, niŋŋoo kʋ ŋ nɩ kɔm kan Woso lemim padarɛ zibəə kɩ, hɔdɩnda gʋɔɔ m zibəə kɩ rɔ wɔɔ.
54005018	Bala, Wosoci b'a hɩ a ʋ: Ɩ bɩ hɔ du der k'a n'ɩ yɩr zɔm bɩ lɛ ma y. A a ya, an a hɩ sɔ, a ʋ: Zibəəzaa a ga m, an a zibəə nyɔɔdʋ yɩ.
54005019	Kʋ gʋaa a hɩ a ʋ, lɛɛzaa mim ba, kʋ gʋaa hɩɩya gɛɛ kaakʋ n a hɩ ŋ ʋ, a mim bɩ do ba denter y, ɩ bɩ mim bɩ do si sɩra y.
54005020	Gʋɔɔ kʋ ŋ nɩ mimbʋnyaa bam nɔ wɔɔ, həən si ŋ ma gʋɔɔ woo••• lɛɛ, kʋ gʋɔɔ kʋ ŋ gɔɔta rɔ wɔɔ m nyi ba, ŋnɩ dundo a zi.
54005021	A yɛ mɔɔ nawʋrɛ ɩbɩɩ han, Woso kan Krista Yeezuu kɩ, Woso malɛɛkarɔ wɔɔ kɩ lɛɛ, k'ɩ zu hɔ kʋ mɔɔ hɩ ɩbɩɩ m haay naa ʋ, ɩ bɩ jirə bɔ k'ɩ zɛ gʋaa m gumə ma y, gɛɛ k'ɩ gumə ka ʋ y.
54005022	Ɩ b'ɩ wɔ ka gɔsɩ mim la nyagɩra m, k'an zi ba wosogʋɔɔ wɔɔ barla y, ɩ bɩ gasʋ gʋaa mimbʋnyaa ʋ y. Dundo ɩ mɩŋŋa zi, k'a bʋnyaa b'a nɔ ɩ ma y.
54005023	Ɩ bɩ gɔɔta ɩ bɩr hi mire a minto bala y, dɩvɛn mi poore, ɩ nɔ k'a tɩr busum an tɩr ɩ dam kɔrɛ ma bɩ tɔ ma.
54005024	Gʋɔɔ niŋŋoo mimbʋnyaarɔ ɩ yɩm garga ra, bɩ n ŋ dʋdɔ ka cɩna y, gɔsɩnnɔ hɔɔ bɩr dɔm zɔɔ y, ŋ mimbʋnyaarɔ wɔɔ dɔ n tɩr a ʋ jɛ ʋ.
54005025	Zibəəro mɩŋŋɔɔ barɛ do m bɩ sɔ, gʋɔɔ gɔsɩnnɔ hɔɔ tɩr yɩm garga ra, nɔɔ zibəə bɩr yɩm garga ra lɛɛm nɩ y, bɩ ŋ zɛm bɩ bɔ garga ra.
54006001	Gʋɔɔ haay kʋ ŋ nɩ lɔmbaa kɔrɛ nɔ ʋ rɔ wɔɔ a ga m, ŋn'a dɔ ŋ ʋ, a soʋrezannɔ wɔɔ a ga daʋrɛ m. Kʋ gʋɔɔ bɩ Woso tɔ zar y, kʋ ŋ bɩ wɔɔ hɔdɩndarɛ bɩ tɔ zar sɔ y.
54006002	Lɔnnɔ kʋ ŋ soʋrezannɔ wɔɔ sɩrakarɛ zannɔ m nɔ wɔɔ, ŋ b'a hɩ ŋ ʋ, a hɔdeem kan ŋ kɩ Krista danyɩbaa nɔ ʋ, ŋnɩ ŋ gore bɔ ʋ y. A ga a ʋ m, ŋnɩ ŋ zi ba mɩŋŋa-mɩŋŋa denter an lɛ da, kʋ sɩrakarɛzannɔ m, ŋ bɔɔ m ŋnɩ ŋ ŋʋam, ŋn'ɩ ŋ zi bam bɩ tɔ ma. Hɔ k'ɩbɩɩ ga m, ɩ dɩnda gʋɔɔ m, ɩ ŋ dʋndɔ m bɩ n naa.
54006003	Kʋ gʋaa ɩ hɔ vanta dɩndam, a bɩr yɛm wɔɔ Zuuba Yeezuu Krista sɩra meerbaarɔ wɔɔ ma y, b'a bɩr yɛm hɔdɩndarɛ k'a ga kʋ ʋ ba kan mɩsɩrbaa k'a Woso nɔ yɩ bɩ kɩ ma sɔ,
54006004	gʋaa bɩ do bɩ, mɩŋŋabusurezaa m. A n hɔsɩ dɔ y, bɩsɩkarɛ waasɩ yaaba n ta m, an n'a kam ma k'a nyaa ba meerbaanyɩrɔ tɔ ma. Naa nɩ zɛm lɛtaama bʋnyaa m kan kʋmarɛwar kɩ, kʋ tɔ zarlɛ kɩ, hɔɔn da kʋ ma bʋnyaa kɩ m.
54006005	A ɩ gʋɔɔ kʋ ŋ hɔɔn m daŋŋada rɔ wɔɔ dam bɩsɩkarɛ jintoo ma, bala, ŋ n sɩra dɔ y, ŋn'a gɩngarɛ ŋ ʋ, sɩrakawosoʋ bɩ, hɔnyɩ yɩrɛ zaa m.
54006006	Denter m, sɩrakawosoʋ bɩ, hɔnyɩ gʋta m, k'a ɩ yɩrɛ ʋ, ɩ y'ɩ zergam hɔ k'ɩ m ta m bɩ rɛ.
54006007	Bala, bʋr kʋ wɔɔ ʋ durnya ʋ bɩ, wɔɔ n bʋr hɔsɩ nɩ y, wɔɔ y'ʋ bɔm sɔ ʋ wɔ m vam.
54006008	Naa tɔ ma bɩ, kʋ wɔɔ ɩ hɔbɩrɛ m kan huu kɩ m, naa a ga m, an wɔɔ bɔ.
54006009	Bɩ, gʋɔɔ kʋ ŋ n'a kam ma k'a ba hɔnyɩzannɔ wɔɔ, a do ŋ nawʋm makra nɔ ʋ, ŋn'ɩ gasʋm lɛtaamarɔ nɩbɩɩrɔ kʋ ŋ nɩ bʋnyaa baŋŋa nɔ ʋ. Lɛtaamarɔ wɔɔ duro nɩ gʋɔɔ dam zaarbarɛ kan nyaanlɛ kɩ ma.
54006010	Bala, mimbʋnyaarɔ do haay məsi m busoo ŋʋarɛ m. Gʋɔɔ gɔsɩnnɔ a nyʋnnyɔɔ ŋn'a ba sɩrakarɛ ma laatʋ, ŋn'ɩ fɩr do y'a hʋnhɔ yɩm a mɩsɩrbaa nɔ ʋ, busoo ŋʋarɛ kʋ ŋ gasʋ ʋ bɩ tɔ ma.
54006011	B'ɩbɩɩ, Woso gʋaa n'ɩ mɩ, ɩ ba laatʋ naa woo••• ma, ɩ ɩ tɔ ʋ kan tɩrgabaa zibəə kɩ, mɩsɩrbaa k'a Woso nɔ yɩ kɩ, kan sɩrakarɛ kɩ, ŋʋarɛ kɩ, tʋntɔʋrɛ kɩ, nyɩntabaa kɩ.
54006012	Zoo mɩŋŋa kʋ sɩrakarɛ zoo m bɩ ba, mɩsɩrbaa k'a nyarɛ ba ʋ bɩ nyasʋ kɔɔkɔɔ. Ɩbɩɩ bir Woso ʋ bɩ tɔ ma, ɩbɩɩ m nyɩnta ɩ yɛ ma, ɩ ɩ sɩrakarɛ bɔ ɩ lɛ ma mɩŋŋa gʋɔɔ cir lɛɛ.
54006013	Kʋ m lɛ cɩnta ɩ m, Woso k'a nɩ mɩsɩrbaa kam hɔ haay ʋ bɩ taa, kan Krista Yeezuu kɩ taa, bɩ nyɩnta an a sɩrakarɛ kasɛtɩ ka mɩŋŋa Pɔns Pɩlatɩ taa.
54006014	Lɛ kʋ mɔɔ n'a karɛ ɩbɩɩ ʋ bɩ ba n nɩ: Zu hɔ kʋ mɔɔ hɩ ɩbɩɩ m haay b'ʋ, ɩ nyasʋ m kʋ dintim b'a nɔ ma y, kʋ minsi bɩ nyɩnta ɩ gʋr zi sɔ y, kʋ wɔɔ Zuuba Yeezuu Krista n tolle ba an a bɔ an bʋr.
54006015	A zɛm dɔmɩm kʋ Woso a cɩnta k'an b'ʋr ma b'ʋ, Woso mɩŋŋa ɩ lɛ da haay, a y'a so heernyɔɔ ʋ, a m cinno haay Cir, a m zuubarɔ haay Zuuba,
54006016	a mɩŋŋa y'a deem taan••• ɩ bɩr garɛ y, lɛɛgure kʋ gɔsɩ b'a dam ma an a zɔ ma nɔ an nɩ nyɩntaŋ ʋ, gɔsɩ n a yɩ y, bɩ gɔsɩ b'a dam ma an a yɩ y. A y'a so lɛbɔʋrɛ ʋ kan paŋŋa k'a nyarɛ ba ʋ kɩ! Amina.
54006017	A hɩ gʋɔɔ kʋ ŋ nɩ hɔ m durnya naa do nɔ ʋ rɔ wɔɔ m, ɩ ʋ, ŋ b'a mɩŋŋɔɔ busu, bɩ ŋ bɩ yo hɔnyɩ ma y, bala hɔ cenlezaa m. Bɩ, kʋ ŋ nɩ yo Woso ma, a m nɩ hɔ woo••• kam wɔɔ ʋ gʋta, kʋ wɔɔ m bɩr ta ŋ nɩ, ʋ ʋ heer nyɔɔ ŋ nɩ.
54006018	A hɩ ŋ nɩ ɩ ʋ, ŋnɩ zi mɩŋŋa ba, ŋn'a ba zi mɩŋŋa barɛzannɔ gʋtɔɔ, ŋnɩ yɩ hɔkarɛzannɔ, ŋn'a da gʋɔɔ vantɔɔ han a hɔnyɩ bɩ m.
54006019	Kʋ ŋ y'a barɛ ncɩnaaʋ, hɔnyɩ mɩŋŋa k'a b'a zarlɛ, ŋn'a cɩntarɛ a mɩŋŋɔɔ m booti hinni tɔ ma, k'a bɩ mɩsɩrbaa paan••• yɩ.
54006020	Timote ra, nyasʋ hɔ kʋ Woso a da ɩ wɔ ʋ bɩ m, ɩ b'ɩ lɛ zu meerbaarɔ yaarsɩrɔ kʋ bɩsɩkawosoma meerbaarɔ m nɔ wɔɔ ʋ y, kan bɩsɩkarɛ kʋ n n'a hɩm ma hɔdɔrɛ, bɩ ŋʋaar hɔdɔrɛ m b'ʋ y.
54006021	Gʋɔɔ gɔsɩnnɔ sɩrakarɛ to ŋn'a nyʋnnyɔɔ, kʋ ŋ ʋ, a ta hɔdɔrɛ naa do m bɩ tɔ ma. Bɩ, kʋ Woso barka n nyɩnta kan ɩ kɩ!
55001001	Mɔɔ mɩŋŋa Pol ɩ ci naa do ba, Woso ɩ mɔɔ bɔ ʋ, kʋ mɔɔ n yɩ Krista Yeezuu zibəəzaa, kʋ m mɩsɩrbaa kʋ Woso a ler bɔ, wɔɔ n'a yɩm Krista Yeezuu nɔ ʋ bɩ pa da.
55001002	Ci bɩ ba mɔɔ nawʋrɛ ɩbɩɩ ma, Timote, mɔɔ nyɩ n'ɩbɩɩ m, m n'ɩ ŋʋam, a yɛ mɔɔ nawʋrɛ kʋ Zɩ Woso, kan wɔɔ Zuuba Krista Yeezuu kɩ n barka, kan cicirzɛrɛ kɩ, kan laafɩɩ kɩ ka ɩ ʋ.
55001003	Mɔɔ ɩ yaa dam Woso m barka, a zi mɔɔ n'a bam kan noom hu kɩ, amba mɔɔ yaabɔɔ zu ʋ bɩ m. Sinuu ʋ kan gunuu ʋ kɩ mɔɔ yaadarɛ nɔ ʋ haay, mɔɔ ɩ yaa darɛ ɩbɩɩ tɔ ma, m n'a barka darɛ.
55001004	Nyi k'ɩbɩɩ ka bɩ tɔ ɩ mɔɔ nɔ ʋ, mɔɔ n'a ŋʋam paan••• kʋ m m ya, m ɩ yɩ, kʋ m heer n nyɔɔ gʋta.
55001005	Sɩra k'ɩbɩɩ ka denter bɩ, a tɔ ɩ mɔɔ nɔ ʋ, ɩbɩɩ yaabalʋ Loyis ɩ nyɩnta sɩrakarɛ bɩ do m, ɩ da Enis nyɩntam sɔ. Bɩ, mɔɔ dɔ mɔɔ ʋ, ɩbɩɩ ta sɩrakarɛ bɩ do m sɔ.
55001006	Naa minto m, mɔɔ nɩ m ya, m n'a hɩrɛ ɩbɩɩ m, m ʋ, ganwʋrɛ kʋ Woso a ka ɩ ʋ k'ɩ zi ba m, mɔɔ nɩ m wɔ ka ɩbɩɩ ra ɩbɩɩ n a yɩ bɩ, zi ba m.
55001007	Bala, Ɛspri kʋ Woso a ka wɔɔ ʋ bɩ bɩr wɔɔ dam nyibəə ma y, bɩ, paŋŋa kan ŋʋarɛ kɩ, daamɩŋŋama kɩ an n'a kam wɔɔ ʋ.
55001008	Naa tɔ ma bɩ, ɩ bɩ nyannɩ zɛ wɔɔ Zuuba kasɛtɩ karɛ ma y, ɩ bɩ nyannɩ zɛ mɔɔ tɔ ma kʋ mɔɔ nɩ lɔnnɔcɛ ʋ a tɔ ma bɩ minto sɔ y. Bɩ, yo Woso paŋŋa ma, ɩ yɛ fɩr ma lemim nyɩnta bɩ tɔ ma am mɔɔ hɔ bɩ m.
55001009	Woso mɩŋŋa ɩ wɔɔ yɔ, wɔɔ bir a ʋ, kʋ wɔɔ n yɩ a gʋɔɔ. A n naa ba, wɔɔ zibəəro mɩŋŋɔɔ tɔ ma y, a mɩŋŋa hɔɔnhɔ kan barka k'a n'a kam bɩ kɩ tɔ ma m. Barka bɩ do ka a ʋ wɔɔ ʋ, Krista Yeezuu nɔ ʋ, bɩ ma bɩ, durnya n a sɩŋŋɩda ba y.
55001010	Bɩ kɛɛrɛ naa, wɔɔ bʋmbɔrɛzaa Krista Yeezuu k'a bʋr bɩ, barka bɩ do a hɩnka garga ra. Bala, a zɛ paŋŋa zaar ba, an mɩsɩrbaa k'a nyarɛ ba ʋ hɩnka lemim nyɩnta bɩ m.
55001011	Lemim nyɩnta bɩ do padarɛ tɔ ma m, Woso n mɔɔ bɔ ʋ, kʋ m yɩ a padarɛzaa, kristazibəəzaa, a hɔdɩndarɛzaa.
55001012	Bɩ tɔ ma m, mɔɔ nɩ fɩr naa yɩm, bɩ fɩr bɩ yɩrɛ nyannɩ ba mɔɔ nɩ y, bala, gʋaa kʋ mɔɔ sɩra ka ʋ bɩ, mɔɔ bɩ zaa dɔ mɩŋŋa, bɩ mɔɔ heer kookoo sɔ, m a dɔ m ʋ, a ɩ paŋŋa m k'a dɔ hɔ k'a a da mɔɔ wɔ ʋ bɩ ma, k'an ta an a zɛrɛ hinni ku.
55001013	Yo sɩra meerbaarɔ kʋ mɔɔ ŋ ba kan ɩ kɩ rɔ wɔɔ ma, ɩ jɩm sɩrakarɛ kan ŋʋarɛ kʋ wɔɔ n ta ŋ nɩ Krista Yeezuu nɔ ʋ bɩ nɔ ʋ kɔɔkɔɔ.
55001014	Dɔ hɔdɩndarɛ mɩŋŋa kʋ n y'a da ɩ wɔ ʋ bɩ ma, ɩ dɔ ma Sɛnt-Ɛspri paŋŋa k'a nɩ kan wɔɔ kɩ bɩ m.
55001015	Ɩbɩɩ dɔ ɩ ʋ, kristagʋɔɔ kʋ ŋ nɩ Azii kʋ b'ʋ rɔ wɔɔ haay a bɔ mɔɔ ʋ, Fizɛl kan Hɛrmozɛnnɩ kɩ yɩ ŋ barla sɔ.
55001016	A yɛ mɔɔ nawʋm kʋ Woso n'a cicirzɛrɛ kərgu Onezifɔɔr hargʋɔɔ ra, bala, a tɩr mɔɔ heer ba kookoo dɔmɩm niŋŋoo ʋ, nyannɩ n a nyasʋ mɔɔ dure bɩ tɔ ma y.
55001017	Bala, bʋr k'a ʋ Rɔm ʋ naa ʋ bɩ, a a ka mɔɔ bɩncɛ ma paan•••, an aa mɔɔ yɩ.
55001018	A yɛ mɔɔ nawʋm kʋ Zuuba n a ka, k'an Woso ba mɩŋŋa yɩ, Zuuba mɩŋŋa zɛrɛ hinni ʋ. Ɩbɩɩ dɔ mɩŋŋa sɔ ɩ ʋ, nyɩnta kʋ mɔɔ ʋ Efɛɛzɩ ʋ bɩ, a a da mɔɔ han gʋta.
55002001	K'ɩbɩɩ nɩ, m nyɩ, ɩ paŋŋa da ra, barka kʋ wɔɔ n ta m Krista Yeezuu nɔ ʋ bɩ m.
55002002	Mɔɔ hɔdɩndarɛ k'ɩbɩɩ ma gʋɔɔ cir lɛɛ bɩ, a dɩnda gʋɔɔ kʋ ŋ nɩ nyasʋm nɩ mɩŋŋa rɔ wɔɔ m, kʋ ŋ n'a da ma, ŋn'a dɩnda gʋɔɔ vantɔɔ m sɔ.
55002003	Yɛ fɩryɩrɛ ma am mɔɔ hɔ bɩ m, hɔ kʋ Krista Yeezuu yarbər mɩŋŋa a ga m, an a ba bɩ m naa.
55002004	Kʋ yarbər ta yar ma, k'a lɛ taa kʋ yarbənno cir bɩ nɔ n yɩ a ra, a bɩr a kam gʋɔɔ kʋ ŋ gɔɔta har ʋ rɔ wɔɔ mɩsɩrbaa barɛ ma y.
55002005	A dɔ sɔ ɩ ʋ, kʋ n brasire ganwʋrɛ cɩnta, kʋ gʋaa n zu bra bɩ sire zaa ʋ, n bɩ ganwʋrɛ bɩ kaŋ ʋ y.
55002006	Danwur k'a kɔ dam lɛ ra bɩ n nɩ lɛɛ kam an aa dam bɩ wʋrɛ hɔ yɩ.
55002007	Ɩ hɔɔn da hɔ kʋ mɔɔ n'a hɩm naa ma k'ɩ jɩ ma, bala, Zuuba hɔɔn karɛ ɩ ʋ, k'ɩ ɩ da ma, ɩ jɩ ma haay.
55002008	Yeezuu Krista tɔ da ɩ nɔ ʋ, Davɩd do gʋaa m, a a mɩm bɔ ʋ gəəno bire ʋ, amba lemim nyɩnta kʋ mɔɔ n'a pa dam bɩ n'a hɩm bɩ m.
55002009	Lemim nyɩnta bɩ do tɔ ma m, mɔɔ nɩ fɩr yɩm, n nɩ mɔɔ du, ɩ ʋ, zibʋnyaabarɛzaa m mɔɔ m. Bɩ, kʋ lemim nyɩnta bɩ nɩ, n a du y.
55002010	Bɩ y'a ka mɔɔ nɩ yɛm fɩr do haay ma, gʋɔɔ kʋ Woso ŋ bɔ ʋ rɔ wɔɔ minto, kʋ brɔɔ n a da ma sɔ, ŋnɩ bʋmbɔrɛ kʋ Krista Yeezuu n'a kam bɩ yɩ, kʋ ŋ nɩ gasʋ lɛbɔʋrɛ k'a nyarɛ ba ʋ b'ʋ.
55002011	Meerbaa kʋ mɔɔ ʋ kʋ m a ba naa, sɩra m an a ga sire m: Kʋ wɔɔ ga kan Yeezuu Krista kɩ, wɔɔ mɩsɩrbaa bam kan kɩ sɔ.
55002012	Kʋ wɔɔ jɩm kɔɔkɔɔ kan kɩ, wɔɔ cirbəə bɩm kan kɩ sɔ, kʋ wɔɔ bɩsɩ ka ma, a bɩsɩ kam wɔɔ ma sɔ.
55002013	Kʋ wɔɔ n jɩm ʋ lɛ ra kan kɩ, a mɩŋŋa ɩ jɩnɩm a lɛ ra tee•••, bala, a b'a dam ma, an bɩsɩ ka a mɩŋŋa ma y.
55002014	Meerbaarɔ kʋ mɔɔ ŋ ba nɔɔn m tɔ da gʋɔɔ wɔɔ nɔ ʋ haay, ɩ hɩ ŋ nɩ paan••• Woso lɛɛ, ɩ ʋ, ŋn'a si nyaa kʋ n n'a bam meerbaarɔ tɔ ma lɛɛ. Bala, ŋ hɔsɩ ba ʋ y. Gʋɔɔ kʋ ŋ n'a tʋr karɛ ŋ ma rɔ wɔɔ an nɩ ŋ zaar bam.
55002015	Ɩ tɔ ʋ k'ɩ yɩ gʋaa k'a a ga m kʋ Woso nɔ n yɩ ra, k'ɩ yɩ zibəəzaa k'a zibəə nyannɩ ba ʋ y, an nɩ sɩra lemim bɩ dɩndam mɩŋŋa-mɩŋŋa.
55002016	Ɩ bɩ yɛ sʋʋra yaarsɩrɔ kʋ ŋ bɩr a dam gʋaa han sɩrakarɛ nɔ ʋ rɔ wɔɔ ma y. Gʋɔɔ kʋ ŋ nɩ ŋ bam nɔ wɔɔ gɔɔtam tee••• ŋnɩ bɩr a bam laatʋ Woso ma.
55002017	Ŋ meerbaarɔ wɔɔ bɔ kʋ ʋ kan nyim k'a nɩ gʋaa mɛ bɩm haay kɩ. Himene kan Filɛtɩ kɩ yɩ ŋ barla.
55002018	Ŋ hɔ, ŋnɩ sɩra bɩ to, ŋn'a hɩrɛ ŋ ʋ, gəəno mɩmbɔʋrɛ bɩ cem kara, ŋn'a kam gʋɔɔ gʋta n'a bɔm sɩrakarɛ ʋ.
55002019	Bɩ, kan naa kɩ haay Woso sɩra bɩ bɔ kʋ ʋ, kan cɛjɩr kɩ, an gɔɔta an n'a bɩncɛ ʋ, n nɩ gʋrsɩra ba cɛjɩr bɩ ma, n ʋ: Zuuba a gʋɔɔ dɔ. N n'a ya, n ʋ: Gʋaa k'a ʋ Zuuba gʋaa n'a mɩ bɩ, k'an a gʋ mimbʋnyaa ma.
55002020	Cɛ gʋta nɔ ʋ, mɔr y'a hʋnhɔ ta ʋ, n n'a ba sarma m kan wanzurfu kɩ m, n nɩ nɔɔrɔ ba gɔ m kan taa kɩ m. Lɛɛkarɛ mɔdrɔ wɔɔ dɔmɩm gʋta hinni ʋ n nɩ bɔrɛ ŋ nɩ, n nɩ zi barɛ ŋ nɩ, ŋnɩ gɔɔta rɔ wɔɔ, dɔmɩm biyəə, n yɩ zi yaarsɩrɔ barɛ ŋ nɩ.
55002021	Ncɩnaaʋ bɩ, kʋ gʋaa a gʋ zi bʋnyaarɔ kʋ mɔɔ ŋ gaa da rɔ wɔɔ ma, an a hu bɔ, a bɔm mɔr gorezaa rɛ, mɔr k'an zore, an mɩŋŋa Zuuba ma, zi mɩŋŋa barɛ haay tɔ ma.
55002022	Ɩ si nyukumbombaa lɛtaamarɔ lɛɛ, ɩ ɩ tɔ ʋ kan ɩ heer kɩ haay, ɩ bɩr ɩ kam tɩrgabaa zibəə ma, sɩrakarɛ ma, kan ŋʋarɛ kɩ, laafɩɩ kɩ ma, gʋɔɔ kʋ ŋ nɩ yaa dam Zuuba m kan heer hu kɩ rɔ wɔɔ zɛkʋra nɔ ʋ.
55002023	Bɩ, ɩ bɩ yɛ, hɔɔnwar kan badɔ kɩ bɩsɩkarɛrɔ wɔɔ ma y, ɩbɩɩ dɔ ɩ ʋ, ŋ nyambʋrlɛ bɩ, nyaa m.
55002024	A n bɔkarɛ, Zuuba zibəənyɩ n a ga m, an nyaa ba y, a ga a ʋ m, an bɩr mɩŋŋa kan gʋaa woo••• kɩ, an a da hɔdɩnda gʋɔɔ m ma, an bɩr bʋraama m.
55002025	A a ga m, k'an hɔ dɩnda gʋɔɔ kʋ ŋ nɩ bɩsɩ kam ma rɔ wɔɔ m, heer bʋgʋ-bʋgʋda m, bala, a a da ma, brɔɔ n a bɔ a taa m, ŋnɩ sɩra dɔ.
55002026	Maam bɩ, ŋ hɔɔn zerm, ŋn'a yɔ Sʋtaana k'a ŋ gʋr a baŋŋarɔ ʋ, an ŋ ba a lɔnnɔ, kʋ ŋ n'a hɔɔnhɔ ba bɩ m.
55003001	A dɔ mɩŋŋa ɩ ʋ, dɔmɩnnɔ jɛzannɔ ʋ, mɩsɩrbaa bɩ yɩm kɔɔkɔɔ.
55003002	Bala, gʋɔɔ y'a kam a mɩŋŋɔɔ daahan ma bala, busoo ŋʋarɛ n'a so ŋ ʋ, nyɩnta ŋ nawʋm lɛ bɔ a mɩŋŋa ʋ zannɔ, mɩŋŋabusurezannɔ, Woso sʋnsɔwʋrɛzannɔ, bɩsɩ ka a zɩrɔ ma zannɔ, bajindɔrɛzannɔ, Woso hɔ gore bɔʋrɛzannɔ.
55003003	Ŋ bɩ nyɩntam ŋʋarɛ m y, ŋ nyɩntam bacicirzɛrɛzannɔ, gʋɔɔtɔzarlɛzannɔ, badaamɩŋŋazannɔ, ŋ nyɩntam bʋnyaa gʋta, zi mɩŋŋa barɛ jɩnnɔ,
55003004	bɩmbɩrkʋmazannɔ, badundoamɩŋŋazizannɔ, mɩŋŋabusure n'a so ŋ ʋ maam-maam, ŋ y'a mɛsim lɛtaamarɔ ŋʋarɛ an lɛ da Woso ŋʋarɛ m.
55003005	Ŋ y'a hɔ barɛ ɩ ʋ, wosozuurezannɔ nɩ ŋ mɩ, bɩ ŋ zibəəro y'a hɩnkarɛ a ʋ, Woso paŋŋa bɩ n ŋ mɩsɩrbaa lʋr y. Ɩ gʋ gʋɔɔ ncɩnaaʋ rɔ wɔɔ ma.
55003006	Ŋ gʋɔɔ gɔsɩnnɔ ɩ gasʋm gʋɔɔ hadrɔ ʋ sɩɩ•••, ŋnɩ lannɔ hɔɔnwarzannɔ kum hɔɔnkarɛ m, lannɔ wɔɔ duro mimbʋnyaarɔ gʋta, ŋn'ɩ zum a mɛsim lɛtaamarɔ haay ʋ.
55003007	Ŋ yɩ hɔ dɩndam tee•••, bɩ ŋ bɩr a dam ma ŋn'ɩ sɩra dɔrɛ y.
55003008	Amba Zanɛs kan Zambrɛs kɩ a da Moyiisi lɛ ʋ ŋ bɩr yɛm bɩ, gʋɔɔ nɔɔn duro sɔ, a da ŋ nawʋm sɩra lɛ ʋ ŋ bɩr yɛrɛ y. Hɔɔn nyaanlɛzannɔ m, ŋ n sɩra ka Woso ʋ denter y.
55003009	Bɩ, ŋ b'a dam ma ŋnɩ ta lɛɛ y, bala, gʋaa woo••• sʋrlɛ ŋ hɔɔnwar zibəə bɩ ra, amba n nyɩnta n nɩ sʋr Zanɛs kan Zambrɛs kɩ hɔ ra bɩ m.
55003010	Bɩ, k'ɩbɩɩ nɩ, ɩbɩɩ zu mɔɔ hɔdɩndarɛ ʋ mɩŋŋa, ɩ mɔɔ mɩsɩrbaa barɛ dɔ, kan mɔɔ gɩngarɔ kɩ, m sɩrakarɛ kɩ, m bʋr m mɩŋŋa ma kɩ, m ŋʋarɛ kɩ, m tʋntɔʋrɛ kɩ.
55003011	Ɩbɩɩ fɩr kʋ gʋɔɔ a ka mɔɔ ma, kan cicir kʋ mɔɔ yɩ Antɩyɔs kʋ ʋ, kan Ikoniyɔm kʋ ʋ kɩ, Listɩr kʋ ʋ kɩ bɩ dɔ. Mɔɔ fɩr do haay yɩ, bɩ Zuuba mɔɔ yɔ ŋ haay nɔ ʋ.
55003012	Pakra m hɔɔ, kʋ gʋɔɔ haay kʋ ŋ lɛ n taa k'a zu Woso ʋ mɩŋŋa, Krista Yeezuu nɔ ʋ rɔ wɔɔ n fɩr yɩ gʋɔɔ wɔ ʋ.
55003013	Bɩ, kʋ gʋɔɔ bʋnyaarɔ, bra bɩmba gʋɔɔ m zannɔ wɔɔ nɩ, ŋ gɔɔtarɛ ŋnɩ bɩr tam lɛɛ zi bʋnyaa barɛ nɔ ʋ, ŋnɩ bɩr bra bɩmbam gʋɔɔ m ŋnɩ bɩr tarɛ, ŋnɩ bɩr bra bɩmbarɛ a mɩŋŋɔɔ m sɔ.
55003014	K'ɩbɩɩ nɩ, jɩm hɔ k'ɩbɩɩ dɩnda ɩ sɩra ka ʋ paan••• bɩ nɔ ʋ kɔɔkɔɔ. Bala, ɩbɩɩ gʋɔɔ kʋ ŋ y'a dɩnda ɩbɩɩ m nɔ wɔɔ sɩra bɩ.
55003015	A n a sa ɩbɩɩ nyɩbaa ma, ɩbɩɩ Wosoci bɩ dɔ, a y'a dam ma an hɔɔn ka ɩbɩɩ ʋ, ɩbɩɩ m sɩra ka Krista Yeezuu ʋ, ɩ bʋmbɔrɛ yɩ.
55003016	Hɔ kʋ n y'a da Wosoci bɩ nɔ ʋ haay bɩ, Woso Ɛspri y'a ka n n'a da ʋ, bɩ, ta an a wʋ ʋ gʋɔɔ hɔdɩndarɛ minto, k'a nyʋnnyɔɔrɛ da jɩm ʋ, k'a gʋaa bɔ zaa ʋ, k'a mɩsɩrbaa tɩrga barɛ dɩnda gʋaa m.
55003017	Kʋ Woso gʋaa mɩsɩrbaa n bankarɛ yɩ mɩŋŋa, k'a n a da ma an zi mɩŋŋa do haay ba.
55004001	A yɛ mɔɔ nawʋrɛ ɩbɩɩ han paan••• Woso mɩm ʋ, kan Krista Yeezuu kɩ mɩm ʋ, bɩ zɛm bɩ gʋɔɔ mɩsɩɩrɔ kan gəəno kɩ dʋdɔ ka, a yɛ mɔɔ nawʋrɛ ɩbɩɩ han, hinni k'a nɩ zɛŋ ʋ k'a bɩ cirbəə bɩ bɩ tɔ ma sɔ,
55004002	k'ɩ Woso lemim bɩ pa da, ɩ bɩr som la tee•••. K'a so ra dɔmɩm naanaa, gɛɛ k'a kʋsɩ, k'ɩ gɔɔta ɩ bɩr som la, həən si gʋɔɔ ma, ɩ bɔ ŋ lɛɛ kʋ ŋ n'a mimbʋnyaa to, ŋ heer yo kʋ ŋ n'a mɩŋŋa ba, naa haay ba bʋraama gʋta nɔ ʋ, ɩ bɩr hɔ dɩndarɛ ŋ nɩ.
55004003	Bala, dɔmɩm zɛm, gʋɔɔ wɔɔ bɩ yɛrɛ ŋn'a tʋr ka sɩra hɔdɩndarɛ bɩ ma y, bɩ zu ŋ nawʋrɛ a mɩŋŋɔɔ lɛtaamarɔ ʋ, ŋn'a ka a hɔɔnhɔ karɩnsaambɔɔ ma ŋn'a bɩr a ma yɔɔgʋ, brɔɔ n bɩr hɔ k'an nyɩnta ŋ ma dɩndarɛ ŋ nɩ.
55004004	Ŋ bɩ yɛrɛ ŋn'a tʋr ka sɩra ma dɔ y, ŋʋaar minno ŋn'a tʋr karɛ ŋ ma.
55004005	B'ɩbɩɩ, bʋr ɩ ma hɔ haay nɔ ʋ, yɛ fɩr ma, lemim nyɩnta padarɛzaa zi ba, zibəə kʋ Woso a ka ɩ ʋ bɩ ba mɩŋŋa.
55004006	Bala, kʋ mɔɔ nɩ, wakatɩ a ku kʋ m yɛ zɛ ma. Mɔɔ zɛ bɩ bɔ kʋ ʋ kan mannɩ kɩ, mɔɔ hʋrlɛ wakatɩ a ku.
55004007	Mɔɔ zoo mɩŋŋa ba, mɔɔ brasire a tɛkka ku, mɔɔ nyasʋ sɩrakarɛ m.
55004008	Kɛɛrɛ naa, Woso dama ganwʋrɛ cɩnta mɔɔ m, ganwʋrɛ bɩ do bɩ, tɩrgabaa m, an b'a kam mɔɔ ʋ, dʋdɔkarɛ hinni ʋ b'ʋ. A mɩŋŋa m dʋdɔkarɛzaa tɩrga. Mɔɔ bɛɛ an n'a karɛ m ʋ m deem nɩ y, a y'a kam gʋɔɔ haay kʋ ŋ n'a ŋʋam k'an bʋr lɔ wɔɔ ʋ.
55004009	Ɩ tɔ ʋ, k'ɩ bʋr mɔɔ zi zɔɔ.
55004010	Bala, Demas a bɔ mɔɔ ʋ, k'a nɩ her durnya naa ŋʋam bɩ tɔ ma. A a hʋr an ta Tesaloniki ʋ, Gresans ta Galasii ʋ, Tiitɩ ta Dalmasi ʋ.
55004011	Likki y'a deem ɩ gɔɔta kan mɔɔ kɩ. K'ɩ bʋr ɩ n nɩ zɛm k'ɩ Markɩ gaa ɩ bʋr m, bala, a y'a dam mɔɔ han gʋta m zibəə bɩ nɔ ʋ.
55004012	Mɔɔ Tisikkɩ nyɔɔ Efɛɛzɩ ʋ.
55004013	K'ɩ zɛm, kɩ bɔ Trowas kʋ ʋ Karpus zi, ɩ nyɛɛm huu kʋ mɔɔ to b'ʋ bɩ sa ɩ bʋr m, ciro wɔɔ gʋr ɩ bʋr ŋ nɩ sɔ, an lɛ da bɩ, n nɩ ŋ ba hɔbɩsɩ ci m nɔ wɔɔ.
55004014	Alɛsandɩr, saar bɩ, a zi bʋnyaa ba mɔɔ m gʋta, Zuuba y'a zibəə zɩm kaŋ ʋ.
55004015	Dundo ɩ mɩŋŋa zi kan kɩ sɔ, bala, a bɩsɩ ka wɔɔ meerbaarɔ ma gʋta.
55004016	Mɔɔ lɛɛkarɛ dʋdɔ bɩ karɛ ma bɩ, gɔsɩ n nyɩnta ʋ k'a a da mɔɔ han y, a bɔ ŋ y'a mɔɔ ʋ haay. A yɛ mɔɔ nawʋm Woso han, k'a b'a taar ka ŋ la y.
55004017	Bɩ, Zuuba a da mɔɔ han an paŋŋa ka mɔɔ ʋ, yɩ a ʋ ncɩnaaʋ mɔɔ n zi kʋ n y'a ka mɔɔ ʋ lemim nyɩnta padarɛ nɔ ʋ bɩ ba haay, do vantɔɔ gʋɔɔ haay n a ma. Bɩ, Zuuba mɔɔ yɔ taatii bɩ lɛ ʋ!
55004018	Zuuba gɔɔtarɛ an mɔɔ yɔ zi bʋnyaa haay wɔ ʋ, an dɔ mɔɔ ma, mɔɔ n gasʋ a cirbəə kʋ ʋ arzana ʋ. A tɔ n lɛbɔʋrɛ yɩ dɔmɩm haay! Amina.
55004019	Yaa da Priska kan Akilas kɩ m, yaa da Onezifɔɔr har gʋɔɔ m sɔ.
55004020	Erastɩ gɔɔta Korɛntɩ kʋ ʋ. Trofim yaaba zɛ, mɔɔ n a to Milɛ kʋ ʋ.
55004021	Ɩ tɔ ʋ ɩ bʋr, kʋ nyɛɛm dɔmɩm n bɔkarɛ an a ku. Ebulus kan Pudɛns kɩ, Linus kɩ, Klodɩya kan danyɩnɔ kʋ ŋ nɩ naa ʋ haay rɔ wɔɔ k'ɩ yaa darɛ ɩ m.
55004022	Bɩ, kʋ Zuuba n bɩr kan ɩ kɩ. Woso barka n bɩr kan awɔɔ haay kɩ.
56001001	Mɔɔ mɩŋŋa Pol, Woso zibəənyɩ m mɔɔ m, Yeezuu Krista zibəəzaa m mɔɔ m, kʋ m a ka kʋ gʋɔɔ kʋ Woso ŋ bɔ ʋ rɔ wɔɔ n sɩra ka, ŋnɩ sɩra dɔ, an a ga mɩsɩrbaa k'a Woso nɔ yɩ m,
56001002	kʋ ŋ nɩ mɩsɩrbaa k'a nyarɛ ba ʋ bɩ ta a heer lɛ. Woso ɩ mɩsɩrbaa bɩ do ler bɔ wɔɔ m, bɩ ma bɩ, durnya ba ʋ y. Bɩ, Woso bɩr ŋʋaar barɛ y.
56001003	Dɔmɩm kʋ Woso a cɩnta bɩ k'a b'a ku bɩ, a mɩsɩrbaa bɩ do hɩnka, lemim k'a ka kʋ gʋɔɔ n a pa da bɩ m. Woso mɩŋŋa, k'an wɔɔ bʋmbɔrɛzaa bɩ, a lɛ ka mɔɔ ʋ, an lemim bɩ do da mɔɔ wɔ ʋ, kʋ m a pa da.
56001004	Tiitɩ, ci bɩ ba mɔɔ nawʋrɛ ɩbɩɩ ma, mɔɔ nyɩ paan••• n'ɩbɩɩ m, sɩrakarɛ deem kʋ wɔɔ m ta m bɩ nɔ ʋ. A yɛ mɔɔ nawʋm kʋ wɔɔ Zɩ Woso kan wɔɔ bʋmbɔrɛzaa Krista Yeezuu kɩ n barka, kan laafɩɩ kɩ ka ɩ ʋ.
56001005	Ɩbɩɩ to mɔɔ ʋ Krɛtɩ kʋ ʋ b'ʋ, k'ɩ gɔɔta ɩ hɔ k'a n bankarɛ yɩ cɩna bɩ banka, k'ɩ gʋɔɔ nyʋkɔ ʋ, ɩ ŋ ba kristagʋɔɔ lɛɛzannɔ Krɛtɩ kʋnɔ rɔ wɔɔ biyəə nɔ ʋ, amba hɔ kʋ mɔɔ hɩ ɩbɩɩ m bɩ m.
56001006	K'ɩ ʋ k'ɩ lɛɛzaa bɔ ʋ, a a ga m, an yɩ gʋaa kʋ n bɩ mim yɩrɛ n a hɩ ma y, a lʋ m bɩr deem, a nyɩnɔ m sɩrakarɛzannɔ, ŋ bɩr mɩsɩrbaa bʋnyaa barɛ y, balɛsire zannɔ bɛɛ nɩ ŋ mɩ sɔ y.
56001007	Bala, kristagʋɔɔ lɛɛzaa bɩ, wosogʋɔɔ nyasʋnzaa m, bɩ minto bɩ, a a ga m, k'an bɩr gʋaa kʋ n bɩ mim yɩrɛ n a hɩ ma y, a n a ga m, an yɩ mɩŋŋabusurezaa, nɔmaazaa, gɛɛ bɛɛmirezaa waasɩ y, a n a ga m, an yɩ wɔkaarɛzaa nyaa bɩncɛ ʋ, gɛɛ zambʋ hɔ kamazaa y.
56001008	A a ga m, an bɩr saanɔɔ sim a har ʋ mɩŋŋa, an bɩr zi mɩŋŋabarɛ ŋʋarɛ, an bɩr hɔɔndamimmazaa, an bɩr gʋaa tɩrga, gʋaa k'a nɩ mɩsɩrbaa k'a Woso nɔ yɩ bam, bʋraamazaa.
56001009	A a ga m, k'an jɩm kɔɔkɔɔ Woso lemim paan••• kʋ ŋ y'a dɩndam bɩ nɔ ʋ. Ncɩnaaʋ bɩ, a y'a dam ma, an gʋɔɔ dʋndɔ sɩra hɔdɩndarɛ bɩ nɔ ʋ, an bɩsɩkənno da jɩm ʋ.
56001010	Gʋɔɔ wɔɔ nyʋkɔ ʋ amba wɔɔ hɩ bɩ m, bala, gʋɔɔ ta ʋ gʋta, an lɛ da bɩ, zɩɩfʋrɔ kʋ ŋ gasʋ baŋŋʋ ʋ rɔ wɔɔ barla, ŋ bɩr yɛm k'a zu sɩra ʋ y. Ŋ nɩ bra bɩmbam gʋɔɔ m meerbaa yaarsɩrɔ m.
56001011	A ka kʋ ŋ n'a meerbaarɔ wɔɔ barɛ to, bala, ŋ yɩ hadrɔ gɔsɩnnɔ gʋɔɔ zaar bam, ŋn'ɩ hɔ k'a n a ga m dɩndam gʋɔɔ m k'a hɔ yɩ, zambʋ hɔ yɩrɛ m.
56001012	Krɛtɩ zannɔ wɔɔ mɩŋŋɔɔ gʋaa deem, kʋ ŋ nɩ dɩgam ma a lɛsinnɩsorazaa nyɩnta an a hɩ, a ʋ: "Krɛtɩ zannɔ wɔɔ, ŋʋaarzannɔ m tee•••, poohɔɔ nɩ ŋ mɩ, yakʋzannɔ nɩ ŋ mɩ, ŋ n hɔ vanta dɔ kʋ hɔbɩrɛ bɛɛ y."
56001013	Hɔ kʋ gʋaa b'a hɩ naa, sɩra m, naa minto bɩ, həən si ŋ ma paan•••, kʋ ŋ sɩrakarɛ n yɩ mɩŋŋa.
56001014	Kʋ ŋ nɩ zɩɩfʋrɔ hɔdɩndarɛ k'ɩ ʋ noondarɛ m bɩ to, ŋ bɩ zu lɛrɔ kʋ gʋɔɔ kʋ ŋ sɩra to rɔ wɔɔ a cɩnta rɔ wɔɔ ʋ y.
56001015	Kʋ gʋaa heer hu ta ʋ, hɔ haay hu ta ʋ sɔ kan kɩ. Bɩ kʋ gʋɔɔ kʋ dintinzannɔ m, ŋ bɩr sɩra kam nɔ wɔɔ nɩ, dintim m hɔ haay m kan ŋ kɩ. Bala, ŋ hɔɔndarɛrɔ bʋnyaa, kʋ ŋ y'a bʋnyaa bam sɔ, nyannɩ ba ŋ nɩ y.
56001016	Ŋ y'a hɩrɛ ŋ ʋ, a Woso dɔ, bɩ ŋ zibəə bʋnyaarɔ wɔɔ y'a hɩnkarɛ ŋ ʋ, ŋ n Woso dɔ y. Hɔɔ bʋnyaarɔ nɩ ŋ mɩ Woso mɩm ʋ, bayɛrɛzannɔ m, ŋ b'a dam zi mɩŋŋa sɩ barɛ ma y.
56002001	K'ɩbɩɩ nɩ, hɔɔ kʋ ŋ y'a ga kʋ ʋ kan hɔdɩndarɛ k'an sɩra bɩ kɩ dɩnda gʋɔɔ m.
56002002	A hɩ gʋɔɔ gusinno wɔɔ m ɩ ʋ, ŋn'a da a mɩŋŋɔɔ ma, ŋnɩ bɩr daʋrɛ m, ŋnɩ bɩr a hɔɔn dam mim ma mɩŋŋa, ŋnɩ bɩr sɩrakarɛ m paan•••, ŋnɩ bɩr ŋʋarɛ denter m, ŋnɩ bɩr a tʋntɔŋ ʋ tee•••.
56002003	A hɩ lannɔ gusinno wɔɔ m sɔ ɩ ʋ, ŋnɩ bɩr mɩsɩrbaa mɩŋŋa k'a Woso nɔ yɩ bam, ŋ bɩ yɩ gʋɔɔ tɔzarlɛzannɔ y, ŋ bɩ yɩ bɛɛmirewaasɩzannɔ y, ŋnɩ zi mɩŋŋa barɛ dɩnda gʋɔɔ m.
56002004	Ŋ n'a ba ncɩnaaʋ, kʋ lannɔ pooro wɔɔ n hɔɔntaʋrɛ dɩnda a zino kan a nyɩnɔ kɩ ŋʋarɛ minto,
56002005	kʋ ŋ nɩ bɩr hɔɔndamimmazannɔ, ŋnɩ bɩr mɩsɩrbaa zore barɛ, ŋnɩ bɩr nyasʋrɛ a jɛɛr m mɩŋŋa, ŋnɩ bɩr nyɩntabaa m, ŋnɩ bɩr yɛrɛ a zino lɛ ma, kʋ gɔsɩ bɩ Woso lemim bɩ sʋnsɔ wʋ y.
56002006	Nyukumbonno wɔɔ dʋndɔ maam sɔ ɩ ʋ, ŋnɩ bɩr a hɔɔn dam mim ma mɩŋŋa hɔ haay nɔ ʋ.
56002007	A ka k'ɩ mɩŋŋa n yɩ makra mɩŋŋa, zi mɩŋŋa barɛ nɔ ʋ, hɔ dɩnda gʋɔɔ m sɩra m kan ɩ heer kɩ haay, a ka k'ɩ hɔdɩndarɛ nɔ ʋ, kʋ n n'ɩ gore da ʋ.
56002008	A ka k'ɩ meerbaa n bɩr mɩŋŋa, kʋ gʋaa bɩ hɔsɩ yɩ k'a hɩ ɩ ma y, kʋ wɔɔ jɩnnɔ wɔɔ b'a da ma, ŋnɩ hɔ bʋnyaa hɩ wɔɔ ma y, kʋ ŋ nɩ nyannɩ bɩ.
56002009	Lɔnnɔ wɔɔ dʋndɔ ɩ ʋ, ŋnɩ yɛ a soʋrezannɔ wɔɔ ma hɔ haay nɔ ʋ, ŋ n'a ka ma k'a ŋ heer nyɔɔ, ŋ bɩ bɩsɩ ka ŋ ma y.
56002010	Ŋ bɩ hɔsɩ kʋna y, ŋnɩ bɩr a mɩŋŋa bam tee•••, kʋ ŋ n'a dɔ ŋ ʋ, a ɩ sɩra bam. Ncɩnaaʋ bɩ, Woso kʋ wɔɔ bʋmbɔrɛzaa m bɩ, hɔ kʋ n n'a dɩndam bɩ daʋrɛ yɩm hɔ haay nɔ ʋ.
56002011	Bala, Woso a barka hɩnka gʋaa haay bʋmbɔrɛ tɔ ma.
56002012	Woso barka bɩ n'a ŋʋam bɩ, kʋ wɔɔ n'ʋ bɔ mɩsɩrbaa bʋnyaa haay ʋ, kan durnya naa do lɛtaamarɔ haay kɩ ʋ. K'ʋ ʋ da ma, ʋ her-her mɩsɩrbaa naa ba mɩŋŋanyasʋrɛ nɔ ʋ, kan tɩrgabaa kɩ, Woso hɔɔnhɔ mɩsɩrbaa kɩ nɔ ʋ.
56002013	Ʋ bɩr ʋ mɩsɩrbaa barɛ ncɩnaaʋ, ʋ bɩr dɔm dɔmɩm nyɩnta kʋ wɔɔ ta ʋ heer lɛ, wɔɔ bʋmbɔrɛzaa Yeezuu Krista lɛbɔʋrɛ n n'a hɩnkaŋ ʋ bɩ ma, a m wɔɔ Woso a m gʋta.
56002014	A a mɩŋŋa ka zɛ ma wɔɔ tɔ ma, k'a a da ma, a wɔɔ bʋmbɔ mimbʋnyaa haay nɔ ʋ, k'awɔɔ hu bɔ, awɔɔ ba a mɩŋŋa dogʋɔɔ, k'ʋ bɩr zibəəro mɩŋŋɔɔ barɛ ŋʋam tee•••.
56002015	Naa haay dɩnda, ɩ gʋɔɔ wɔɔ heer yo, ɩ ŋ bɔzaa ʋ lɛ kʋ Woso a ka ɩbɩɩ ʋ bɩ m. Ɩ b'a to kʋ gɔsɩ n'ɩ gore bɔ ʋ y.
56003001	A hɩ sɩrakarɛzannɔ wɔɔ m haay, ɩ ʋ, ŋnɩ yɛ kʋ lɛɛzannɔ haay ma, ŋnɩ ŋ lɛ si, ŋnɩ bɩr zibəəro mɩŋŋɔɔ do haay barɛ ŋʋarɛ.
56003002	Ŋ bɩ gɔsɩ sʋnsɔ wʋ y, ŋ bɩ nyaa ba y, ŋnɩ bɩr mɩŋŋabaa bam, ŋnɩ bɩr nyɩnta kan gʋɔɔ haay kɩ.
56003003	Bala, wɔɔ nyɩnta biisi sɔ, ʋ n nɩ hɔɔnwar zi bam, ʋ m bayɛrɛzannɔ, ʋ nyaam, mɛsim lɛtaamarɔ do haay kan a hɔɔnhɔrɔ kɩ n'a so wɔɔ ʋ, ʋ n nɩ bʋnyaabaa bam, ʋ n n'ʋ kam ma k'ʋ yɩ am gʋɔɔ vantɔɔ m, ʋ a ka gʋɔɔ m sɔ ʋ m, ʋ sɔ kʋ m.
56003004	Bɩ, Woso wɔɔ bʋmbɔrɛzaa bɩ, k'a b'a mɩŋŋabaa kan a ŋʋarɛ k'an ta m gʋɔɔ haay tɔ ma bɩ hɩnka bɩ,
56003005	a wɔɔ bʋmbɔ vam, a n wɔɔ bʋmbɔ zibəə tɩrga kʋ wɔɔ ba barɛ m tɔ ma y, wɔɔ bʋmbɔ a ʋ, k'awɔɔ cicir zɛ bɩ tɔ ma. Wɔɔ bʋmbɔ a ʋ, an wɔɔ mimbʋnyaarɔ sʋrgɔ, Sɛnt-Ɛspri n yɩrɛ daa ka wɔɔ ʋ, an mɩsɩrbaa daa ka wɔɔ ʋ.
56003006	Bala, Woso a ka Sɛnt-Ɛspri n zer wɔɔ ra gʋta wɔɔ bʋmbɔrɛzaa Yeezuu Krista tɔ ma.
56003007	A ba a ʋ ncɩnaaʋ, k'awɔɔ ba tɩrga a mɩm ʋ, a barka tɔ ma, kʋ wɔɔ n yɩ mɩsɩrbaa k'a nyarɛ ba ʋ bɩ hɔjirlezannɔ, wɔɔ taaheerlɛ bɩ m bɩ sɔ.
56003008	Meerbaa kʋ mɔɔ ba naa, sɩra m, mɔɔ lɛ taa k'ɩbɩɩ m bɩr a hɩm paan•••, ɩ bɩr som la, kʋ gʋɔɔ kʋ ŋ sɩra ka Woso ʋ rɔ wɔɔ n bɩr a tʋntɔŋ ʋ ŋnɩ bɩr lɛɛ, kan zibəəro mɩŋŋɔɔ barɛ kɩ tee•••. Zi mɩŋŋa barɛ bɩ, hɔ mɩŋŋa m, a y'a dam gʋɔɔ han sɔ.
56003009	Bɩ, ɩ bɩ yɛ bɩsɩkarɛ yaarsɩrɔ ma y, yaabɔɔ tɔrɔ gaandarɛrɔ sʋʋrarɔ ma y, Moyiisi lɛrɔ nyaabarɛ kan ŋ bakʋmarɛ rɔ wɔɔ kɩ y, ŋ nyɔɔdʋ ba ʋ, bɩ ŋ bɩr a dam gʋaa han sɔ y.
56003010	Kʋ gʋaa ɩ gʋɔɔ gʋngʋ kʋ ma zi bam, k'ɩ həən si ma, k'a gɔɔta an nɩ tam lɛɛ, k'ɩ ɩ ya ɩ həən si ma, k'a a gu an nɩ tam lɛɛ k'ɩ bɔ ɩ zi.
56003011	Ɩbɩɩ dɔ ɩ ʋ, gʋɔɔ ncɩnaaʋ rɔ wɔɔ, ŋ zaa tɩrga bɩ to, ŋ mimbʋnyaarɔ wɔɔ nɩ ŋ nyaanlɛ hɩnkarɛ.
56003012	Mɔɔ Artemas gɛɛ Tisikkɩ nyɔɔrɛ ɩbɩɩ zi. K'a bɩ lee ku, k'ɩ tɔ ʋ ɩ bʋr Nikopolis ʋ mɔɔ zi. Bala, kʋ bɩ do mɔɔ hɔɔn bɔ ʋ, kʋ m nyɩnta ʋ nyɛɛm dɔmɩm ʋ.
56003013	Ɩ tɔ ʋ, k'ɩ ɩ da lɛrɔ karɩnsaamba Zenas han, kan Apolɔs kɩ, kʋ hɔsɩ bɩ jɩra ŋ ma, ŋ zaakʋrɛ bɩ dɔmɩm ʋ y.
56003014	Wɔɔ gʋɔɔ wɔɔ a ga m sɔ, ŋnɩ bɩr a kam ma k'a bɩr lɛɛ kan zibəəro mɩŋŋɔɔ barɛ dɩndarɛ kɩ, kʋ ŋ n'a da ma, ŋn'a da gʋɔɔ kʋ hɔ jɩra ŋ ma rɔ wɔɔ han. Ncɩnaaʋ bɩ, ŋ bɩ mɩsɩrbaa k'a nyɔɔdʋ ba ʋ barɛ y.
56003015	Gʋɔɔ kʋ ŋ nɩ kan mɔɔ kɩ haay rɔ wɔɔ ɩ yaa darɛ ɩ m. Yaa da gʋɔɔ kʋ ŋ nɩ wɔɔ ŋʋam sɩrakarɛ nɔ ʋ rɔ wɔɔ m. Bɩ, Kʋ Woso barka n bɩr kan awɔɔ haay kɩ.
57001001	Mɔɔ mɩŋŋa Pol, mɔɔ kʋ m nɩ lɔnnɔcɛ ʋ Krista Yeezuu tɔ ma, mɔɔ kan wɔɔ danyɩ Timote kɩ m nɩ ci bɩ bam. A ba wɔɔ nawʋrɛ ɩbɩɩ ma, Filemɔn, wɔɔ gʋaasɩba n'ɩbɩɩ m, wɔɔ zibəəkɔɔn n'ɩbɩɩ m sɔ.
57001002	A ba wɔɔ nawʋm kristagʋɔɔ sokʋma k'a n'a som kʋ ma ɩbɩɩ har ʋ bɩ ma sɔ, kan wɔɔ danlʋ Apɩya kɩ ma, kan lemim nyɩnta zoobarɛkɔɔn Arsip kɩ ma sɔ.
57001003	Bɩ kʋ wɔɔ Zɩ Woso kan Zuuba Yeezuu Krista kɩ n barka kan laafɩɩ kɩ ka a ʋ.
57001004	Filemɔn, kʋ mɔɔ ɩ yaa dam Woso m, bɩ mɔɔ ɩbɩɩ tɔ da m nɔ ʋ, m n'a barka dam tee••• ɩbɩɩ tɔ ma.
57001005	Bala, mɔɔ ɩ ŋʋarɛ k'ɩbɩɩ n ta m wosogʋɔɔ wɔɔ haay tɔ ma bɩ mim mam, kan sɩrakarɛ k'ɩbɩɩ n ta m Zuuba Yeezuu nɔ ʋ bɩ mim kɩ.
57001006	A yɛ mɔɔ nawʋm Woso han, k'ɩbɩɩ sɩrakarɛ k'awɔɔ zɛ kʋ ra kan ɩbɩɩ kɩ bɩ n zi ba, an hɔ mɩŋŋa haay kʋ wɔɔ n'ʋ dam ma ʋ a ba Krista zibəə tɔ ma bɩ hɩnka.
57001007	M danyɩ, zi k'ɩbɩɩ ba ɩ ŋʋarɛ bɩ tɔ ma bɩ, a mɔɔ heer nyɔɔ gʋta, an mɔɔ heer wʋta, bala, ɩbɩɩ wosogʋɔɔ wɔɔ heer ba kookoo.
57001008	Naa minto nɩ, kʋ mɔɔ bɩ to m nɩ lɛ m Krista tɔ ma, kʋ m lɛ ka ɩ ʋ, k'ɩ hɔ kʋ mɔɔ lɛ n taa ɩbɩɩ gʋr zi bɩ ba bɩ,
57001009	kʋ mɔɔ hɔ bɩ do yɛ ɩbɩɩ han ŋʋarɛ tɔ ma, a jɩra mɔɔ m lɛ kʋ mɔɔ n'a karɛ ɩbɩɩ ʋ bɩ m. Ɩɩn••• mɔɔ mɩŋŋa m Pol, gʋaa gusire m mɔɔ m, m nɩ lɔnnɔcɛ ʋ kɛɛrɛ, Krista Yeezuu tɔ ma.
57001010	M wɔ mɔɔ n'a zɩnzɛrɛ ɩbɩɩ m, Onezim tɔ ma, a a ba mɔɔ nyɩnnɩ sɩrakarɛ nɔ ʋ lɔnnɔcɛ ʋ naa ʋ.
57001011	Biisi bɩ a zibəə ba ɩbɩɩ ma y, bɩ kɛɛrɛ naa, a zibəə ta ɩbɩɩ ma, a zibəə n ta mɔɔ ma sɔ.
57001012	A da mɔɔ nawʋrɛ ɩbɩɩ m zaa ra, a mɩŋŋa a ba hɔdeem kan mɔɔ kɩ kɛɛrɛ.
57001013	Kʋ mɔɔ hɔɔnhɔ m, mɔɔ ŋʋa k'an gɔɔta kan mɔɔ kɩ naa ʋ, k'an bɩr mɔɔ ziro bam ɩbɩɩ bɩncɛ ʋ, lɔnnɔcɛ kʋ mɔɔ n ta ʋ lemim nyɩnta bɩ tɔ ma naa nɔ ʋ.
57001014	Bɩ, mɔɔ n a ŋʋa kʋ m hɔsɩ ba k'ɩbɩɩ n zaa ka y. Mɔɔ lɛ baa k'ɩbɩɩ n zi mɩŋŋa ba mɔɔ m paŋŋa nɩ y, mɔɔ lɛ n taa k'ɩbɩɩ n a ba ɩ hɔɔnhɔ ma.
57001015	A a da ma Onezim bɩ, a gʋ a ʋ ɩbɩɩ ma dɔmɩm poore nɔ ʋ, k'an b'a bɔ an bɩ gɔɔta kan ɩ kɩ dɔmɩm haay nɔ ʋ.
57001016	Dɩɩtaa naa, lɔ bɛɛ m bala dɔ y, a lɛ da lɔ m gʋta kɛɛrɛ, a ba a ʋ wɔɔ danyɩ wɔɔ n'a ŋʋam karɩ paan•••. Mɔɔ y'a ŋʋam gʋta paan•••, bɩ ɩbɩɩ ɩ ga m ɩ ŋʋa an lɛ da, bala, gʋaa m, bɩ wɔɔ danyɩ m sɔ Krista nɔ ʋ.
57001017	K'ɩbɩɩ ɩ dɩgam mɔɔ ma ɩ danyɩ, k'a maam k'ɩ si, amba ɩbɩɩ nɩ mɔɔ sim bɩ m.
57001018	Bɩ, k'a kʋrɔ ma kan ɩ kɩ, gɛɛ ɩbɩɩ zɩm an ta m, k'ɩ ba mɔɔ mɩŋŋa mim.
57001019	Mɔɔ mɩŋŋa Pol nɩ gʋrsɩra naa do bam: "K'a zɩm bɩ wuti karɔ, mɔɔ n n'a karɛ," bɩ pakra bɛɛ m kʋ m a hɩ ɩ m sɔ m ʋ, mɔɔ zɩm ta ɩbɩɩ ra y, ɩbɩɩ mɩŋŋa mɩsɩrbaa bɩ m.
57001020	Ɩɩn••• m danyɩ, m wɔ mɔɔ n'a zɩnzɛrɛ ɩ m, naa ba m m denter Zuuba tɔ ma. Mɔɔ heer ba kookoo Krista ŋʋarɛ bɩ tɔ ma.
57001021	Ci bɩ kʋ mɔɔ n'a barɛ ɩbɩɩ ma naa, a dɔ mɔɔ ʋ paan••• m ʋ, ɩbɩɩ hɔ kʋ mɔɔ n'a yɛm bɩ bam, bɩ mɔɔ dɔ sɔ m ʋ, ɩbɩɩ y'a barɛ an cem hɔ kʋ mɔɔ n'a yɛm bɩ han.
57001022	Kʋ m a yɛ ɩ han lɛɛm k'ɩ cɛ banka ɩ cɩnta m m, bala, mɔɔ y'a gɩngam mɩŋŋa awɔɔ yaadarɛrɔ wɔɔ tɔ ma, m ʋ, n wɔ daam mɔɔ ma zɔɔ mɔɔ n bʋr awɔɔ zi b'ʋ.
57001023	Epafras ɩ yaa darɛ a m, a du n y'a ʋ lɔnnɔcɛ ʋ naa ʋ kan mɔɔ kɩ Krista Yeezuu tɔ ma.
57001024	Mɔɔ zibəəkɔɔnrɔ, Markɩ kan Aristarkɩ kɩ, Demas kɩ, Likki kɩ ɩ yaa darɛ a m sɔ.
57001025	Bɩ kʋ Zuuba Yeezuu Krista barka n bɩr kan a kɩ.
58001001	Biisi bɩ, Woso meer ba kan wɔɔ yaabɔɔ wɔɔ kɩ a lɛsinnɩsorazannɔ lɛ m, gallɛm hɔka, zaa y'a hʋnhɔ m.
58001002	Bɩ, kɛɛrɛ naa, jɛ dɔmɩm kʋ wɔɔ n ta ʋ naa ma bɩ, Woso meer ba kan wɔɔ kɩ a nyɩ bɩ lɛ m. A Nyɩ bɩ tɔ ma y'a ka an durnya bɩ da, a Nyɩ bɩ bɔ a ʋ sɔ k'an a so hɔ haay ʋ.
58001003	Nyɩ bɩ nɩ Woso mɩŋŋa lɛbɔʋrɛ hɩnkam, kʋ Woso lʋnlɔ bɩ, a mɩŋŋa maam, an n'a kam durnya bɩ nɩ gɔɔtarɛ a bɩncɛ ʋ, a lɛ meerbaa paŋŋa m. K'a gʋɔɔ mimbʋnyaarɔ gʋ ŋ ma zi ba an a nya bɩ, a a hʋr an aa nyɩnta Woso k'a nɩ cirbəə m bɩ bɩsɩ ra arzana ʋ.
58001004	Woso Nyɩ bɩ tɔ bɩ lɛ da malɛɛkarɔ wɔɔ tɔ m soyy•••. Naa n'a hɩnkam wɔɔ m, ʋ a dɔ ʋ ʋ, a lɛ da malɛɛkarɔ wɔɔ m gʋta maam-maam.
58001005	Woso n meer ba kan malɛɛka kɩ cɩna, a ʋ: Ɩbɩɩ m mɔɔ Nyɩ, an a sa her ma, mɔɔ n'ɩbɩɩ Zɩ y. A n a hɩ malɛɛka ma sɔ cɩna, a ʋ: Mɔɔ yɩrɛ a Zɩ, an yɩ mɔɔ Nyɩ y.
58001006	Bɩ, Woso k'a bʋr k'a Nyɩ lɛɛkarɛzaa bɩ nyɔɔ durnya ʋ bɩ, a a hɩ, a ʋ: Bɩ kʋ Woso malɛɛkarɔ haay n kukurə zɛ a taa.
58001007	Hɔ kʋ Woso a hɩ malɛɛkarɔ mim nɔ ʋ bɩ ba n nɩ: Malɛɛkarɔ wɔɔ, ŋ ba a ʋ, ɩ ʋ hɩnhɛr nɩ ŋ mɩ, a zibəənyɩnɔ m, am sɛ nɛɛnnɔ m.
58001008	Bɩ meerbaa k'a a ba a Nyɩ bɩ mim nɔ ʋ bɩ ba n nɩ, a ʋ: Ɩbɩɩ m Woso, ɩ cirbəə nyarɛ ba ʋ y. Ɩ so ɩbɩɩ nawʋrɛ ɩ cirbəə kʋ b'ʋ tɩrgabaa nɔ ʋ.
58001009	Ɩbɩɩ hɔ k'an tɩrga ŋʋa, ɩ n'ɩ sɔm hɔ bʋnyaa m. Bɩ y'a ka, Woso, ɩ Woso bɩ n'ɩ bɔ ʋ, an heernyɔɔ nyɔɔ tɔ ɩ mim ʋ. A ɩbɩɩ ŋʋa an cem ɩ muno wɔɔ han, bɩ tɔ ma m an ɩ bɔ ʋ.
58001010	A a ya, an a hɩ sɔ, a ʋ: Zuuba, durnya sɩŋŋɩda ʋ bɩ, ɩbɩɩ ɩ tara burə da, bɩ, brama k'an ta ʋ naa, ɩbɩɩ wɔ zibəə m.
58001011	Brɔɔ cenim, b'ɩbɩɩ gɔɔtam tee•••. Brama kan tara bɩ kɩ zarm am huu hɔ bɩ m,
58001012	ɩbɩɩ yɩ ŋ huŋŋum am huu hɔ bɩ m, denter m, ɩbɩɩ yɩ ŋ lʋrm am huuro m. Bɩ, ɩbɩɩ bɩr ɩ lʋrlɛ y, ɩbɩɩ cenle ba ʋ y.
58001013	Woso n a hɩ malɛɛka m cɩna, amba a a hɩ a Nyɩ bɩ m, a ʋ: Bʋr ɩ nyɩnta mɔɔ bɩsɩ ra, kʋ m a ka k'ɩ jɩnnɔ n bɩ nyɩnta ɩ taa y.
58001014	Malɛɛkarɔ wɔɔ, nyiro m, ŋn'ɩ Woso zi bam, Woso n ŋ nyɔɔ kʋ ŋ nɩ bɩ ziro ba ŋn'a da gʋɔɔ kʋ ŋ nɩ zɛm bɩ bʋmbɔrɛ hɔjirle yɩ rɔ wɔɔ han.
58002001	K'a a yo Woso n meer ba kan wɔɔ kɩ a Nyɩ bɩ lɛ m bɩ, ʋ hɔ k'a hɩ wɔɔ m bɩ nyasʋ kɔɔkɔɔ gʋta, kʋ n bɛɛ m, wɔɔ nyaanɩm.
58002002	Lemim kʋ malɛɛkarɔ nyɩnta ŋnɩ b'a pa da bɩ, a a zi ba fasɩ, gʋɔɔ kʋ ŋ n yɛ ma y, ŋnɩ bɩsɩ ka ma rɔ wɔɔ, brɔɔ a bɩsɩ bɩ karɛ fɩr yɩ amba a a ga m bɩ m.
58002003	Bɩ, wɔɔ sɔ, kʋ wɔɔ n nyasʋ bʋmbɔrɛ gʋta maam-maam naa do nɩ, Woso wɔɔ dʋdɔ kam sɔ, wɔɔ bɩ bɔm lɛ nɩ y. Zuuba mɩŋŋa ɩ lɛɛ ka an bʋmbɔrɛ bɩ pa da, bɩ jɛ ʋ, gʋɔɔ kʋ ŋ y'a ma rɔ wɔɔ n a mɩŋŋabaa k'an ta ʋ hɩnka wɔɔ m.
58002004	Woso mɩŋŋa nɩ ŋ kasɛtɩ bɩ karɛ gore da ʋ, hoserlo paŋŋazannɔ barɛ nɔ ʋ, kan makra do y'a hʋnhɔ kɩ m. A Sɛnt-Ɛspri ganwʋrɛrɔ jir amba a lɛ n taa bɩ m.
58002005	Durnya daa kʋ wɔɔ n'a mim dɩndam bɩ, malɛɛkarɔ bɛɛ Woso ŋ da ʋ, kʋ ŋ n'a so ʋ y, a Nyɩ b'a da ʋ.
58002006	Bɩ, Wosoci bɩ lɛɛ niŋŋə ʋ, n y'a hɩ, n ʋ: Woso ra, bɔ m gʋaa m, ɩbɩɩ n'ɩ hɔɔn dam ma? Gʋaa nyɔɔdʋ n bɔ m, ɩbɩɩ n nɩ nyasʋm nɩ?
58002007	Ɩbɩɩ ka an nɩ malɛɛkarɔ taa dɔmɩm poore nɔ ʋ, ɩ bɔkarɛ ɩ b'a gore da ʋ, ɩ lɛbɔʋrɛ ka ʋ gʋta.
58002008	Ɩbɩɩ ka an a so hɔ haay ʋ, an nɩ hɔ haay burə ʋ. Kʋ n y'a hɩ, n ʋ: 'Woso a ka gʋaa nɩ hɔ haay burə ʋ bɩ, naa k'a hɩ, a ʋ, a y'a so hɔ haay ʋ, hɔsɩ n gɔɔta k'a bɛɛ y'a so ʋ y.' A n bɔkarɛ, dɩɩtaa naa, dɩgarɛ nɔ ʋ, gʋaa bɛɛ y'a so hɔ haay ʋ y.
58002009	Bɩ hɔ kʋ wɔɔ n'a yɩm bɩ n naa do: Woso a ka Yeezuu n a ba poore malɛɛkarɔ taa dɔmɩm poore nɔ ʋ, k'an bɩr yɩrɛ ɩ ʋ, Woso barka bɩ tɔ ma, a ga gʋɔɔ haay minto. Bɩ wɔɔ y'a yɩm kɛɛrɛ an nɩ lɛbɔʋrɛ kan daʋrɛ gʋta kɩ m, fɩr k'a yɩ a zɛ bɩ nɔ ʋ bɩ tɔ ma.
58002010	Woso ɩ hɔ haay da, ŋn'a bɩncɛrɔ ʋ, a a ŋʋa kʋ gʋɔɔ gʋta n yɩ a nyɩnɔ, ŋnɩ nyɩnta a lɛbɔʋrɛ nɔ ʋ. A ga a ʋ m denter, k'an a ka kʋ Yeezuu n fɩr yɩ, k'an wɔ ʋ an yɩ gʋɔɔ bʋmbɔrɛzaa k'a a ga m. Bala, Yeezuu nɩ karɛ ŋ lɛɛ kʋ ŋ nɩ bʋmbɔrɛ bɩ yɩ.
58002011	Yeezuu nɩ gʋɔɔ mimbʋnyaarɔ gʋrɛ ŋ ma, a mɩŋŋa kan gʋɔɔ k'a nɩ ŋ mimbʋnyaarɔ gʋrɛ ŋ ma rɔ wɔɔ kɩ, ŋ Zɩ deem. Bɩ y'a ka, Yeezuu nɩ ŋ birle a danyɩnɔ b'a nyannɩ ba nɩ y.
58002012	A a hɩ denter, a ʋ: Woso ra, mɔɔ y'ɩ mim dɩndarɛ m danyɩnɔ m, m m lɛ bɔ ɩ ʋ, sokʋmagʋɔɔ haay lɛɛ.
58002013	A a hɩ sɔ, a ʋ: Mɔɔ yom Woso ma. A n a ya, an a hɩ sɔ, a ʋ: Mɔɔ ba n nɩ kan nyɩnɔ kʋ Woso ŋ ka mɔɔ ʋ rɔ wɔɔ kɩ.
58002014	Nyɩnɔ k'a n'a hɩrɛ ŋ ma rɔ wɔɔ, gʋɔɔ m, ŋnɩ yɩ mɛsim kan ma kɩ nɔ ʋ, Woso Nyɩ bɩ mɩŋŋa a ba am ŋ hɔ bɩ m an nyɩnta gʋaa sɔ am ŋ hɔ bɩ m. A ba a ʋ, ncɩnaaʋ, k'a Sʋtaana zaar ba, bɩ k'a a so zɛ paŋŋa ʋ bɩ tɔ ma.
58002015	K'a a da ma, a gʋɔɔ kʋ lɔnnɔ nɩ ŋ mɩ, nyi kʋ ŋ n'a bam zɛ m a mɩsɩrbaa tɛkka ma rɔ wɔɔ yɔ.
58002016	Bala, Yeezuu bɩ, malɛɛkarɔ bɛɛ an n'a darɛ ŋ han y, Abraham nyɩnɔ wɔɔ an n'a darɛ ŋ han.
58002017	Bɩ y'a ka, an yɩ pakra k'an a ba am a danyɩnɔ wɔɔ m hɔ haay nɔ ʋ, k'a wɔ ʋ, a yɩ ŋ mannɩbər jɩtaarɛ kʋ taalɛrazaa m, a m cicirzɛrɛzaa, a zibəə bɩ nɔ ʋ Woso lɛɛ. K'a gʋɔɔ mimbʋnyaarɔ sugur yɩ, a ka ŋ ʋ.
58002018	Bɩ, kɛɛrɛ naa, a a da ma an a da gʋɔɔ kʋ ŋ nɩ makra lɛɛ rɔ wɔɔ han, bala, a mɩŋŋa makra yɩ, an fɩr yɩ.
58003001	Naa tɔ ma bɩ, m danyɩnɔ wosogʋɔɔ, Woso y'awɔɔ bir sɔ k'awɔɔ n yɩ a gʋɔɔ. K'a a hɔɔn da Yeezuu ma mɩŋŋa, bala, Woso y'a nyɔɔ k'an bɩ yɩ sɩrakarɛ kʋ wɔɔ n'a pa dam bɩ mannɩbər jɩtaarɛ.
58003002	Sɩra m, Yeezuu zi kʋ Woso a bɔ ʋ k'an a ba bɩ ba taalɛra nɔ ʋ, amba Moyiisi nyɩnta an a ba bɩ m, n n a da Wosoci ʋ, n ʋ: "Moyiisi yɩ taalɛrazaa zibəə kʋ Woso a ka ʋ haay a gʋɔɔ wɔɔ barla bɩ nɔ ʋ."
58003003	Gʋaa k'a cɛ dɔ b'ɩ daʋrɛ yɩm an lɛ da cɛ bɩ mɩŋŋa m. Ncɩnaaʋ bɩ, Yeezuu a ga lɛbɔʋrɛ gʋta m an lɛ da Moyiisi lɛbɔʋrɛ ra.
58003004	Cɛ k'an ta ʋ haay, gʋɔɔ yɩ ŋ dɔ, an bɔkarɛ, Woso ɩ hɔ woo••• da.
58003005	Kʋ Moyiisi nɩ, zibəənyɩ m, ta a ʋ a lɛ ra zi kʋ Woso a ka ʋ haay a gʋɔɔ wɔɔ barla bɩ nɔ ʋ, a zibəə bɩ, hɔ kʋ Woso ʋ k'a hɩ bɩ kasɛtɩ a a ka.
58003006	Bɩ, kʋ Krista nɩ, a m Woso Nyɩ an nɩ dɩgarɛ a Zɩ bɩ har bɩ nyasʋm ma, taalɛra nɔ ʋ. A har bɩ, wɔɔ m, kʋ wɔɔ gɔɔta sɩrakarɛ nɔ ʋ, ʋ n'ʋ heer nyɔɔm hɔ kʋ wɔɔ ta ʋ heer lɛ bɩ nɔ ʋ.
58003007	Naa tɔ ma m, amba Sɛnt-Ɛspri n'a hɩm bɩ, a ʋ: K'awɔɔ Woso leer ma her dɔmɩm naa ʋ,
58003008	a b'a gu ma, amba awɔɔ nyɩnta a bɩsɩ ka ma biisi bɩ nɩ y, amba hinni k'awɔɔ nyɩnta a makra ba poo ʋ bɩ nɩ y.
58003009	Ncɩnaaʋ m Woso n a hɩ, a ʋ: Poo ʋ b'ʋ bɩ, awɔɔ yaabɔɔ wɔɔ mɔɔ kɔ k'a dɩga hɔ kʋ mɔɔ n'a bam bɩ ma, bɩ, ŋ hɔ kʋ mɔɔ ba bɩ yɩ, dɔɔraa bam busi.
58003010	Naa y'a ka mɔɔ nɔ n ma ʋ kan gʋɔɔ nɔɔn duro kɩ, m a hɩ, m ʋ: A nyʋnnyɔɔ ŋ nawʋm a hɔɔndarɛ nɔ ʋ tee•••, ŋ n hɔ kʋ mɔɔ lɛ n taa ŋ gʋr zi bɩ jɩ dɔ y.
58003011	Naa y'a ka mɔɔ nɔ n ma ʋ, mɔɔ n m wer si, m ʋ: Ŋ bɩ hoonsire kʋ mɔɔ ʋ kʋ m a ka ŋ ʋ bɩ yɩm fɩɩga y.
58003012	M danyɩnɔ, k'a dundo a zi, k'awɔɔ gɔsɩ bɩ nyɩnta heer bʋnyaa m a n a gu sɩrakarɛ ma, a n a bɔ Woso k'an mɩsɩr b'ʋ y.
58003013	Bɩ, an ta ʋ bɩ, k'a bɩr kʋ heer yom dɔmɩm biyəə, a b'a hɩ a ʋ k'a dɔ booti ma y. K'a bɩr a barɛ ncɩnaaʋ, kʋ gɔsɩ b'a mɩŋŋa to kʋ mimbʋnyaa n bra ba nɩ y.
58003014	Bala, Krista hɔjirlezannɔ n wɔɔ m, bɩ, kʋ wɔɔ gɔɔta sɩra kʋ wɔɔ ka a sɩŋŋɩda ʋ bɩ m kɔɔkɔɔ, an ta an a tɛkka ku.
58003015	Hɔ kʋ Wosoci bɩ n'a hɩm bɩ, mɔɔ m ya m nɩ som la: K'awɔɔ Woso leer ma her, a b'a gu ma, amba awɔɔ nyɩnta biisi a bɩsɩ ka ma, a a gu ma bɩ nɩ y.
58003016	Nkɔɔ ɩ Woso leer bɩ ma, ŋnɩ bɔkarɛ ŋn'a gu ma? Gʋɔɔ kʋ Moyiisi ŋ bɔ Eziptɩ ʋ haay rɔ wɔɔ m.
58003017	Nkɔɔ Woso nɔ ma ʋ kan ŋ kɩ dɔɔraa bam busi bɩ? Gʋɔɔ kʋ ŋ mimbʋnyaa ba, ŋnɩ gɩnga poo ʋ b'ʋ rɔ wɔɔ m.
58003018	Woso k'a wer si, a ʋ: "Ŋ bɩ hoonsire kʋ mɔɔ ʋ kʋ m a ka ŋ ʋ bɩ yɩm bɩ." Nkɔɔ a a hɩ ŋ ma? Gʋɔɔ kʋ ŋ bɩsɩ ka ma rɔ wɔɔ a a hɩ ŋ ma.
58003019	Wɔɔ y'a yɩm sɔ denter, kʋ ŋ n sɩra ka bɩ y'a ka, ŋ n a da ma, ŋnɩ hoonsire kʋ Woso ʋ k'a ka ŋ ʋ bɩ yɩ y.
58004001	Ncɩnaaʋ bɩ, ʋ nyi ba. Woso ler bɔ wɔɔ m, a ʋ, wɔɔ ʋ da ma ʋ hoonsire k'a ʋ k'a ka wɔɔ ʋ bɩ yɩ. Ʋ dundo ʋ zi mɩŋŋa, kʋ gɔsɩ bɩ nyɩnta wɔɔ barla an jɩra hoonsire bɩ do yɩrɛ zi y.
58004002	Bala, wɔɔ lemim nyɩnta bɩ ma, amba gʋɔɔ kʋ ŋ nyɩnta poo ʋ b'ʋ ŋn'a ma biisi rɔ wɔɔ m. Ŋ lemim bɩ ma, b'a nyɔɔdʋ n nyɩnta ŋ ma y, bala, a ma kʋ ŋ y'a ʋ bɩ, ŋ n a si kan sɩrakarɛ kɩ y.
58004003	Wɔɔ, k'ʋ sɩra ka rɔ wɔɔ, wɔɔ hoonsire bɩ do yɩ. Woso hoonsire bɩ do mim hɩ, a ʋ: Mɔɔ m wer si m ʋ, ŋ bɩ hoonsire kʋ mɔɔ ʋ kʋ m a ka ŋ ʋ bɩ yɩm fɩɩga y. Meer naa do ba a ʋ, an bɔkarɛ, a a zibəə bɩ nya laatʋ dɔmɩm k'a durnya da ʋ b'ʋ.
58004004	Bala, Wosoci bɩ lɛɛ niŋŋə ʋ, n dɔmɩm saanhɩna hɔ bɩ mim hɩ, n ʋ: 'Woso a zi haay ba, an hoon si dɔmɩm saanhɩna hinni ʋ.'
58004005	Wɔɔ ʋ ya ʋ a yɩ, n a gʋrsɩra ba, n ʋ: 'Ŋ bɩ hoonsire kʋ mɔɔ ʋ kʋ m a ka ŋ ʋ bɩ yɩm fɩɩga y.'
58004006	K'a maam, gʋɔɔ gɔsɩnnɔ y'a dam ma ŋn'a yɩ. A n bɔkarɛ, gʋɔɔ kʋ ŋ lɛɛ ka ŋnɩ lemim nyɩnta bɩ ma rɔ wɔɔ, ŋ n hoonsire bɩ yɩ y, kʋ ŋ n yɛ ma bɩ tɔ ma.
58004007	Bɩ y'a ka, Woso n a ya, an dɔmɩm bɔ ʋ, n n'a birm, n ʋ: 'Her'. Maasɩrɛ k'a bɩ ba gʋta bɩ, a dɔmɩm bɩ do mim hɩ gʋta Davɩd lɛ m, Wosoci bɩ lɛɛ niŋŋə kʋ wɔɔ mim hɩ b'ʋ, a ʋ: K'awɔɔ Woso leer ma her, a b'a gu ma y.
58004008	Denter sɔ, kʋ yɩ a nawʋrɛ ɩ ʋ, Zoziye wɔ ʋ an hoonsire ka Israyɛl gʋɔɔ wɔɔ ʋ, Woso bɩ bɩ tom k'a a ya, a dɔmɩm vanta mim hɩ y.
58004009	Ncɩnaaʋ bɩ, hoonsire dɔmɩm ta ʋ Woso n a cɩnta a gʋɔɔ wɔɔ hɔ, an bɔ kʋ ʋ kan dɔmɩm saanhɩna hinni kʋ Woso hoonsire dɔmɩm m bɩ kɩ.
58004010	Bala, gʋaa k'a nɩ hoonsire kʋ Woso n'a kam bɩ yɩm bɩ, a zaa zibəə nya an nɩ hoon sim, amba Woso mɩŋŋa a zi ba, an a nya an hoon si bɩ m.
58004011	Ncɩnaaʋ bɩ, ʋ ʋ tɔ ʋ, k'ʋ hoonsire bɩ do yɩ. Ʋ dundo ʋ zi kʋ wɔɔ gɔsɩ bɩ bɩsɩ ka Woso lɛ ma, an a do hoonsire bɩ yɩrɛ ma, amba gʋɔɔ kʋ ŋ nyɩnta poo ʋ rɔ wɔɔ nɩ y.
58004012	Bala, Woso lemim bɩ mɩsɩr an nɩ paŋŋa m. A lɛ ta ʋ an cem hɛɛnm lɛhɩɩyazaa han. A ɩ gasʋm gʋaa ʋ an nɩ tam lɛɛ kʋ wɔɔ mɩsɩrbaa kan wɔɔ nyi kɩ nɩ kʋ zɛŋ ʋ b'ʋ, an nɩ tam lɛɛ kʋ wɔɔ yaarɔ kan a hɩnɔ kɩ nɩ kʋ zɛŋ ʋ b'ʋ. A ɩ gʋaa lɛtaamarɔ kan a hɔɔndarɛrɔ kʋ ŋ n'a heer ʋ kɩ dʋdɔ kam.
58004013	Hɔsɩ ba ʋ, an nɩ wɔŋ ʋ an a nyaakʋm da Woso lɛɛ y. Hɔ k'a nɩ durnya ʋ haay dɩgɩ, an garga ra, Woso mɩm ʋ. Bɩ, a mɩŋŋa, ʋ woo••• n nɩ zɛm bɩ jɩm a taa, an wɔɔ lɩnlar mim kʋ wɔɔ ba haay ma.
58004014	Naa tɔ ma bɩ, ʋ jɩm kɔɔkɔɔ sɩrakarɛ kʋ wɔɔ n'a pa dam bɩ nɔ ʋ. Bala, wɔɔ ɩ mannɩbər jɩtaarɛ k'a lɛ da haay m, an der an cem brama han, an wɔ ʋ an lee ku Woso mɩŋŋa zi, Woso Nyɩ, Yeezuu m.
58004015	Wɔɔ mannɩbər b'ɩ kɔm wɔɔ ma, ʋ paŋŋawarlɔ nɔ ʋ. A mɩŋŋa makra yɩ mim haay nɔ ʋ, amba wɔɔ nɩ makra yɩm bɩ m, b'a n a do mimbʋnyaa nɔ ʋ fɩɩga y.
58004016	Ncɩnaaʋ bɩ, ʋ ʋ zɔ Woso ma a cirbəəduu bɩ jɩr ʋ heer koodə nɔ ʋ, a mɩŋŋa n ta barka m an n'a kam. Ʋ ʋ zɔ ma, k'an ʋ cicir zɛ an barka ka wɔɔ ʋ k'ʋ daahan yɩ, daahan lɛtaama dɔmɩm ʋ.
58005001	Kʋ wɔɔ dɩga a, wosocɛmannɩbər jɩtaarɛ biyəə bɩ, Woso n'a bɔŋ ʋ gʋɔɔ gaa ma, an n'a darɛ a zibəə ʋ gʋɔɔ wɔɔ daahan tɔ ma. A zibəə bɩ, ganwʋrɛrɔ kan mannɩrɔ kɩ an nɩ ŋ kam Woso ʋ, mimbʋnyaarɔ sugur yɩrɛ tɔ ma.
58005002	K'a mɩŋŋa ɩ paŋŋawar minno nɔ ʋ bɩ, a a da ma, an gʋɔɔ kʋ ŋ n hɔsɩ dɔ rɔ wɔɔ, kan gʋɔɔ kʋ ŋ nɩ kʋrɔm ma rɔ wɔɔ kɩ mim jɩ ma, an a da ŋ han.
58005003	Kʋ paŋŋawarzaa n a mɩŋŋa m bɩ, pakra m k'an mannɩ ba a mɩŋŋa mimbʋnyaarɔ tɔ ma sɔ, amba an n'a bam Israyɛl gʋɔɔ wɔɔ tɔ ma bɩ m.
58005004	Gɔsɩ b'a dam ma an a mɩŋŋa gore da ʋ, an a ba mannɩbər jɩtaarɛ a zim nɩ y. Woso mɩŋŋa nɩ gʋaa birm an n'a dam zibəə bɩ do ʋ, amba a a ba kan Aarɔn kɩ bɩ m.
58005005	Maam bɩ, Krista bɛɛ y'a mɩŋŋa gore da ʋ, k'a yɩ mannɩbər jɩtaarɛ y. Bɩ, Woso mɩŋŋa y'a hɩ, a ʋ: Ɩbɩɩ m mɔɔ Nyɩ, an a sa her ma bɩ, mɔɔ n'ɩbɩɩ Zɩ.
58005006	Wosoci bɩ lɛɛ vanta ʋ, a a hɩ sɔ, a ʋ: Ɩbɩɩ yɩm mannɩbər dɔmɩm haay nɔ ʋ, amba Mɛlkisedɛkkɩ m.
58005007	Yeezuu k'a nyɩnta tara burə ʋ bɩ, a yaa da Woso m gʋta, an a wɔ zɩnzɛ m gʋta, an nyi ka kan zee gʋta kɩ. A n a yɛ Woso k'a a da ma an a yɔ zɛ wɔ ʋ bɩ han k'an a yɔ zɛ wɔ ʋ. Bɩ, Woso a yaa bɩ si, k'a nɩ yɛm Woso hɔɔnhɔ ma bɩ tɔ ma.
58005008	Baa kʋ Woso Nyɩ m bɩ, yɛ Woso hɔɔnhɔ ma bɩ dɔ a ʋ, a fɩryɩrɛrɔ haay nɔ ʋ.
58005009	Ncɩnaaʋ m, Woso a ka an yɩ amba a a ga m bɩ m fasɩ k'an yɩ bʋmbɔrɛzaa. Maam m, an a ba gʋɔɔ kʋ ŋ nɩ yɛm ma rɔ wɔɔ bʋmbɔrɛ k'a nyarɛ ba ʋ zaa.
58005010	Bɩ Woso a hɩ sɔ, a ʋ, a m mannɩbər jɩtaarɛ amba Mɛlkisedɛkkɩ m.
58005011	Wɔɔ ɩ hɔ m gʋta, k'ʋ a hɩ mim naa do nɔ ʋ, bɩ k'awɔɔ bɩr mim jɩ mam zɔɔ-zɔɔ bɩ, a jɩ dɩnda awɔɔ m wer ta ʋ.
58005012	A ga a ʋ m hɔɔ tee••• k'awɔɔ n a ba karɩnsaambɔɔ, kan bɩ kɩ, awɔɔ gɔɔta an n'a ŋʋam kʋ n n'a ya n nɩ Woso lemim bɩ minno k'awɔɔ ma a sɩrakarɛ sɩŋŋɩda ʋ bɩ dɩnda a m. Kʋ hɔ m, k'awɔɔ ɩ hɔbɩrɛ gorezaa bɩm, bɩ ayy•••, awɔɔ gɔɔta an n'a ŋʋam kʋ n nɩ nyonhi ka a ʋ.
58005013	Nyɩ ɩ tɩr nyonhi mi, a n hɔ k'an tɩrga gɛɛ bʋnyaa dɔ kʋ nɩ y.
58005014	Bɩ, hɔbɩrɛ gorezaa bɩ, gʋɔɔ burgurɔ hɔ m, brɔɔ mim ka hɔ mɩŋŋa kan hɔ bʋnyaa kɩ dɔ n n'a bɔ kʋ zi m.
58006001	Ncɩnaaʋ bɩ, ʋ cem sɩra ka Krista ʋ lɛɛkarɛ hɔdɩndarɛrɔ nyʋgɔ rɔ wɔɔ han, k'ʋ ta lɛɛ, ʋ gʋɔɔ burgurɔ hɔ dɩnda. Hɔdɩndarɛrɔ nyʋgɔrɔ wɔɔ duro jɩr ba n na: Pakra m kʋ gʋaa n a gʋ zibəəro kʋ ŋ nɩ tam gʋaa m zɛ bɩncɛ ʋ rɔ wɔɔ ma, k'an sɩra ka Woso ʋ.
58006002	Batɛnnɔ wɔɔ mim ba n nɩ, kan wɔrɔ kɩnka gʋaa ra bɩ mim kɩ, kan gəəno mɩmbɔʋrɛ bɩ mim kɩ, kan durnya nyarɛ dʋdɔ bɩ mim kɩ. Wɔɔ b'ʋ yarɛ ʋ jɩm k'ʋ hɔɔ nɔɔn duro dɩnda y.
58006003	Ʋ ta lɛɛ, ʋ hɔɔ vantɔɔ dɩnda, kʋ Woso yɛ, naa wɔɔ ʋ k'ʋ a ba.
58006004	Ʋ makra sa gʋɔɔ kʋ ŋ Woso lɛɛgure yɩ biisi, ŋnɩ Woso mɩsɩrbaa ganwʋrɛ yɩ, ŋnɩ Sɛnt-Ɛspri si a heer ʋ am gʋɔɔ vantɔɔ m,
58006005	ŋnɩ Woso lemim mɩŋŋabaa kasɛtɩ bɩ, ŋnɩ hɔɔ gʋtɔɔ paŋŋa k'a nɩ nyɩntaŋ ʋ durnya daa b'ʋ bɩ kasɛtɩ bɩ sɔ rɔ wɔɔ ma.
58006006	Baa kan naa haay kɩ, kʋ ŋ y'a gu ŋnɩ sɩrakarɛ to, gɔsɩ b'a dam ma an a ka gʋɔɔ nɔɔn duro n a ya, ŋn'a bɔ gallɛm hɩɩya hɔ ma, ŋn'a mɩsɩrbaa lʋr y. Bala, a ya ŋ y'a ʋ ŋnɩ so ra a zim ŋn'ɩ Woso Nyɩ bɩ wɔm gɔdarkʋra ma, ŋn'a kam gʋɔɔ n'a sʋnsɔ wʋm lɛɛ kar ʋ.
58006007	Ʋ ʋ ya, ʋ makra sa, kʋ hɔsɩra ɩ la hi yɩm tee••• an n'a mim, k'a ɩ hɔ bam mɩŋŋa a wʋrɛzannɔ wɔɔ n'a bɩrɛ, naa y'a hɩnkarɛ a ʋ, Woso tara bɩ do barka da ʋ.
58006008	Bɩ, kʋ laa gɔrɔ an nɩ ŋ bɔm kan bur kɩ, hɔsɩra bɩ do nyɔɔdʋ ba ʋ y. Woso ler bʋnyaa dam n'ʋ zɔɔ-zɔɔ, a nyambʋrlɛ bɩ, sɛ n n'a bɩ m.
58006009	M gʋaasɩbɔɔ, baa kʋ wɔɔ ɩ meer barɛ ncɩnaaʋ, wɔɔ heer kookoo gʋta awɔɔ mim bɩncɛ ʋ. Wɔɔ dɔ wɔɔ ʋ, awɔɔ ɩ zaa mɩŋŋa ra, bʋmbɔrɛ zaa bɩ m.
58006010	Woso tɩrga, a bɩ ziro k'awɔɔ n ba rɔ wɔɔ tɔ bɔrɛ a nɔ ʋ y, ŋʋarɛ k'awɔɔ n tam kan kɩ a zi ba, a ka a danyɩnɔ wosogʋɔɔ ʋ, a gɔɔta an n'a bam bɩ, a b'a tɔ bɔrɛ a nɔ ʋ sɔ y.
58006011	Bɩ, wɔɔ lɛ taa k'awɔɔ gʋaa biyəə n gɔɔta an bɩr a yoŋ ʋ ncɩnaaʋ tee•••, k'an ta an dɔmɩnnɔ nyarɛ ku, kʋ hɔ k'awɔɔ ta a heer lɛ bɩ n yɩ fasɩ-fasɩ.
58006012	Wɔɔ lɛ baa k'awɔɔ n a ba yakʋzannɔ y, bɩ, k'awɔɔ n gʋɔɔ kʋ ŋ sɩra ka ŋn'ɩ bʋrlɛ a mɩŋŋa ma, ŋnɩ hɔ kʋ Woso a ler bɔ bɩ yɩm maam nɔ wɔɔ makra sa.
58006013	Woso k'a nyɩnta an ler bɩ bɔ Abraham m bɩ, a a wer si an a na ma. Kʋ gɔsɩ ba ʋ, an lɛ da m an n'a wer bɩ sire a tɔ m bɩ, am naa an a wer bɩ si a mɩŋŋa m.
58006014	A n a hɩ, a ʋ: Mɔɔ n wer si, mɔɔ y'ɩbɩɩ barka daŋ ʋ, m yaŋŋɔɔ ka ɩ ʋ gʋta.
58006015	Abraham ler bɩ bɔrɛ mɩm da bʋraama nɔ ʋ, an hɔ kʋ Woso a ler bɔ bɩ yɩ.
58006016	Kʋ gʋɔɔ y'a wer sire, a si ŋ nawʋm gʋaa k'a lɛ da ŋ nɩ bɩ tɔ ra, bɩ, wer bɩ sire nɩ mim kʋ ŋ ʋ k'a ba bɩ kʋyɩrɛ kasɛtɩ, an nɩ bɩsɩkarɛ haay bɔrɛ ŋ bire ʋ.
58006017	Naa tɔ ma m Woso n a wer si, an a na a ler bɩ bɔrɛ ma, kʋ gʋɔɔ kʋ ŋ nɩ zɛm bɩ hɔɔ mɩŋŋɔɔ k'a ŋ ler bɔ rɔ wɔɔ yɩ rɔ wɔɔ n a dɔ fasɩ ŋ ʋ, a bɩ hɔsɩ lʋrm hɔ k'a cɩnta k'a ba bɩ nɔ ʋ y.
58006018	Ncɩnaaʋ bɩ, hɔ hɩɩya n ta ʋ, ŋ b'a lʋrlɛ y, bɩ Woso b'a dam ma a n ŋʋaar ba ŋ mim nɔ ʋ sɔ y, ler bɩ bɔrɛ kan wer bɩ sire kɩ m. Ncɩnaaʋ naa, wɔɔ kʋ wɔɔ ʋ si, ʋ b'ʋ nyaakʋm da Woso zi rɔ wɔɔ, wɔɔ heer kookoo hɔ hɩɩya naa do tɔ ma, k'ʋ hɔ kʋ Woso wɔɔ bir ma, k'ʋ b'a yɩ bɩ nyasʋ kɔɔkɔɔ.
58006019	Hɔ kʋ wɔɔ ta ʋ heer lɛ naa do a ka, wɔɔ nɩ jɩnɩm kɔɔkɔɔ wɔɔ bɩr digə darɛ y. Amba kɔɔlʋʋ gʋta pɔyaa k'a n'a dam jɩm ʋ bɩ hɔ bɩ m. Taaheerlɛ bɩ do n'a kam wɔɔ nɩ cenim pɛɛra k'a ta lɛɛ kʋ Woso n ta ʋ bɩ rɛ bɩ han Wosocɛ ʋ b'ʋ, ʋ nɩ gasʋm Woso mɩŋŋa zi, lɛɛ k'an ta ʋ b'ʋ.
58006020	Bɩncɛ bɩ do Yeezuu lɛɛ ka wɔɔ m, an gasʋ ʋ, gasʋ a ʋ wɔɔ tɔ ma. Bala, a a ba mannɩbər jɩtaarɛ dɔmɩm k'a nyarɛ ba ʋ nɔ ʋ, amba Mɛlkisedɛkkɩ m.
58007001	Mɛlkisedɛkkɩ bɩ, nyɩnta a ʋ Salɛm cir, bɩ Woso k'a lɛ da haay bɩ mannɩbər m sɔ. Abraham k'a nyɩnta an yar ba an a da cinno ma, an a bɔ an nɩ zɛm bɩ, Mɛlkisedɛkkɩ ta an aa a zɛ ʋ, an barka da a mim ʋ.
58007002	Abraham n hɔ k'an ta m haay bɩ bɔ ʋ, bu biyəə barla deem, an a ka ʋ. Mɛlkisedɛkkɩ tɔ bɩ mɩŋŋa jɩ ba n nɩ: "Tɩrgabaa cir", an ta ʋ sɔ bɩ, nyɩnta a ʋ, Salɛm cir, naa jɩ ʋ k'a hɩ a ʋ: "Laafɩɩ cir".
58007003	Mɛlkisedɛkkɩ bɩ, a ba zɩ nɩ, b'a ba da nɩ y, a ba do gʋɔɔ nɩ y. A taʋrɛ sɩŋŋɩda ba ʋ, b'a nyarɛ ba ʋ sɔ y. Bɔ a ʋ kʋ ʋ kan Woso Nyɩ bɩ kɩ, mannɩbər m dɔmɩm haay.
58007004	K'a dɩga a, awɔɔ n a dɔ kɛɛrɛ a ʋ, gʋaa gʋta m na? Abraham yɛ an hɔ k'a yɩ haay yar bɩ k'a a da ma bɩ nɔ ʋ bɔ ʋ bu biyəə nɔ ʋ, deem an a ka ʋ.
58007005	Levii nyɩnɔ kʋ ŋ nɩ wosocɛmannɩbənno wɔɔ, Moyiisi lɛrɔ wɔɔ lɛ cɩnta ŋ nɩ, kʋ ŋ nɩ hɔ haay buganwʋrɛ si Israyɛl gʋɔɔ wɔɔ han, naa ʋ k'a hɩ a ʋ, a si ŋ nawʋrɛ a danyɩnɔ wɔɔ han, an bɔkarɛ Abraham yaŋŋɔɔ n brɔɔ m sɔ.
58007006	Mɛlkisedɛkkɩ n nyɩnta Levii nyɩ y, an bɔkarɛ a hɔ kʋ Abraham m ta m haay bɩ buganwʋrɛ si han, an lɛ da sɔ bɩ, Mɛlkisedɛkkɩ Abraham barka da ʋ, an bɔkarɛ bɩ Woso lerlɔ bɔ m.
58007007	Bɩ, wɔɔ dɔ ʋ ʋ, gʋaa k'a lɛ da b'ɩ tɩr barka da gʋaa poore mim ʋ.
58007008	Levii har gʋɔɔ kʋ ŋ nɩ buganwʋrɛ sim nɔ wɔɔ, ŋ yɩ gɩngarɛ am gʋaa haay m. Bɩ, kʋ Mɛlkisedɛkkɩ k'a buganwʋrɛ si bɩ nɩ, Wosoci bɩ y'a hɩrɛ, a ʋ: "A garɛ ba ʋ y."
58007009	Wɔɔ ʋ da ma, ʋ meerbaa bɩ nyambʋr, ʋ ʋ, Abraham k'a nyɩnta an buganwʋrɛ bɩ yawʋra bɩ ka Mɛlkisedɛkkɩ ʋ bɩ, Levii k'a yaŋŋɔɔ nɩ buganwʋrɛ bɩ sim her naa, a buganwʋrɛ bɩ ka Mɛlkisedɛkkɩ ʋ sɔ.
58007010	Bala, baa kʋ Levii n yɩ cɩna dɔmɩm bɩ do ʋ bɩ, bɩ Abraham yaŋŋa m bɩ, bɩ y'a ka mɔɔ ʋ, hinni kʋ Mɛlkisedɛkkɩ ta an aa Abraham zɛ ʋ bɩ, Levii nyɩnta ʋ hinni bɩ do ʋ sɔ, Abraham mɛ ʋ.
58007011	Levii dogʋɔɔ mannɩbər biyəə bɩ, a to a ʋ lɛrɔ kʋ Woso ŋ ka Israyɛl gʋɔɔ wɔɔ ʋ bɩ nɔ ʋ. A n bɔkarɛ, kʋ yɩ an nawʋrɛ ɩ ʋ, Levii hargʋɔɔ wɔɔ mannɩbər zibəə b'a da ma an a ka gʋɔɔ n yɩ tɩrga fasɩ, pakra bɛɛ m kʋ mannɩbər vanta n nyɩnta ʋ, a zibəə n bɔ kʋ ʋ kan Mɛlkisedɛkkɩ hɔ kɩ y. Mannɩbər bɩ do bɩ, Aarɔn yaŋŋa bɛɛ dɔ y.
58007012	Bala, kʋ mannɩbərbaa b'a lʋr, pakra m kʋ lɛ k'a nyɩnta ʋ bɩ n lʋr sɔ.
58007013	Bɩ, mannɩbər vanta kʋ wɔɔ mim hɩ bɩ, wɔɔ Zuuba Yeezuu m. A ba Levii dogʋɔɔ barla y, do k'a a to ʋ bɩ gɔsɩ n nyɩnta mannɩbər Wosocɛ b'ʋ y.
58007014	Gʋaa haay a dɔ, a ʋ, Ziida do gʋaa m, Moyiisi n do naa do mim hɩ mannɩbənno wɔɔ mim bɩncɛ ʋ y.
58007015	Hɔ k'a n'a kam wɔɔ n mim naa do jɩ ma fasɩ bɩ ba n nɩ: Mannɩbər vanta n ta ʋ kɛɛrɛ, Levii dogʋɔɔ wɔɔ bɩncɛ ʋ, bɔ b'ʋ kʋ ʋ kan Mɛlkisedɛkkɩ kɩ.
58007016	Lɛrɔ k'a nɩ gʋɔɔ yaŋŋɔɔ mim dɩndam nɔ wɔɔ tɔ ma bɛɛ m an a ba mannɩbər y, a ba a ʋ mannɩbər a mɩsɩrbaa k'a nyarɛ ba ʋ paŋŋa tɔ ma.
58007017	Denter sɔ, Wosoci bɩ y'a hɩrɛ, a ʋ: Ɩ ba ɩbɩɩ nawʋm mannɩbər dɔmɩm haay nɔ ʋ, amba Mɛlkisedɛkkɩ m.
58007018	Ncɩnaaʋ nɩ, n nɩ lɛ k'a nyɩnta ʋ biisi bɩ ci zɛ, bala, a paŋŋa ba ʋ, b'a b'a dam ma an a da gʋaa han y.
58007019	Bala, Moyiisi lɛrɔ wɔɔ n a da ma, ŋn'a ka gʋɔɔ n yɩ tɩrga fasɩ Woso mɩm ʋ y. Bɩ kɛɛrɛ naa, taaheerlɛ k'a lɛ da haay n ta ʋ, a tɔ ma m wɔɔ n'ʋ dam ma, ʋ n'ʋ zɔm Woso ma.
58007020	A n a na ma bɩ, Woso mɩŋŋa a wer si kʋ Yeezuu n yɩ mannɩbər jɩtaarɛ. Levii dogʋɔɔ wɔɔ yɩ mannɩbənno, bɩ wersire naa do lɔɔ n nyɩnta ʋ y.
58007021	Bɩ kʋ Yeezuu nɩ, Woso a cɩnta mannɩbər, an a hɩ a ʋ: "Zuuba a wer si, b'a b'a bɔrɛ a taa nɩ y. A ʋ, ɩbɩɩ yɩm mannɩbər dɔmɩm haay nɔ ʋ."
58007022	Ncɩnaaʋ nɩ, Yeezuu tɔ ma bɩ, wɔɔ nɩ gʋaasɩbabaa k'a lɛ da biisi hɔ bɩ ra bɩ m kan Woso kɩ.
58007023	Hɔ vanta n ta ʋ sɔ, a ɩ yɩrɛ ɩ ʋ, Levii dogʋɔɔ mannɩbənno wɔɔ, ŋ nyɩnta yɔɔgʋ, kʋ ŋ nɩ gɩngam ŋn'a zibəə bɩ tom bɩ tɔ ma.
58007024	Bɩ, kʋ Yeezuu nɩ, a garɛ ba ʋ y, a b'a mannɩbər zibəə bɩ tom gʋaa nɩ y.
58007025	Naa tɔ ma m, an n'a dam ma an gʋɔɔ kʋ ŋ nɩ yom ma, k'a a zɔ Woso ma rɔ wɔɔ bʋmbɔ, dɩɩtaa kan dɔmɩm haay kɩ nɔ ʋ. Bala, k'a nɩ mɩsɩrbaa m dɔmɩm haay bɩ, a ɩ yaa dam Woso m dɔmɩm haay ŋ tɔ ma.
58007026	Naa y'a hɩnkarɛ a ʋ, Yeezuu n mannɩbər jɩtaarɛ kʋ wɔɔ ʋ ga m ʋ a yɩ. A tɩrga fasɩ, kʋrɔma sɩ kan mimbʋnyaa sɩ kɩ ba a gʋr zi y. A mɩsɩrbaa y'a hɔ kan mimbʋnyaabənno hɔ kɩ, Woso a busu, an nɩ hɔ haay burə ʋ.
58007027	A n bɔ kʋ ʋ kan biisi mannɩbənno jɩtannɔ wɔɔ kɩ y, pakra bɛɛ m k'an mannɩ ba dɔmɩm biyəə a mimbʋnyaarɔ tɔ ma, k'a bɔkarɛ a gʋɔɔ vantɔɔ wɔɔ hɔ ba y. Ga k'a ʋ gɔdarkʋra ma bɩ, a mɩŋŋa a ka am mannɩ hɔ bɩ m, gallɛm deem taan••• dɔmɩm haay minto.
58007028	Moyiisi lɛrɔ wɔɔ mannɩbənno jɩtannɔ wɔɔ, gʋɔɔ m, bɩ tɔ ma bɩ, ŋ yɩ kʋrɔma bam. Bɩ ler kʋ Woso a bɔ, an a wer si lɛrɔ wɔɔ cenle jɛ ʋ bɩ, a Nyɩ k'a mɩŋŋa a ka an a ba mɩŋŋa fasɩ dɔmɩm haay tɔ ma b'a cɩnta mannɩbər jɩtaarɛ.
58008001	Hɔ kʋ wɔɔ ʋ k'ʋ a hɩ bɩ ba n nɩ: Mannɩbər jɩtaarɛ kʋ wɔɔ mim hɩ bɩ, wɔɔ n ta m denter, a ɩ nyɩntam cirbəə nɔ ʋ, Woso k'a a so hɔ haay ʋ bɩ jɩr ʋ arzana ʋ.
58008002	A mannɩbər jɩtaarɛ zi an n'a bam b'ʋ Woso taʋrɛ nɔ ʋ, pɛɛracɛ paan••• kʋ Woso a dɔ, gʋɔɔ bɛɛ y'a dɔ bɩ nɔ ʋ.
58008003	Mannɩbər haay zibəə n ganwʋrɛrɔ kan mannɩrɔ kɩ ka Woso ʋ m, a a ga m sɔ, kʋ wɔɔ mannɩbər jɩtaarɛ bɩ n bɩr hɔ m k'a ka Woso ʋ sɔ.
58008004	Kʋ durnya naa do gʋaa nɩ, a b'a dam ma an yɩ mannɩbər y. Bala, mannɩbənno ta ʋ kara, ŋn'ɩ mannɩrɔ kam Woso ʋ amba Moyiisi lɛrɔ a hɩ bɩ m.
58008005	Bɩ, mannɩbənno wɔɔ duro zibəə bɩ, mannɩbər zibəə paan••• k'a nɩ arzana ʋ bɩ bɔkʋrɛ m, a makra m. A do m ba Moyiisi nyɩnta k'a pɛɛracɛ dɔ a ka Woso ʋ bɩ m. Woso a hɩ m, a ʋ: Ɩ tɔ ʋ k'ɩ pɛɛracɛ bɩ dɔ k'an yɩ hɔdeem kan mɔɔ n a hɩnka ɩbɩɩ m ci bɩ burə ʋ bɩ kɩ.
58008006	Bɩ kɛɛrɛ naa, mannɩbər zibəə k'a lɛ da brɔɔ hɔ bɩ ra gʋta bɩ Yeezuu n n'a bam. Bala, am gʋaasɩbabaa k'an mɩŋŋa an lɛ da bɩ zɛkʋrazaa, gʋaasɩbabaa bɩ do jɩr bɩ, lerbɔrɛrɔ mɩŋŋɔɔ kʋ ŋ lɛ da a yo ma.
58008007	Kʋ nyɩnta lɛɛkarɛ gʋaasɩbabaa b'ʋ zore, a bɩ yɩm pakra kʋ gʋaasɩbabaa k'an mɩŋŋa an lɛ da n sompi a yaa ʋ y.
58008008	Bɩ, Woso nyaa ba kan a gʋɔɔ wɔɔ kɩ, ŋ kʋrɔmarɔ tɔ ma, a ʋ: Dɔmɩnnɔ ɩ zɛm, mɔɔ m bɩ gʋaasɩbabaa daa dam Israyɛl gʋɔɔ wɔɔ ma, kan Ziida gʋɔɔ wɔɔ kɩ.
58008009	Gʋaasɩbabaa bɩ do bɩ bɩr yɩrɛ, am gʋaasɩbabaa kʋ mɔɔ da ŋ zɩrɔ ma bɩ nɩ y, hinni kʋ mɔɔ ŋ gaa ŋ wɔ ma, m bɔ ŋ nɩ Eziptɩ ʋ bɩ, ŋ n ta a lɛ ra gʋaasɩbabaa bɩ do nɔ ʋ y, bɩ tɔ ma m, mɔɔ nɩ m bɔ ŋ ʋ. Mɔɔ m Zuuba, mɔɔ ɩ meer bɩ ba.
58008010	Dɔmɩnnɔ nɔɔn duro jɛ ʋ, gʋaasɩbabaa kʋ mɔɔ n n'a dam Israyɛl gʋɔɔ wɔɔ ma bɩ, ba n nɩ: Mɔɔ yɩ m lɛrɔ wɔɔ darɛ ŋ hɔɔn ʋ, m ŋ gʋrsɩra ba ŋ heer ʋ. Mɔɔ yɩrɛ ŋ Woso, ŋnɩ yɩ mɔɔ gʋɔɔ.
58008011	Ŋ gɔsɩ bɩ nyɩntaŋ ʋ k'a a ka ma k'a hɔ dɩnda a mim nɩ y, gɛɛ a danyɩ m an bɩr a hɩrɛ a ʋ, a ka k'ɩ Zuuba dɔ. Bala, ŋ haay mɔɔ dɔm, an a sa ŋ poore ma an ta m ŋ gʋtɔɔ ma.
58008012	Mɔɔ yɩ ŋ kʋrɔmarɔ sugur karɛ ŋ ʋ, mɔɔ bɩ ŋ mimbʋnyaarɔ tɔ darɛ m nɔ ʋ y.
58008013	Woso k'a bʋr an nɩ gʋaasɩbabaa daa mim dɩndam bɩ, naa ʋ k'a hɩ a ʋ, lɛɛkarɛ gʋaasɩbabaa bɩ ba a ʋ hɔgusire. A n bɔkarɛ hɔ k'a gusi, b'a zibəə ba ʋ bɩ, a nyaanɩm zɔɔ.
58009001	Lɛɛkarɛ gʋaasɩbabaa bɩ nɔ ʋ bɩ, lɛrɔ nyɩnta ʋ ŋn'ɩ yaa bɩ darɛ zaarɔ hɩnkam, gʋɔɔ wɔɔ cɛ dɔ sɔ k'a bɩr yaa bɩ daŋ ʋ.
58009002	Cɛ bɩ ba ŋ y'a ʋ pɛɛra m, a nɔ n hɩɩya, lɛɛkarɛ hɔ bɩ bir ŋ nawʋm lɛɛ k'an jɩnjɛɛm Woso ma. Lɛɛ bɩ do ŋ fɩtɩrɛ bɩ kan mɔrcɩntarahɔ bɩ kɩ, bur kʋ ŋ n'a kam Woso ʋ bɩ kɩ kuntə ʋ.
58009003	Cɛ nɔ hɩɩyazaa bɩ, pɛɛra ŋ y'a ta a lɛ ma, cɛ nɔ bɩ do Woso taʋrɛ bɩncɛ m.
58009004	Lɛɛ bɩ do ʋ bɩ, mannɩduu ŋ y'a ba sarma m, ŋn'a cɩnta b'ʋ, tidəər nyisi sɛnyaʋrɛ mɔr m bɩ, cɛ nɔ bɩ do ʋ sɔ bɩ, daka kʋ ŋ y'a ba gɔ m, ŋn'a lihi sarma m bɩ cɩnta ŋ y'a ʋ b'ʋ, daka bɩ do bir ŋ nawʋrɛ, ŋ ʋ, gʋaasɩbabaa daka. Daka bɩ nɔ ʋ bɩ, laaga nɩ b'ʋ ŋn'a ba sarma m, ŋnɩ mann zar ʋ, Aarɔn bənkə k'a vu da bɩ nyɩnta daka b'ʋ sɔ, jaa wargarɔ hɩɩyɔɔ kʋ Woso a gʋaasɩbabaa gʋrsɩra ba ŋ ma rɔ wɔɔ nyɩnta daka b'ʋ sɔ.
58009005	Gʋaasɩbabaa daka bɩ burə ʋ bɩ, hɔɔ ŋ yɩ ŋ ba hɩɩya ŋ zarɔ n ta ŋ ma, malɛɛkarɔ makra m, hɔɔ wɔɔ duro jɩ ʋ k'a hɩ a ʋ, Woso ɩ lɛɛ bɩ do ʋ. A zarɔ wɔɔ ku ŋ y'a ʋ lɛɛ kʋ n nɩ mimbʋnyaarɔ sugur yɩrɛ mannɩhɔ ma zaasʋm ma bɩ ra. Wɔɔ bɩ toore yɩm dɩɩtaa k'ʋ hɔɔ nɔɔn duro mim dɩnda fasɩ y.
58009006	Pɛɛracɛ bɩ mɔdrɔ wɔɔ cɩncɩnta ŋ y'a ʋ biyəə kan a bɩncɛ kɩ, mannɩbənno wɔɔ nɩ gasʋm cɛ bɩ nɔ lɛɛkarɛ hɔ b'ʋ dɔmɩm biyəə ŋn'a zi bam.
58009007	Bɩ, cɛ nɔ hɩɩyazaa bɩ, mannɩbər jɩtaarɛ bɩ y'a deem taan••• nɩ gasʋm b'ʋ, dɔɔraa nɔ ʋ gallɛm deem. Gasʋ an nawʋm b'ʋ hɔbɩsɩ hɩɩya ma m k'a ka Woso ʋ, k'a a mɩŋŋa mimbʋnyaarɔ sugur yɩ, kan Israyɛl gʋɔɔ wɔɔ mimbʋnyaarɔ kʋ ŋ y'a ba badɔ nɔ ʋ bɩ sugur yɩrɛ kɩ.
58009008	Hɔɔ nɔɔn duro haay naa, ŋ sa Sɛnt-Ɛspri ʋ k'a hɩnka wɔɔ m a ʋ, kʋ cɛ nɔ lɛɛkarɛzaa bɩ gɔɔta an ta ʋ, zaa ba ʋ cɩna gʋɔɔ n nɩ gasʋm Woso taʋrɛ bɩncɛ b'ʋ y.
58009009	Hɔɔ nɔɔn duro nɩ hɔ k'an ta ʋ her-her naa hɩnkam. Ŋ jɩ ʋ k'a hɩ a ʋ, ganwʋrɛrɔ kʋ gʋɔɔ nɩ ŋ kam Woso ʋ kan hɔbɩsɩrɔ mannɩrɔ kɩ rɔ wɔɔ, ŋ b'a dam ma ŋn'a ka gʋɔɔ kʋ ŋ nɩ ŋ kam nɔ wɔɔ heer hu n bɔ y.
58009010	Hɔɔ wɔɔ duro haay, hɔbɩrɛ kan hɔmire kɩ bankarɛ kan wɔɔ zɩɩfʋrɔ hɔbɩrɛ zaarɔ kɩ, ŋn'a dɩnda gʋɔɔ m. Durnya naa zibəə hɔɔ m. Nyɩnta ŋ y'a ʋ kʋ ŋ nɩ tolle ba ŋnɩ dɔmɩm kʋ Woso hɔ haay lʋr ʋ bɩ ku.
58009011	Bɩ kɛɛrɛ naa, Krista bʋr, mannɩbər jɩtaarɛ m, a ɩ bʋr hɔɔ mɩŋŋɔɔ kʋ ŋ nɩ ta ʋ her lɔ nɔɔm m. Cɛ k'a n'a zi bɩ baŋ ʋ bɩ gore kan a mɩŋŋabaa kɩ lɛ da biisi pɛɛracɛ bɩ m. Gʋɔɔ bɛɛ cɛ bɩ do dɔ y, durnya naa hɔ bɛɛ y.
58009012	Krista k'a gasʋ lɛɛ kʋ Woso n ta ʋ b'ʋ bɩ, a n gasʋ bɔnsannɔ kan dinnyɛɛnnyɩnɔ kɩ ma nɩ y. Gasʋ a ʋ b'ʋ a mɩŋŋa ma m gallɛm deem taan••• dɔmɩm haay tɔ ma. Ncɩnaaʋ nɩ, an bʋmbɔrɛ k'a nyarɛ ba ʋ yɩ an a ka wɔɔ ʋ.
58009013	Biisi bɩ, bɔnsannɔ kan ŋʋannɔ kɩ n nɩ ŋ zɩnzɛ m, ŋn'ɩ zullur zɛm sɔ ŋn'a dam sɛ rɛ, ŋnɩ ma bɩ, kan zullur bɩ suu bɩ kɩ sarɛ, ŋn'a zɩnzaasʋm gʋɔɔ kʋ ŋ kʋrɔmarɔ ba, a minkəm bɩ nɔ ʋ rɔ wɔɔ ma, ŋnɩ ŋ hu bɔ yɩnnɩbayɩrɔ wɔɔ mim nɔ ʋ.
58009014	K'a ɩ yɩrɛ ɩ ʋ, hɔbɩsɩrɔ wɔɔ ma a da ma an gʋɔɔ hu bɔ, k'a maam, Krista ma b'ɩ lɛ da haay. A a mɩŋŋa ka Woso ʋ amba mannɩ k'an mɩŋŋa an lɛ da bɩ m, Sɛnt-Ɛspri k'an mɩsɩr dɔmɩm haay nɔ ʋ bɩ paŋŋa m. A ma b'ɩ wɔɔ heerlɔ wɔɔ sʋrgɔm, kʋ wɔɔ bɩ minno kʋ ŋ nyɔɔdʋ ba ʋ rɔ wɔɔ ba y. Kʋ wɔɔ n Woso k'an mɩsɩr bɩ zi ba.
58009015	Krista k'a naa ba bɩ y'a ka, an a ba gʋɔɔ kan Woso kɩ zɛkʋrazaa, gʋaasɩbabaa daa a a cɩnta ŋ bire ʋ. A ba a ʋ ncɩnaaʋ, kʋ gʋɔɔ kʋ Woso ŋ bir lɔ wɔɔ n hɔɔ kʋ ŋ nyarɛ ba ʋ, Woso nɩ ŋ ler bɔ rɔ wɔɔ yɩ, kʋ gʋaa ga bɩ tɔ ma m, Krista m. A zɛ b'ɩ gʋɔɔ yɔm mimbʋnyaarɔ kʋ ŋ yɩ ŋ ba, gʋaasɩbabaa gusire bɩ zuure dɔmɩm ʋ b'ʋ rɔ wɔɔ wɔ ʋ.
58009016	Kʋ gʋaa ci ba an a hɔnta jirle zaa hɩnka, kʋ n a jir a zɛ jɛ ʋ, hɔnta bɩ b'a dam ma an jir k'a zaa bɩ bɛɛ ga y.
58009017	Bala, k'a zaa bɩ n ga, ci k'a ba bɩ nyɔɔdʋ ba ʋ y, bɩ k'a zaa bɩ bɩ ga, ci bɩ nyɔɔdʋ ta ʋ kɛɛrɛ.
58009018	Naa y'a ka, lɛɛkarɛ gʋaasɩbabaa bɩ nɔ ʋ bɩ, an yɩ pakra kʋ ma n nyɩnta ʋ, kʋ gʋaasɩbabaa bɩ n a dɔ an a zi ba.
58009019	Biisi bɩ, lɛɛ Moyiisi a ka, an lɛrɔ kʋ Woso a ka bɩ pa da haay Israyɛl gʋɔɔ wɔɔ m. A n bɔkarɛ an hizɔp gɔ sa, serka piinə n ta ma, an a nyɔɔ dinnyɛɛnnyɩnɔ kan bɔnsannɔ kɩ ma ma, kan hi kɩ, an a zaasʋ lɛrɔ ci bɩ ma, kan gʋɔɔ wɔɔ kɩ ma haay.
58009020	A n a hɩ, a ʋ: "Ma naa do n'a kam Woso nɩ gʋaasɩbabaa darɛ awɔɔ ma. Woso lɛ taa k'awɔɔ n ta a lɛ ra gʋaasɩbabaa bɩ nɔ ʋ."
58009021	Moyiisi ma zaasʋ pɛɛracɛ bɩ ma sɔ, kan yaa bɩ darɛ mɔdrɔ wɔɔ haay kɩ ma.
58009022	Lɛrɔ wɔɔ nɔ ʋ, pakra m kʋ n nɩ ma sa n nɩ hɔ gʋta hu bɔ m. Bɩ, kʋ ma n a lo sɔ, Woso bɩ gʋɔɔ mimbʋnyaarɔ sugur karɛ ŋ ʋ y.
58009023	Hɔɔ nɔɔn duro, hɔɔ kʋ ŋ nɩ arzana ʋ bɩ makrarɔ m, b'a yɩ pakra kʋ n nɩ ŋ hu bɔ amba wɔɔ yɩ bɩ m. Bɩ, arzana hɔɔ wɔɔ mɩŋŋɔɔ lɛ taa mannɩrɔ kʋ ŋ mɩŋŋabaa lɛ da fasɩ ma.
58009024	Bala, pɛɛracɛ kʋ gʋɔɔ a ba bɩ bɛɛ Krista gasʋ ʋ y, pɛɛracɛ bɩ do bɩ, lɛɛ kʋ Woso n ta ʋ paan••• bɩ makra m. Krista bɩ, gasʋ a ʋ arzana ʋ, lɛɛ kʋ Woso n ta ʋ b'ʋ, an nɩ b'ʋ wɔɔ tɔ ma.
58009025	Zɩɩfʋrɔ wɔɔ mannɩbər jɩtaarɛ bɩ, gasʋ a tɩr a ʋ Woso taʋrɛ bɩncɛ ʋ b'ʋ gallɛm deem dɔɔraa biyəə nɔ ʋ, hɔbɩsɩ ma m. Bɩ kʋ Krista nɩ, a n gasʋ Woso zi k'a mɩŋŋa ba mannɩ gallɛm hɔka y. A mɩŋŋa ka a ʋ vugur.
58009026	K'a bɛɛ y'a ba ncɩnaaʋ, pakra m k'an fɩr yɩ gallɛm hɔka an a sa durnya sɩŋŋɩda ma, an lee kum her la. Bɩ, bʋr a ʋ, gallɛm deem taan••• biisi dɔmɩnnɔ nɔɔn nyarɛ ma, an b'a mɩŋŋa ka mannɩ, k'a mimbʋnyaa zaar ba.
58009027	Pakra m kʋ gʋaa biyəə n ga gallɛm deem taan•••, bɩ jɛ ʋ, Woso n a zaa dʋdɔ ka.
58009028	Ncɩnaaʋ m sɔ, Krista n a mɩŋŋa ka mannɩ, an ga gallɛm deem taan••• k'a gʋɔɔ gʋta mimbʋnyaarɔ gʋ ŋ ma. A y'a yarɛ an bʋr, k'a bɩ bʋr, mimbʋnyaarɔ bɛɛ an nɩ zɛm k'a b'a gʋ gʋɔɔ ma y, zɛ an nawʋm k'a bɩ gʋɔɔ kʋ ŋ n'a mɩm dam nɔ wɔɔ bʋmbɔ.
58010001	Moyiisi lɛrɔ wɔɔ, hɔɔ mɩŋŋɔɔ kʋ Woso n nɩ zɛm b'a ka wɔɔ ʋ rɔ wɔɔ ŋnɩ ŋ hɩnkam, hɔɔ wɔɔ duro bɛɛ nɩ ŋ mɩ y. Mannɩrɔ kʋ ŋ nɩ ŋ bam tee••• rɔ wɔɔ hɔdeem, ŋnɩ ŋ bam dɔɔraa biyəə, ŋ barɛ nyarɛ ba ʋ y, bɩ, ŋ b'a dam ma ŋnɩ gʋɔɔ wɔɔ ba tɩrga y.
58010002	Gʋɔɔ kʋ ŋ nɩ yaa bɩ do dam Woso m nɔ wɔɔ, kʋ yaa bɩ do darɛ ɩ wɔ ʋ, an ŋ mimbʋnyaarɔ gʋ ŋ ma fasɩ, ŋ b'a yarɛ ŋn'a heer kɔ ŋ ʋ a mimbʋnyaa ba y, bɩ mannɩrɔ wɔɔ barɛ nyam sɔ.
58010003	Sɩra nɔ ʋ, mannɩrɔ wɔɔ duro barɛ bɩ, gʋɔɔ mimbʋnyaarɔ an nɩ ŋ tɔ darɛ ŋ nɔ ʋ dɔɔraa biyəə.
58010004	Bala, ŋʋannɔ kan bɔnsannɔ kɩ ma b'a dam ma fɩɩga an gʋɔɔ mimbʋnyaarɔ gʋngʋ ŋ ma y.
58010005	Naa y'a ka, Krista k'a bʋr durnya ʋ bɩ, an a hɩ Woso m, a ʋ: Ɩbɩɩ lɛ baa mannɩ ma, bɩ ganwʋrɛ nɩ y, bɩ y'a ka ɩbɩɩ n mɛsim ka mɔɔ ʋ.
58010006	Hɔbɩsɩrɔ kʋ ŋ nɩ ŋ dam sɛ rɛ k'a ŋ ka ɩ ʋ rɔ wɔɔ bɩr ɩbɩɩ nɔ yɩrɛ y, mimbʋnyaarɔ sugur yɩrɛ mannɩrɔ wɔɔ bɩr ɩbɩɩ nɔ yɩm sɔ y.
58010007	Naa tɔ ma m mɔɔ n a hɩ, m ʋ, Woso ra, mɔɔ ba n nɩ, zɛ mɔɔ nawʋm kʋ m b'ɩ hɔɔnhɔ ba, amba hɔ kʋ n y'a gʋrsɩra ba mɔɔ mim bɩncɛ ʋ lɛrɔ ci bɩ nɔ ʋ bɩ m.
58010008	Lɛɛ a ka an a hɩ a ʋ: Ɩbɩɩ lɛ baa mannɩrɔ ma, b'ɩbɩɩ lɛ baa ganwʋrɛrɔ ma y, ɩbɩɩ lɛ baa hɔbɩsɩrɔ kʋ ŋ yɩ ŋ da sɛ rɛ rɔ wɔɔ ma sɔ y, b'ɩbɩɩ lɛ baa mimbʋnyaarɔ sugur yɩrɛ mannɩrɔ wɔɔ ma sɔ y, ɩbɩɩ bɩr ŋ ŋʋarɛ y. A n bɔkarɛ, mannɩrɔ wɔɔ duro barɛ a ga m, lɛrɔ ci bɩ nɔ ʋ.
58010009	A n a ya an a na ma, a ʋ: Woso ra, mɔɔ ba n nɩ, zɛ mɔɔ nawʋm kʋ m b'ɩ hɔɔnhɔ ba. Yɩ a ʋ ncɩnaaʋ, Woso n biisi mannɩrɔ wɔɔ haay ci zɛ, an Krista mannɩ bɩ sompi ŋ yaa ʋ.
58010010	Kʋ Yeezuu Krista Woso hɔɔnhɔ ba, an a mɩŋŋa sa an a ba mannɩ gallɛm deem taan••• bɩ y'a ka, wɔɔ n'ʋ ba tɩrga Woso mɩm ʋ.
58010011	Zɩɩfʋrɔ mannɩbənno wɔɔ, jɩm ŋ nawʋm dɔmɩm biyəə ŋn'a zi bɩ bam, ŋnɩ mannɩrɔ deem-deem nɔ wɔɔ bam, an bɔkarɛ mannɩrɔ wɔɔ duro b'a dam ma fɩɩga ŋnɩ gʋɔɔ mimbʋnyaarɔ gʋngʋ ŋ ma y.
58010012	Bɩ kʋ Krista nɩ, mannɩ deem taan••• a a ba gʋɔɔ mimbʋnyaarɔ tɔ ma, mannɩ naa do barɛ nyɔɔdʋ bɩr nyam fɩɩga y, bɩ jɛ ʋ an ta an aa nyɩnta cirbəə nɔ ʋ Woso jɩr ʋ.
58010013	Kɛɛrɛ naa, dɔ a nawʋm ma, kʋ Woso n a jɩnnɔ da a wɔ ʋ.
58010014	Ncɩnaaʋ nɩ, mannɩ deem taan••• tɔ ma, an a ka gʋɔɔ k'a ŋ mimbʋnyaarɔ sʋrgɔ ŋ ma rɔ wɔɔ n a ba tɩrga fasɩ dɔmɩm haay nɔ ʋ.
58010015	Sɛnt-Ɛspri ɩ naa hɩm wɔɔ m paan••• denter. Bala, a y'a hɩrɛ ncɩnaaʋ, a ʋ:
58010016	Zuuba y'a hɩrɛ a ʋ, gʋaasɩbabaa kʋ mɔɔ n n'a darɛ ŋ ma dɔmɩnnɔ nɔɔn jɛ ʋ bɩ ba n nɩ, mɔɔ yɩ ŋ lɛrɔ wɔɔ darɛ ŋ heer ʋ, m a gʋrsɩra ba ŋ hɔɔn ʋ.
58010017	A n a ya an a na ma, a ʋ: Mɔɔ bɩ ŋ mimbʋnyaarɔ kan ŋ kʋrɔmarɔ kɩ tɔ darɛ m nɔ ʋ y.
58010018	A n bɔkarɛ, kʋ Woso mimbʋnyaarɔ sugur ka bɩ, a n a ga m dɔ kʋ gʋɔɔ n mannɩ ba k'a mimbʋnyaarɔ sugur yɩ y.
58010019	Naa tɔ ma bɩ, m danyɩnɔ, wɔɔ heer kookoo kɛɛrɛ k'ʋ gasʋ lɛɛ kʋ Woso n ta ʋ b'ʋ, Yeezuu ma bɩ mannɩ bɩ tɔ ma.
58010020	A pɛɛra k'a ta Woso taʋrɛ bɩncɛ bɩ rɛ bɩ kaansʋ kʋ wɔɔ n gasʋ. A zaa daa gʋ wɔɔ m, zaa mɩsɩr m. Pɛɛra k'a kaansʋ bɩ, a mɩŋŋa mɛ bɩ m.
58010021	Wɔɔ ɩ mannɩbər jɩtaarɛ m, a m Wosocɛ bɩ nyasʋm minzaa.
58010022	K'a maam, k'ʋ ʋ zɔ Woso ma kan ʋ heer kɩ haay, heerkoodəbaa m sɩrakarɛ denter nɔ ʋ, heer kʋ zi bʋnyaa haay bɔ ʋ Yeezuu ma tɔ ma, kan mɛ k'a sʋrgɔrɛ yɩ hi mɩŋŋa m kɩ.
58010023	Ʋ taaheerlɛ kʋ wɔɔ n ta m, ʋ n'a pa dam bɩ nyasʋ kɔɔkɔɔ, bala, wɔɔ dɔ denter m, ʋ ʋ, hɔɔ kʋ Woso ŋ ler bɔ wɔɔ m nɔ wɔɔ, a yɩ ŋ kam wɔɔ ʋ.
58010024	Ʋ bɩr ʋ dam kʋ han, zi mɩŋŋɔɔ ŋʋarɛ kan ŋ barɛ kɩ nɔ ʋ.
58010025	Ʋ b'ʋ gʋ ʋ sokʋmarɔ tarɛ ma y, ʋ bɩ yɩ am gʋɔɔ gɔsɩnnɔ kʋ ŋ minkə yarlɛ n nɔ wɔɔ nɩ y. Bɩ, an ta ʋ bɩ, ʋ bɩr kʋ heer yom, ʋ bɩr a barɛ ncɩnaaʋ, bala, awɔɔ dɔ a ʋ, Zuuba dɔmɩm y'a zɔm.
58010026	Bala, kʋ wɔɔ sɩra dɔ, ʋ tɔ ka, ʋ ʋ gu ʋ nɩ mimbʋnyaa barɛ, mannɩ vanta ba ʋ dɔ an nɩ mimbʋnyaarɔ gʋngʋm wɔɔ ma y.
58010027	Kʋ wɔɔ ba ncɩnaaʋ, hɔ k'a gɔɔta wɔɔ m bɩ, nyibəə wɔɔ nɩ ba n bɩr a nɔ ʋ, ʋ bɩr dɔm mim k'a nɩ wɔɔ yɩm bɩ ma, mim bɩ do bɩ, dʋdɔyarlɛ k'a nɩ wɔɔ yɩm, ʋ gasʋ sɛ gʋta k'a nɩ Woso jɩnnɔ bɩm bɩ m.
58010028	Kʋ gʋaa bɩsɩ ka Moyiisi lɛ bɩ ma, a bɩsɩ bɩ karɛ kasɛtɩzannɔ n ta ʋ hɩɩya, gɛɛ kaakʋ, a zaa bɩ zɛ n nawʋm gər, cicirzɛrɛ ba ʋ y.
58010029	Bɩ, kʋ gʋaa Woso Nyɩ bɩ gore bɔ ʋ, bɩ zaa n a ga fɩryɩrɛ m an lɛ da ra? Bala, naa zaa bɩ, dɩga a ʋ, ma kʋ Woso a sa an gʋaasɩbabaa da an a mɩŋŋa sʋrgɔ m bɩ ma hɔnɩbɩr. Sɛnt-Ɛspri k'a nɩ barka kam wɔɔ ʋ b'a n'a sʋnsɔ wʋm sɔ.
58010030	Bala, wɔɔ Woso k'a hɩ, a ʋ: 'Mɔɔ nɩ zɩm bɔm, mɔɔ n'a sompim gʋaa n'ʋ' bɩ dɔ. A a hɩ sɔ a ʋ: 'Zuuba y'a gʋɔɔ wɔɔ dʋdɔ kam.'
58010031	Kʋ Woso k'an mɩsɩr bɩ gʋaa ku, k'a dʋdɔ ka, a yɩrɛ a zaa ma kʋsɩ maam-maam.
58010032	Nyɩnta k'awɔɔ ʋ biisi, a sɩrakarɛ daa baa ma, a Woso lɛɛgure yɩ, a fɩr yɩ gʋta, a a gu a jɩm kɔɔkɔɔ zoo bɩ barɛ nɔ ʋ bɩ, k'a tɔ da a nɔ ʋ.
58010033	Dɔmɩm bɩ do ʋ bɩ, gʋɔɔ tɩr awɔɔ sʋnsɔ wʋ, ŋnɩ fɩr ka awɔɔ ma gʋɔɔ gaa ʋ, awɔɔ tɩr a dam gʋɔɔ kʋ ŋ nɩ fɩr yɩrɛ ncɩnaaʋ sɔ rɔ wɔɔ han.
58010034	Awɔɔ kɔ, gʋɔɔ kʋ n yɩ ŋ du Krista tɔ ma rɔ wɔɔ minto, gʋɔɔ awɔɔ hɔnta yɔ awɔɔ m, awɔɔ n yɛ a to kan heernyɔɔ kɩ. Bala, awɔɔ dɔ a ʋ, awɔɔ ɩ hɔnta k'a mɩŋŋabaa lɛ da bɩ m, bɩ nyarɛ ba ʋ y.
58010035	Naa tɔ ma bɩ, a bɩ heerkoodəbaa k'awɔɔ n ta m sɩrakarɛ nɔ ʋ bɩ to y, awɔɔ zɛm bɩ ganwʋrɛ gʋta yɩ.
58010036	Pakra m k'awɔɔ n bʋr a ma k'a a da ma, a hɔ k'a Woso nɔ yɩ bɩ ba, k'a hɔ k'a ler bɔ bɩ yɩ.
58010037	Naa y'a ka Wosoci bɩ n a hɩ, a ʋ: A gɔɔta poore, poore tɔkkɛ, gʋaa k'a nɩ zɛm bɩ n bʋr, a bɩ maasɩrɛ barɛ y.
58010038	Bɩ, gʋaa k'an tɩrga mɔɔ mɩm ʋ bɩ, a mɩsɩrbaa bɩ ba a nawʋm sɩrakarɛ nɔ ʋ. Bɩ, k'a zaa a bɔ a jɛ m, mɔɔ heer bɩ yɩm nyɩnta kan kɩ dɔ y.
58010039	Gʋɔɔ kʋ ŋ tɩr a bɔ a jɛ m, ŋnɩ nyaam nɔ wɔɔ bɛɛ m wɔɔ nɩ y. Sɩra wɔɔ n'a kam, ʋ nyiro wɔɔ bʋmbɔrɛ tɔ ma.
58011001	Sɩrakarɛ bɩ, kasɛtɩ m gʋaa n ta m a heer ʋ, a ʋ, a hɔ k'a ta a heer lɛ bɩ yɩm, an a dɔ paan••• a heer ʋ a ʋ, hɔ k'a bɩr yɩm mɩm m bɩ ta ʋ denter.
58011002	Gʋɔɔ kʋ ŋ nyɩnta biisi rɔ wɔɔ, ŋ sɩrakarɛ y'a ka Woso nɔ ŋ yɩ ŋ la.
58011003	Sɩrakarɛ y'a ka wɔɔ n a dɔ ʋ ʋ, Woso ɩ durnya da a lemim m. Ncɩnaaʋ bɩ, hɔ k'a nɩ yɩm mɩm m haay naa, a to a ʋ hɔ kʋ mɩm bɩr a yɩm nɔ ʋ.
58011004	Abɛl sɩrakarɛ y'a ka an mannɩ k'a mɩŋŋabaa cem Kayɛn hɔ han ba an a ka Woso ʋ. A sɩra bɩ karɛ y'a ka Woso n a hɩ a ʋ, a tɩrga a mɩm ʋ, bala, Woso mɩŋŋa yɛ a ganwʋrɛrɔ wɔɔ ma. Abɛl ga, bɩ, a sɩrakarɛ tɔ ma bɩ, a gɔɔta an nɩ meer bam.
58011005	Enɔk sɩrakarɛ y'a ka Woso n a busu a zi, b'a n ga y. Gʋɔɔ n a ka ma bɩ ŋ n a yɩ y, kʋ Woso a busu a zi bɩ tɔ ma. Wosoci bɩ y'a hɩrɛ a ʋ, kʋ Woso n bɔkarɛ an Enɔk busu a zi bɩ, Woso nɔ yɩ ra.
58011006	Woso nɔ b'a dam ma an yɩ gɔsɩ ra, k'a zaa n sɩra ka y. Bala, gʋaa k'a n'a zɔm Woso ma b'a ga m an sɩra ka a ʋ Woso ta ʋ, an sɩra ka sɔ a ʋ, Woso gan wʋm gʋɔɔ kʋ ŋ n a kam ma k'a a dɔ rɔ wɔɔ ma.
58011007	Sɩrakarɛ y'a ka Nowee n zu hɔ kʋ Woso a hɩ m b'ʋ. Minno kʋ ŋ nɩ zɛm bɩ ba rɔ wɔɔ a lɛɛ ka an a hɩ m. Nowee n hɔɔ wɔɔ duro yɩ a mɩm nɩ y, b'a gu an zu hɔ kʋ Woso a hɩ b'ʋ. A kɔɔlʋʋ gʋta ba an gasʋ ʋ kan a hargʋɔɔ kɩ, ŋnɩ bɔlɛm yɩ. Yɩ a ʋ ncɩnaaʋ, an a hɩnka a ʋ, a zamaana gʋɔɔ wɔɔ bʋnyaa, a sɩra bɩ karɛ tɔ ma, Woso n dɩga a gʋaa tɩrga.
58011008	Woso k'a Abraham bir bɩ, sɩrakarɛ y'a ka, an yɛ Woso ma, an ta tara kʋ Woso n'a kaŋ ʋ k'an yɩ a hɔjirle bɩ ra. A n a hʋr a kʋ b'ʋ, b'a n a dɔ kʋ ta a nawʋm ka y.
58011009	A sɩra bɩ karɛ y'a ka an nyɩnta kʋ kʋ Woso a ler bɔ m b'ʋ, am saana hɔ bɩ m. Nyɩnta a ʋ pɛɛracɛrɔ ʋ, Izakkɩ kan Zakɔɔb kɩ nyɩnta pɛɛracɛrɔ wɔɔ ʋ sɔ. Lerbɔrɛ deem-deem bɩ Woso a bɔ brɔɔ m.
58011010	Bala, Abraham bɩ, dɔ a nawʋm kʋ k'a jɩr paŋŋa n ta ʋ bɩ ma, k'a nyɩnta ʋ. Woso mɩŋŋa n kʋ bɩ do dɔrɛzaa.
58011011	Abraham sɩrakarɛ y'a ka an wɔ ʋ an nyɩ yɩ, bɩ ma bɩ, a gusi an cem nyɩyɩrɛ dɔmɩm han, a lʋ Saara maam sɔ. Bɩ, a a gu an sɩra ka a ʋ, Woso hɔ k'a ler bɔ a m bɩ bam.
58011012	Yɩ a ʋ ncɩnaaʋ, gʋaa deem taan••• naa tɔ ma, baa k'a gusi an a zɔ zɛ ma bɩ, yaŋŋɔɔ n nyɩnta ʋ gʋta, am monyaarɔ hɔ bɩ m, am nyɩntaayaa k'a nɩ higʋta lɛ ra bɩ m.
58011013	Gʋɔɔ nɔɔn duro haay, gɩnga ŋ y'a ʋ sɩrakarɛ nɔ ʋ. Ŋ n hɔɔ kʋ Woso a ler bɔ ŋ nɩ bɩ yɩ y, bɩ, ŋ y'a to ŋnɩ hɔɔ wɔɔ duro yɩ laatʋ, ŋn'a heer nyɔɔ ŋ tɔ ma, ŋn'a hɩ ŋ ʋ, saanɔɔ n'a mɩ, bɩ zaakʋrɛzannɔ n'a mɩ sɔ tara burə ʋ naa ʋ.
58011014	Gʋɔɔ kʋ ŋ nɩ meer barɛ ncɩnaaʋ rɔ wɔɔ, a hɩnka ŋ nawʋrɛ ŋ ʋ, a ka a nawʋrɛ a mɩŋŋɔɔ kʋ ma.
58011015	Kʋ kʋrɔ kʋ ŋ y'a bɔ ʋ rɔ wɔɔ kʋrkʋr n ta ŋ nɩ, ŋ toore yɩrɛ ŋn'a bɔ ŋnɩ ta ŋ ʋ.
58011016	Bɩ, ncɩnaaʋ bɛɛ y, a ka ŋ nawʋm kʋ k'an mɩŋŋa an lɛ da ma, arzana ŋn'a kam ma. Naa tɔ ma nɩ, nyannɩ bɩr Woso zɛm kʋ n ŋ bir a gʋɔɔ y, bala, a kʋ banka, kʋ ŋ nɩ bɩ nyɩnta ʋ.
58011017	Abraham sɩrakarɛ y'a ka an yɛ k'a Izakkɩ zɛ Woso m mannɩ, dɔmɩm kʋ Woso a ka lɛɛ k'a dɩga ma bɩ ma. Woso mɩŋŋa ɩ ler bɔ Abraham m k'a nyɩ ka ʋ, an bɔkarɛ Abraham yɛ zɔɔ-zɔɔ k'a nyɩ deem taan••• bɩ ka ʋ mannɩ.
58011018	Woso nyɩnta an a hɩ m, a ʋ: Izakkɩ n nɩ yaŋŋɔɔ kʋ mɔɔ ŋ ler bɔ ɩbɩɩ m nɔ wɔɔ yɩm.
58011019	A dɔ Abraham ʋ a heer ʋ a ʋ, Woso ɩ paŋŋa m k'a Izakkɩ mɩm bɔ ʋ, denter sɔ, Woso a ya an Izakkɩ ka Abraham ʋ ɩ ʋ, a mɩm a a bɔ ʋ.
58011020	Sɩrakarɛ tɔ ma m, Izakkɩ n Zakɔɔb kan Eso kɩ barka da ʋ ŋ booti mim nɔ ʋ.
58011021	Sɩrakarɛ tɔ ma m sɔ, Zakɔɔb zɛ k'a b'a zɔ bɩ, a Zozɛf nyɩnɔ wɔɔ barka da ʋ. A n yo a bənkə ma an zerga, an a lɛ bɔ Woso ʋ.
58011022	Sɩrakarɛ y'a ka, Zozɛf n Israyɛl gʋɔɔ wɔɔ kʋ ŋ nɩ zɛm bɩ bɔ Eziptɩ ʋ bɩ mim hɩ, bɩ ma bɩ, a garɛ a zɔ. A n a hɩ ŋ nɩ kʋ ŋ n'a yaarɔ gʋr, ŋnɩ bɔ ŋ nɩ bɔrɛ bɩ ma.
58011023	Sɩrakarɛ tɔ ma m, Moyiisi zɩrɔ wɔɔ n a nyaakʋm da a yɩrɛ dɔmɩm ʋ, mom bam kaakʋ. Dɩga kʋ ŋ y'a ʋ nyɩ bɩ gʋɛrɛ ma bɩ y'a ka, ŋ n nyi ba cir bɩ lɛ k'a ka bɩ bɩsɩ ka ma nɩ y.
58011024	Sɩrakarɛ y'a ka Moyiisi k'a b'a ba gʋaa burgu bɩ, a n yɛ kʋ ŋ n'a bir Farawɔn nyɩmbʋɛɛrɛ nyɩ y.
58011025	A yɛ k'a fɩr yɩ kan Woso dogʋɔɔ wɔɔ kɩ, an a gu mim bʋnyaa heernyɔɔ k'a nɩ cenim bɩ ma.
58011026	A dɔ a ʋ a heer ʋ, a ʋ, k'ɩ fɩr yɩ amba Krista nɩ, a nyɔɔdʋ ta ʋ an lɛ da Eziptɩ hɔnta haay yɩrɛ m. Bala, dɩga a nawʋm ganwʋrɛ kʋ Woso n nɩ zɛm b'a ka a gʋɔɔ ʋ bɩ ma.
58011027	Sɩrakarɛ tɔ ma m, Moyiisi n a hʋr Eziptɩ kʋ b'ʋ, a n nyi ba cir bɩ nɔmaa nɩ y, an jɩm kɔɔkɔɔ, amba gʋaa k'a nɩ Woso kʋ gɔsɩ b'a dam ma an a yɩ a mɩm m bɩ yɩm.
58011028	Sɩrakarɛ y'a ka an pakkɩ hɔbɩrɛ bɩ ba, an a hɩ gʋɔɔ wɔɔ m kʋ ŋ nɩ ma zaasʋ a hallɛrɔ, kan a sɩgarɔ kɩ ma, kʋ zɛ malɛɛka bɩ bɩ Israyɛl lɛɛkarɛ nyɩnɔ wɔɔ zɩnzɛ y.
58011029	Sɩrakarɛ y'a ka Israyɛl gʋɔɔ wɔɔ n bra higʋta piinə bɩ ma, a tara n gər. Bɩ, Eziptɩ gʋɔɔ wɔɔ kʋ ŋ ʋ k'a bra ma sɔ bɩ, hi bɩ nɩ ŋ bɩ.
58011030	Sɩrakarɛ tɔ ma m, Zeriko pəŋŋəro wɔɔ n a dɩnda, Israyɛl gʋɔɔ wɔɔ kʋ ŋ bɩr ma dɔmɩm saanhɩna bɩ tɔ ma.
58011031	Sɩrakarɛ tɔ ma m, Rahab n ga kan bɩsɩkawosomazannɔ wɔɔ kɩ y, a yɛ an dundolɛɛzizannɔ wɔɔ si a har ʋ an a mɩŋŋa ba ŋ nɩ.
58011032	M ya m bɔ hɩ? Toore ba ʋ mɔɔ nɩ Zedenyɔɔ mim dɩndarɛ y, kan Barakkɩ hɔ kɩ, Samsɔn kɩ, Zɛfte kɩ, Davɩd kɩ, Sanwɛl kɩ wosolɛsinnɩsorazannɔ wɔɔ hɔ kɩ y.
58011033	Ŋ sɩrakarɛ tɔ ma, ŋ wɔ ʋ, ŋnɩ yar ba ŋn'a so kʋrɔ ʋ, ŋnɩ tɩrgabaa zi ba, ŋnɩ hɔ kʋ Woso a ler bɔ ŋ nɩ yɩ. Ŋ n'a ka poozannɔ n wɔ ʋ, ŋnɩ ŋ bɩ y.
58011034	Ŋ sɩrakarɛ tɔ ma, ŋ sɛrɔ gʋtɔɔ lihi, gʋɔɔ n a ŋʋa k'a ŋ zɩnzɛ hɛnnɔ m, ŋnɩ bɔ lɛ m. Ŋ nyɩnta paŋŋawar nɔ ʋ, ŋnɩ bɩ paŋŋa yɩ, ŋ nyɩnta yarbənno wɩsɩrɔ, ŋnɩ bʋr kʋrɔ vantɔɔ yarbənno ra, brɔɔ n a si.
58011035	Lannɔ niŋŋoo sɩrakarɛ tɔ ma, ŋ gʋɔɔ kʋ ŋ gɩngarɔ a mɩm bɔ ʋ. Gʋɔɔ gɔsɩnnɔ fɩr yɩ, ŋnɩ gɩnga sɩrakarɛ tɔ ma, ŋ n yɛ ŋn'a bɔ a taa m k'a bɩ ga y, a ba ŋ y'a ʋ ncɩnaaʋ, k'a wɔ ʋ, a mɩmbɔʋrɛ k'an mɩŋŋa an lɛ da yɩ.
58011036	Sɩrakarɛ tɔ ma m, gʋɔɔ gɔsɩnnɔ n yɛ gʋɔɔ n yaa wʋ ŋ ma, ŋnɩ ŋ zɛ mawʋr m, ŋnɩ nɔɔrɔ kʋsɩ baŋŋarɔ m, ŋnɩ ŋ du.
58011037	Ŋ gɔsɩnnɔ bɩmba jaarɔ m, ŋnɩ ŋ meeyaa bɔ ʋ, ŋnɩ gɔsɩnnɔ zɛ kumbir sii m, gɛɛ ŋnɩ zɛ kargʋ m. Sɩrakarɛ tɔ ma m nɔɔrɔ n kʋrɔ cɛ ma, ŋn'a dam lɛɛ zi, seero ci gɛɛ biiro ciro ɩ nyɩnta ŋ huuro, ŋnɩ ŋʋazaabaa nɔ ʋ, gʋɔɔ nɩ nyannɩ darɛ ŋ ma, ŋn'ɩ fɩr karɛ ŋ ma.
58011038	A n bɔkarɛ gʋɔɔ wɩsɩrɔ m Woso mɩm ʋ, durnya naa do gʋɔɔ wɔɔ n a ga m kʋ gʋɔɔ nɔɔn duro n nyɩnta kan ŋ kɩ y. Ŋ sɩrakarɛ tɔ ma m, ŋ ba lɛɛ nɩ y, ŋn'ɩ poo sam kan ciro gaa kɩ, ŋn'ɩ wʋtam yaarɔ ʋ kan ciro yaarɔ kɩ ʋ.
58011039	Gʋɔɔ nɔɔn duro haay, Woso nɔ nyɔɔ ŋ la ŋ sɩrakarɛ tɔ ma. A n bɔkarɛ ŋ n hɔ kʋ Woso a ler bɔ ŋ nɩ bɩ yɩ y.
58011040	Bala, Woso hɔ mɩŋŋa k'a lɛ da hɔ kʋ ŋ n'a hɔɔn dam ma bɩ cɩnta k'a b'a ba wɔɔ m, a ŋʋa a ʋ k'a ka kʋ gʋɔɔ nɔɔn duro kan wɔɔ kɩ, k'ʋ b'ʋ dakʋ ʋ, ʋ yɩ amba Woso n lɛ n taa kʋ wɔɔ n yɩ bɩ m fasɩ.
58012001	Bɩ kʋ wɔɔ nɩ, gʋɔɔ nɔɔn duro haay kʋ ŋ sɩra ka Woso ʋ rɔ wɔɔ, kasɛtɩzannɔ m, ŋnɩ bɩr wɔɔ ma. Ʋ mɔr haay k'a nɩ wɔɔ tarɛ dam jɩm ʋ bɩ to, kan mimbʋnyaa k'a n'a som wɔɔ ʋ zɔɔ-zɔɔ bɩ kɩ. K'ʋ gɔɔta ʋ ta lɛɛ tee••• hɔ kʋ Woso ʋ wɔɔ n a ba bɩ nɔ ʋ k'an ta an a nyarɛ ku.
58012002	Ʋ ʋ mɩm ka Yeezuu zi, a m wɔɔ sɩra bɩ karɛ sɩŋŋɩda kan a nyambʋrlɛ kɩ. A yɛ n n a zɛ gɔdarkʋra ma, a n nyannɩ zɛ k'a ga gɔdarkʋra ma y, bala, dɩga an nawʋm heernyɔɔ niŋŋə k'a nɩ zɛm ba yɩ bɩ ma. Bɩ kɛɛrɛ naa, nyɩnta an nawʋm Woso jɩr ʋ cirbəə nɔ ʋ.
58012003	K'a a hɔɔn da ma a dɩga a, a yɛ an fɩr yɩ mimbʋnyaabənno wɔ ʋ, k'a a hɔɔn da ma denter k'a b'a mɩŋŋɔɔ to heerzar nɔ ʋ, a paŋŋa n a da y.
58012004	Bala, zoo k'awɔɔ n'a bam kan mimbʋnyaa kɩ bɩ, awɔɔ n a ba cɩna an wɔ ʋ a n awɔɔ meeyaa bɔ ʋ y.
58012005	Woso nyɩnɔ n'awɔɔ m, meerbaarɔ k'a ŋ ba k'awɔɔ heer yo bɩ, ŋ tɔ ba awɔɔ nɔ ʋ ra? A a hɩ, a ʋ: M nyɩnnɩ, ɩ bɩ hʋnhʋrlɛ kʋ Zuuba n'a karɛ ɩbɩɩ ʋ bɩ ba hɔnɩbɩr y, ɩ b'ɩ heer zar sɔ ɩ bɔ k'a nawʋm zaa ʋ bɩ tɔ ma y.
58012006	Bala, gʋaa kʋ Zuuba a ŋʋa bɩ, bɩ zaa an n'a hʋnhʋrm, gʋaa k'a nɩ dɩgam ma a nyɩ bɩ, bɩ zaa an nɩ mawʋr soŋ ʋ.
58012007	K'a yɛ fɩr k'awɔɔ n'a yɩm bɩ ma, ɩ ʋ, hʋnhʋrlɛ m. Bala, awɔɔ fɩr bɩ yɩrɛ y'a hɩnkarɛ a ʋ, Woso ɩ dɩgarɛ awɔɔ ma a nyɩnɔ. Nyɩ ka n ta ʋ, a zɩ bɩr a hʋnhʋrlɛ?
58012008	K'awɔɔ bɩr hʋnhʋrlɛ yɩrɛ amba a nyɩnɔ haay n'a yɩm bɩ nɩ, k'a maam, a nyɩnɔ paan•••rɔ bɛɛ n'awɔɔ nɩ y, gʋsɩmarɔ n'awɔɔ m.
58012009	Ʋ hɔ kʋ wɔɔ zɩrɔ n'a bam wɔɔ m bɩ tɔ da ʋ nɔ ʋ, wɔɔ hʋnhʋr ŋ nawʋm, wɔɔ nɩ ŋ da ŋ ʋ. Bɩ, wɔɔ ʋ ga m, ʋ yɛ ʋ Zɩ Woso ma an lɛ da, maam bɩ a mɩsɩrbaa k'a nyarɛ ba ʋ kam wɔɔ ʋ.
58012010	Wɔɔ zɩrɔ wɔɔ, wɔɔ hʋnhʋr ŋ nawʋm dɔmɩm poore nɔ ʋ bala, amba a a ga m ŋ hɔɔn ʋ bɩ m. Bɩ, Woso bɩ, wɔɔ hʋnhʋr an nawʋm k'a wɔɔ banka kʋ wɔɔ n yɩ mɩŋŋa fasɩ amba a mɩŋŋa m.
58012011	Kʋ wɔɔ ɩ fɩr yɩm, wɔɔ heer tɩr a zaar ba fɩr bɩ yɩrɛ dɔmɩm ʋ, heernyɔɔ ba ʋ y. Bɩ, k'a bɩ maasɩrɛ ba fɩr bɩ yɩrɛ jɛ ʋ, gʋɔɔ kʋ ŋ hɔ dɩnda fɩr bɩ nɔ ʋ rɔ wɔɔ, ŋ y'a nyɔɔdʋ yɩm, laafɩɩ m kan mɩsɩrbaa tɩrga kɩ.
58012012	Awɔɔ kɔ kan Woso hɔɔnhɔ bɩ barɛ kɩ, k'a a ya, a bɩr a bam paan•••, a b'a to y, awɔɔ kɔ kan mɩsɩrbaa k'a Woso nɔ yɩ bɩ kɩ, k'a banka a ta lɛɛ kan kɩ.
58012013	K'a zaarɔ tɩrgɔɔ sa, kʋ gʋaa k'a n'a bam k'a do bɩ b'a do y, bɩ k'a n'a banka an jɩm kɔɔkɔɔ.
58012014	K'a a tɔ ʋ, a bɩr laafɩɩ m kan gʋaa woo••• kɩ. A bɩr mɩsɩrbaa k'a Woso nɔ yɩ bam, bala, kʋ gʋaa bɩr mɩsɩrbaa k'a Woso nɔ yɩ barɛ a bɩ Zuuba yɩrɛ y.
58012015	K'a dundo a zi k'awɔɔ gɔsɩ b'a do Woso barka bɩ ma y. K'a dundo a zi k'awɔɔ gɔsɩ bɩ bɔ kʋ ʋ kan gɔnyim kʋsɩ kɩ y. Kʋ n bɛɛ m a lɛɛ warm kʋ ma an a kʋsɩrabaa bɩ da gʋɔɔ gʋta ma.
58012016	Gɔsɩ bɩ yɩ jaandər awɔɔ barla, b'a bɩ yɩ Woso hɔɔ gore bɔʋrɛzaa am Eso hɔ bɩ nɩ y. Bɩ yɛ an a jɩtambaa hɔjirle hɛɛ a dam han k'an hɔbɩrɛ ka a ʋ poore k'a bɩ.
58012017	Awɔɔ dɔ a ʋ, maasɩrɛ k'a bɩ ba bɩ, a a ŋʋa k'a zɩ n a barka da ʋ, bɩ n a gu. A n nyi ka k'a zɩ bɩ n a barka da ʋ ŋʋɩɩ•••, k'an bɩ kɩ haay, an wɔ ʋ an hɔ k'a ba bɩ lʋr y.
58012018	K'a dɔ a ʋ, bɩncɛ k'awɔɔ n ta ʋ Woso taa naa, a do bɛɛ m Israyɛl gʋɔɔ kʋ ŋ nyɩnta Sinayii ci jɩr ʋ, ŋ n a da ma, ŋn'a wɔ da ma bɩ nɩ y. Sɛ wurə ɩ nyɩnta ci bɩ ma, monsigə n bɩr ma bidə, kan hɩnhɛr gʋta kɩ.
58012019	Ŋ huure kan leer kɩ ma b'ʋ. Israyɛl gʋɔɔ wɔɔ kʋ ŋ leer bɩ do ma bɩ, ŋ n a ŋʋa k'a a ya a tʋr ka ma y.
58012020	Bala, ŋ n wɔ ʋ ŋnɩ lɛ kʋ leer b'a cɩnta naa do si y. Leer b'a hɩ, a ʋ: Gʋaa k'a n'a nɔm ci bɩ ma bɩ, baa kʋ hɔbɩsɩ m, a zaa bɩmba n nawʋm jaarɔ m an ga.
58012021	Hɔɔ kʋ ŋ y'a yɩ b'ʋ rɔ wɔɔ ŋ da bɔ ʋ gʋta, baa Moyiisi mɩŋŋa, nyibəə a nyasʋ an kɔ an a hɩ, a ʋ: "Nyibəə ɩ mɔɔ zɛm, mɔɔ mɛ nɩ hinkəm maam-maam."
58012022	Bɩ k'awɔɔ nɩ, a zɔ awɔɔ ʋ Siyɔn ci bɩ ma, Woso k'an mɩsɩr bɩ kʋ bɩ awɔɔ a zɔ ma, arzana Zerizalɛm bɩ m, kan a malɛɛkarɔ tisi-tisi rɔ wɔɔ kɩ.
58012023	Woso lɛɛkarɛ nyɩnɔ kʋ ŋ nɩ heernyɔɔ bam nɔ wɔɔ awɔɔ a zɔ ŋ ma, Woso brɔɔ tɔrɔ gʋrsɩra ba arzana ʋ. A zɔ awɔɔ ʋ Woso ma, a m gʋɔɔ haay dʋdɔkər, a zɔ awɔɔ ʋ gʋɔɔ tɩrgɔɔ kʋ Woso a ka ŋnɩ yɩ amba a lɛ n taa rɔ wɔɔ ma fasɩ.
58012024	A zɔ awɔɔ ʋ Yeezuu ma, a m gʋaasɩbabaa daa bɩ zɛkʋrazaa, a zɔ awɔɔ ʋ a ma zaasʋrɛ bɩ ma, a ma bɩ nɩ mimbʋnyaa gʋm gʋɔɔ ma, an nɩ meer bam wɔɔ daahan tɔ ma, an lɛ da Abɛl ma bɩ ra.
58012025	Naa minto bɩ, k'a dundo a zi. Woso k'a nɩ meer bam kan awɔɔ kɩ bɩ, a b'a tʋr ta a meerbaa bɩ rɛ y. Awɔɔ yaabɔɔ kʋ ŋ nyɩnta ŋn'a tʋr ta a zaa k'a nɩ ŋ bɔm zaa ʋ tara burə ʋ bɩ meerbaa bɩ rɛ rɔ wɔɔ, ŋ fɩr yɩ. Bɩ wɔɔ, Woso y'a to brama an nɩ wɔɔ bɔm zaa ʋ, kʋ wɔɔ ʋ tʋr ta a meerbaa bɩ rɛ, ʋ ʋ gu ma, wɔɔ fɩr yɩm an lɛ da paan•••.
58012026	Biisi bɩ, Woso bɩ leer a ka tara n hinkə, bɩ kɛɛrɛ naa, a ler bɔ wɔɔ m, a ʋ: Mɔɔ yɩ m yarɛ m tara hinkə, bɩ, bɩ bɛɛ nɩ yɩrɛ a deem nɩ y, mɔɔ brama hinkəm sɔ.
58012027	K'a a hɩ a ʋ: "Mɔɔ yɩ m yam" bɩ, naa ʋ k'a hɩ, a ʋ, hɔɔ k'a ŋ da ŋnɩ hinkəm nɔ wɔɔ hinkəre ŋnɩ nyaam, kʋ hɔɔ kʋ ŋ b'a dam ma ŋnɩ hinkə rɔ wɔɔ n gɔɔta ŋnɩ bɩr ta ʋ.
58012028	Ncɩnaaʋ bɩ, ʋ yɩ Woso barkadarɛzannɔ, k'a cirbəə kʋ k'a bɩ hinkəm ka wɔɔ ʋ bɩ tɔ ma. Wɔɔ barka bɩ darɛ ba n nɩ: Ʋ bɩr Woso daŋ ʋ amba a a ŋʋa bɩ m, yɛ a lɛ ma nɔ ʋ, kan a hɔɔnhɔ barɛ kɩ nɔ ʋ.
58012029	Bala, wɔɔ Woso bɩ bɔ kʋ ʋ kan sɛ k'a nɩ bɩm kɩ. Hɔ k'a bɩr a nɔ yɩm bɩ zaar an n'a barɛ.
58013001	Kristagʋɔɔ n'awɔɔ m, k'a gɔɔta a bɩr kʋ ŋʋam tee•••,
58013002	k'a bɩr saanɔɔ sim mɩŋŋa a hadrɔ ʋ, a bɩ naa tɔ bɔ a nɔ ʋ y. Bala, gʋɔɔ nyɩnta ŋnɩ naa ba, ŋnɩ malɛɛkarɔ si a hadrɔ ʋ bɩ ŋ n a dɔ ŋ ʋ, malɛɛkarɔ nɩ y.
58013003	K'a bɩr a hɔɔn dam gʋɔɔ kʋ ŋ nɩ lɔnnɔcɛ ʋ rɔ wɔɔ ma, ɩ ʋ, lɔnnɔcɛ awɔɔ n ta ʋ kan ŋ kɩ. K'a bɩr a hɔɔn dam gʋɔɔ kʋ ŋ nɩ fɩr yɩm nɔ wɔɔ ma, ɩ ʋ, fɩr awɔɔ n'a yɩm sɔ am ŋ hɔ bɩ m.
58013004	Gʋaa haay n harcɩntarɛ gore da ʋ, gʋaa kan a lʋ kɩ n bɩr sɩra zi bam kan kʋ kɩ, ŋ bɩ jaan da y. Bala, Woso yɔɔdɩrbənno wɔɔ kan jaandənno wɔɔ kɩ dʋdɔ kam.
58013005	A bɩ busoo ŋʋa y, k'a zerga hɔ k'awɔɔ n ta m bɩ rɛ, bala, Woso a hɩ, a ʋ: Mɔɔ b'ɩbɩɩ tore y, bɩ mɔɔ bɩ m bɔrɛ ɩbɩɩ ʋ sɔ fɩɩga y.
58013006	Naa y'a ka wɔɔ n'ʋ dam ma ʋ a hɩ, ʋ ʋ: Zuuba n mɔɔ daahanzaa, mɔɔ bɩ nyi bam hɔsɩ nɩ y. Bɔ gʋaa n nɩ wɔŋ ʋ an a ba mɔɔ nɩ?
58013007	K'a gʋɔɔ kʋ ŋ ka awɔɔ lɛɛ biisi rɔ wɔɔ tɔ da a nɔ ʋ, gʋɔɔ kʋ ŋ Woso lemim dɩnda awɔɔ m nɔ wɔɔ. K'a a hɔɔn da ŋ mɩsɩrbaa bɩ barɛ lɔɔ ma, kan ga kʋ ŋ y'a ʋ lʋnlɔ bɩ kɩ ma, k'a sɩra ka Woso ʋ am ŋ hɔ bɩ m.
58013008	Yeezuu Krista k'a nyɩnta lʋnlɔ jim bɩ, a maam her sɔ a gɔɔtam maam dɔmɩm haay.
58013009	A b'a to hɔdɩndarɛrɔ daarɔ do y'a hʋnhɔ rɔ wɔɔ n'awɔɔ nyʋnnyɔɔ y. Woso barka bɩ y'a da ma an paŋŋa ka wɔɔ heer ʋ, hɔbɩrɛrɔ bɩrɛ minno bɛɛ y. Gʋɔɔ kʋ ŋ zu minno wɔɔ duro ʋ rɔ wɔɔ, ŋ n a nyɔɔdʋ yɩ y.
58013010	Zɩɩfʋrɔ wɔɔ mannɩbənno kʋ ŋ n'a zi barɛ ŋ Wosocɛ ʋ rɔ wɔɔ, ŋ ba lɛ m k'a wɔɔ mannɩduu hɔ bɩ y.
58013011	Zɩɩfʋrɔ mannɩbər jɩtaarɛ bɩ, hɔbɩsɩrɔ k'a ŋ zɩnzɛ rɔ wɔɔ ma bɩ, ta an nawʋm nɩ Woso taʋrɛ bɩncɛ ʋ Wosocɛ ʋ b'ʋ, an n'a kam Woso ʋ k'a gʋɔɔ wɔɔ mimbʋnyaarɔ sugur ka ŋ ʋ. Bɩ, sɛ n n'a dam hɔbɩsɩrɔ wɔɔ mɩŋŋɔɔ rɛ kʋ bɩ bɔlɛɛma.
58013012	Naa y'a ka Yeezuu mɩŋŋa n bɩ ga kʋ bɩ bɔlɛɛma, k'a gʋɔɔ hu bɔ a ma bɩ m.
58013013	Naa tɔ ma bɩ, ʋ bɔ ʋ ta zi amba a mɩŋŋa ga bɔlɛɛma bɩ m, ʋ b'ʋ gu y.
58013014	Bala, wɔɔ ba kʋ m tara burə ʋ naa ʋ, ʋ n nɩ nyɩntaŋ ʋ dɔmɩm haay y. Ʋ ka wɔɔ nawʋm booti kʋ bɩ ma.
58013015	Ncɩnaaʋ bɩ, ʋ bɩr ʋ lɛ bɔm Woso ʋ tee••• Yeezuu tɔ ma. Ʋ lɛ kʋ wɔɔ n'a bɔŋ ʋ bɩ bɔ kʋ ʋ ɩ ʋ, mannɩ wɔɔ n'a kaŋ ʋ, kʋ wɔɔ n'ʋ lɛ bɔŋ ʋ tee••• bɩ tɔ ma.
58013016	K'a bɩr a bam kʋ m mɩŋŋa, a bɩr a dam kʋ han, a bɩ naa barɛ tɔ bɔ a nɔ ʋ y. Bala, bɔ a ʋ kʋ ʋ, ɩ ʋ, mannɩrɔ m, Woso yɩ ŋ ŋʋam.
58013017	K'a bɩr yɛm a lɛɛzannɔ wɔɔ ma, a bɩr hɔ kʋ ŋ n'a hɩrɛ awɔɔ m bɩ barɛ. Bala, dɔ ŋ nawʋrɛ awɔɔ nyiro wɔɔ ma dɔmɩm haay, kʋ Woso n nɩ zɛm bɩ ŋ lar awɔɔ nyiro wɔɔ mim ma bɩ y'a ka ŋn'a bam maam. K'awɔɔ ɩ zure ŋ lɛ ʋ, ŋ y'a zi bɩ bam kan heernyɔɔ kɩ. Kʋ n bɛɛ m, zi bɩ ba ŋ nawʋm kan heerzar kɩ, bɩ, naa b'a darɛ awɔɔ han fɩɩga y.
58013018	K'a gɔɔta a bɩr yaa dam wɔɔ tɔ ma. Wɔɔ dɔ paan•••, ʋ ʋ, ʋ n a bʋnyaa ba y, bala, wɔɔ lɛ taa k'ʋ bɩr a mɩŋŋa bam tee••• hɔ haay nɔ ʋ.
58013019	A yɛ mɔɔ nawʋm gʋta k'a yaa da mɔɔ tɔ ma, kʋ Woso n a ka kʋ m m bɔ m bʋr awɔɔ zi zɔɔ.
58013020	Bɩ, kʋ Woso k'a nɩ laafɩɩ kam bɩ n'awɔɔ barka da ʋ. Wɔɔ Zuuba Yeezuu n wɔɔ dundor gʋta, amba hɔbɩsɩrɔ dundor m, a ma k'a ka Woso ʋ am mannɩ hɔ bɩ m bɩ tɔ ma m. A ma bɩ tɔ ma m sɔ gʋaasɩbabaa k'a nyarɛ ba ʋ bɩ n ta ʋ. Woso a mɩm bɔ ʋ gəəno bire ʋ.
58013021	A yɛ mɔɔ nawʋm k'an a ka k'awɔɔ n wɔ ʋ a hɔ haay k'an mɩŋŋa ba, maam bɩ, awɔɔ y'a hɔɔnhɔ barɛ. K'an a ka kʋ hɔ k'a nɔ yɩ haay n kʋ yɩ wɔɔ gʋr zi Yeezuu Krista tɔ ma. Bɩ kʋ Yeezuu Krista tɔ n lɛbɔʋrɛ yɩ dɔmɩm haay. Amina.
58013022	M danyɩnɔ, a yɛ mɔɔ nawʋm k'a a hɔɔn da meerbaarɔ kʋ mɔɔ ŋ ba kan awɔɔ kɩ rɔ nɔɔn ma kan bʋraama kɩ, a zu ŋ ʋ. Hɔ kʋ mɔɔ gʋrsɩra ba awɔɔ ma sɔ naa, a bɩ jintə y.
58013023	K'a dɔ a ʋ, wɔɔ danyɩ Timote bɩ, n y'a bɔ lɔnnɔcɛ b'ʋ. K'a bʋr mɔɔ zi zɔɔ, mɔɔ y'a gaam ʋ zu kʋ ʋ, ʋ bʋr ʋ bɩ dɩga awɔɔ ma.
58013024	K'a yaa da a lɛɛzannɔ wɔɔ m haay, kan wosogʋɔɔ wɔɔ kɩ haay. Wɔɔ danyɩnɔ kʋ ŋ nɩ Italii ʋ rɔ wɔɔ ɩ yaa darɛ a m.
58013025	Bɩ kʋ Woso barka n bɩr kan awɔɔ haay kɩ.
59001001	Mɔɔ mɩŋŋa Zakkɩ, Woso kan Zuuba Yeezuu Krista kɩ zibəənyɩ m mɔɔ m. Yaa mɔɔ n'a dam Woso dogʋɔɔ kʋ ŋ y'a kərgu lɛɛ haay ra durnya nɔ ʋ rɔ wɔɔ m.
59001002	M danyɩnɔ, k'awɔɔ ɩ fɩr do haay yɩm k'a a heer nyɔɔ,
59001003	bala, awɔɔ dɔ a ʋ, fɩryɩrɛ bɩ nɔ ʋ, k'awɔɔ jɩm kɔɔkɔɔ sɩrakarɛ nɔ ʋ, awɔɔ bʋraama yɩm.
59001004	Bɩ, pakra m, k'awɔɔ bʋraama bɩ n a hɩnka fasɩ, k'awɔɔ n yɩ mɩŋŋa fasɩ, hɔsɩ bɩ jɩra a ma y.
59001005	Bɩ, kʋ gʋaa y'awɔɔ barla mindɔrɛ n jɩra ma, k'an a yɛ Woso han, a y'a kaŋ ʋ, bala, Woso ɩ hɔ kam gʋaa haay ʋ an lɛ da a zaa n'a yɛm bɩ ra, b'a bɩr meer bam ma y.
59001006	A n ta ʋ bɩ, pakra m, k'a zaa n a yɛ sɩrakarɛ nɔ ʋ, a bɩ sɩnsɩm ka y. Bala, gʋaa k'a nɩ sɩnsɩm kam bɩ bɔ kʋ ʋ, kan higʋta kurə kɩ, hɩnhɛr n'a yəŋŋəm jɩsa kan bɩsɩ kɩ.
59001007	Gʋaa naa do lɔɔ n a ga m an a gɩnga a ʋ, a hɔ yɩm Zuuba zi y.
59001008	Bala, hɔɔn hɩɩya-hɩɩya zaa m, a heer n sɩra ka kan hɔsɩ barɛ kɩ y.
59001009	Kristagʋaa k'an ŋʋazaa bɩ n a heer nyɔɔ, bala, Woso a busu.
59001010	Kʋ kristagʋaa kʋ hɔntazaa m bɩ, n a heer nyɔɔ sɔ, bala, Woso a ka an zer. Sɩra nɔ ʋ, hɔntazaa cenim amba burvu tɩr sur bɩ m.
59001011	Bala, kʋ woso haan, b'a gu kan paŋŋa kɩ an na bur bɩ ma, bur bɩ n ga, a vu bɩ n sur, a gʋɛrɛ k'an ta ʋ bɩ n nyaam. Yɩ a nawʋrɛ ncɩnaaʋ, hɔntazaa n cem zɔɔ-zɔɔ a zibəəro dɔmɩm ʋ.
59001012	Mimbirenyɩntazaa m gʋaa k'a nɩ jɩnɩm kɔɔkɔɔ makra nɔ ʋ bɩ m. Bala, k'a wɔ makra b'ʋ an bɔ ʋ, a mɩsɩrbaa k'a nyarɛ ba ʋ bɩ yɩm, ganwʋrɛ kʋ Woso a ler bɔ k'a ka gʋɔɔ kʋ ŋ n'a ŋʋam nɔ wɔɔ ʋ bɩ n bɩ.
59001013	Kʋ gʋaa ɩ makra lɛɛ, a b'a hɩ, a ʋ: "Woso nɩ mɔɔ makra barɛ y." Bala, mimbʋnyaa b'a dam ma an Woso makra ba y, bɩ Woso mɩŋŋa bɩr gɔsɩ makra bam k'an mimbʋnyaa ba y.
59001014	Bɩ, gʋaa lɛtaama bʋnyaa ɩ tɩr a zaa gaa an wɔ ʋ an a da makra ʋ, k'an mimbʋnyaa ba.
59001015	Kʋ lɛtaama bʋnyaa bɩ paŋŋa yɩ a zaa zi, b'a a ka a zaa n mimbʋnyaa ba. Kʋ mimbʋnyaa bɩ ba an nya, b'a zaa ga.
59001016	M danyɩnɔ ŋʋarɛ nɔ ʋ, a b'a nyʋnnyɔɔ y.
59001017	Hɔ mɩŋŋa haay kʋ wɔɔ n'a yɩm, ganwʋrɛ k'an mɩŋŋa fasɩ haay, a to a nawʋm Woso zi, brama, a ɩ lɛɛgurehɔɔ kʋ ŋ nɩ brama rɔ wɔɔ da. A mɩŋŋa bɩr a lʋrm fɩɩgaa y, bɩ monsigə ba zi y.
59001018	A mɩŋŋa ɩ hɔɔn bɔ ʋ a zim, an mɩsɩrbaa ka wɔɔ ʋ a lemim k'an sɩra bɩ m. A ba a ʋ ncɩnaaʋ kʋ wɔɔ n yɩ lɛɛkarɛzannɔ hɔɔ daarɔ k'a nɩ ŋ dam nɔ wɔɔ barla.
59001019	M danyɩnɔ ŋʋarɛrɔ, k'a tɔ da a nɔ ʋ, a ʋ, gʋaa biyəə a ga m an bɩr a tʋr kam mɩŋŋa, b'a bɩ nyagɩra ba k'a meer ba, a bɩ nyagɩra ba sɔ k'a nɔmaa ba y.
59001020	Bala, nɔmaa kʋ gʋaa n'a bam bɩ bɛɛ n'a kam an hɔ k'an tɩrga Woso mɩm ʋ bɩ ba y.
59001021	Naa tɔ ma bɩ, k'a hɔ k'an bʋnyaa a heer ʋ haay to, a a gʋ mimbʋnyaa haay ma.
59001022	A bɩ ŋʋaar ba a mɩŋŋɔɔ m a ʋ, a y'a tʋr kam Woso lemim bɩ ma y, k'a sa a zi bam paan•••.
59001023	Bala, gʋaa k'a n'a tʋr kam lemim bɩ ma b'a bɩr zi bam nɩ bɩ, bɔ a ʋ kʋ ʋ, kan gʋaa k'a nɩ dɩgarɛ a meer ma jɛtɩga ʋ kɩ,
59001024	dɩga k'a ʋ a ma an a hʋr bɩ, a meer bɩ k'an lʋnlɔ bɩ, an bɩ tɔ bɔ a nɔ ʋ lɛɛm.
59001025	Bɩ, gʋaa k'a nɩ Woso lɛ bɩ k'an mɩŋŋa fasɩ bɩ karɩnda bam k'a zu ʋ bɩ, a kʋsɩ a nawʋm ma taalɛra nɔ ʋ, a bɩr a tʋr kam ma bala k'a b'a tɔ bɔ a nɔ ʋ y, bɩ, zi an n'a bam nɩ, Woso bɩ zaa bɩ barka daŋ ʋ, a zibəə haay nɔ ʋ.
59001026	Kʋ gʋaa ʋ, zu a nawʋm Woso ʋ b'a bɩr bʋrlɛ a nɛɛm ma kan meerbaarɔ bʋnyaarɔ kɩ, bra an n'a barɛ a mɩŋŋa m, wosozuure bɛɛ m bɩ y.
59001027	Wosozuure k'an mɩŋŋa, dintim ba ma Zɩ Woso mɩm ʋ bɩ ba n nɩ: Ʋ nyasʋ sʋnnɔ m, kan zonno kʋ ŋ nɩ fɩr yɩm nɔ kɩ m, ʋ dundo ʋ zi kʋ durnya hɔɔ bʋnyaarɔ b'ʋ da mimbʋnyaa barɛ ma y.
59002001	M danyɩnɔ, wɔɔ Zuuba Yeezuu Krista n nɩ lɛbɔʋrɛ m gʋta, awɔɔ n sɩra ka ʋ. Naa tɔ ma bɩ, a n a ga m k'awɔɔ n gʋɔɔ jirə bɔ y.
59002002	Ʋ makra sa, a a da ma, gʋɔɔ hɩɩyɔɔ n bɩ gasʋ awɔɔ sokʋma nɔ ʋ, deem n huu mɩŋŋa du a ma an sarma tolleŋŋarɔ dɩnda a nyʋkʋnnɔ ma, deem n bɩr ŋʋazaa an huu yaarsɩrɔ du a ma.
59002003	K'awɔɔ gʋaa k'a huu wɩsɩrɔ du a ma bɩ nyaasɩ ka mɩŋŋa, a bɔkarɛ a hɩ m a ʋ: "Ɩbɩɩ, bʋr ɩ nyɩnta bɩncɛ mɩŋŋa naa do ʋ", a bɔkarɛ a hɩ ŋʋazaa bɩ m, a ʋ: "Ɩbɩɩ, jɩm brama" gɛɛ, a hɩ m, a ʋ: "Bʋr ɩ nyɩnta tara ʋ naa ʋ, mɔɔ gam taa".
59002004	K'awɔɔ ba ncɩnaaʋ, jirə bɛɛ awɔɔ bɔ a barla ra? Bɩ, naa k'awɔɔ n'a bam naa, a ba bɛɛ awɔɔ ʋ dʋdɔkənno hɔɔndarɛ bʋnyaarɔ m na?
59002005	M danyɩnɔ ŋʋarɛ nɔ ʋ, k'a tʋr ka mɩŋŋa! Woso gʋɔɔ kʋ ŋʋazannɔ m durnya naa do ʋ rɔ wɔɔ bɔ ʋ, kʋ ŋ nɩ hɔnta paan••• kʋ sɩrakarɛ m bɩ yɩ, kʋ ŋ nɩ Woso cirbəə bɩ yɩ, Woso ɩ cirbəə bɩ do ler bɔ gʋɔɔ kʋ ŋ n'a ŋʋam nɔ wɔɔ m.
59002006	B'awɔɔ, awɔɔ ɩ ŋʋazannɔ gore bɔŋ ʋ. A n bɔkarɛ, hɔntazannɔ wɔɔ nɩ fɩr karɛ awɔɔ ma, ŋn'ɩ tarɛ awɔɔ m dʋdɔkənno taa.
59002007	Ŋ mɩŋŋɔɔ nɩ tɔ mɩŋŋa kʋ Woso a ka awɔɔ ma bɩ sʋnsɔ wʋm.
59002008	N y'a da Wosoci b'ʋ, n ʋ: "Ɩ ɩ mim ŋʋa amba ɩ mɩŋŋa m", Woso cirbəə bɩ mɩsɩrbaa zaa n naa do. K'awɔɔ ɩ zuŋ ʋ, awɔɔ y'a bam mɩŋŋa.
59002009	Bɩ, k'awɔɔ ɩ gʋɔɔ jirə bɔrɛ, mimbʋnyaa awɔɔ n'a bam bɩ, b'awɔɔ ɩ kʋrɔma nɔ ʋ, bala awɔɔ n zu Woso lɛ b'ʋ y.
59002010	Bala, kʋ gʋaa ɩ zum lɛrɔ wɔɔ ʋ haay, k'a bɩ bɔ deem la m, bɔ a ʋ ŋ haay la m.
59002011	Bala, Woso y'a hɩ, a ʋ: "Ɩ bɩ jaan da y," a a ya an a hɩ sɔ, a ʋ: "Ɩ bɩ gʋaa meeyaa bɔ ʋ y." Bɩ kʋ gʋaa n jaan da y, an bɔkarɛ an gər zɛ, bɩsɩ a a ka lɛrɔ wɔɔ ma.
59002012	Kʋ meer awɔɔ n'a bam, kʋ zi awɔɔ n'a bam, k'a dɔ a ʋ, lɛ k'a nɩ soamɩŋŋaʋ kam bɩ, Woso n nɩ zɛm b'a sa an awɔɔ dʋdɔ ka m.
59002013	Bala, gʋaa k'a n a mim cicir zɛ bɩ, Woso b'a cicir zɛm dʋdɔkarɛ nɔ ʋ y, bɩ kʋ gʋaa y'a muno cicir zɛm, a bɩ nyi bam dʋdɔkarɛ nɩ y.
59002014	M danyɩnɔ, kʋ gʋaa ʋ, a sɩra ka Woso ʋ, an bɔkarɛ a bɩr sɩrakarɛ zibəəro sɩ barɛ y, sɩrakarɛ k'a ʋ, a ta m bɩ y'a dam ma an a bʋmbɔ ra?
59002015	A a da ma kristagʋaa n ta ʋ yar gɛɛ lʋ, ŋ b'a huuro m k'a du a ma, bɩ ŋ ba hɔsɩ m k'a bɩ y.
59002016	K'awɔɔ gʋaa deem a hɩ ŋ nɩ, a ʋ: "K'a doo laafɩɩ, a huu du a ma, k'a hɔ bɩ mɩŋŋa." B'awɔɔ n hɔ k'a jɩra ŋ ma bɩ ka ŋ ʋ y, meerbaa naa do nyɔɔdʋ ta ʋ ra?
59002017	Ncɩnaaʋ sɔ bɩ, sɩrakarɛ k'a bɩr zi bam bɩ, hɔgər m fasɩ.
59002018	A a da ma gʋaa n a hɩ, a ʋ, ɩbɩɩ ɩ sɩrakarɛ m, mɔɔ nɩ zibəəro m. Mɔɔ y'a hɩrɛ a zaa m, m ʋ, ɩ sɩrakarɛ bɩ hɩnka m m, zibəəbarɛ war nɔ ʋ, kʋ m m zibəəro wɔɔ barɛ hɩnka a ɩ m, k'ɩ dɔ ɩ ʋ, mɔɔ ɩ sɩrakarɛ m.
59002019	Ɩbɩɩ sɩra ka ɩ ʋ, Woso deem taan••• n ta ʋ, ɩ y'a bam mɩŋŋa, bɩ, zinəro naa dɔ sɔ, ŋn'ɩ nyi bam.
59002020	Yarma ra, a dɔ ɩ ʋ, sɩrakarɛ k'a bɩr zi bam bɩ vam.
59002021	Wɔɔ yaaba Abraham bɩ, a zibəəro tɔ ma bɛɛ y'a ka Woso n a ba tɩrga ra, k'a yɛ k'a mannɩ ba a nyɩ Izakkɩ m bɩ bɛɛ ra?
59002022	Ɩbɩɩ dɔ kɛɛrɛ ɩ ʋ, Abraham sɩrakarɛ bɩ, zu a ʋ kʋ ʋ kan a zibəəro kɩ, a zibəəro wɔɔ y'a ka a sɩrakarɛ bɩ n yɩ paan•••.
59002023	Ncɩnaaʋ m, hɔ kʋ Wosoci b'a hɩ bɩ n kʋ yɩ, a a hɩ, a ʋ: "Abraham sɩra ka Woso ʋ, am naa, Woso n dɩga a gʋaa tɩrga." Woso n a bir a gʋaasɩba sɔ.
59002024	Awɔɔ dɔ kɛɛrɛ a ʋ, Woso bɩ, gʋaa ba a nawʋm tɩrga a zibəəro tɔ ma, a sɩrakarɛ y'a deem tɔ ma bɛɛ y.
59002025	Yɩ a ʋ ncɩnaaʋ sɔ kan lʋmɩŋŋahɛɛrɛzaa Rahab kɩ, a zibəəro y'a ka Woso n tɩrgabaa ka ʋ, Israyɛl dundolɛɛzizannɔ k'a ŋ si a har ʋ, an zaa vanta hɩnka ŋ nɩ ŋn'a sa ŋn'a hʋr bɩ tɔ ma m.
59002026	Denter m, amba gʋaa nyi nɩ bɔrɛ a mɛ ʋ, a zaa nɩ gam bɩ, sɩrakarɛ k'a n zu kʋ ʋ kan zibəəro kɩ bɩ, hɔ gər m sɔ.
59003001	M danyɩnɔ, a b'a ka ma k'a yɩ hɔdɩndagʋɔɔnzannɔ woo••• y. Awɔɔ dɔ a ʋ, wɔɔ kʋ ʋ nɩ hɔ dɩndam gʋɔɔ m nɔ wɔɔ, n wɔɔ dʋdɔ kam kʋsɩ an lɛ da.
59003002	Bala, wɔɔ haay, wɔɔ ɩ kʋrɔm ma. Gʋaa k'a bɩr kʋrɔm ma a meerbaa nɔ ʋ bɩ, gʋaa tɩrga m fasɩ, a a da ma an bʋr a mɩŋŋa ma jilli.
59003003	Kʋ wɔɔ tɩr sarbɩr da sisiro lɛ ʋ kʋ ŋ nɩ zu wɔɔ ʋ bɩ, wɔɔ y'ʋ so ŋ mɛ b'ʋ jilli sɔ ŋn'ɩ wɔɔ hɔɔnhɔ bam.
59003004	K'a dɩga kɔɔlʋʋ gʋtɔɔ wɔɔ ma sɔ, kʋ ŋ bɩ to ŋnɩ gʋta maam-maam, hɩnhɛr gʋtɔɔ nɩ ŋ nyɔɔtam bɩ, ŋ hɔ poore n ta ʋ, an a ka ŋn'ɩ tam lɛɛ haay k'a brarɛzaa bɩ lɛ n taa b'ʋ.
59003005	A maam sɔ kan gʋaa nɛɛm kɩ, vəŋŋə poore m gʋaa mɛ ʋ, an bɔkarɛ an n'a mɩŋŋa busum hɔɔ gʋtɔɔ barɛ mim nɔ ʋ. Awɔɔ dɔ a ʋ, sɛ poore a da ma, an poo gʋta bɩ.
59003006	Gʋaa nɛɛm bɩ do m bɩ, sɛ m sɔ, an ta hɔ bʋnyaa haay m, wɔɔ mɛ b'an ta ʋ, an nɩ dintim kam wɔɔ mɩsɩrbaa ma jilli, an nɩ sɛ dam wɔɔ ma haay, sɛhar sɛ y'a so a mɩŋŋa ʋ.
59003007	Gʋɔɔ a da ma, ŋn'ɩ hɔmɩsɩr haay tʋntɔrɛ, poohɔɔ kan bɛnnɔ kɩ, hɔɔmɩsɩɩrɔ kʋ ŋ n'a gaatam kan zɔnɔ kɩ, ŋ wɔ ŋ ʋ denter.
59003008	Bɩ gɔsɩ b'a dam ma an nɛɛm tʋntɔ y. Hɔ bʋnyaa m, an nɩ lɛɛ sam, gʋɔɔ meeyaa bɔʋrɛ nyɩsɩ y'a han.
59003009	Ʋ nɛɛm wɔɔ sa, ʋ n'ʋ lɛ bɔm Zuuba ʋ, ʋ Zɩ b'ʋ, ʋ n'a sam sɔ, ʋ nɩ lɛ kʋsɩ dam gʋɔɔ n'ʋ, an bɔkarɛ Woso yɩ ŋ da ŋnɩ bɔ a mɩŋŋa rɛ.
59003010	M danyɩnɔ, a n a ga m kʋ wɔɔ lɛ deem-deem bɩ n bɩr ler mɩŋŋa bɔm, an bɩr a bʋnyaa bɔm sɔ y.
59003011	Hiyəə ba ʋ, an nɩ bɔm hi nyɩnta m kan hi kʋsɩ kɩ nɩ y.
59003012	Sɔɔn b'a dam ma an tʋgɔ nyɩ da y, gɛɛ dɩvɛn gɔ n sɔɔn nyɩ da y. Yɛhiyəə b'a dam ma, an bɔ hi nyɩnta nɩ y.
59003013	Gʋaa y'awɔɔ barla an mim dɔ ra? K'an a hɩnka mɩsɩrbaa tɩrga nɔ ʋ, bʋraama zibəə nɔ ʋ.
59003014	Bɩ, kʋ jɩmbaa kan heer kʋsɩ kɩ, lɛɛzaabaa kama kɩ y'awɔɔ heer han, a b'a lɛ bɔ a mɩŋŋɔɔ ʋ y, b'a bɩ sɩra gore bɔ ʋ a ŋʋaarlɔ nɩ y.
59003015	Bala, mindɔrɛ naa do n a to Woso zi y, durnya hɔ m, a to a ʋ gʋɔɔ zi, bɔ a ʋ Sʋtaana zi.
59003016	Sɩra nɔ ʋ, lɛɛ kʋ jɩmbaa n ta ʋ, gʋɔɔ n'a hɔɔn darɛ a mɩŋŋɔɔ ma con bɩ, lɛɛ bɩ do ʋ bɩ, hɔ haay woo••• yɩm bʋrga, ziro bʋnyaarɔ n nyɩnta ʋ sɔ.
59003017	Bɩ, mindɔrɛ k'a a to Woso zi bɩ y'a hɔ, a mɩŋŋa, laafɩɩ kama m, a bʋgʋ-bʋgʋ, kʋmarɛ kama m, cicirzɛrɛ m gʋta, zi mɩŋŋa barɛ m gʋta, jɩmbaa b'a nɔ ʋ, bɩ zambʋ b'a nɔ ʋ sɔ y.
59003018	Gʋɔɔ kʋ ŋ n'a kam ma kʋ laafɩɩ n bɩr ta ʋ rɔ wɔɔ, tɩrgabaa mɩsɩrbaa bɩ ba ŋ nawʋm laafɩɩ kama nɔ ʋ, a nyɔɔdʋ bɩ, tɩrgabaa mɩsɩrbaa ŋn'a yɩm.
59004001	A a ba lɔ awɔɔ bɩr kʋ marɛ, an nɩ nyaa bam kan kʋ kɩ tee•••? K'awɔɔ lɛtaamarɔ bʋnyaarɔ nɩ zoo bam awɔɔ heerlɔ wɔɔ ʋ bɩ tɔ ma m.
59004002	Awɔɔ lɛ taa hɔɔ niŋŋoo ma, b'awɔɔ bɩr ŋ yɩrɛ y, bɩ tɔ ma bɩ, awɔɔ y'a kam ma k'a gər zɛ, awɔɔ ɩ jɩm bam bɩ hɔsɩ bɩr kʋyɩrɛ awɔɔ nɩ y, bɩ n a ka awɔɔ nɩ zoo bam an nɩ nyaa bam kan kʋ kɩ. Awɔɔ bɩr hɔsɩ yɛm Woso han y, bɩ y'a ka awɔɔ ba hɔ k'awɔɔ lɛ n taa bɩ nɩ y.
59004003	Awɔɔ y'a yɛm b'awɔɔ bɩr a yɩrɛ y, k'awɔɔ bɩr a yɛm han mɩŋŋa bɩ tɔ ma, bala, a yɛ awɔɔ nawʋm k'a sa, a a hɔɔnhɔ ba m.
59004004	Taalɛrazannɔ bɛɛ n'awɔɔ nɩ y! Awɔɔ n a dɔ a ʋ, k'ɩ ɩ durnya jɛ ʋ, Woso jɩm n'ɩ mɩ ra? Gʋaa k'a lɛ n taa durnya ma bɩ, a ba a nawʋm Woso jɩm.
59004005	A hɔɔn awɔɔ n'a darɛ a ʋ, hɔ kʋ Wosoci b'a hɩ bɩ vam m na? A a hɩ a ʋ, Woso ɩ jɩm bam k'a a Ɛspri ka wɔɔ ʋ, an nɩ kan wɔɔ kɩ bɩ tɔ ma.
59004006	Bɩ, a y'a barka kam wɔɔ ʋ gʋta, bɩ tɔ ma m Wosoci bɩ n a hɩ a ʋ, Woso y'a gum mɩŋŋabusurezannɔ ma, b'a ɩ barka kam mɩŋŋazerlezannɔ ʋ.
59004007	Naa tɔ ma bɩ, k'a mɩŋŋɔɔ zer a yɛ Woso ma. K'a a gu Sʋtaana ma, a y'a sire an a gʋ awɔɔ ma laatʋ.
59004008	K'a zɔ Woso ma, a y'a zɔrɛ awɔɔ ma sɔ. Awɔɔ k'an kʋrɔmazannɔ, k'a zi bʋnyaa barɛ to! K'a heer hu bɔ hɔɔn hɩɩya-hɩɩya zannɔ ra!
59004009	K'a heer zaar ba a kʋrɔmarɔ wɔɔ tɔ ma! K'a zɛ heerzar ba a nyi ka! K'a yaawʋrɛ to a nyi ka, k'a a heernyɔɔ bɩ to, a a heer zar!
59004010	K'a a mɩŋŋɔɔ zer Zuuba taa, k'an awɔɔ busu.
59004011	M danyɩnɔ, a ba bʋnyaa hɩ kʋ ma y. Gʋaa k'an a bʋnyaa hɩrɛ a mim ma, gɛɛ an a dʋdɔ karɛ, a bʋnyaa an n'a hɩm Woso lɛ ma, an nɩ Woso lɛ bɩ dʋdɔ kam. Bɩ, k'ɩbɩɩ ɩ Woso lɛ bɩ dʋdɔ kam, ɩ ba ɩ ʋ, a dʋdɔkər, a zuurezaa bɛɛ n'ɩ mɩ dɔ y.
59004012	A n bɔkarɛ, Woso y'a deem taan••• nɩ lɛ bɩ kam, a y'a deem taan••• m dʋdɔkər sɔ. A n n'a dam ma an gʋɔɔ bʋmbɔ, an n'a dam ma an ŋ zaar ba sɔ. Nka n'ɩbɩɩ m, ɩ n'ɩ mim dʋdɔ karɛ?
59004013	K'a tʋr ka mɔɔ ma kɛɛrɛ, awɔɔ k'a n'a hɩrɛ a ʋ: "Her, gɛɛ booti m, wɔɔ tam kʋ na ʋ gɛɛ kʋ na ʋ, ʋ gɔɔta b'ʋ dɔɔraa deem, ʋ ter ba ʋ busoo yɩ,"
59004014	awɔɔ n a dɔ k'awɔɔ mɩsɩrbaa bɩ yɩm lɔ booti nɩ y, bala, awɔɔ bɔ kʋ ʋ kan sɛbtur kɩ, k'a bɔ b'a nyaam lɛɛm.
59004015	A ga awɔɔ ʋ m, a hɩ a ʋ: "Kʋ Zuuba yɛ, wɔɔ mɩsɩrbaa barɛ, ʋ na ba kan na kɩ."
59004016	A n bɔkarɛ a lɛ awɔɔ n'a bɔrɛ a mɩŋŋɔɔ ʋ a dɩndarɛ nɔ ʋ. Lɛbɔaʋ naa do lɔɔ bʋnyaa.
59004017	Gʋaa k'a hɔ k'a ga barɛ m dɔ, b'a n a ba y, a zaa mimbʋnyaa ba.
59005001	Hɔntazannɔ wɔɔ, k'a tʋr ka mɔɔ ma, k'a nyi ka a baa da, bala, awɔɔ fɩr yɩm gʋta.
59005002	Awɔɔ hɔnta bɩ, hɔ vəm m, bɛɛ y'awɔɔ huuro bɩm sɔ.
59005003	Tankampiisi y'awɔɔ sarma kan awɔɔ busoo kɩ zaar bam, ŋ zaarbarɛ bɩ nɩ nyɩntam kasɛtɩ an awɔɔ bɩ, am sɛ hɔ bɩ m. Awɔɔ hɔnta gʋr a kuntə jɛ dɔmɩnnɔ nɔɔm nɔ ʋ.
59005004	Awɔɔ n gʋɔɔ kʋ ŋ zi ba awɔɔ hɔsɩrarɔ ʋ rɔ wɔɔ yawʋra ba y, k'a a tʋr ka, ŋ yɩ zee dam, bɩ, ŋ zee bɩ darɛ lee ku Zuuba k'a paŋŋa jirə ba ʋ bɩ zi.
59005005	Awɔɔ mɩsɩrbaa nyɩnta yɩ tara burə ʋ, a a hɔɔnhɔ yɩ, awɔɔ hɔ bɩ gʋta a mɛ ka am hɔbɩsɩrɔ m, bɩ awɔɔ zɩnzɛrɛ dɔmɩm y'a kum.
59005006	Awɔɔ gʋaa tɩrga dʋdɔ yar, a meeyaa bɔ ʋ, a n wɔ ʋ an jɩm awɔɔ lɛɛ y.
59005007	M danyɩnɔ, ʋ bʋr ʋ ma, kʋ Zuuba n tolle ba an bʋr. K'a makra sa danwur ma, bʋr a nawʋrɛ a ma an nɩ dɔm mɔsa ma, k'a a tara zibəə hɔ yɩ, an nɩ dɔm lɛɛkarɛ labarɛrɔ, kan jɛ labarɛrɔ kɩ ma.
59005008	Awɔɔ, k'a bʋr a ma sɔ, a bɩr heer koodə m, bala, Zuuba wusigəre dɔmɩm a zɔ.
59005009	M danyɩnɔ, a bɩ kukur ba kʋ ma y, kʋ Woso b'a dʋdɔ ka y. K'a dɩga a, ba dʋdɔkər bɩ nɩ cɛlɛ ma na.
59005010	M danyɩnɔ, wosolɛsinnɩsorazannɔ kʋ ŋ nyɩnta ŋnɩ meer ba Zuuba tɔ ra rɔ wɔɔ, ŋ fɩr yɩ, bɩ ŋ bʋr a ma fɩr bɩ nɔ ʋ. K'a ŋ hɔbaa sa.
59005011	K'a dɩga a, gʋɔɔ kʋ ŋ nɩ jɩnɩm kɔɔkɔɔ fɩryɩrɛ nɔ ʋ rɔ wɔɔ, wɔɔ y'a hɩm wɔɔ ʋ, ŋ mimbirenyɩnta. Awɔɔ Zɔɔb k'a jɩm kɔɔkɔɔ fɩr nɔ ʋ bɩ mim ma, awɔɔ hɔ kʋ Zuuba a ba m fɩr bɩ yɩrɛ jɛ ʋ bɩ dɔ sɔ, bala, Zuuba ɩ gʋɔɔ cicir zɛm gʋta, an n'a mɩŋŋa barɛ ŋ nɩ.
59005012	M danyɩnɔ, an lɛ da bɩ, a b'a wer si y, a b'a wer si brama tɔ nɩ, b'a ba si tara tɔ nɩ y, a b'a wer si fɩɩga y. K'awɔɔ yɛ mim ma, k'a ʋ ɩɩn••• bala. K'awɔɔ n yɛ, k'a ʋ ayy•••. A bɩ hɔsɩ na ma y, kʋ Woso b'awɔɔ dʋdɔ ka y.
59005013	Kʋ gʋaa y'awɔɔ barla an nɩ fɩr yɩm k'an yaa da. Kʋ gʋaa nɩ heernyɔɔ m, k'an laa lɔ an a lɛ bɔ Woso ʋ.
59005014	K'awɔɔ gʋaa deem bɩ laafɩɩ, k'an kristagʋɔɔ lɛɛzannɔ wɔɔ bir, kʋ ŋ nɩ nyɔɔ nɔ ma Zuuba tɔ ra, ŋnɩ yaa da a tɔ ma.
59005015	Kʋ ŋ yaa bɩ da kan sɩrakarɛ kɩ, yaabazaa bɩ laafɩɩ yɩm, Zuuba y'a waam, k'a mimbʋnyaarɔ ba sɔ, Zuuba sugur kaŋ ʋ.
59005016	Naa tɔ ma bɩ, k'a mimbʋnyaarɔ bɔ a lɛ ma, a hɩ kʋ m, k'a yaa da kʋ tɔ ma, kʋ Woso n a waa. Gʋaa tɩrga yaadarɛ ɩ zi bam kan paŋŋa gʋta kɩ.
59005017	Awɔɔ dɔ a ʋ, Elii nyɩnta gʋaa am wɔɔ m, a yaa da Woso m ŋʋɩɩ•••, kʋ la bɩ ba y, denter sɔ, la a gʋsɩ dɔɔraa kaakʋ kan a kur kɩ.
59005018	A n a ya an yaa da, kʋ la bɩ n ba, Woso n a ka la bɩ n ba, hɔbɩrɛ n nyɩnta ʋ tara burə ʋ.
59005019	M danyɩnɔ, k'awɔɔ gʋaa deem nyaam, an Woso zaa k'an sɩra bɩ to, kʋ gʋaa a ka an a ya an bʋr zaa bɩ ra,
59005020	k'a dɔ a ʋ, gʋaa k'a ka mimbʋnyaabər n a bɔ a mimbʋnyaabarɛ zaa ʋ, k'a zu Woso ʋ bɩ, a zaa bɩ meeyaa a a bʋmbɔ, an a ka sɔ, baa k'a mimbʋnyaarɔ gʋta, Woso n ŋ sugur ka ʋ haay.
60001001	Mɔɔ mɩŋŋa Pɩyɛɛr nɩ ci bɩ bam, Yeezuu Krista zibəəzaa m mɔɔ m. A ba mɔɔ nawʋm awɔɔ kʋ Woso a bɔ ʋ k'a yɩ a gʋɔɔ a hɩsɩga da, a m saanɔɔ Pɔn kʋ ʋ kan Galasii kʋ kɩ ʋ, Kapadɔs kʋ kɩ ʋ, Azii kan Bitinii kʋrɔ kɩ ʋ rɔ wɔɔ ma.
60001002	Zɩ Woso y'awɔɔ bɔ ʋ, amba a lɛɛ ka an a cɩnta a hɔɔnhɔ nɔ ʋ k'a ba bɩ tɔ ma, a y'a so awɔɔ ʋ, a Ɛspri k'a a ka awɔɔ ʋ bɩ tɔ ma, k'awɔɔ n yɛ Yeezuu Krista ma, k'a ma bɩ n'awɔɔ hu bɔ. A yɛ mɔɔ nawʋm, kʋ Woso n a barka, kan a laafɩɩ kɩ ka awɔɔ ʋ gʋta.
60001003	Ʋ ʋ lɛ bɔ Woso ʋ, wɔɔ Zuuba Yeezuu Krista Zɩ bɩ, bala, a cicirzɛrɛ gʋta bɩ nɔ ʋ, a a ka wɔɔ n yɩrɛdaa yɩ, k'ʋ taaheerlɛ paan••• yɩ, Yeezuu Krista k'a a mɩm bɔ ʋ gəəno bire ʋ bɩ tɔ ma.
60001004	A ba a ʋ maam kʋ wɔɔ n hɔjirle k'a b'a dam ma an vɔn gɛɛ an dintim ka, gɛɛ a paŋŋa n a bɔ ʋ yɩ, hɔjirle bɩ do Woso a cɩnta awɔɔ m arzana ʋ.
60001005	Awɔɔ kʋ Woso paŋŋa nɩ dɔrɛ a ma sɩrakarɛ tɔ ma, k'awɔɔ n bɩ bʋmbɔrɛ k'an b'a hɩnkam lɛɛm jɛ dɔmɩm ʋ bɩ yɩ.
60001006	Bɩ tɔ ma m, awɔɔ n'a heer nyɔɔm gʋta, baa kʋ pakra m k'awɔɔ n fɩr yɩ dɩɩtaa, makrarɔ y'a hʋnhɔ kʋ ŋ n'awɔɔ heer zarm dɔmɩm poorero nɔɔn duro nɔ ʋ.
60001007	Fɩr bɩ yɩrɛ bɩ, awɔɔ sɩrakarɛ makra an n'a bam, kʋ sɩrakarɛ paan••• m gɛ. Awɔɔ sɩrakarɛ bɩ mɩŋŋabaa lɛ da sarma m, hɔcenlezaa m bɩ, an bɔkarɛ n tɩr a makra ba sɛ ʋ, k'a mɩŋŋabaa dɔ. Ncɩnaaʋ bɩ, awɔɔ sɩrakarɛ bɩ makra jɛ ʋ, awɔɔ lɛbɔʋrɛ kan cirbəə kɩ, daʋrɛ kɩ yɩm dɔmɩm kʋ Yeezuu Krista n b'a hɩnkaŋ ʋ b'ʋ.
60001008	Awɔɔ ɩ Yeezuu Krista mɩŋŋa ŋʋam b'awɔɔ n a yɩ a mɩm nɩ y, awɔɔ sɩra ka ʋ, b'awɔɔ n a yɩ cɩna y. Naa tɔ ma m, awɔɔ n'a heer nyɔɔm heernyɔɔ gandaa ʋ m, gɔsɩ b'a dam ma an heernyɔɔ gʋta bɩ do dɔ an a hɩ y.
60001009	K'awɔɔ nɩ zɛm b'a nyiro wɔɔ bʋmbɔrɛ yɩ bɩ, bɩ y'a ka Woso ʋ awɔɔ n sɩra ka.
60001010	Wosolɛsinnɩsorazannɔ kʋ ŋ nyɩnta biisi ŋnɩ so Woso lɛ ra, ŋnɩ barka kʋ Woso ʋ k'a ka awɔɔ ʋ bɩ mim hɩ bɩ, ŋ bʋmbɔrɛ k'awɔɔ n nɩ zɛm b'a yɩ bɩ daasɩ ŋn'a a ka.
60001011	A ka ŋ y'a ʋ ma, k'a minno kʋ Krista Ɛspri b'a hɩnka ŋ nɩ bɩ kʋyɩrɛ dɔmɩm kan ŋ zaarɔ kɩ dɔ, bala, Ɛspri bɩ do k'a nyɩnta kan ŋ kɩ bɩ lɛɛ ka an fɩryɩrɛrɔ kʋ Krista n'a yɩm bɩ mim hɩ, kan lɛbɔʋrɛ k'a n'a yɩm, fɩr bɩ yɩrɛ jɛ ʋ bɩ kɩ.
60001012	Bɩ, Woso a hɩnka a lɛsinnɩsorazannɔ wɔɔ duro m, a ʋ, lemim k'a ka kʋ ŋ nɩ so ra bɩ, a n a ka ŋ bɔɔm tɔ ma y, awɔɔ hɔ m. Lemim nyɩnta bɩ do padənno wɔɔ a hɩ awɔɔ m, bɩ, a pa ŋ y'a da awɔɔ m Sɛnt-Ɛspri paŋŋa kʋ Woso a ka ŋ ʋ bɩ m. Malɛɛkarɔ mɩŋŋɔɔ n lɛ taa k'a lemim bɩ do dɔ gʋta.
60001013	Naa tɔ ma bɩ, k'a a banka, k'a ta lɛɛ kan zibəə kɩ, a b'a zu a ʋ y, k'a barka kʋ Woso n'a karɛ awɔɔ ʋ Yeezuu Krista hɩnkarɛ ma bɩ ta a heer lɛ kɔɔkɔɔ.
60001014	Amba nyɩnɔ nɩ yɛrɛ a zɩrɔ ma bɩ, k'a yɛ Woso ma, a b'a ya a zu lɛtaamarɔ bʋnyaarɔ k'awɔɔ n ta ŋ nɩ biisi badɔ nɔ ʋ rɔ wɔɔ ʋ y.
60001015	Bɩ, amba Woso k'awɔɔ bir bɩ n mɩŋŋa bɩ, awɔɔ sɔ k'a bɩr mɩsɩrbaa mɩŋŋa bam a tarɛ haay nɔ ʋ.
60001016	Bala, Woso a hɩ a ci b'ʋ, a ʋ: "K'a yɩ mɩŋŋa, bala, mɔɔ mɩŋŋa."
60001017	Woso k'a nɩ gʋɔɔ dʋdɔ kam b'a bɩr ŋ jirə bɔm bɩ, awɔɔ nɩ yaa dam nɩ a ʋ, a Zɩ m, gʋaa biyəə dʋdɔ an n'a kam amba a zaa zibəə a ga m bɩ m. Bɩ tɔ ma bɩ, k'a mɩsɩrbaa k'a gɔɔta awɔɔ m, awɔɔ n'a bam tara burə ʋ bɩ ba, Woso mɩŋŋa daʋrɛ kan a nyibəə kɩ nɔ ʋ.
60001018	Awɔɔ dɔ a ʋ, mɩsɩrbaa k'a nyɔɔdʋ ba ʋ, awɔɔ zɩrɔ n a to awɔɔ m bɩ, Woso awɔɔ yɔ b'ʋ. Bɩ, hɔ k'a n'a zaar bam, gɛɛ wanzurfu gɛɛ sarma bɛɛ a a sa, an awɔɔ yɔ nɩ y.
60001019	Awɔɔ yɔ a ʋ, Krista ma kʋ n b'a dam ma n a lɛ hɩ bɩ m, bɔ b'ʋ kʋ ʋ kan sinnyɛɛm k'a m mɩŋŋa, hɔ bʋnyaa sɩ ba ma bɩ kɩ.
60001020	Woso lɛɛ ka an a bɔ ʋ, bɩ ma bɩ, durnya ba ʋ y. Kɛɛrɛ naa, a a hɩnka jɛ dɔmɩnnɔ ʋ, awɔɔ daahan tɔ ma.
60001021	A tɔ ma m, awɔɔ n sɩra ka Woso ʋ, bɩ y'a mɩm bɔ ʋ gəəno bire ʋ, an lɛbɔʋrɛ ka ʋ, yɩ a ʋ ncɩnaaʋ, k'awɔɔ sɩrakarɛ kan awɔɔ taaheerlɛ kɩ n yo Woso ma.
60001022	Yɛ k'awɔɔ ʋ sɩra ma b'a ka, awɔɔ nyiro wɔɔ hu n bɔ, k'a a da ma, a kʋ ŋʋa paan••• danyɩbaa nɔ ʋ. K'a kʋ ŋʋa gʋta noom hu m.
60001023	Bala, yɩrɛdaa awɔɔ yɩ, b'a n a to gʋaa zi y, gʋaa ɩ gam, bɩ Woso y'awɔɔ yɩ, a garɛ ba ʋ y. A lemim k'an mɩsɩr a cenle ba ʋ b'a sa an awɔɔ yɩ m.
60001024	Amba Wosoci n'a hɩm bɩ m bɩ: Gʋɔɔ haay bɔ kʋ ʋ kan bur kɩ, lɛbɔʋrɛ kʋ ŋ nɩ tam haay bɩ bɔ kʋ ʋ kan burvu kɩ, kʋ bur bɩ ga, b'a vu bɩ sur.
60001025	Bɩ Zuuba lemim b'ɩ gɔɔtam dɔmɩm haay. Bɩ, lemim bɩ do bɩ, lemim nyɩnta kʋ n y'a pa da awɔɔ m bɩ m.
60002001	K'a bʋnyaabaa do haay to kan ŋʋaar do haay kɩ, noombakʋma kɩ, a bɩ jɩm ba y, b'a b'a bʋnyaa hɩ gɔsɩ ma y.
60002002	Amba nyɩnɔ poorero nɩ nyonhi ŋʋam bɩ, k'a Woso lemim k'an mɩŋŋa bɩ ŋʋa tee••• k'a a da ma a ma Woso zaa bɩ nɔ ʋ, a bʋmbɔrɛ yɩ.
60002003	Bala, Wosoci bɩ y'a hɩm denter, a ʋ: Awɔɔ b'a dɔ a ʋ, Zuuba mɩŋŋa.
60002004	K'a zɔ Zuuba ma, jaa mɩsɩr m, gʋɔɔ n kaanm m, bɩ, Woso dɩga a jaa tɔzaa m, an a bɔ ʋ.
60002005	K'a a zɔ ma, bala, awɔɔ bɔ kʋ ʋ kan jaa mɩsɩɩrɔ kɩ sɔ, kʋ Woso n awɔɔ sa an awɔɔ ba Sɛnt-Ɛspri cɛ. Awɔɔ yɩrɛ a mannɩbənno kʋ ŋ y'a mɩŋŋa ka ʋ, k'a mannɩrɔ kʋ ŋ y'a to Sɛnt-Ɛspri zi rɔ wɔɔ ba a ŋ ka Woso ʋ, a yɩ ŋ ŋʋam Yeezuu Krista tɔ ma.
60002006	Bala, Wosoci bɩ nɔ ʋ, n ʋ: K'a dɩga a, mɔɔ ɩ jaa paŋŋazaa cɩntam Siyɔn ʋ, mɔɔ y'a bɔ ʋ, jaa tɔzaa m gʋta, gʋaa k'a sɩra ka ʋ bɩ, a bɩ nyannɩ bɩrɛ y.
60002007	Awɔɔ k'a sɩra ka ʋ rɔ wɔɔ, jaa naa do tɔ ma awɔɔ ɩ lɛbɔʋrɛ m, bɩ kʋ bɩsɩkənno wɔɔ nɩ, Wosoci b'a hɩ, a ʋ: Jaa kʋ cɛdonno wɔɔ kaanm m bɩ y'a ba cɛ bɩ jɩrjaa paŋŋazaa.
60002008	Wosoci b'a y'a an a hɩ sɔ, a ʋ: Jaa bɩ do a ba gʋɔɔ gənzɛrɛ jaa, ŋ dore jaa. Kʋ ŋ n sɩra ka Woso lemim b'ʋ bɩ y'a ka ŋn'a gəm zɛm ma, Woso lɛɛ ka an a cɩnta k'an yɩ ncɩnaaʋ.
60002009	B'awɔɔ, gʋɔɔ kʋ Woso ŋ bɔ ʋ rɔ wɔɔ n'awɔɔ m, cir m Woso m, a mannɩbənno n'awɔɔ m, gʋɔɔ kʋ Woso a so ŋ ʋ rɔ wɔɔ n'awɔɔ m, Woso mɩŋŋa y'awɔɔ ba a hɔ, k'awɔɔ n a zibəəro gʋtɔɔ wɔɔ pa da, a y'awɔɔ bir an bɔ awɔɔ m monsigə ʋ, an bʋr awɔɔ m a lɛɛgure k'an mɩŋŋa gʋta b'ʋ.
60002010	Biisi bɩ, Woso bɩ gʋɔɔ bɛɛ n'awɔɔ nɩ y, bɩ kɛɛrɛ naa, a gʋɔɔ n'awɔɔ m. Biisi bɩ, Woso n a cicirzɛrɛ hɩnka awɔɔ nɩ y, bɩ kɛɛrɛ naa, a awɔɔ cicir zɛ.
60002011	M danyɩnɔ ŋʋarɛ nɔ ʋ, k'a dɔ a ʋ, cenlezannɔ n'awɔɔ m tara burə ʋ naa ʋ, saanɔɔ n'awɔɔ m, bɩ tɔ ma bɩ, k'a gʋ lɛtaamarɔ bʋnyaarɔ wɔɔ ma, a ka ŋ nawʋm ma k'a awɔɔ zaar ba.
60002012	K'awɔɔ nɩ gʋɔɔ kʋ kristagʋɔɔ bɛɛ nɩ ŋ mɩ bire ʋ bɩ, k'a mɩsɩrbaa k'an zore ba, k'an bɩr yɩrɛ ɩ ʋ, kʋ ŋ y'awɔɔ tɔ zaar barɛ, ŋn'a hɩrɛ ŋ ʋ, gʋɔɔ bʋnyaarɔ n'awɔɔ nɩ, kʋ ŋ n'awɔɔ zibəəro mɩŋŋɔɔ wɔɔ yɩ, maam bɩ, ŋ y'a lɛ bɔm Woso ʋ, hinni k'a n'a hɩnkarɛ ŋ nɩ b'ʋ.
60002013	K'a yɛ lɛɛzannɔ kʋ ŋ nɩ durnya ʋ naa ʋ haay rɔ wɔɔ ma Zuuba tɔ ma. Kʋ cir nɩ, k'a yɛ ma k'a m cir bɩ tɔ ma.
60002014	Kʋ gʋɔɔ kʋ cir n cɩncɩnta kʋ ŋ n a so lɛɛrɔ ʋ wɔɔ nɩ, k'a yɛ ŋ ma sɔ, ŋ cɩncɩnta a ʋ, kʋ ŋ nɩ gʋɔɔ kʋ ŋ n'a bʋnyaa bam nɔ wɔɔ hʋnhʋr, ŋn'a lɛ bɔ gʋɔɔ kʋ ŋ n'a mɩŋŋa bam nɔ wɔɔ ʋ.
60002015	Bala, Woso lɛ taa k'awɔɔ n bɩr a mɩŋŋa bam, kʋ gʋɔɔ kʋ ŋ hɔɔn ba ʋ, ŋ n hɔsɩ dɔ rɔ wɔɔ b'a da ma ŋnɩ hɔsɩ hɩ y.
60002016	K'awɔɔ a so a mɩŋŋɔɔ ʋ bɩ, k'a mɩsɩrbaa ba, b'a bɩ yo soamɩŋŋaʋ bɩ do ma, k'a bʋnyaa ba y. Bɩ k'a mɩsɩrbaa bɩ ba, kʋ Woso zibəənyɩnɔ n'awɔɔ m bɩ tɔ ma.
60002017	K'a gʋɔɔ haay da ʋ, k'a danyɩnɔ Krista nɔ ʋ rɔ wɔɔ ŋʋa, k'a nyi ba Woso m, k'a cir da ʋ sɔ.
60002018	Awɔɔ kʋ zibəənyɩnɔ n'a mɩ rɔ wɔɔ, k'a yɛ a soʋrezannɔ wɔɔ ma daʋrɛ gʋta nɔ ʋ, k'a ba ncɩnaaʋ kan bɔɔ n nyɩnta kan awɔɔ kɩ, ŋn'a mɩŋŋa barɛ awɔɔ m nɔ wɔɔ kɩ. K'a ba ncɩnaaʋ sɔ, kan bɔɔ n kʋsɩ rɔ wɔɔ kɩ.
60002019	Bala, kʋ gʋaa ɩ yɛm fɩr ma Woso tɔ ma, bɩ kʋrɔ bɛɛ a ʋ ma an nɩ fɩr bɩ do yɩrɛ, Woso nɔ ɩ yɩm bɩ zaa ra.
60002020	Bɩ, k'awɔɔ bʋnyaa ba, ŋnɩ fɩr karɛ awɔɔ ma, nka n'a lɛ bɔrɛ awɔɔ ʋ naa tɔ ma? Bɩ, k'awɔɔ mɩŋŋa ba, n nɩ bɔkarɛ n nɩ fɩr karɛ awɔɔ ma, awɔɔ nɩ yɛm ma bʋraama nɔ ʋ, Woso nɔ ɩ yɩrɛ awɔɔ ra naa nɔ ʋ.
60002021	A n bɔkarɛ Woso bɩ, awɔɔ bir a ʋ, naa tɔ ma. Bala, Krista fɩr yɩ awɔɔ tɔ ma, an n'a ŋʋam k'awɔɔ n a hɔbaa sa.
60002022	A mɩŋŋa n mimbʋnyaa sɩ ba y, a n ŋʋaar ba fɩɩga y,
60002023	n y'a sʋnsɔ wʋ, b'a n a sompi gʋaa n'ʋ y, gʋɔɔ fɩr ka ma, b'a n nyaa ba kan ŋ kɩ y, a mɩŋŋa to a ʋ, Woso wɔ ʋ, bɩ n nɩ dʋdɔ kam tɩrga.
60002024	A mɩŋŋa ɩ yɛ an wɔɔ mimbʋnyaarɔ wɔɔ sa an fɩr yɩ ŋ nɩ, an ga gɔdarkʋra ma, k'an bɩr yɩrɛ ɩ ʋ, gəəno n wɔɔ m wɔɔ mimbʋnyaarɔ wɔɔ lɛɛ, k'ʋ mɩsɩrbaa ba tɩrgabaa nɔ ʋ. A mɩŋŋa sampɔɔrlɔ wɔɔ tɔ ma m, awɔɔ n laafɩɩ yɩ.
60002025	Bala, biisi bɩ, awɔɔ nyaam am seero hɔ bɩ m, bɩ kɛɛrɛ naa, awɔɔ a bɔ a bʋr a dundor bɩ zi, an nɩ dɔrɛ awɔɔ ma sɔ.
60003001	Lannɔ wɔɔ, awɔɔ sɔ, k'a zu a zino wɔɔ lɛ ʋ, maam bɩ, kʋ gɔsɩnnɔ ta ʋ, ŋ bɩr sɩra kam Woso lemim b'ʋ, kʋ ŋ lannɔ wɔɔ zibəə n a ka, kʋ ŋ nɩ sɩra ka Woso ʋ, baa kʋ ŋ n meer ba y.
60003002	Ŋ y'awɔɔ mɩsɩrbaa k'an mɩŋŋa, an nɩ zure ŋ lɛ ʋ bɩ yɩm.
60003003	A b'a ka ma k'a a mɛ gʋɛrɛ da ma, mintɔɔnrɛ m, gɛɛ sarma nyɛɛnnɔ nɩ, gɛɛ garbarɛ waasɩ nɩ y.
60003004	Bɩ k'a ka k'a gʋɛrɛ bɩ n bɩr a heer ʋ, bʋgʋ-bʋgʋdabaa kan bʋraama kɩ gʋɛrɛ bɩ, bɩ nyarɛ ɩ ba ʋ y, a nyɔɔdʋ ta ʋ sɔ Woso mɩm ʋ gʋta.
60003005	Lannɔ kʋ ŋ nyɩnta biisi ŋn'ɩ zum Woso ʋ rɔ wɔɔ, gʋɛrɛbaa naa do ŋnɩ ta m, ŋn'ɩ zure a zino lɛ ʋ.
60003006	Nyɩnta Saara ʋ ncɩnaaʋ, an nɩ yɛm Abraham lɛ ma, an n'a birm a zuuba, k'awɔɔ y'a mɩŋŋa bam, awɔɔ bɩr a tom hɔsɩ nɩ nyibəə darɛ a ma, awɔɔ nyɩntarɛ a nyɩnɔ.
60003007	Awɔɔ k'an zino wɔɔ, k'a mɩsɩrbaa mɩŋŋa ba kan a lannɔ wɔɔ kɩ, a dɔ a ʋ, ŋ paŋŋa n awɔɔ hɔ ku y, k'a daʋrɛ zi ba kan ŋ kɩ, bala, ŋ mɩsɩrbaa denter bɩ hɔjirle yɩm sɔ kan awɔɔ kɩ, Woso barka bɩ nɔ ʋ. K'a ŋ da ʋ, kʋ hɔsɩ b'a ta a yaadarɛ nɩ y.
60003008	Meer naa do ba mɔɔ nawʋm kan awɔɔ haay kɩ kɛɛrɛ: K'a ka, k'a hɔɔn n bɩr deem, a bɩr kʋ cicir zɛm, a bɩr kʋ ŋʋam danyɩbaa nɔ ʋ, a bɩr a mɩŋŋa bam kʋ m, a bɩr mɩŋŋazerle m.
60003009	A b'a bʋnyaa sompi gʋaa nʋ y, kʋ gʋaa awɔɔ sʋnsɔ wʋ, a b'a sʋnsɔ wʋ sɔ y. Bɩ, k'a barka da ʋ, bala, awɔɔ bir Woso ʋ, k'awɔɔ n mɩsɩrbaa ba ncɩnaaʋ, k'awɔɔ n a barka hɔjirle yɩ.
60003010	Wosoci b'a hɩ, a ʋ: Kʋ gʋaa lɛ taa mɩsɩrbaa ma, k'a taʋrɛ n yɩ a ma mɩŋŋa, a zaa a ga m, an meerbaa bʋnyaa barɛ to, kan ŋʋaarbarɛ kɩ.
60003011	K'a zaa n a bɔ a bʋnyaa barɛ ʋ, an a mɩŋŋa ba, an bɩr a kam ma tee••• kʋ laafɩɩ n bɩr gʋɔɔ bire ʋ.
60003012	Bala, Zuuba mɩm ɩ gʋɔɔ tɩrgɔɔ wɔɔ ra, an n'a tʋr karɛ ŋ yaadarɛ ma, bɩ, a bɩr yɛm gʋɔɔ kʋ ŋ n'a bʋnyaa bam nɔ wɔɔ ma y.
60003013	Bɩ, k'awɔɔ ɩ zi mɩŋŋa barɛ ŋʋarɛ, nka n n'a bʋnyaa barɛ awɔɔ nɩ?
60003014	Baa k'awɔɔ fɩr yɩ zi mɩŋŋa barɛ tɔ ma, k'a dɔ a ʋ, mimbirenyɩnta m. A bɩ nyi ba gʋɔɔ nɩ y, b'a b'a heer kɔ y.
60003015	Bɩ, k'a Krista da ʋ a heer nɔ ʋ, a m Zuuba. K'a banka mɩŋŋa, k'an bɩr yɩrɛ ɩ ʋ, kʋ gʋɔɔ awɔɔ lar taaheerlɛ k'awɔɔ n ta m bɩ mim ma, k'a a da ma a jɩ dɩnda ŋ nɩ mɩŋŋa.
60003016	Bɩ, k'a jɩ dɩnda ŋ nɩ bʋgʋ-bʋgʋdabaa m, kan daʋrɛ kɩ m, a bɩr noom hu m. Maam bɩ, gʋɔɔ kʋ ŋ n'awɔɔ tɔ zarm, ŋn'a bʋnyaa hɩrɛ awɔɔ tarɛ ma Krista Zuure tɔ ma rɔ wɔɔ nyannɩ bɩrɛ.
60003017	Bala, k'awɔɔ ɩ fɩr yɩm zi mɩŋŋa k'awɔɔ n'a bam tɔ ma, kʋ Woso hɔɔnhɔ m maam nɩ, naa jɩra fɩr yɩ a bʋnyaa barɛ tɔ ma m.
60003018	Krista mɩŋŋa ga wɔɔ mimbʋnyaarɔ tɔ ma, ga a ʋ gallɛm deem taan•••, a mɩŋŋa tɩrga, an bɔkarɛ an ga gʋɔɔ bʋnyaarɔ tɔ ma, a ba a ʋ maam, k'a wɔɔ gaa a bʋr wɔɔ m Woso zi, n y'a zɛ gər a mɛsim nɔ ʋ, Sɛnt-Ɛspri n a ya, an mɩsɩrbaa ka ʋ.
60003019	Sɛnt-Ɛspri bɩ do a nyɩnta m biisi, an Woso lemim pa da m. Pa bɩ da a ʋ, bayɛrɛzannɔ kʋ ŋ nyɩnta ʋ, ŋnɩ gɩnga, ŋnɩ gəənokʋ ʋ, lɔnnɔcɛ ʋ rɔ wɔɔ m.
60003020	Bayɛrɛzannɔ wɔɔ duro dɔmɩm ʋ bɩ, Woso bʋr a ma, Nowee nɩ kɔɔlʋʋ bɩ bam. Gʋɔɔ kʋ ŋ bʋmbɔrɛ yɩ dɔmɩm bɩ do ʋ rɔ wɔɔ bɩ gʋta y, ŋ gʋaa sinnyə ŋnɩ bɔlɛm yɩ hi bɩ wakatɩ ʋ.
60003021	Dɩɩtaa sɔ naa, bʋmbɔrɛ bɩ yɩ awɔɔ ʋ ncɩnaaʋ sɔ, batɛm kʋ wɔɔ n'a sim bɩ bɔkʋrɛ m minno wɔɔ duro m. Batɛm bɩ bɩr wɔɔ mɛ dintim sʋrgɔrɛ y, bɩ, a ka a nawʋm wɔɔ nɩ hɔɔn bɔŋ ʋ, k'ʋ zu Woso ʋ kan noom hu kɩ. Bʋmbɔrɛ bɩ yɩ wɔɔ nawʋrɛ ncɩnaaʋ, kʋ Yeezuu Krista a mɩm bɔ ʋ gəəno bire ʋ bɩ tɔ ma.
60003022	A a busu, an ta arzana ʋ, an nɩ nyɩntam Woso bɩsɩ ra, malɛɛkarɔ haay kan lɛɛsoʋzannɔ kɩ, paŋŋazannɔ kɩ haay nɩ zure a lɛ ʋ.
60004001	Ncɩnaaʋ bɩ, kʋ Krista fɩr yɩ a mɛsim nɔ ʋ bɩ, awɔɔ sɔ, k'a naa da a heer ʋ a dɔ a ʋ, gʋaa k'a fɩr yɩ a mɛsim nɔ ʋ bɩ, a a gʋ mimbʋnyaa ma.
60004002	A n a sa dɩɩtaa ma, k'a dɔmɩm k'a gɔɔta awɔɔ m k'a mɩsɩrbaa ba tara burə ʋ bɩ sa, a Woso hɔɔnhɔ ba m, a b'a sa a lɛtaamarɔ bʋnyaarɔ kʋ gʋɔɔ nɩ ŋ ŋʋam bɩ ba nɩ y.
60004003	Nyɩnta k'awɔɔ ʋ biisi, a bawosodonno mɩsɩrbaa ba bɩ, a kɔ an bʋrbɔ kɛɛrɛ. Dɔmɩm bɩ do ʋ bɩ, ta awɔɔ nawʋm yɔka, a n nɩ lɛtaamarɔ bʋnyaarɔ m, a n nɩ bɛɛ mim waasɩ, a n nɩ hɔ bɩm waasɩ, a n nɩ hɔ mim waasɩ, a n nɩ yaa dam wosobaawɔnnɔ m zibʋnyaabarɛ nɔ ʋ.
60004004	Kɛɛrɛ naa, bawosodonno kʋ ŋ nɩ dɩgarɛ awɔɔ ma, awɔɔ bɩr a mɩŋŋɔɔ kam zibʋnyaarɔ nɔɔn duro barɛ ʋ kan a kɩ dɔ rɔ wɔɔ, ŋn'a dɔ kʋ bɔ an n'a hɩrɛ y, am naa, ŋn'awɔɔ sʋnsɔ wʋm.
60004005	Bɩ, Woso zɛm bɩ ŋ da lɛ ʋ, ŋn'a zi bʋnyaarɔ wɔɔ mim nyɩ bɔ ʋ, Woso mɩŋŋa a banka an nya, k'a gʋɔɔ mɩsɩɩrɔ kan gəəno kɩ dʋdɔ ka.
60004006	Naa y'a ka, n nɩ lemim nyɩnta bɩ pa da gʋɔɔ kʋ ŋ gɩnga rɔ wɔɔ m sɔ, n brɔɔ dʋdɔ ka, amba n nɩ gʋaa woo••• dʋdɔ kam bɩ m, lemim bɩ pa n y'a da ŋ nɩ, kʋ ŋ nɩ mɩsɩrbaa ba Sɛnt-Ɛspri tɔ ma, amba Woso n mɩsɩr bɩ m.
60004007	Hɔ haay nyarɛ a zɔ, maam bɩ, gʋaa biyəə n bʋr a ma, a b'a zu a ʋ y, k'a a da ma, a bɩr yaa dam.
60004008	A n lɛ da haay bɩ, k'a bɩr kʋ ŋʋam paan•••, bala, ŋʋarɛ ɩ hɔ kam mimbʋnyaa yɔɔgʋ ra.
60004009	K'a saana ba kʋ m, b'a bɩ kukur ba y.
60004010	Woso ganwʋrɛ y'a hʋnhɔ ka awɔɔ gʋaa biyəə ʋ, gʋaa biyəə n zi ba a ganwʋrɛ bɩ m, a mim daahan tɔ ma. K'a ba ncɩnaaʋ, amba zibəənyɩnɔ mɩŋŋɔɔ m, a nyasʋ Woso barka k'a nɩ zi hɔka bam bɩ m mɩŋŋa.
60004011	Kʋ gʋaa ɩ lemim padarɛ ganwʋrɛ nɩ, k'an Woso lemim pa da. Gʋaa k'a nɩ daahan zi bam bɩ, k'an a ba paŋŋa kʋ Woso a ka ʋ bɩ m. K'a ba ncɩnaaʋ, kʋ Woso n lɛbɔʋrɛ yɩ hɔ haay woo••• nɔ ʋ, Yeezuu Krista tɔ ma. Woso mɩŋŋa y'a so lɛbɔʋrɛ ʋ, kan paŋŋa kɩ dɔmɩm haay, Amina.
60004012	M gʋaasɩbɔɔ, a bɩ dɩga fɩr k'awɔɔ n'a yɩm a sɩrakarɛ tɔ ma naa ma, ɩ ʋ, mim daŋŋada nɩ, a zɛ kədə y.
60004013	K'a a heer nyɔɔ, bala a na awɔɔ ʋ Krista ma a fɩryɩrɛ nɔ ʋ, maam bɩ, k'a lɛbɔʋrɛ b'a hɩnka, awɔɔ nyɩntam heernyɔɔ nɔ ʋ sɔ.
60004014	Kʋ gʋɔɔ y'awɔɔ sʋnsɔ wʋm Krista tɔ ma, mimbirenyɩnta m kan awɔɔ kɩ, bala, Woso Ɛspri kʋ lɛbɔʋrɛ Ɛspri m b'ɩ kan awɔɔ kɩ.
60004015	A b'a ka, awɔɔ gɔsɩ n fɩr yɩ, k'a gər zɛ, gɛɛ k'a kom ba, gɛɛ k'a zi bʋnyaa ba, gɛɛ k'a a lɛ zu gʋɔɔ minno ʋ tɔ ma y.
60004016	Bɩ, k'awɔɔ gʋaa ɩ fɩr yɩm, kʋ kristagʋaa m bɩ tɔ ma, nyannɩ b'a zɛ y, k'an a lɛ bɔ Woso ʋ denter, kʋ n n'a birm kristagʋaa bɩ tɔ ma.
60004017	Dɔmɩm kʋ Woso n nɩ dʋdɔ kam b'a ku, a sa a nawʋm a gʋɔɔ wɔɔ ma. Bɩ, k'a sa a nawʋm wɔɔ ma, gʋɔɔ kʋ ŋ n sɩra ka Woso lemim nyɩnta b'ʋ rɔ wɔɔ, kʋ dʋdɔ bɩ ŋ ku, a yɩrɛ ŋ ma lɔ?
60004018	Wosoci b'a hɩ, a ʋ: Gʋɔɔ tɩrgɔɔ bʋmbɔrɛ yɩm, B'a wer nyɩntaŋ ʋ. K'a maam, a nyɩntam gʋɔɔ bʋnyaarɔ kan mimbʋnyaabənno kɩ ma lʋnlɔ?
60004019	Ncɩnaaʋ bɩ, gʋɔɔ kʋ ŋ nɩ fɩr yɩm Woso hɔɔnhɔ ma rɔ wɔɔ, ŋnɩ gɔɔta ŋn'a mɩŋŋɔɔ to a darɛzaa Woso wɔ ʋ, ŋnɩ bɩr a mɩŋŋa bam. Taalɛrazaa m Woso m.
60005001	Lɛɛzannɔ kʋ ŋ nɩ kan awɔɔ kɩ rɔ wɔɔ, mɔɔ ʋ kʋ m ŋ dʋndɔ. Lɛɛzaa m mɔɔ m sɔ am ŋ hɔ bɩ m, bɩ Krista fɩryɩrɛrɔ wɔɔ kasɛtɩzaa m mɔɔ m sɔ, mɔɔ nyɩntam lɛbɔʋrɛ k'a n'a hɩnkam b'ʋ sɔ. Hɔ kʋ mɔɔ ʋ kʋ m a hɩ ŋ nɩ bɩ ba n nɩ:
60005002	K'a nyasʋ bakʋ kʋ Woso a da awɔɔ wɔ ʋ bɩ m mɩŋŋa. A bɩ dɔ ma pakra nɩ y, k'a dɔ ma heernyɩnta m, amba Woso lɛ n taa bɩ m. A bɩ dɔ bakʋ bɩ ma sɔ, k'a busoo yɩ y, bɩ k'a dɔ ma kan a heer kɩ haay.
60005003	A b'a so gʋɔɔ kʋ Woso ŋ da a wɔ ʋ rɔ wɔɔ ʋ paŋŋa nɩ y, bɩ k'a a tɔ ʋ k'a hɔbaarɔ n bɩr mɩŋŋa, kʋ gʋɔɔ n a da ma ŋnɩ ŋ sa.
60005004	K'awɔɔ ba ncɩnaaʋ, kʋ dundonno jɩtaarɛ bɩ bɩ bʋr, a y'a kam awɔɔ n nyɩnta a lɛbɔʋrɛ k'a bɩr a zarm bɩ nɔ ʋ.
60005005	Gʋɔɔ kʋ ŋ gɔɔta rɔ wɔɔ, k'a yɛ lɛɛzannɔ wɔɔ ma. Awɔɔ haay k'a bɩr mɩŋŋazerle m kan kʋ kɩ, bala, Wosoci b'a hɩ, a ʋ: Woso bɩr yɛm mɩŋŋabusurezannɔ wɔɔ ma y, b'a y'a barka bɩ kam mɩŋŋazerlezannɔ ʋ.
60005006	K'a mɩŋŋɔɔ zer Woso taa, a paŋŋa ɩ lɛ da haay, maam bɩ, a y'awɔɔ gore daŋ ʋ a dɔmɩm ʋ.
60005007	K'a minno kʋ ŋ n'awɔɔ kɔm nɔ wɔɔ haay da a wɔ ʋ, bala, a mɩŋŋa ɩ nyasʋrɛ awɔɔ m.
60005008	A b'a zu a ʋ y, k'a dundo a zi. Sʋtaana awɔɔ jɩm b'ɩ kumkum lɛɛ ma am poozaa hɔ bɩ m, an nɩ baa dam, an n'a kam gʋaa ma k'a nyasʋ a bɩ.
60005009	K'a a da a lɛ ʋ kɔɔkɔɔ, sɩrakarɛ nɔ ʋ, a dɔ a ʋ, awɔɔ fɩryɩrɛrɔ wɔɔ y'awɔɔ danyɩnɔ yɩm sɔ durnya b'ʋ jilli.
60005010	Awɔɔ ɩ fɩr yɩm dɔmɩm poore nɔ ʋ, bɩ, Woso k'a a so barka do haay ʋ, an awɔɔ bir, k'awɔɔ n nyɩnta a lɛbɔʋrɛ k'a nyarɛ ba ʋ nɔ ʋ, Krista zuure nɔ ʋ bɩ y'awɔɔ bankam fasɩ, an awɔɔ paŋŋa da ra, an a ka awɔɔ n jɩm kɔɔkɔɔ, hɔsɩ b'a darɛ awɔɔ ma y.
60005011	A y'a so paŋŋa ʋ dɔmɩm haay. Amina.
60005012	Wɔɔ danyɩ Silas mɔɔ da ʋ, an ci poore naa gʋrsɩra ba, kʋ m a nyɔɔ awɔɔ ma. Mɔɔ ɩ dɩgam ma sɩrabarɛzaa sɩrakarɛ bɩ nɔ ʋ. Ci bɩ ba mɔɔ ʋ awɔɔ ma, kʋ m awɔɔ heer yo, kʋ m a hɩ a m paan••• m ʋ, Woso barka denter b'awɔɔ n a nɔ ʋ naa, k'a gɔɔta a nɔ ʋ kɔɔkɔɔ.
60005013	Gʋɔɔ kʋ Woso ŋ ba a gʋɔɔ rɔ wɔɔ sokʋma k'a nɩ Babɩlɔnnɩ ʋ naa ʋ b'ɩ yaa darɛ a m. Mɔɔ nyɩ Markɩ ɩ yaa darɛ awɔɔ m sɔ.
60005014	K'a yaa da kʋ m mɩŋŋa-mɩŋŋa danyɩbaa nɔ ʋ. Bɩ, kʋ Woso laafɩɩ n bɩr kan awɔɔ haay k'a nɩ Krista nɔ ʋ rɔ wɔɔ kɩ.
61001001	Mɔɔ mɩŋŋa Simɔn Pɩyɛɛr, mɔɔ nɩ ci bɩ bam, Yeezuu Krista zibəənyɩ m mɔɔ m, a zibəəzaa m mɔɔ m sɔ. Ci bɩ ba mɔɔ nawʋm awɔɔ ma, awɔɔ k'a sɩrakarɛ n hɔdeem kan wɔɔ hɔ kɩ rɔ wɔɔ. Yeezuu Krista m wɔɔ Woso, a m wɔɔ Bʋmbɔrɛzaa sɔ, a tɩrgabaa y'a ka, awɔɔ n sɩra ka.
61001002	A yɛ mɔɔ nawʋm k'awɔɔ n bɩr Woso dɔm, kan wɔɔ Zuuba Yeezuu kɩ, k'a a da ma a barka kan laafɩɩ kɩ yɩ gʋta.
61001003	Woso zi ba a paŋŋa bɩ m, an a ka wɔɔ nɩ hɔ haay kʋ wɔɔ ʋ ga m ʋ a yɩ, k'ʋ ʋ da ma, ʋ mɩsɩrbaa ba a zuure nɔ ʋ mɩŋŋa bɩ m. A ka k'a ʋ wɔɔ n Krista dɔ bɩ nɔ ʋ. Bɩ mɩŋŋa ɩ wɔɔ bir a lɛbɔʋrɛ kan a paŋŋa kɩ m.
61001004	Yɩ a ʋ, ncɩnaaʋ, an hɔɔ mɩŋŋɔɔ kʋ ŋ nɩ gʋtɔɔ Woso n ŋ ler bɔ rɔ wɔɔ ka wɔɔ ʋ, ŋ ka a ʋ, k'awɔɔ n a da ma a a yɔ lɛtaamarɔ bʋnyaarɔ kʋ ŋ nɩ durnya ʋ, ŋn'ɩ gʋɔɔ zaar bam nɔ wɔɔ m. K'a wɔ ʋ, a Woso mɩŋŋa mɩsɩrbaa ba.
61001005	Naa tɔ ma bɩ, k'a a tɔ ʋ paan••• a mɩsɩrbaa zore na a sɩrakarɛ bɩ ma, a Woso dɔrɛ na mɩsɩrbaa zore bɩ ma.
61001006	A a tɔ ʋ gʋta, a a da a mɩŋŋa ma, k'a tʋntɔʋrɛ na daamɩŋŋama bɩ ma, k'a mɩsɩrbaa k'a Woso nɔ yɩ na tʋntɔʋrɛ bɩ ma,
61001007	k'a a tɔ ʋ sɔ, a bakʋmmɩŋŋa na mɩsɩrbaa k'a Woso nɔ yɩ bɩ ma, k'a ŋʋarɛ na bakʋmmɩŋŋa bɩ ma.
61001008	K'awɔɔ ɩ hɔɔ nɔɔn duro bam tee•••, ŋ y'a karɛ awɔɔ n ziro ba gʋta a bɩr wɔɔ Zuuba Yeezuu Krista dɔm tee•••.
61001009	Bala, gʋaa kʋ hɔɔ nɔɔn duro ba zi bɩ, bʋʋ n a zaa m, an n'a wɔ dɩndam, a tɔ ba a nɔ ʋ dɔ, a ʋ, n y'a mimbʋnyaarɔ gʋngʋ a ma biisi y.
61001010	Naa tɔ ma bɩ, m danyɩnɔ, Woso y'awɔɔ bɔ ʋ, k'a a tɔ ʋ, a gɔɔta a zuure nɔ ʋ kɔɔkɔɔ. K'awɔɔ ba ncɩnaaʋ, awɔɔ b'a dom fɩɩga y.
61001011	Yɩ a nawʋrɛ ncɩnaaʋ, Woso n zaa ka awɔɔ ʋ fasɩ, awɔɔ n gasʋ wɔɔ Zuuba Yeezuu Krista kʋ wɔɔ Bʋmbɔrɛzaa m bɩ cirbəə kʋ k'a nyarɛ ba ʋ b'ʋ.
61001012	Naa tɔ ma m, mɔɔ n'a ŋʋam kʋ m bɩr hɔɔ nɔɔn duro tɔ darɛ awɔɔ nɔ ʋ, baa k'awɔɔ ŋ dɔ kara, an nɩ zum sɩra naa do ʋ kɔɔkɔɔ bɩ kɩ.
61001013	Bɩ, mɔɔ y'a gɩngam m ʋ, a a ga m kʋ m bɩr hɔɔ nɔɔn duro tɔ darɛ awɔɔ nɔ ʋ tee•••, kʋ mɔɔ gɔɔta m m mɩsɩr naa dɔmɩm ʋ, k'awɔɔ b'a zu a ʋ y.
61001014	Mɔɔ dɔ mɔɔ ʋ, mɔɔ hʋrlɛ a zɔ durnya naa ʋ, amba wɔɔ Zuuba Yeezuu Krista nyɩnta an a hɩ mɔɔ m bɩ m.
61001015	Bɩ, mɔɔ yɩ m tɔŋ ʋ, k'an bɩr yɩrɛ ɩ ʋ, mɔɔ baʋrɛ jɛ ʋ, awɔɔ a da ma dɔmɩm haay nɔ ʋ a hɔdɩndarɛrɔ nɔɔn duro tɔ da a nɔ ʋ.
61001016	Bala, yo bɛɛ wɔɔ ʋ ŋʋaar dɔrɛ noonno ma, ʋ wɔɔ Zuuba Yeezuu Krista k'a nɩ zɛm kan paŋŋa gʋta kɩ bɩ dɩnda awɔɔ nɩ y. A mɩŋŋa yɩ wɔɔ ʋ ʋ zim a lɛbɔʋrɛ gʋta nɔ ʋ.
61001017	Wakatɩ kʋ Zɩ Woso daʋrɛ kan lɛbɔʋrɛ kɩ ka ʋ bɩ, wɔɔ nyɩnta b'ʋ. Woso mɩŋŋa nyɩnta a lɛbɔʋrɛ gʋta nɔ ʋ, an meer ba kan kɩ, a ʋ: "Mɔɔ Nyɩ m naa do, mɔɔ n'a ŋʋam gʋta."
61001018	Nyɩnta kʋ wɔɔ ʋ kan kɩ ci mɩŋŋa bɩ burə ʋ bɩ, wɔɔ leer naa do k'a a to brama bɩ ma ʋ zim.
61001019	Ncɩnaaʋ bɩ, wɔɔ sɩra ka gʋta, ʋ ʋ, lemim kʋ wosolɛsinnɩsorazannɔ wɔɔ a hɩ bɩ, sɩra m. A a ga m, k'awɔɔ n lemim bɩ si mɩŋŋa, bala, fɩtɩrɛ m, an nɩ yɔm monsigə ʋ, k'a gɔɔta a lemim bɩ si kʋ lɛɛgure dɔmɩm n a ku, kʋ Krista k'a bɔ kʋ ʋ kan dɔgta monyaa kɩ bɩ n bʋr, an lɛɛ gu awɔɔ heerlɔ wɔɔ ʋ.
61001020	A n cem haay bɩ, k'a dɔ a ʋ, gɔsɩ b'a dam ma an wosolɛsinnɩsorameerbaarɔ kʋ ŋ nɩ Wosoci b'ʋ rɔ wɔɔ jɩ dɩnda a zim nɩ y.
61001021	Bala, gʋaa bɛɛ hɔɔn bɔ ʋ a zim, k'a wosolɛsinnɩsora meer ba y, fɩɩga. Bɩ, Sɛnt-Ɛspri y'a ka gʋɔɔ n wɔ ʋ, ŋnɩ Woso lɛ si, ŋnɩ so ra.
61002001	Biisi bɩ, ŋʋaarlɛsinnɩsorazannɔ nyɩnta ʋ zɩɩfʋrɔ dogʋɔɔ wɔɔ barla. Kɛɛrɛ sɔ naa, ŋʋaarhɔdɩndarɛzannɔ nyɩntarɛ awɔɔ barla. Ŋ gasʋm hɔdɩndarɛrɔ bʋnyaarɔ m awɔɔ bire ʋ lɔɔ•••, ŋnɩ bɩsɩ ka Zuuba k'a ŋ bʋmbɔ bɩ ma. Naa ŋn'a bam hʋnhʋrlɛ n bɩ daata zɛ ŋ la, an ŋ zar.
61002002	Gʋɔɔ gʋta zure ŋ jɛ ʋ, ŋ jaandarɛ bɩ nɔ ʋ, ŋn'a kam gʋɔɔ n sɩra zaa bɩ sʋnsɔ wʋ.
61002003	Busoo lɛtaama gʋta y'a sore ŋ ʋ, bɩ n a ka, ŋnɩ bra ba awɔɔ m meerbaarɔ nyɩntɔɔ m, k'a hɔ yɩ awɔɔ gʋr zi. Bɩ, Woso lɛɛ ka an a cɩnta tee••• k'a ŋ dʋdɔ yar, ŋ zaarbarɛ ɩ zɛm k'a bɩ ŋ ku.
61002004	Makrarɔ ba n nɩ: Woso n malɛɛkarɔ kʋ ŋ kʋrɔ ma rɔ wɔɔ to y, ŋ nyɔɔ a ʋ, an ŋ da sɛhar ʋ, ŋnɩ baŋŋarɔ n'a ma monsigə ʋ, ŋnɩ dɔm dʋdɔyarlɛ hinni ma.
61002005	Woso n durnya k'a nyɩnta ʋ biisi bɩ to y, a a ka hi gʋta n bʋr an bɩ gʋɔɔ wɔɔ zaar ba, nyɩnta brɔɔ ʋ gʋɔɔ bʋnyaarɔ. Bɩ, Woso Nowee bʋmbɔ, kan gʋɔɔ vantɔɔ kɩ saanhɩna. Bɩ nyɩnta an nɩ zi mɩŋŋa barɛ pa dam.
61002006	Woso Sodɔm kʋ kan Gomɔɔr kʋ kɩ dʋdɔ yar an a ka sɛ n bɩ ŋ zar. A ba a ʋ maam, k'a hɔ k'a nɩ gʋɔɔ bʋnyaarɔ yɩm bɩ hɩnka.
61002007	A Lɔttɩ yɔ, nyɩnta b'ʋ gʋaa tɩrga, an nɩ gʋɔɔ kʋ ŋ nɩ mɩsɩrbaa bʋnyaa bam a zamaana nɔ ʋ rɔ wɔɔ bire ʋ, a heer n'a zarm.
61002008	Bala, k'a mɩŋŋa n tɩrga, an nɩ ŋ kʋ b'ʋ bɩ, a yɩ ŋ zibəə bʋnyaarɔ wɔɔ yɩm, an nɩ ŋ mim mam, naa n a ka k'an tɩrga bɩ, a heer nɩ kɔm, gʋɔɔ wɔɔ zibəə bʋnyaarɔ wɔɔ tɔ ma.
61002009	Ncɩnaaʋ bɩ, wɔɔ y'a yɩm minno nɔɔn duro haay nɔ ʋ, ʋ ʋ, zaa kʋ Zuuba n'a sam, an n'a gʋɔɔ bʋmbɔm bɩ, a a dɔ. K'a y'a bam lɔ sɔ an gʋɔɔ bʋnyaarɔ wɔɔ to, k'a bɩ ŋ dʋdɔ ka dʋdɔyarlɛ hinni ʋ, a fɩr ka ŋ ma, a a dɔ sɔ.
61002010	A fɩr kam gʋɔɔ kʋ ŋ nɩ zure a lɛtaamarɔ bʋnyaarɔ wɔɔ ʋ rɔ wɔɔ ma, an lɛ da. Brɔɔ bɩr yɛm Woso ma y. Ŋʋaarhɔdɩndarɛzannɔ kʋ mɔɔ ŋ mim hɩ awɔɔ m nɔ wɔɔ, ŋ heer ka, mɩŋŋabusurezannɔ m sɔ, ŋ leer ba malɛɛkarɔ ʋ y, brɔɔ sʋnsɔ ŋ n'a wʋm a hɔɔnhɔ ma.
61002011	Baa malɛɛkarɔ mɩŋŋɔɔ kʋ ŋ lɛ da ŋʋaarhɔdɩndarɛzannɔ wɔɔ m a paŋŋa kan a lɛbɔʋrɛ kɩ nɔ ʋ bɩ, ŋ bɩr malɛɛkarɔ vantɔɔ wɔɔ dʋdɔ yarlɛ y, bɩ ŋ bɩr ŋ sʋnsɔ wʋm Zuuba lɛɛ y.
61002012	Bɩ gʋɔɔ nɔɔn duro bɔ kʋ ʋ kan poohɔɔ kɩ, ŋ hɔɔn ba ʋ y, ta ŋ nawʋ ʋ, kʋ n nɩ bɩ ŋ gʋr baŋŋarɔ ʋ, n nɩ ŋ zɩnzɛ. Hɔ kʋ ŋ n a dɔ bɩ n n'a sʋnsɔ wʋm. N zɛm bɩ ŋ zɩnzɛ am poohɔɔ hɔ bɩ m.
61002013	Kʋ ŋ y'a ka gʋɔɔ ŋ fɩr yɩ bɩ, fɩryɩrɛ n nɩ nyɩntarɛ ŋ yawʋra sɔ. A lɛtaamarɔ bʋnyaarɔ wɔɔ ŋʋa ŋ tɩr a ʋ, ŋnɩ ŋ ba sinsebir ma. A so k'awɔɔ ʋ tɩr a ʋ kʋ ma, k'a kʋ ŋʋarɛ hɔbɩrɛ bɩ bɩ, nyɩnta kʋ ŋ tɩr a ʋ kan awɔɔ kɩ ŋnɩ bɩr a heer nyɔɔm a ŋʋaar zibəə nɔ ʋ bɩ, ŋ taʋrɛ awɔɔ bire ʋ b'ɩ nyannɩ darɛ awɔɔ ma.
61002014	Ŋ ba zibəə m kʋ dɩga lannɔ ma, k'a mim bʋnyaa ba kan ŋ kɩ bɛɛ y. Ŋ bɩr kɔm kan mimbʋnyaa barɛ kɩ y, ŋn'a kam sɔ gʋɔɔ kʋ ŋ paŋŋa ba ʋ Woso zaa bɩ ra rɔ wɔɔ, ŋn'a dam mimbʋnyaa ʋ kan ŋ kɩ. Busoo yɩrɛ lɛtaama y'a so ŋ heer ʋ jilli. Woso lerbɔrɛ kʋsɩ ɩ kan ŋ kɩ.
61002015	Ŋ zaa tɩrga bɩ to, ŋn'a nyʋnnyɔɔ. Bozɔɔr nyɩ Balam zaa bɩ ŋ y'a sa, bɩ yɛ an a bʋnyaa ba k'a busoo yɩ.
61002016	Bɩ, Woso həən si ma a kʋrɔma bɩ tɔ ma. Bra bɩr meer barɛ y, bɩ, hinni bɩ do ʋ bɩ, bra meer ba kan kɩ am gʋaa hɔ bɩ m. Yɩ a ʋ, ncɩnaaʋ bra bɩ n wosolɛsinnɩsorazaa bɩ hɔɔzaabaa zibəə bɩ da jɩm ʋ.
61002017	Ŋʋaarhɔdɩndarɛzannɔ nɔɔm bɔ kʋ ʋ, kan hiyəə gəəro kɩ. Ŋ bɔ kʋ ʋ sɔ kan warkʋ kʋ hɩnhɛr gʋta nɩ cenim nɩ kɩ, Woso lɛɛ banka ŋ nɩ monsigə gʋta ʋ, kʋ ŋ nɩ bɩ gɔɔta ʋ.
61002018	A lɛ ŋn'a bɔrɛ a mɩŋŋɔɔ ʋ meerbaa vanvannɔ m, ŋn'ɩ ŋʋaar bam gʋɔɔ kʋ ŋ bɔ nyaanlɛzannɔ bire ʋ lɛɛm nɔ wɔɔ m. Naa ba ŋ nawʋm a jaandarɛ lɛtaamarɔ bʋnyaarɔ wɔɔ m, kʋ brɔɔ n jaan da sɔ.
61002019	Soamɩŋŋaʋ ler ŋn'a bɔm gʋɔɔ wɔɔ duro m, an bɔkarɛ mimbʋnyaa lɔnnɔ nɩ ŋ mɩŋŋɔɔ m. Bala, kʋ hɔ a so ɩ ʋ, hɔ bɩ do lɔ n'ɩ mɩ.
61002020	Gʋɔɔ kʋ ŋ wɔɔ Zuuba Yeezuu Krista, kʋ wɔɔ Bʋmbɔrɛzaa m bɩ dɔ rɔ wɔɔ, ŋ bɔlɛm yɩ durnya zibəə bʋnyaarɔ kʋ ŋ nɩ dintim kam gʋaa ma rɔ wɔɔ wɔ ʋ. Bɩ, kʋ ŋ y'a ya, ŋnɩ gasʋ minno wɔɔ duro barɛ ʋ, hɔɔ wɔɔ duro barɛ n'a so ŋ ʋ, a yɩrɛ ŋ ma bʋnyaa gʋta, an lɛ da biisi m.
61002021	Kʋ jɩra ŋ y'a ʋ zaa k'an tɩrga bɩ dɔrɛ ra, k'a jɩra hɔɔ. Bɩ, ŋ y'a ku ŋn'a dɔ, ŋnɩ bɔkarɛ ŋn'a bɔ Woso lɛrɔ kʋ ŋ y'a dɩnda ŋ nɩ rɔ wɔɔ ʋ.
61002022	Mim niŋŋə k'a ŋ yɩ naa y'a hɩnkarɛ a ʋ, hɔ kʋ bɔɔr naa do a hɩ naa, sɩra m, a a hɩ, a ʋ: "Ji b'a bɔ, an aa hɔ k'a bɔ a rɛ bɩ bɩ." A a y'a an a hɩ sɔ, a ʋ: "Kurkur kʋ n y'a sʋrgɔ lɛɛm-lɛɛm b'a ya an ta, an n'a birmim bɩtɛ ʋ."
61003001	M gʋaasɩbɔɔ, mɔɔ ci hɩɩyazaa m naa, mɔɔ n'a barɛ awɔɔ ma. Ciro hɩɩyɔɔ nɔɔm haay nɔ ʋ bɩ, m ya mɔɔ ʋ, m nɩ som hɔɔ k'awɔɔ ŋ dɔ hɔɔ rɔ wɔɔ ra, kʋ ŋ tɔ n bɩr awɔɔ nɔ ʋ, k'a bɩr a hɔɔn darɛ ŋ ma, amba a a ga m bɩ m.
61003002	Mɔɔ lɛ taa k'awɔɔ n meerbaarɔ kʋ wosolɛsinnɩsorazannɔ nyɩnta ŋn'a ba biisi rɔ wɔɔ tɔ da a nɔ ʋ. K'a wɔɔ Zuuba Yeezuu Krista, kʋ wɔɔ Bʋmbɔrɛzaa m bɩ lɛ bɩ tɔ da a nɔ ʋ. A zibəəzannɔ wɔɔ a ŋ da ʋ, ŋn'a dɩnda awɔɔ m.
61003003	K'a ser ka a dɔ a ʋ, jɛ dɔmɩnnɔ ʋ, gʋɔɔ nyɩntaŋ ʋ, ŋnɩ bɩr a mɩsɩrbaa bam a lɛtaamarɔ bʋnyaarɔ tɔ ma bala.
61003004	Ŋ yaa wʋrɛ awɔɔ ma, ŋnɩ bɩr a hɩrɛ, ŋ ʋ: "Yeezuu a hɩ a ʋ, a zɛm, gɛɛ lɔ? Bɩ bɔ m, an bʋr? Bala, wɔɔ zɩrɔ gɩnga laatʋ, bɩ durnya bɩ gɔɔta an n'a bɩncɛ ʋ, amba a nyɩnta ʋ a darɛ dɔmɩm ʋ bɩ m."
61003005	Meerbaa naa do kʋ gʋɔɔ wɔɔ n'a bam naa, a tɔ ŋn'a bɔrɛ a nɔ ʋ, ŋ ʋ, biisi-biisi bɩ, Woso nyɩnta an meer ba, an a ka, brama kan tara kɩ n nyɩnta ʋ. Tara bɩ banka a ʋ hi m, zu a ʋ kʋ ʋ kan hi kɩ tara bɩ n ta ʋ.
61003006	Bɩ, durnya k'a nyɩnta ʋ biisi bɩ, hi a a zaar ba m sɔ.
61003007	Bɩ, Woso lemim deem-deem bɩ do a hɩ sɔ, a ʋ, kʋ sɛ n bɩ brama kan tara kʋ ŋ nɩ ta ʋ her lɔ nɔɔm zaar ba. Ŋ to Woso ʋ, k'a bɩ ŋ zaar ba hinni k'a nɩ gʋɔɔ kʋ ŋ bɩr yɛm ma rɔ wɔɔ dʋdɔ yarm, an ŋ zaar ba b'ʋ.
61003008	Bɩ, m gʋaasɩbɔɔ, hɔ deem n ta ʋ, a n a ga m k'awɔɔ n a tɔ bɔ a nɔ ʋ y. A ɩ yɩrɛ ɩ ʋ: Zuuba mɩm ʋ, dɔmɩm deem bɔ kʋ ʋ ɩ ʋ, dɔɔraa tisi m, dɔɔraa tisi n bɔ kʋ ʋ ɩ ʋ, dɔmɩm deem m.
61003009	Gʋɔɔ y'a hɔɔn darɛ ŋ ʋ, Zuuba bɩr hɔ k'a ler bɔ bɩ bam zɔɔ y. A bɩ ncɩnaaʋ y. A ɩ yɩrɛ ɩ ʋ, bʋr a nawʋrɛ a ma kan awɔɔ kɩ, k'a lɛ baa, k'awɔɔ gɔsɩ n nyaam bɩ tɔ ma. A ŋʋa a nawʋm kʋ gʋaa haay n a bɔ a taa m, an sugur yɛ.
61003010	A n bɔkarɛ, hinni kʋ Zuuba n nɩ zɛŋ ʋ bɩ, yɩ a nawʋrɛ am koor hɔ bɩ m. Hinni bɩ do ʋ bɩ, brama nyaanɩm bʋrga guta maam-maam nɔ ʋ, sɛ n hɔɔ kʋ ŋ nɩ brama haay bɩ. Tara burə kan hɔɔ kʋ ŋ n'a nɔ ʋ haay kɩ mim bɔm garga ra.
61003011	K'a yo sɛ n nɩ zɛm bɩ hɔ haay bɩ bɩ, awɔɔ a ga m a mɩsɩrbaa k'awɔɔ a ga m, a ba bɩ dɔ. Awɔɔ a ga m, a a mɩsɩrbaa ba zorebaa nɔ ʋ, a bɩr hɔ k'a Woso nɔ yɩ bam hɔ haay nɔ ʋ.
61003012	A bɩr dɔm Woso dɔmɩm bɩ ma, a bɩr a tʋntɔŋ ʋ gʋta, k'an bʋr zɔɔ. Hinni bɩ do ʋ, sɛ n nɩ brama zaar baŋ ʋ, hɔɔ kʋ ŋ nɩ brama rɔ wɔɔ haay n faan sɛwurəro wɔɔ sebtur nɔ ʋ.
61003013	Bɩ, Woso brama kan tara daa kɩ ler bɔ, tɩrgabaa nyɩntam durnya daa bɩ do ʋ. Naa wɔɔ ta ʋ heer lɛ, ʋ nɩ dɔm ma.
61003014	Naa tɔ ma bɩ, m gʋaasɩbɔɔ, kʋ dɔ wɔɔ nawʋm dɔmɩm naa do ma bɩ, k'a a tɔ ʋ paan••• a bɩr mɩŋŋa, kʋ minsi bɩ nyɩnta a ma Woso mɩm ʋ y, k'a bɩr laafɩɩ m kan kɩ.
61003015	K'a dɩga wɔɔ Zuuba bʋraama bɩ ma, a dɔ a ʋ, toore an n'a karɛ awɔɔ ʋ, k'awɔɔ n a da ma a bʋmbɔrɛ yɩ. Wɔɔ danyɩ Pol kʋ wɔɔ n'a ŋʋam bɩ, a ci ba awɔɔ ma an a hɩ ncɩnaaʋ sɔ. Ci bɩ ba a ʋ, mindɔrɛ kʋ Woso a ka ʋ bɩ m.
61003016	Ciro k'a ŋ ba haay, k'a hɔ naa do mim dɩnda bɩ, naa do an n'a hɩm tee•••. Ciro k'a ŋ ba rɔ wɔɔ nɔ ʋ bɩ, lɛɛ niŋŋoo ta ʋ ŋ jɩ marɛ wer n ta ʋ. Gʋɔɔ kʋ ŋ nɩ hɔsɩ dɔ, bɩ ŋ bɩr jɩnɩm kɔɔkɔɔ rɔ wɔɔ tɩr ŋ jɩ bɩ lʋr, amba ŋ mɩŋŋɔɔ n'a bam Wosoci bɩ lɛɛ vantɔɔ m bɩ m. A ba kʋ ŋ nawʋrɛ ncɩnaaʋ naa, a mɩŋŋɔɔ ŋn'a zaar barɛ a zim.
61003017	Bɩ, m gʋaasɩbɔɔ, k'awɔɔ m, mɔɔ lɛɛ ka, m hɔ k'a n ta ʋ hɩ awɔɔ m. Naa tɔ ma bɩ, k'a dundo a zi, kʋ gʋɔɔ bʋnyaarɔ nyʋnnyɔɔrɛ zibəəro b'a nyʋnnyɔɔ y, k'a b'a gaa jɩnjɩ k'a ŋ ta ʋ kɔɔkɔɔ naa ʋ y.
61003018	Bɩ, k'a gɔɔta a bɩr tam lɛɛ wɔɔ Zuuba Yeezuu Krista kʋ wɔɔ Bʋmbɔrɛzaa m bɩ barka kan a dɔrɛ kɩ nɔ ʋ tee•••. A tɔ n lɛbɔʋrɛ yɩ, dɩɩtaa kan dɔmɩm haay kɩ nɔ ʋ. Amina!
62001001	Hɔ k'a nyɩnta ʋ a sɩŋŋɩda ʋ, wɔɔ n a ma, wɔɔ n a yɩ, ʋ mɩm m. Wɔɔ n dɩga a sɩɩ•••, ʋ ʋ wɔ da ma, an nɩ mɩsɩrbaa Lemim dɩndam bɩ,
62001002	bala, mɩsɩrbaa bɩ do a hɩnka wɔɔ n a yɩ, ʋ n'a kasɛtɩ karɛ, ʋ nɩ mɩsɩrbaa k'a nyarɛ ba ʋ bɩ mim hɩrɛ awɔɔ m. A ɩ nyɩnta Zɩ zi, an b'a hɩnka wɔɔ m.
62001003	Hɔ kʋ wɔɔ yɩ, ʋ a ma sɔ bɩ, wɔɔ y'a pa darɛ awɔɔ m sɔ, k'awɔɔ n a da ma, a a zɛ kʋ ra kan wɔɔ kɩ. Bɩ wɔɔ ʋ zɛ kʋ ra kan Zɩ kɩ kan a Nyɩ Yeezuu Krista kɩ.
62001004	Naa wɔɔ n'a gʋrsɩra barɛ awɔɔ ma, kʋ wɔɔ heernyɔɔ bɩ n yɩ gʋta.
62001005	Lemim kʋ wɔɔ ma zi, ʋ n'a pa darɛ awɔɔ m bɩ ba n nɩ. Woso bɩ, lɛɛgure m. Monsigə ba zi fɩɩgaa y.
62001006	Kʋ wɔɔ hɩ, wɔɔ ʋ: "Wɔɔ ʋ zɛ kʋ ra kan kɩ", ʋ bɔkarɛ, ʋ nɩ tam monsigə ʋ, ŋʋaar wɔɔ n'a barɛ, bɩ wɔɔ bɩr sɩra barɛ y.
62001007	Bɩ, kʋ wɔɔ ɩ tam lɛɛgure ʋ, amba a mɩŋŋa nɩ lɛɛgure nɔ ʋ bɩ nɩ, wɔɔ ʋ zɛ kʋ ra kan ʋ muno kɩ, b'a Nyɩ Yeezuu bɩ ma bɩ nɩ wɔɔ hubɔm wɔɔ mimbʋnyaarɔ haay nɔ ʋ.
62001008	Bɩ kʋ wɔɔ ʋ: "Mimbʋnyaa ba wɔɔ ma y", bra wɔɔ n'a barɛ ʋ mɩŋŋɔɔ m, sɩra bɩ wɔɔ nɔ ʋ y.
62001009	Kʋ wɔɔ ʋ mimbʋnyaarɔ bɔ ʋ lɛ ma Woso taa, a wɔɔ mimbʋnyaarɔ sugur kam wɔɔ ʋ, an tɩrgabaawar haay gʋ wɔɔ ma, bala, sɩrazaa m b'a tɩrga sɔ.
62001010	Kʋ wɔɔ hɩ, wɔɔ ʋ: "Mimbʋnyaabənno bɛɛ m wɔɔ nɩ", a ba wɔɔ ʋ ŋʋaarzaa, b'a meerbaa ba wɔɔ nɔ ʋ y.
62002001	M nyɩnzɛɛnnyɩnɔ, naa gʋrsɩra ba mɔɔ ʋ awɔɔ minto, k'a bɩ mimbʋnyaa ba y. Bɩ, kʋ gʋaa mimbʋnyaa ba, wɔɔ mimbankarɛzaa ta ʋ Zɩ taa, Yeezuu Krista k'an tɩrga bɩ m.
62002002	Bala, a mɩŋŋa ɩ nyɩnta mannɩhɔ wɔɔ mimbʋnyaarɔ minto. Bɩ wɔɔ hɔɔ wɔɔ minto bɛɛ m bala y, durnyazannɔ haay hɔɔ minto m sɔ.
62002003	Kʋ wɔɔ zu a lɛrɔ wɔɔ ʋ, wɔɔ dɔ wɔɔ ʋ, wɔɔ Woso dɔ.
62002004	Gʋaa k'a hɩ, a ʋ: "Mɔɔ dɔ", b'a bɩr zure a lɛrɔ wɔɔ ʋ, ŋʋaarzaa m, sɩra b'a nɔ ʋ y.
62002005	Bɩ kʋ gʋaa a meerbaa bɩ si, kan sɩra kɩ, a zaa Woso ŋʋa paan•••. Bɩ minto bɩ, wɔɔ dɔ wɔɔ ʋ, ʋ ɩ kan kɩ.
62002006	Kʋ gʋaa a ʋ, a ɩ gɔɔtam kan kɩ, pakra m k'a mɩŋŋa m zu zaa kʋ Yeezuu a sa b'ʋ.
62002007	M gʋaasɩbɔɔ, lɛ daa bɛɛ mɔɔ n'a gʋrsɩra barɛ awɔɔ ma y, lɛ gusire m, awɔɔ n ta m a sɩŋŋɩda ʋ. Lɛ gusire naa do, meerbaa k'awɔɔ ma bɩ m.
62002008	Bɩ kan bɩ kɩ, lɛ daa mɔɔ n'a gʋrsɩra barɛ awɔɔ ma. Bɩ naa sɩra, kan Krista kɩ, kan awɔɔ kɩ sɔ. Bala, monsigə ɩ cenim, lɛɛgure denter paan••• b'ɩ yɔm kaka.
62002009	Gʋaa k'a ʋ, a ɩ lɛɛgure nɔ ʋ, an bɔkarɛ, an sɔ a danyɩ m bɩ, a gɔɔta, an nɩ monsigə ʋ tee•••.
62002010	Gʋaa k'a danyɩ ŋʋa b'ɩ lɛɛgure ʋ, bɩ hɔsɩ ba zi an b'a dam ma, an a ka an a gəm zɛ y.
62002011	Bɩ gʋaa k'a sɔ a danyɩ m bɩ, monsigə nɔ an ta ʋ. A n nɩ tam monsigə ʋ, b'a n a dɔ kʋ ta an nawʋm ka y. Bala, monsigə b'a mɩm ta.
62002012	A gʋrsɩra mɔɔ n'a barɛ awɔɔ ma, m nyɩnɔ ŋʋarɛrɔ, bala, awɔɔ a mimbʋnyaarɔ sugur yɩ, Yeezuu Krista tɔ minto.
62002013	Zɩrɔ, a gʋrsɩra mɔɔ n'a barɛ awɔɔ ma, bala, awɔɔ Gʋaa k'a nyɩnta ʋ a sɩŋŋɩda ʋ bɩ dɔ. A gʋrsɩra mɔɔ n'a barɛ awɔɔ ma gʋɔɔ pooro, bala, awɔɔ bʋr Bʋnyaabarɛzaa ra.
62002014	A gʋrsɩra mɔɔ ba awɔɔ ma, m nyɩnɔ ŋʋarɛrɔ, bala, awɔɔ Zɩ dɔ. A gʋrsɩra mɔɔ ba awɔɔ ma, zɩrɔ, bala, awɔɔ Gʋaa k'a nyɩnta ʋ a sɩŋŋɩda ʋ bɩ dɔ. A gʋrsɩra mɔɔ ba awɔɔ ma, gʋɔɔ pooro, bala, awɔɔ paŋŋa ta ʋ, bɩ Woso lemim gɔɔta awɔɔ ʋ, a bʋr Bʋnyaabarɛzaa ra.
62002015	A bɩ durnya ŋʋa, kan hɔ k'a n'a nɔ ʋ bɩ kɩ y. Kʋ gʋaa durnya ŋʋa, Zɩ ŋʋarɛ b'a nɔ ʋ y.
62002016	Bala, hɔ haay k'a nɩ durnya nɔ ʋ bɩ, mɛsim lɛtaama, mɩm lɛtaama bʋnyaa, mɩŋŋabusure arzaka nɔ ʋ, naa haay n a to Zɩ zi y. A to a ʋ durnya nɔ ʋ.
62002017	Durnya ɩ cenim kan a lɛtaamarɔ kɩ. Bɩ, gʋaa k'a nɩ Woso hɔɔnhɔ bam bɩ gɔɔtam dɔmɩm k'a nyarɛ ba ʋ bɩ nɔ ʋ.
62002018	M nyɩnɔ ŋʋarɛrɔ, dɔmɩm jɛzaa a ku. Awɔɔ ma, n n a pa da, n ʋ, Krista jɩm b'ɩ zɛm. A n a sɩŋŋɩda sa naa ma, Krista jɩnnɔ wɔɔ a hɩnka gʋta. Naa minto y'a ka, wɔɔ n'a dɔ wɔɔ ʋ, dɔmɩm jɛzaa a ku.
62002019	A to ŋ y'a ʋ wɔɔ zi, bɩ ŋ n nyɩnta wɔɔ gʋɔɔ y. Kʋ nyɩnta ŋ y'a ʋ wɔɔ gʋɔɔ, ŋ gɔɔtam kan wɔɔ kɩ. Bɩ, pakra m, kʋ gʋaa haay n a dɔ paan••• a ʋ, wɔɔ gʋɔɔ bɛɛ m gʋaa haay nɩ y.
62002020	K'awɔɔ nɩ, Krista bɩ Sɛnt-Ɛspri ka awɔɔ ʋ, b'awɔɔ haay, awɔɔ sɩra dɔ kɛɛrɛ.
62002021	Mɔɔ n a gʋrsɩra ba awɔɔ ma, mɔɔ ʋ, awɔɔ n sɩra dɔ y, awɔɔ dɔ. B'awɔɔ dɔ sɔ, a ʋ, ŋʋaar n a to sɩra nɔ ʋ y.
62002022	Nka m ŋʋaarzaa? Kʋ bɩ m gʋaa k'a nɩ bɩsɩ karɛ, a ʋ, Yeezuu bɩ Krista bɛɛ nɩ y. Krista jɩm bɩ, gʋaa k'a bɩsɩ ka Zɩ kan Nyɩ kɩ ma m.
62002023	Gʋaa niŋŋə haay k'a bɩsɩ ka Nyɩ bɩ ma, a ba kan Zɩ bɩ kɩ sɔ y. Gʋaa k'a a bɔ a lɛ ma, a ʋ, a Nyɩ bɩ dɔ bɩ, a ɩ kan Zɩ bɩ kɩ sɔ.
62002024	Bɩ k'awɔɔ nɩ, kʋ lemim niŋŋə k'awɔɔ ma a sɩŋŋɩda ma bɩ n gɔɔta awɔɔ heer ʋ. Kʋ lemim niŋŋə k'awɔɔ ma bɩ gɔɔta awɔɔ heer ʋ, awɔɔ gɔɔta sɔ, an nɩ Nyɩ kan Zɩ kɩ nɔ ʋ.
62002025	Lerbɔrɛ niŋŋə kʋ Zɩ a bɔ wɔɔ m bɩ m mɩsɩrbaa k'a nyarɛ ba ʋ bɩ m.
62002026	Naa gʋrsɩra ba mɔɔ ʋ awɔɔ ma gʋɔɔ kʋ ŋ lɛ n taa k'awɔɔ nyʋnnyɔɔ rɔ wɔɔ minto.
62002027	K'awɔɔ nɩ, Sɛnt-Ɛspri k'awɔɔ si Krista bɩ zi bɩ, a gɔɔta awɔɔ heer ʋ. Pakra bɛɛ m kʋ n nɩ hɔ dɩnda a m dɔ y. Sɛnt-Ɛspri nɩ hɔ haay dɩndarɛ awɔɔ m. A hɔdɩndarɛ bɩ sɩra m, ŋʋaar bɛɛ y. K'a gɔɔta Krista nɔ ʋ, amba a hɔ dɩnda awɔɔ m bɩ m.
62002028	Ncɩnaaʋ bɩ, m nyɩnɔ ŋʋarɛrɔ, k'a gɔɔta Krista nɔ ʋ, k'a b'a hɩnka, k'ʋ heer n bɩr kookoo, kʋ wɔɔ bɩ nyannɩ yɩ a taa, ʋ ʋ ba ma laatʋ a zɛrɛ hinni ʋ y.
62002029	K'awɔɔ dɔ, a ʋ, Krista tɩrga bɩ, k'a dɔ sɔ a ʋ, gʋaa k'a nɩ tɩrgabaa zi barɛ, Woso nyɩ m paan•••.
62003001	K'a dɩga ŋʋarɛ gʋta kʋ Woso a ka wɔɔ ʋ, an nɩ wɔɔ birm a nyɩnɔ bɩ ma. Bɩ, sɩra m, Woso nyɩnɔ m wɔɔ m. Bɩ y'a ka, durnya b'a dam ma, an wɔɔ dɔ y. Bala, durnyazannɔ wɔɔ n Woso dɔ y.
62003002	M gʋaasɩbɔɔ, naa ma kɛɛrɛ bɩ, Woso nyɩnɔ m wɔɔ m. Bɩ, nyɩnta kʋ wɔɔ n nɩ zɛm b'a ʋ hɔ niŋŋə bɩ, bɩ n a hɩnka cɩna y. Wɔɔ dɔ wɔɔ ʋ, k'a b'a hɩnka, wɔɔ zɛm bɩ bɔ kʋ ʋ kan kɩ. Bala, k'a lɔ, wɔɔ y'a yɩrɛ.
62003003	Gʋaa niŋŋə k'an ta taaheerlɛ naa do m Krista nɔ ʋ bɩ, a ɩ dintim gʋrɛ a ma, k'a yɩ mɩŋŋa amba Yeezuu m mɩŋŋa bɩ m.
62003004	Gʋaa niŋŋə haay k'a mimbʋnyaa ba, kaanm a nawʋm Woso lɛ m, bala, mimbʋnyaa bɩ, kaanm lɛ m m.
62003005	Awɔɔ dɔ a ʋ, Yeezuu bʋr k'a bɩ mimbʋnyaarɔ gʋngʋ wɔɔ ma, bɩ mimbʋnyaa ba ma y.
62003006	Gʋaa niŋŋə haay k'a gɔɔta kan kɩ, a bɩr mimbʋnyaa bam dʋntɔ y. Gʋaa niŋŋə haay k'a nɩ mimbʋnyaa bam, a n a yɩ, b'a n a dɔ sɔ y.
62003007	M nyɩnɔ ŋʋarɛrɔ, k'a bɩ yɛ kʋ gɔsɩ n'awɔɔ nyʋnnyɔɔ y. Gʋaa k'a nɩ tɩrgabaa zi bam bɩ tɩrga, amba Yeezuu n tɩrga bɩ m.
62003008	Gʋaa k'a nɩ mimbʋnyaa bam, Sʋtaana gʋaa m. Bala, mimbʋnyaabər m Sʋtaana m a sɩŋŋɩda ʋ. Bɩ minto y'a ka Woso Nyɩ bɩ n bʋr k'a bɩ Sʋtaana zibəəro zaar ba.
62003009	Gʋaa niŋŋə haay kʋ Woso a yɩ bɩ bɩr mimbʋnyaa bam dʋntɔ y, a mɩsɩrbaa hɔdo bɩ y'a nɔ ʋ, a b'a dam ma, an mimbʋnyaa ba dʋntɔ y, bala Woso y'a yɩ.
62003010	Naa minto y'a ka n nɩ Woso nyɩnɔ dɔ, n nɩ ŋ bɔ kʋ zi kan Sʋtaana hɔɔ kɩ. Gʋaa k'a bɩr tɩrgabaa zi barɛ y, b'a bɩr a danyɩ ŋʋam sɔ y, Woso gʋaa bɛɛ y.
62003011	Kʋ sɩra m, lemim niŋŋə k'awɔɔ ma a sɩŋŋɩda ma bɩ n naa: Ʋ kʋ ŋʋa.
62003012	A b'a ba am Kayɛn hɔ bɩ nɩ y, kʋ Bʋnyaabarɛzaa gʋaa m bɩ, a a danyɩ zɛ gər. Bɩ, bɔ minto an a zɛ? K'a zibəəro wɔɔ nyɩnta bʋnyaa, a danyɩ bɩ zibəəro wɔɔ n nyɩnta tɩrga bɩ m.
62003013	Kʋ durnya sɔ awɔɔ m, m danyɩnɔ, a bɩ zɛ kədə y.
62003014	Wɔɔ dɔ wɔɔ ʋ, bɔ wɔɔ ʋ zɛ nɔ ʋ, ʋ bʋr mɩsɩrbaa nɔ ʋ, kʋ wɔɔ ʋ danyɩnɔ ŋʋa bɩ minto. Gʋaa k'a bɩr a danyɩ ŋʋam bɩ gɔɔta zɛ nɔ ʋ.
62003015	Gʋaa niŋŋə haay k'a sɔ a danyɩ m bɩ, gərzer m. B'awɔɔ dɔ a ʋ, gərzer deem taan••• ba mɩsɩrbaa k'a nyarɛ ba ʋ bɩ nɩ a zi y.
62003016	Hɔ k'a a ka wɔɔ n ŋʋarɛ k'an hɔ niŋŋə bɩ dɔ ba n nɩ: Yeezuu a mɩsɩrbaa ka wɔɔ minto. A a ga m sɔ, wɔɔ n ʋ mɩsɩrbaa ka, ʋ danyɩnɔ minto.
62003017	Kʋ gʋaa ɩ durnya naa do arzakarɔ m, an a danyɩ yɩ cicir nɔ ʋ, b'a n a da han y, Woso ŋʋarɛ bɩ y'a bam lɔ k'a bɩr a zaa ʋ?
62003018	M nyɩnɔ ŋʋarɛrɔ, ʋ bɩ ŋʋarɛ ba lɛmindɔ m kan meerbaa kɩ nɔ ʋ y. Ʋ kʋ ŋʋa, zibəə barɛ kan sɩra kɩ nɔ ʋ.
62003019	Naa minto, wɔɔ y'a dɔrɛ ʋ ʋ, ʋ ɩ sɩra nɔ ʋ, bɩ wɔɔ heerkoodəbaa yɩm zi.
62003020	Bala, kʋ wɔɔ heer ɩ mim kam wɔɔ ra, Woso gʋtabaa lɛ da wɔɔ heer la, a hɔ haay dɔ.
62003021	M gʋaasɩbɔɔ, kʋ wɔɔ heer bɩr mim kam wɔɔ ra, wɔɔ heer koodə Woso zi.
62003022	Kʋ wɔɔ hɔ yɛ han, wɔɔ y'a yɩrɛ, bala, wɔɔ a lɛrɔ wɔɔ si, ʋ nɩ hɔ k'a nɔ yɩ bɩ barɛ.
62003023	Ba a lɛ n na: K'ʋ sɩra ka a Nyɩ Yeezuu Krista bɩ tɔ ʋ, k'ʋ kʋ ŋʋa amba a lɛ ka wɔɔ ʋ bɩ m.
62003024	Gʋaa k'a n'a lɛrɔ wɔɔ sire, a ɩ kan Woso kɩ, Woso nɩ kan kɩ sɔ. Wɔɔ dɔ wɔɔ ʋ, a ɩ kan wɔɔ kɩ, Sɛnt-Ɛspri k'a ka wɔɔ ʋ bɩ minto.
62004001	M gʋaasɩbɔɔ, a bɩ sɩra ka gʋɔɔ haay kʋ ŋ ʋ, a ɩ Sɛnt-Ɛspri m nɔ wɔɔ ʋ y. K'a ŋ ka a lɛɛ a dɩga ŋ ma, kʋ Sɛnt-Ɛspri ŋ nɩ ta m paan••• gɛɛ hɔ vanta m gɛ. Bala, ŋʋaarlɛsinnɩsorazannɔ gʋta y'a kərgu durnya ra.
62004002	Hɔ niŋŋə k'a n'a karɛ awɔɔ m Sɛnt-Ɛspri bɩ dɔ bɩ ba n nɩ: Gʋaa k'a bɔ a lɛ ma, a ʋ, Yeezuu Krista a ba gʋaa bɩ, a ɩ Sɛnt-Ɛspri m.
62004003	Bɩ gʋaa haay k'a bɩr Yeezuu Krista kasɛtɩ karɛ ncɩnaaʋ bɩ, bɩ zaa b'a Sɛnt-Ɛspri nɩ y. Zinə k'a nɩ Krista jɩm nɔ ʋ bɩ m, awɔɔ n a ma, n n'a hɩrɛ n ʋ, a ɩ zɛm bɩ. B'a lee ku durnya nɔ ʋ kaka.
62004004	Awɔɔ kʋ Woso nyɩnɔ n'awɔɔ m bɩ, m nyɩnɔ ŋʋarɛrɔ, awɔɔ paŋŋa bʋr ŋʋaarlɛsinnɩsorazannɔ wɔɔ duro ra. Bala, Sɛnt-Ɛspri k'a nɩ kan awɔɔ kɩ bɩ paŋŋa lɛ da zinə k'a nɩ kan durnyazannɔ kɩ bɩ ra.
62004005	Durnyazannɔ n ŋ mɩ, ŋn'ɩ durnya mim dɩndam, durnya n'a tʋr karɛ ŋ ma.
62004006	Wɔɔ, Woso gʋɔɔ m wɔɔ m. Gʋaa k'a Woso dɔ bɩ, a tʋr an n'a kam wɔɔ ma. Gʋaa kʋ Woso gʋaa bɛɛ bɩ bɩr a tʋr kam wɔɔ ma y. Bɩ, wɔɔ nɩ Sɛnt-Ɛspri k'an sɩra bɩ dɔm ma kan zinə k'a nɩ Krista jɩm nɔ ʋ, an nɩ ŋʋaar bam bɩ kɩ.
62004007	M gʋaasɩbɔɔ, ʋ kʋ ŋʋa, bala, ŋʋarɛ bɩ, a to a ʋ Woso zi. Gʋaa niŋŋə haay k'a a mim ŋʋa Woso y'a yɩ, a Woso dɔ.
62004008	Gʋaa k'a bɩr a mim ŋʋarɛ, a n Woso dɔ y, bala, Woso bɩ ŋʋarɛzaa m.
62004009	Woso ŋʋarɛ k'a hɩnka wɔɔ bire ʋ bɩ ba n nɩ: Woso a Nyɩ deem nyɔɔ durnya ʋ, kʋ wɔɔ n mɩsɩrbaa ba a minto.
62004010	Ba a ŋʋarɛ bɩ n na: Wɔɔ bɛɛ ɩ Woso ŋʋa y, a ɩ wɔɔ ŋʋa. A y'a Nyɩ nyɔɔ, k'an bɩ nyɩnta mannɩhɔ wɔɔ mimbʋnyaarɔ minto.
62004011	M gʋaasɩbɔɔ, kʋ Woso wɔɔ ŋʋa ncɩnaaʋ, wɔɔ sɔ, wɔɔ ʋ ga m, ʋ kʋ ŋʋa.
62004012	Gɔsɩ n Woso yɩ cɩna y. Kʋ wɔɔ kʋ ŋʋa, Woso ɩ kan wɔɔ kɩ, b'a ŋʋarɛ b'ɩ kan wɔɔ kɩ paan•••.
62004013	Sɛnt-Ɛspri k'a a ka wɔɔ ʋ bɩ minto, wɔɔ dɔ wɔɔ ʋ, wɔɔ ɩ kan kɩ, an nɩ kan wɔɔ kɩ.
62004014	Bɩ wɔɔ yɩ, wɔɔ n'a kasɛtɩ karɛ, wɔɔ ʋ, Woso a Nyɩ bɩ nyɔɔ k'an bɩ yɩ durnya bʋmbɔrɛzaa.
62004015	Gʋaa niŋŋə haay k'a bɔ a lɛ ma, a ʋ, Yeezuu Krista bɩ Woso Nyɩ nɩ, Woso ɩ gɔɔtam kan kɩ, an nɩ kan Woso kɩ.
62004016	Bɩ wɔɔ, wɔɔ Woso ŋʋarɛ k'an ta m wɔɔ minto bɩ dɔ, wɔɔ sɩra ka naa ʋ sɔ. Woso bɩ, ŋʋarɛzaa m. Gʋaa k'a gɔɔta ŋʋarɛ nɔ ʋ, a zaa ɩ gɔɔtam kan Woso kɩ, Woso nɩ gɔɔtam kan kɩ.
62004017	Bɩ minto y'a ka, ŋʋarɛ nɩ wɔɔ nɔ ʋ paan•••, wɔɔ n n'ʋ dam ma, ʋ heerkoodəbaa yɩ dʋdɔkarɛ hinni ʋ. Bala, Yeezuu k'an hɔ niŋŋə bɩ, wɔɔ maam sɔ durnya naa do nɔ ʋ.
62004018	Dabɔʋ ba ŋʋarɛ nɔ ʋ y. Bɩ ŋʋarɛ paan••• ɩ lam nyibəə ra. Bala, nyibəə ɩ kan booti fɩryɩrɛ kɩ. Bɩ, gʋaa k'a nɩ nyi barɛ, ŋʋarɛ paan••• b'a nɔ ʋ y.
62004019	Kʋ wɔɔ nɩ, wɔɔ ɩ kʋ ŋʋam, bala, Woso ɩ lɛɛ ka an wɔɔ ŋʋa.
62004020	Kʋ gʋaa a hɩ a ʋ: "Mɔɔ ɩ Woso ŋʋam", an bɔkarɛ, an sɔ a danyɩ m, ŋʋaarzaa m. Sɩra m, gʋaa k'a bɩr a danyɩ k'a n'a yɩm bɩ ŋʋarɛ, a b'a dam ma, an Woso k'a bɩr a yɩm bɩ ŋʋa y.
62004021	Ba lɛ kʋ Krista a ka wɔɔ ʋ bɩ n na: Gʋaa k'a nɩ Woso ŋʋam, k'an a danyɩ ŋʋa sɔ.
62005001	Gʋaa niŋŋə haay k'a sɩra ka a ʋ, Yeezuu bɩ Krista m, Woso nyɩ m. Gʋaa niŋŋə haay k'a Zɩ ŋʋa, a a Nyɩ ŋʋa sɔ.
62005002	Hɔ k'a n'a hɩnkarɛ a ʋ, wɔɔ Woso nyɩnɔ ŋʋa bɩ ba n nɩ: Kʋ wɔɔ Woso ŋʋa, ʋ nɩ zure a lɛrɔ ʋ.
62005003	Ba wɔɔ ŋʋarɛ kan Woso kɩ bɩ n na: Kʋ wɔɔ n a lɛrɔ si. B'a lɛrɔ wɔɔ, mɔr gorezaa bɛɛ y.
62005004	Bala, gʋaa haay kʋ Woso y'a yɩ bɩ bʋr durnya ra. Hɔ k'a bʋr durnya ra bɩ, wɔɔ sɩrakarɛ m.
62005005	Nka ɩ bʋr durnya ra? Kʋ bɩ m, gʋaa k'a sɩra ka, a ʋ, Yeezuu bɩ, Woso Nyɩ m.
62005006	Yeezuu Krista ɩ bʋr durnya ʋ, an a hɩnka hi m kan ma kɩ. Hi bɛɛ m bala y, hi m kan ma kɩ. Bɩ, Sɛnt-Ɛspri n'a kasɛtɩ kam, bala, Sɛnt-Ɛspri m sɩra.
62005007	Ŋ kaakʋ, ŋ n'a kasɛtɩ karɛ:
62005008	Sɛnt-Ɛspri, hi kan ma kɩ. Bɩ ŋ kaakʋ rɔ wɔɔ kasɛtɩ deem ŋ n'a karɛ.
62005009	Kʋ wɔɔ ɩ gʋɔɔ kasɛtɩ sire, Woso kasɛtɩ bɩ gʋtabaa lɛ da. Ba Woso kasɛtɩ bɩ n na: A kasɛtɩ ka a Nyɩ b'ʋ.
62005010	Gʋaa k'a sɩra ka Woso Nyɩ b'ʋ, a ɩ kasɛtɩ naa do m a heer ʋ. Gʋaa k'a n sɩra ka Woso ʋ bɩ, Woso ba an nawʋm ŋʋaarzaa. K'a n sɩra ka kasɛtɩ kʋ Woso a ka a Nyɩ b'ʋ bɩ minto.
62005011	Ba kasɛtɩ bɩ n na: Woso mɩsɩrbaa k'a nyarɛ ba ʋ bɩ ka wɔɔ ʋ, bɩ mɩsɩrbaa bɩ do ɩ Nyɩ bɩ zi.
62005012	Gʋaa k'a nɩ kan Nyɩ bɩ kɩ, a ɩ mɩsɩrbaa m. Gʋaa k'a ba kan Woso Nyɩ bɩ kɩ, a ba mɩsɩrbaa bɩ do nɩ y.
62005013	Naa haay gʋrsɩra ba mɔɔ ʋ awɔɔ ma, awɔɔ k'a nɩ sɩra kam Woso Nyɩ b'ʋ bɩ, k'awɔɔ n a dɔ a ʋ, a ɩ mɩsɩrbaa k'a nyarɛ ba ʋ bɩ m.
62005014	Hɔ k'a nɩ wɔɔ heer bam kookoo Woso zi bɩ ba n nɩ: Kʋ wɔɔ hɔ niŋŋə yɛ han an zu a hɔɔnhɔ ʋ, a y'a tʋr kam wɔɔ ma.
62005015	Bɩ kʋ wɔɔ dɔ, ʋ ʋ, kʋ bɔ wɔɔ yɛ han a y'a tʋr kam wɔɔ ma bɩ, wɔɔ dɔ wɔɔ ʋ, wɔɔ ɩ hɔ kʋ wɔɔ yɛ bɩ m.
62005016	Kʋ gʋaa a danyɩ yɩ, an nɩ mimbʋnyaa barɛ, mimbʋnyaa bɩ do bɩr tam zɛ bɩncɛ ʋ, k'an yaa da. Woso mɩsɩrbaa kaŋ ʋ, kʋ mimbʋnyaa bɩ do bɩr tam zɛ bɩncɛ ʋ paan••• y. Bala, mimbʋnyaa ta ʋ, an nɩ tam zɛ bɩncɛ ʋ. Mimbʋnyaa bɩ do minto bɛɛ mɔɔ ʋ, a yaa da y.
62005017	Zibəə bʋnyaa haay bɩ, mimbʋnyaa m. Bɩ, mimbʋnyaa haay bɛɛ nɩ tam zɛ bɩncɛ ʋ y.
62005018	Wɔɔ dɔ wɔɔ ʋ, gʋaa niŋŋə haay kʋ Woso a yɩ bɩ bɩr mimbʋnyaa bam dʋntɔ y. Bala, Woso Nyɩ b'ɩ dɔm ma, Bʋnyaabarɛzaa bɩr heer bam ma y.
62005019	Wɔɔ dɔ wɔɔ ʋ, Woso gʋɔɔ m wɔɔ m, bɩ durnya haay jilli ɩ Bʋnyaabarɛzaa wɔ ʋ.
62005020	Bɩ wɔɔ dɔ sɔ wɔɔ ʋ, Woso Nyɩ bʋr, an bɩ wɔɔ hɔɔn gu, k'ʋ Woso paan••• bɩ dɔ. Bɩ Woso paan••• Nyɩ Yeezuu Krista nɔ wɔɔ n ta ʋ. A m Woso paan•••, a m mɩsɩrbaa k'a nyarɛ ba ʋ bɩ.
62005021	M nyɩnɔ ŋʋarɛrɔ, a b'a ka a wosobaawɔnnɔ wɔɔ da ʋ y.
63001001	Mɔɔ, Gʋaagusire, mɔɔ ɩ ci naa do nyɔɔ lʋ kʋ Woso a bɔ ʋ bɩ ma kan a nyɩnɔ kɩ, mɔɔ nɩ ŋ ŋʋam paan•••. Mɔɔ bɛɛ bala y, bɩ mɔɔ kan gʋɔɔ haay kʋ ŋ sɩra dɔ rɔ wɔɔ kɩ sɔ.
63001002	Sɩra ɩ kan wɔɔ kɩ, b'a nyɩntam kan wɔɔ kɩ dɔmɩm k'a nyarɛ ba ʋ bɩ nɔ ʋ.
63001003	Wɔɔ Zɩ Woso kan Yeezuu Krista, Woso Nyɩ bɩ kɩ barka nyɩntam kan wɔɔ kɩ, kan a cicirzɛrɛ kɩ, a laafɩɩ kɩ, sɩra kan ŋʋarɛ kɩ nɔ ʋ.
63001004	Mɔɔ heernyɔɔ gʋta yɩ, kʋ mɔɔ ɩ nyɩnɔ gɔsɩnnɔ yɩ, ŋn'ɩ tam sɩra zaa ra, amba lɛ kʋ wɔɔ Zɩ Woso a ka wɔɔ ʋ bɩ m.
63001005	Naa ma kɛɛrɛ bɩ, lʋ, mɔɔ y'a yɛrɛ ɩbɩɩ han, ʋ kʋ ŋʋa. Mɔɔ bɩr lɛ daa gʋrsɩra barɛ ɩbɩɩ ma y, lɛ kʋ wɔɔ yɩ hallɩ a sɩŋŋɩda ʋ bɩ m.
63001006	Ba ŋʋarɛ n na: k'ʋ ta a lɛrɔ wɔɔ zaa bɩ ra. Lɛ naa do awɔɔ nyɩnta a ma a sɩŋŋɩda ʋ, k'awɔɔ n ŋʋarɛ zaa bɩ sa.
63001007	Bala, braba gʋɔɔ m zannɔ a kərgu durnya ra. Ŋ bɩr kasɛtɩ karɛ ŋ ʋ, Yeezuu Krista a ba gʋaa y. Gʋaa k'a nɩ naa bam bɩ, ŋʋaarzaa m, Krista jɩm m.
63001008	K'a dundo a zi, a b'a ka awɔɔ zibəə bɩ nyɔɔdʋ bɩ n nyaam y, bɩ k'a ganwʋrɛ haay k'an ta ʋ yɩ.
63001009	Gʋaa haay k'a bɩr gɔɔtam Krista hɔdɩndarɛ nɔ ʋ, an n'a hɔɔnhɔ zum la bɩ, a zaa ba kan Woso kɩ y. Gʋaa k'a gɔɔta a nɔ ʋ, a ɩ kan wɔɔ Zɩ Woso kɩ, a Nyɩ kɩ.
63001010	Kʋ gʋaa bʋr awɔɔ zi, b'a ba hɔdɩndarɛ naa do nɔ ʋ, a b'a si a har ʋ y, a b'a nyaasɩ ka y.
63001011	Bɩ gʋaa k'a nyaasɩ ka, a zɛ a ʋ kʋ ra kan kɩ a mimbʋnyaarɔ nɔ ʋ.
63001012	Minno ta ʋ gʋta mɔɔ nɩ ŋ ci barɛ awɔɔ ma, bɩ mɔɔ n a ŋʋa kʋ m ŋ ba, ci m kan gar hi kɩ nɩ y. A ŋʋa mɔɔ ʋ kʋ m bʋr awɔɔ zi, kʋ m bɩ meer ba, m lɛ m kan awɔɔ kɩ, kʋ wɔɔ heernyɔɔ n yɩ gʋta paan•••.
63001013	Ɩ danlʋ kʋ Woso a bɔ ʋ sɔ bɩ nyɩnɔ ɩ yaa darɛ ɩbɩɩ m.
64001001	Mɔɔ, Gʋaagusire, mɔɔ ɩ ci naa do nyɔɔ m ŋʋarɛzaa paan••• Gayus ma.
64001002	M gʋaasɩba mɩŋŋa, mɔɔ y'a yɛm Woso han k'ɩbɩɩ n bɩr mɩŋŋa hɔ haay nɔ ʋ, k'ɩbɩɩ laafɩɩ bɩ n bɩr mɩŋŋa, amba ɩ nyi hɔ bɩ m.
64001003	Mɔɔ heer yɩ nyɩnta gʋta, bala, danyɩnɔ bʋr naa ʋ, ŋn'ɩbɩɩ mɩsɩrbaa kasɛtɩ karɛ, ŋ ʋ, ɩbɩɩ ɩ tam sɩra nɔ ʋ. Bɩ denter m, ɩbɩɩ ɩ tam sɩra nɔ ʋ.
64001004	Mɔɔ heernyɔɔ gʋta k'a lɛ da haay bɩ, kʋ mɔɔ ma, ŋ ʋ, mɔɔ nyɩnɔ wɔɔ ɩ tam sɩra nɔ ʋ bɩ m.
64001005	M gʋaasɩba mɩŋŋa, ɩbɩɩ hɔbaa mɩŋŋa kan danyɩnɔ wɔɔ kɩ, baa kan saanarɔ wɔɔ kɩ sɔ bɩ, sɩrakarɛ zibəə m.
64001006	Ŋ y'ɩbɩɩ mɩŋŋabaa kasɛtɩ ka Krista gʋɔɔ taa. K'ɩbɩɩ ɩ da ŋ han amba Woso hɔɔnhɔ m, ŋ zaa sarɛ minto bɩ, a mɩŋŋa gʋta.
64001007	Krista tɔ minto y'a ka, ŋnɩ wuti, ŋn'ɩ tam, bɩ ŋ n hɔsɩ si gʋɔɔ kʋ ŋ n Krista dɔ rɔ wɔɔ zi y.
64001008	Bɩ wɔɔ, wɔɔ ʋ ga m, ʋ daahan ka gʋɔɔ wɔɔ duro ʋ, k'ʋ ʋ da ma, ʋ zi ba kan kʋ kɩ sɩra tɔ ma.
64001009	Mɔɔ ci ba Krista gʋɔɔ wɔɔ ma. Bɩ, Diyotrefɛs k'a nɩ lɛɛzaabaa ŋʋam ŋ barla bɩ, a bɩr yɛm mɔɔ hɔ ma y.
64001010	Bɩ, kʋ mɔɔ bɩ bʋr, mɔɔ bɔm hɔ niŋŋə k'a a ba mɔɔ m haay kan a meerbaa bʋnyaa kɩ bɩ m. Bɩ, a n a ba naa n a bɔ y. A lɛ baa k'a danyɩnɔ wɔɔ si sɔ y, gʋɔɔ kʋ ŋ lɛ n taa k'a ŋ si rɔ wɔɔ a y'a tarɛ ŋ nɩ tolle, an nɩ ŋ bɔm Krista gʋɔɔ wɔɔ barla.
64001011	M gʋaasɩba mɩŋŋa, ɩ bɩ gʋaa k'a bʋnyaa ba tar sa y, gʋaa k'a mɩŋŋa ba tar sa. Gʋaa k'a n'a mɩŋŋa barɛ, Woso gʋaa m, gʋaa k'a n'a bʋnyaa barɛ, a n Woso yɩ y.
64001012	Kʋ Demetrus nɩ, gʋaa haay y'a kasɛtɩ mɩŋŋa karɛ. Sɩra mɩŋŋa y'a kasɛtɩ kam. Wɔɔ y'a kasɛtɩ kam, b'ɩbɩɩ dɔ, ɩ ʋ, wɔɔ kasɛtɩ bɩ, sɩra m.
64001013	Minno ta ʋ gʋta, mɔɔ n a ŋʋa kʋ m ŋ ci ba ɩbɩɩ ma, bɩ mɔɔ lɛ baa kʋ m ŋ ba gʋrsɩrabarɛhɔ m kan gar hi kɩ nɩ y.
64001014	A ŋʋa mɔɔ ʋ, kʋ m b'ɩ yɩ dɔmɩm niŋŋə ʋ, k'ʋ sʋʋra ba kan kʋ kɩ.
64001015	Kʋ laafɩɩ n bɩr kan ɩbɩɩ kɩ! Gʋaasɩbɔɔ wɔɔ ɩ yaa darɛ ɩbɩɩ m, k'ɩ yaa da gʋaasɩbɔɔ wɔɔ m, gʋaa biyəə m.
65001001	Mɔɔ mɩŋŋa Ziidi m nɩ ci bɩ bam, Yeezuu Krista zibəənyɩ m mɔɔ m, Zakkɩ dam m mɔɔ m sɔ. Ci bɩ ba mɔɔ nawʋrɛ awɔɔ ma, awɔɔ kʋ Zɩ Woso a ŋʋa, an awɔɔ bir k'a yɩ a gʋɔɔ, an nɩ dɔrɛ awɔɔ ma Yeezuu Krista tɔ ma rɔ wɔɔ.
65001002	Bɩ, kʋ Woso n a cicirzɛrɛ kan a laafɩɩ kɩ, a ŋʋarɛ kɩ ka awɔɔ ʋ gʋta.
65001003	M gʋaasɩbɔɔ ŋʋarɛ nɔ ʋ, mɔɔ ŋʋa gʋta kʋ m ci ba awɔɔ ma, kʋ m bʋmbɔrɛ kʋ wɔɔ ʋ da kʋ ʋ, ʋ n ta m bɩ mim dɩnda. Bɩ, mɔɔ bɩ dɩga a, pakra m kʋ m ci bɩ ba awɔɔ ma dɩɩtaa, kʋ m a yɛ a han k'a zoo ba sɩrakarɛ kʋ Woso a ka a gʋɔɔ wɔɔ ʋ gallɛm deem taan••• dɔmɩm haay minto bɩ tɔ ma.
65001004	Bala, gʋɔɔ bʋnyaarɔ a da wɔɔ zi, Woso barka lemim bɩ ŋ n'a nʋkʋm, k'a a da ma a mɩsɩrbaa ba a hɔɔnhɔ ma mimbʋnyaa barɛ nɔ ʋ, bɩsɩ ŋn'a kam Yeezuu Krista ma, an bɔkarɛ a mɩŋŋa y'a deem n soʋrezaa, a m wɔɔ Zuuba sɔ. Bɩ, Wosoci bɩ lɛɛ ka an gʋɔɔ nɔɔn duro dʋdɔyarlɛ kʋ ŋ n'a yɩm mim hɩ laatʋ.
65001005	Hɔ kʋ mɔɔ n'a ŋʋam kʋ m a hɩ kɛɛrɛ naa, awɔɔ dɔ mɩŋŋa, bɩ, mɔɔ lɛ n taa kʋ m a tɔ da a nɔ ʋ. Zuuba k'a gʋɔɔ wɔɔ bʋmbɔ lɔmbaa nɔ ʋ Eziptɩ kʋ ʋ bɩ, a a ya an so ra an gʋɔɔ kʋ ŋ n yɛ ŋnɩ sɩra ka ʋ rɔ wɔɔ zɩnzɛ.
65001006	Bɩ, malɛɛkarɔ kʋ ŋ y'a bɩncɛrɔ to, ŋn'a zerga paŋŋa kʋ Woso a ka ŋ ʋ bɩ rɛ rɔ wɔɔ, awɔɔ dɔ a ʋ, Woso brɔɔ da baŋŋarɔ ʋ monsigə nɔ ʋ dɔmɩm haay minto, k'a bɩ ŋ dʋdɔ ka dʋdɔkarɛ hinni gʋta b'ʋ.
65001007	Kʋ Sodɔm kan Gomɔɔr kɩ, kan kʋrɔ kʋ ŋ nɩ ŋ jɩr ma rɔ wɔɔ kɩ mim nɩ, awɔɔ dɔ sɔ. Kʋrɔ nɔɔn duro a mɩŋŋɔɔ sa, ŋn'a ka dintim zibəəro wɔɔ ʋ sɔ, ŋn'ɩ jaandarɛ k'an bʋnyaa maam-maam bam. Naa tɔ ma m, Woso n ŋ dʋdɔ yar, ŋn'ɩ sɛ k'a lihire ba ʋ fɩryɩrɛ nɔ ʋ, ŋ fɩryɩrɛ bɩ, makra m sɔ, k'a gʋaa haay zɛ kəbə.
65001008	Kan naa kɩ haay, gʋɔɔ kʋ ŋ y'a da wɔɔ zi rɔ wɔɔ, a ba ŋ nawʋrɛ am kʋrɔ nɔɔn duro hɔ bɩ m. A hɔɔn ŋ n'a dam mim daŋŋadɔɔ ma, bɩ n'a kam ŋn'ɩ jaan dam, ŋ bɩr yɛm Zuuba ma y, malɛɛkarɔ paŋŋazannɔ ŋn'ɩ ŋ sʋnsɔ wʋm sɔ.
65001009	A n bɔkarɛ, Malɛɛkarɔ haay cir Misɛl mɩŋŋa, bʋr k'a ʋ, an nɩ bɩsɩ kam kan Sʋtaana kɩ Moyiisi gər sarɛ ma bɩ, a n yɛ an meerbaa bʋnyaa ba Sʋtaana ma y. A hɩ a ʋ bala, a ʋ: "Zuuba fɩr karɛ ɩ ma."
65001010	Bɩ, gʋɔɔ nɔɔn duro, hɔ kʋ ŋ n a dɔ bɩ ŋn'a sʋnsɔ wʋm. Bɔ ŋ y'a ʋ kʋ ʋ kan poohɔɔ kɩ, ŋ ba hɔɔndarɛ zore nɩ y, hɔ k'a bʋr ŋ heer ʋ bɩ n'a bam, hɔ bɩ do bɔkarɛ an nɩ nyaanlɛ ŋ nɩ.
65001011	Kʋsɩ ɩ kan ŋ kɩ, bala, zu ŋ y'a ʋ Kayɛn hɔbaa ʋ, zi bʋnyaa ŋn'a bam k'a busoo yɩ am Balam hɔ bɩ m. A mɩŋŋɔɔ ŋ n'a zarm, bala, ŋ y'a da a nyaa ma kan Woso kɩ, amba Kooree a ba bɩ m.
65001012	B'awɔɔ tɩr a so kʋ ma k'a hɔ bɩ danyɩbaa zɛkʋra nɔ ʋ bɩ, kʋ ŋ y'awɔɔ barla nyannɩ m, nyannɩ ba ŋ mɩŋŋɔɔ nɩ kan hɔ bɩ bɩ maam-maam kɩ y, a hɔɔn ŋn'a darɛ a mɩŋŋɔɔ ma bala. Bɔ ŋ y'a ʋ kʋ ʋ, kan warkʋ kʋ hɩnhɛr n'a gaam, bɩ la bɩ bam bɩ kɩ. Ŋ bɔ kʋ ʋ sɔ kan gɔ k'a bɩr nyɩ darɛ y, baa a nyɩdarɛ dɔmɩm ʋ, bɔ ŋ y'a ʋ kʋ ʋ kan gɔrɔ kʋ ŋ yɩ ŋ wʋnwʋr ŋnɩ gɩnga fɩɩgaa rɔ kɩ.
65001013	Amba higʋta kurəro tɩr a fur bɔ a rɛ bɩ, a nyannɩ zibəəro wɔɔ kərgu ŋ nawʋm lɛɛ ra maam sɔ. Bɔ ŋ y'a ʋ kʋ ʋ kan monyaarɔ kʋ ŋ n a tajɩ dɔ rɔ kɩ, Woso n ŋ to kʋ ŋ nɩ gɔɔta monsigə gʋta maam-maam nɔ ʋ dɔmɩm haay.
65001014	Adam yaŋŋa tɔɔlɛma saanhɩnazaa Enɔk lɛɛ ka an gʋɔɔ nɔɔm mim hɩ laatʋ hɔɔ, Woso lɛsinnɩsora meerbaa nɔ ʋ, a ʋ: "A ba n nɩ, Zuuba ɩ zɛm kan malɛɛkarɔ kɩ miliyɔn bam hɔka,
65001015	k'a bɩ durnya jilli dʋdɔ ka. A gʋɔɔ kʋ ŋ n Woso dɔ rɔ wɔɔ dʋdɔ yarm, ŋ zibəə bʋnyaarɔ kʋ ŋ yɩ ŋ ba haay bɩsɩ ka Woso ma nɔ ʋ rɔ wɔɔ tɔ ma. A yɩ ŋ dʋdɔ yarm sɔ meerbaarɔ bʋnyaarɔ kʋ bawosodɔrɛzannɔ nɔɔm ŋ ba Woso ma rɔ wɔɔ tɔ ma."
65001016	Gʋɔɔ nɔɔn duro nɔ bɩr nyɔɔm fɩɩga y, kukur ŋn'a bam can, a mɩsɩrbaa bɩ ba ŋ nawʋm a lɛtaamarɔ barɛ nɔ ʋ bala. Mɩŋŋabusure meerbaarɔ ŋn'ɩ ŋ bam, ŋn'ɩ bra bɩmbam gʋɔɔ m k'a hɔ yɩ.
65001017	B'awɔɔ, m gʋaasɩbɔɔ ŋʋarɛ nɔ ʋ, k'a meerbaarɔ kʋ wɔɔ Zuuba Yeezuu Krista zibəəzannɔ wɔɔ lɛɛ ka ŋnɩ ŋ ba kan awɔɔ kɩ rɔ wɔɔ tɔ da a nɔ ʋ.
65001018	Ŋ y'a hɩ awɔɔ m, ŋ ʋ: "Dɔmɩm jɛzannɔ ʋ, gʋɔɔ nyɩntaŋ ʋ, ŋnɩ bɩr yaa wʋrɛ awɔɔ ma, ŋnɩ bɩr a mɩsɩrbaa bam a mɛsim lɛtaamarɔ nɔ ʋ, bawosodɔrɛ nɔ ʋ."
65001019	Gʋɔɔ wɔɔ duro nɩ zɛm gʋngʋrɛrɔ m bɩ, durnya hɔɔndarɛrɔ y'a so ŋ ʋ, ŋ ba Woso Ɛspri nɩ y.
65001020	B'awɔɔ, m gʋaasɩbɔɔ, k'a gɔɔta a bɩr tam lɛɛ tee••• a sɩrakarɛ k'an mɩŋŋa an cem bɩ nɔ ʋ, k'a bɩr yaa dam Sɛnt-Ɛspri paŋŋa nɔ ʋ.
65001021	K'a gɔɔta Woso ŋʋarɛ bɩ nɔ ʋ, a bɩr dɔm wɔɔ Zuuba Yeezuu Krista ma, an nɩ zɛm bɩ mɩsɩrbaa k'a nyarɛ ba ʋ bɩ ka awɔɔ ʋ, a cicirzɛrɛ nɔ ʋ.
65001022	K'a bɩr gʋɔɔ kʋ ŋ nɩ sɩnsɩm kam nɔ wɔɔ cicir zɛm.
65001023	K'a ŋ yɔ sɛ zaa ra, a ŋ bʋmbɔ. Gɔsɩnnɔ n ta ʋ, k'a brɔɔ cicir zɛ, bɩ k'a dundo a zi kʋ ŋ b'awɔɔ da a kʋrɔmarɔ wɔɔ nɔ ʋ y. K'a sɔ ŋ zibəə bʋnyaarɔ wɔɔ m, bala, kʋ mimbʋnyaabənno nɩ ŋ mɩ bɩ, ŋ dintim ka a mɩŋŋɔɔ ma.
65001024	Bɩ kʋ Woso k'an deem an nɩ wɔɔ yɔm wɔɔ Zuuba Yeezuu Krista tɔ ma bɩ n lɛbɔʋrɛ yɩ. A a da ma, an a ka awɔɔ b'a dore y, an a ka sɔ, awɔɔ n bɩ jɩm a lɛɛ, bɩ, kʋrɔma sɩ ba awɔɔ ma y, heernyɔɔ gʋta nɔ ʋ, a lɛbɔʋrɛ nɔ ʋ. Bɩ k'a tɔ n lɛbɔʋrɛ yɩ, kan gʋtabaa kɩ, paŋŋa kɩ, a y'a so hɔ haay ʋ. Biisi tee•••, dɩɩtaa kan dɔmɩm haay kɩ nɔ ʋ. Amina.
66001001	Yeezuu Krista bɩ, Woso y'a ka ʋ, k'an hɔ k'a nɩ zɛm bɩ nyɩnta ʋ dɩɩtaa bɩ hɩnka a zibəənyɩnɔ m. A malɛɛka a nyɔɔ k'an b'a hɩ a zibəənyɩ Zaan m.
66001002	A n nɩ Woso lemim bɩ hɩrɛ, an Yeezuu Krista kasɛtɩ ka kan hɔ haay k'a a yɩ bɩ kɩ.
66001003	Mimbirenyɩntazaa m gʋaa k'a nɩ karɩnda bam, kan gʋɔɔ kʋ ŋ n'a tʋr kam wosolɛsinnɩsora meerbaa ma rɔ wɔɔ kɩ, ŋn'ɩ zum hɔ kʋ ŋ y'a gʋrsɩra ba b'ʋ. Bala, wakatɩ b'a zɔ.
66001004	Mɔɔ mɩŋŋa Zaan m nɩ gʋrsɩra naa do bam kristagʋɔɔ sokʋmarɔ saanhɩnarɔ kʋ ŋ nɩ Azii kʋ ʋ rɔ wɔɔ ma: K'a barka kan laafɩɩ kɩ yɩ, gʋaa k'an ta ʋ, an nyɩnta ʋ, an nɩ zɛm bɩ zi, kan ɛspri saanhɩnarɔ kʋ ŋ n a duu jɩr ʋ rɔ wɔɔ kɩ zi,
66001005	kan Yeezuu Krista, kasɛtɩzaa paan•••, k'a lɛɛ ka an a mɩm bɔ ʋ gəəno bire ʋ, a m durnya cinno wɔɔ cir bɩ kɩ zi. Bɔ nɩ wɔɔ ŋʋam, an wɔɔ mimbʋnyaarɔ sʋrgɔ a ma m,
66001006	an a ka, wɔɔ n ʋ ba a cirbəə mannɩbənno a Zɩ Woso zibəə minto. A y'a ga lɛbɔʋrɛ m kan paŋŋa kɩ dɔmɩm k'a nyarɛ ba ʋ. Amina!
66001007	Ba n nɩ, a ɩ zɛm warkʋ nɔ ʋ, bɩ gʋaa haay y'a yɩm, baa gʋɔɔ kʋ ŋ y'a zɛ rɔ wɔɔ y'a yɩm sɔ. Tara burə gʋɔɔ heerzarlɛ nyi karɛ a minto. Ɩɩn•••, k'an yɩ maam!
66001008	Zuuba Woso a hɩ, a ʋ: Mɔɔ m lɛɛkarɛzaa, mɔɔ m jɛzaa. Mɔɔ n ta ʋ, m nyɩnta ʋ, m n nɩ nyɩntaŋ ʋ, hɔ haay Zuuba.
66001009	Mɔɔ mɩŋŋa Zaan, awɔɔ danyɩ awɔɔ zukuuzaa, fɩryɩrɛ, cirbəə kan tʋntɔʋrɛ kɩ Yeezuu zuure nɔ ʋ, nyɩnta mɔɔ ʋ, m nɩ tara deem kʋ hi bɩr ma, n n'a hɩm ma Patmɔs ʋ, Woso lemim kan Krista kasɛtɩ karɛ kɩ minto.
66001010	Sɛnt-Ɛspri zer mɔɔ ra Zuuba dɔmɩm deem hinni ʋ, mɔɔ n leer paŋŋazaa ma m jɛ ʋ, ɩ ʋ, huure n n'a hɛm, an n'a hɩrɛ, a ʋ:
66001011	Hɔ k'ɩbɩɩ n'a yɩm bɩ gʋrsɩra ba ci ʋ, ɩ nyɔɔ kristagʋɔɔ sokʋmarɔ saanhɩnarɔ wɔɔ ma: Efɛɛzɩ ʋ, Simɩrnɩ ʋ, Pɛrgam ʋ, Tɩyatɩɩr ʋ, Sardɩ ʋ, Filadɛlfii ʋ, kan Lawodisee kɩ ʋ.
66001012	Mɔɔ n bɔ kʋ m dɩga gʋaa k'a nɩ meer bam kan mɔɔ kɩ bɩ ma. Bɩ kʋ mɔɔ m wusigə bɩ, mɔɔ sarma fɩtɩrɛrɔ yɩ saanhɩna.
66001013	Fɩtɩrɛrɔ wɔɔ bire ʋ bɩ, mɔɔ gʋaa yɩ, an bɔ kʋ ʋ ɩ ʋ, Gʋaanyɩ m, an huu jintə da a ra, an sarma hɔsoaʋ so a cɩ ʋ.
66001014	A mim bɩ kan a minkə bɩ kɩ nyɩnta fu fɩtɩtɩ ɩ ʋ, ser ka m, gɛɛ lajaa m, a mɩnyaarɔ wɔɔ nɩ yɩrɛ ʋ, sɛwurə m.
66001015	A gannɔ bɔ kʋ ʋ kan zaan kʋ n y'a sʋr, an nɩ yɔm bɩ kɩ. A leer nɩ yɩrɛ ʋ hiro gʋtɔɔ susur m,
66001016	an nɩ monyaa saanhɩna m a bɩsɩ ʋ. Kargʋ lɛ hɩɩya nɩ bɔrɛ a lɛ ʋ. A meer nɩ yɔrɛ ɩ ʋ, woso nɩ gum kan paŋŋa kɩ.
66001017	Kʋ mɔɔ yɩ bɩ, mɔɔ m do a taa ɩ ʋ ga mɔɔ ʋ. A n a bɩsɩ wɔ ka mɔɔ ra, an a hɩ, a ʋ: Ɩ da bɩ bɔ ʋ y, mɔɔ m lɛɛkarɛzaa, mɔɔ m jɛzaa,
66001018	mɔɔ n mɩsɩr. Mɔɔ nyɩnta, m ga, bɩ ba n nɩ, mɔɔ mɩsɩr dɔmɩm k'a nyarɛ ba ʋ nɔ ʋ, bɩ mɔɔ ɩ zɛ cɛlɛnyɩnɔ m kan gəənokʋ hɔɔ kɩ.
66001019	Hɔ k'ɩbɩɩ yɩ bɩ gʋrsɩra ba, kan hɔ kan ta ʋ kɩ, kan hɔ k'a nɩ zɛm bɩ bʋr bɩ kɩ.
66001020	Ba monyaa saanhɩnarɔ k'ɩbɩɩ ŋ yɩ mɔɔ bɩsɩ wɔ ʋ kan sarma fɩtɩrɛrɔ saanhɩnarɔ wɔɔ kɩ jɩ n na: Monyaa saanhɩnarɔ wɔɔ, kristagʋɔɔ sokʋmarɔ saanhɩnarɔ wɔɔ malɛɛkarɔ m. Fɩtɩrɛrɔ saanhɩnarɔ wɔɔ kristagʋɔɔ sokʋmarɔ saanhɩnarɔ wɔɔ m.
66002001	Gʋrsɩra ba Efɛɛzɩ kristagʋɔɔ sokʋma malɛɛka bɩ ma ncɩnaaʋ: Gʋaa k'an ta monyaa saanhɩnarɔ wɔɔ m a bɩsɩ ʋ, an nɩ tam sarma fɩtɩrɛ saanhɩnarɔ bire ʋ,
66002002	bɩ y'a hɩ, a ʋ: Mɔɔ ɩbɩɩ kɔrɛ kan ɩ tʋntɔʋrɛ kɩ dɔ, ɩbɩɩ bɩr yɛm gʋɔɔ bʋnyaarɔ ma y. Ɩbɩɩ gʋɔɔ kʋ ŋ n'a hɩrɛ a ma kristazibəəzannɔ, bɩ kristazibəəzannɔ bɛɛ nɩ ŋ mɩ rɔ wɔɔ ka lɛɛ. Ɩbɩɩ bɩ ŋ dɔ ŋʋaarzannɔ.
66002003	Tʋntɔʋrɛ ta ɩbɩɩ ʋ: ɩbɩɩ fɩr yɩ mɔɔ tɔ ma, b'ɩbɩɩ n ɩ bɔ ɩ jɛ nɩ y.
66002004	Bɩ mim kʋ mɔɔ n ta m kan ɩbɩɩ kɩ bɩ, ɩbɩɩ wɔ saa ɩ lɛɛkarɛ ŋʋarɛ kan mɔɔ kɩ bɩ ma.
66002005	Bɩncɛ k'ɩbɩɩ nyɩnta ʋ, ɩ ɩ bɔ ʋ bɩ tɔ da ɩ nɔ ʋ. Ɩ ɩ bɔ ɩ taam k'ɩ biisi zibəəro wɔɔ bɔɔta. Kʋ n bɛɛ nɩ, mɔɔ zɛrɛ ɩbɩɩ zi. Bɩ k'ɩbɩɩ n ɩ bɔ ɩ taam, mɔɔ y'ɩbɩɩ fɩtɩrɛ bɩ sarɛ a bɩncɛ ʋ.
66002006	Hɔ niŋŋə k'ɩbɩɩ n ta m bɩ, ɩbɩɩ nyi sɔ Nikola gʋɔɔ wɔɔ zibəəro m, amba mɔɔ hɔ bɩ m.
66002007	Gʋaa k'a lɛ n taa, k'an hɔ kʋ Sɛnt-Ɛspri n'a hɩm kristagʋɔɔ sokʋmarɔ wɔɔ m bɩ ma. Damazaa bɩ, mɔɔ mɩsɩrbaa gɔ k'a nɩ arzana ʋ nyɩ kaŋ ʋ an a bɩ.
66002008	Gʋrsɩra ba Simɩrnɩ kristagʋɔɔ sokʋma malɛɛka bɩ ma ncɩnaaʋ: A m lɛɛkarɛzaa, a m jɛzaa. A nyɩnta an ga, an a bɔ an bʋr mɩsɩrbaa nɔ ʋ, bɩ n nɩ meer naa do barɛ:
66002009	Mɔɔ ɩbɩɩ fɩryɩrɛ dɔ kan ɩ ŋʋa kɩ. Bɩ arzakazaa n'ɩbɩɩ m, mɔɔ gʋɔɔ kʋ ŋ ʋ zɩɩfʋrɔ n'a mɩ, ŋnɩ bɔkarɛ zɩɩfʋrɔ bɛɛ nɩ ŋ mɩ rɔ wɔɔ tɔzarlɛ zibəə kʋ ŋ nɩ ta m bɩ dɔ, Sʋtaana sokʋmacɛ nɩ ŋ mɩ.
66002010	Ɩ bɩ nyi ba hɔ k'a n'a kam k'ɩ fɩr yɩ bɩ ma y. Sʋtaana y'ɩbɩɩ gʋɔɔ gɔsɩnnɔ dum lɔnnɔcɛ ʋ, k'a a gɩnga awɔɔ ma, b'awɔɔ fɩr yɩm dɔmɩm bu. Jɩm kɔɔkɔɔ k'an ta an ɩ zɛ ku. Mɔɔ mɩsɩrbaa firgə karɛ ɩ ʋ.
66002011	Gʋaa k'a lɛ n taa, k'an hɔ kʋ Sɛnt-Ɛspri n'a hɩm kristagʋɔɔ sokʋmarɔ wɔɔ m bɩ ma. Damazaa bɩ bɩ fɩr yɩm zɛ hɩɩya hɔ ma fɩɩga y.
66002012	Gʋrsɩra ba Pɛrgam kristagʋɔɔ sokʋma malɛɛka bɩ ma ncɩnaaʋ: A n nɩ kargʋ lɛ hɩɩyazaa m bɩ nɩ meer naa do barɛ:
66002013	Mɔɔ bɩncɛ k'ɩbɩɩ n ta ʋ bɩ dɔ. Sʋtaana cirbəəduu bɩncɛ m. Ɩbɩɩ gɔɔta ɩ nɩ nyasʋm mɔɔ tɔ m, ɩbɩɩ n sɩra ka mɔɔ ʋ to y, baa dɔmɩm niŋŋə kʋ ŋ mɔɔ kasɛtɩzaa paan••• Antipas zɛ ʋ gər awɔɔ zi bɩncɛ kʋ Sʋtaana n ta ʋ b'ʋ.
66002014	Bɩ mɔɔ ɩ mim m kan ɩbɩɩ kɩ. Gʋɔɔ gɔsɩnnɔ y'awɔɔ bire ʋ, ŋnɩ yɛ Balam mim ma. A ɩ dʋndɔrɛ bʋnyaa ka Balak ʋ k'an Israyɛl nyɩnɔ nyʋnnyɔɔta kʋ ŋ nɩ wosobaawɔnnɔ mannɩ sim sʋ kan jaandarɛ do haay kɩ.
66002015	Ɩbɩɩ zi sɔ bɩ, gʋɔɔ gɔsɩnnɔ ta ʋ, ŋnɩ yɛ Nikola gʋɔɔ hɔdɩndarɛ ma.
66002016	Bɩ minto bɩ, ɩ bɔ ɩ taam, kʋ n bɛɛ mɔɔ zɛrɛ ɩbɩɩ zi dɩɩtaa, m bɩ yar ba kan ŋ kɩ, m lɛ kargʋ bɩ m.
66002017	Gʋaa k'a lɛ n taa, k'an hɔ kʋ Sɛnt-Ɛspri n'a hɩm sokʋmarɔ wɔɔ m bɩ ma. Damazaa bɩ, mɔɔ mann k'a nyaakʋm da kaŋ ʋ, m jaa fu kʋ n tɔdaa gʋrsɩra ba ma bɩ ka ʋ. Gɔsɩ n tɔ bɩ do dɔ kʋ gʋaa k'a a si bɩ bɛɛ y.
66002018	Gʋrsɩra ba Tɩyatɩɩr kristagʋɔɔ sokʋma malɛɛka bɩ ma ncɩnaaʋ: Woso Nyɩ k'a mɩnyaarɔ bɔ kʋ ʋ kan sɛwurə kɩ, a gannɔ m bɔ kʋ ʋ kan zaantɔzaa kɩ bɩ nɩ meer naa do barɛ:
66002019	Mɔɔ ɩbɩɩ zibəəro, ɩbɩɩ ŋʋarɛ, ɩ sɩrakarɛ, ɩ zibəə kan ɩ tʋntɔʋrɛ kɩ dɔ. Ɩ zibəəro k'ɩbɩɩ ŋ ba jɛ ʋ rɔ wɔɔ lɛ da biisi hɔɔ wɔɔ ra.
66002020	Bɩ, mɔɔ heer bɩ nyɩnta kan ɩbɩɩ kɩ y. Ɩbɩɩ k'ɩ yɛ Zezabɛl ma. Lʋ naa do n'a hɩrɛ a ma wosolɛsinnɩsorazaa, an nɩ mɔɔ zibəənyɩnɔ nyʋnnyɔɔm, an nɩ hɔ dɩndarɛ ŋ nɩ kʋ ŋ nɩ jaan da, kʋ ŋ nɩ wosobaawɔnnɔ mannɩ sim sʋ.
66002021	Mɔɔ toore ka ʋ k'an a bɔ a taam, b'a lɛ baa k'a a bɔ taam a jaandarɛ nɔ ʋ y.
66002022	Dɩga! Mɔɔ y'a karɛ an wʋta yaaba m, an fɩr yɩ, a muno jaandənno wɔɔ maam sɔ, kʋ ŋ n a bɔ a taam a zibəəro wɔɔ nɔ ʋ y.
66002023	Mɔɔ y'a nyɩnɔ wɔɔ zɩnzɛm. Bɩ kristagʋɔɔ sokʋmarɔ wɔɔ haay y'a dɔrɛ ŋ ʋ: mɔɔ m gʋaa k'a gʋaa haay lɛtaama dɔ kan a heer kɩ. Bɩ mɔɔ y'awɔɔ gʋaa biyəə hɔ kaŋ ʋ, an a ga kʋ ʋ kan a zaa zibəə kɩ.
66002024	B'awɔɔ gʋɔɔ k'a nɩ Tɩyatɩɩr ʋ, a gɔɔta a n yɛ hɔdɩndarɛ naa do ma bɩ, awɔɔ n yɛ hɔ kʋ n'a hɩm ma Sʋtaana minno kʋ ŋ y'a nyaakʋm da rɔ wɔɔ ma y, awɔɔ n a ka ma k'a ŋ dɔ y. Maam bɩ mɔɔ bɩ m yarɛ m mɔr gorezaa ka awɔɔ m la y.
66002025	Bɩ, k'a nyasʋ hɔ k'awɔɔ n ta m bɩ m bala kɔɔkɔɔ, k'an ta an mɔɔ zɛrɛ dɔmɩm ku.
66002026	Damazaa bɩ, gʋaa k'a nyasʋ mɔɔ zibəə bɩ m an ta an a nyarɛ ku, mɔɔ paŋŋa kʋ mɔɔ mɩŋŋa a yɩ m Zɩ zi bɩ kaŋ ʋ: Mɔɔ y'a karɛ an a so do gʋta ʋ, a y'a sore ŋ ʋ kʋsɩ-kʋsɩ, a yɩ ŋ zɔrɛ amba nɩ gedro zɔm bɩ m. Mɔɔ dɔmɩrɛ monyaa kaŋ ʋ.
66002029	Gʋaa k'a lɛ n taa, k'an hɔ kʋ Sɛnt-Ɛspri n'a hɩm kristagʋɔɔ sokʋmarɔ wɔɔ m bɩ ma.
66003001	Gʋrsɩra ba Sardɩ kristagʋɔɔ sokʋma malɛɛka bɩ ma ncɩnaaʋ: Gʋaa k'a nɩ Woso ɛspri saanhɩnarɔ m kan monyaa saanhɩnarɔ kɩ bɩ nɩ meer naa do barɛ: Mɔɔ ɩbɩɩ zibəəro dɔ, ŋ y'a lɛ bɔrɛ ɩbɩɩ ʋ ŋ ʋ, ɩ mɩsɩr, bala gər n'ɩ mɩ.
66003002	Ɩ tɔ ʋ, ɩ b'a ka an gɔɔta an n'a ŋʋam k'a ga bɩ n a nyambʋr y, a mɩm bɔ ʋ. Bala, mɔɔ yɩ, ɩbɩɩ zibəə bɩ mɩŋŋabaa bɩ gʋta mɔɔ Woso mɩm ʋ y.
66003003	Hɔ k'ɩbɩɩ yɩ, ɩ ma sɔ bɩ tɔ da ɩ nɔ ʋ. Nyasʋ m k'ɩ ɩ bɔ ɩ taam. K'ɩbɩɩ n dundo ɩ zi, mɔɔ zɛrɛ am koor hɔ bɩ m. B'ɩbɩɩ bɩ wakatɩ kʋ mɔɔ n nɩ zɛm bɩ daata zɛ ɩbɩɩ ra bɩ dɔrɛ y.
66003004	Bɩ kan bɩ kɩ, ɩbɩɩ gʋɔɔ gɔsɩnnɔ ɩ Sardɩ ʋ, ŋ n dintim ka a huuro ma y. Ŋ zum kʋ ʋ kan mɔɔ kɩ, huu furo n a ma, bala, ŋ y'a ga m.
66003005	Damazaa bɩ, huu fu dure a ma ncɩnaaʋ, mɔɔ b'a tɔ bɔm mɩsɩrbaa ci b'ʋ y. Mɔɔ y'a kasɛtɩ kam m Zɩ kan a malɛɛkarɔ kɩ taa, mɔɔ ʋ, mɔɔ gʋaa m.
66003006	Gʋaa k'a lɛ n taa, k'an hɔ kʋ Sɛnt-Ɛspri n'a hɩm kristagʋɔɔ sokʋmarɔ wɔɔ m bɩ ma.
66003007	Gʋrsɩra ba Filadɛlfii kristagʋɔɔ sokʋma malɛɛka bɩ ma ncɩnaaʋ: Gʋaa mɩŋŋa, sɩrazaa bɩ, k'a nɩ Davɩd cɛlɛnyɩ m, an a gʋm bɩ gɔsɩ b'a dam ma a n a ta y, an n'a tam bɩ gɔsɩ b'a dam ma an a gʋ y bɩ nɩ meer barɛ, a ʋ:
66003008	Mɔɔ ɩbɩɩ zibəəro dɔ: Ba n nɩ, mɔɔ cɛlɛ gʋ, ɩ lɛɛ, bɩ gɔsɩ b'a dam ma an a ta y. Ɩbɩɩ paŋŋa bɩ bɩ gʋta y, bɩ kan bɩ kɩ, ɩbɩɩ gɔɔta ɩ zu mɔɔ lemim ʋ, ɩbɩɩ n bɩsɩ ka mɔɔ tɔ ma y.
66003009	Sʋtaana sokʋmacɛ gʋɔɔ kʋ ŋ ʋ, zɩɩfʋrɔ n'a mɩ rɔ wɔɔ, ŋʋaar ŋn'a barɛ, zɩɩfʋrɔ bɛɛ n ŋ mɩ y. Mɔɔ y'a karɛ, ŋnɩ bʋr, ŋnɩ bɩ kukurə zɛ ɩbɩɩ taa, bɩ ŋn'a dɔm ma ŋ ʋ, mɔɔ ɩbɩɩ ŋʋa.
66003010	Bala, ɩbɩɩ ɩ zum mɔɔ lemim ʋ kan tʋntɔʋrɛ kɩ, mɔɔ dɔrɛ ɩbɩɩ ma sɔ fɩryɩrɛ k'a nɩ zɛm bɩ bʋr durnya jilli nɔ ʋ k'a bɩ durnyazannɔ makra ba bɩ dɔmɩm ʋ.
66003011	Mɔɔ zɛm zɔɔ, nyasʋ hɔ k'ɩbɩɩ ta m bɩ m kɔɔkɔɔ, kʋ gɔsɩ b'ɩbɩɩ firgə bɩ yɔ ɩ nɩ y.
66003012	Damazaa bɩ, mɔɔ y'a bam mɔɔ Zɩ Wosocɛ bɩ sagɔ, a bɩ bɔm dɔ fɩɩga y. Bɩ mɔɔ yɩ m Woso tɔ gʋrsɩra bam ma, kan mɔɔ Woso kʋ tɔ kɩ, Zerizalɛm daa k'a a to brama mɔɔ Woso zi an nɩ zerm bɩ kɩ, kan mɔɔ tɔ daa bɩ kɩ.
66003013	Gʋaa k'a lɛ n taa, k'an hɔ kʋ Sɛnt-Ɛspri n'a hɩm kristagʋɔɔ sokʋmarɔ wɔɔ m bɩ ma.
66003014	Gʋrsɩra ba Lawodisee kristagʋɔɔ sokʋma malɛɛka bɩ ma ncɩnaaʋ: Ba hɔ kʋ Amina, kasɛtɩzaa paan•••, sɩrazaa, an a zɛ kʋ ra kan Woso kɩ hɔ haay darɛ sɩŋŋɩda ʋ bɩ n'a hɩm na:
66003015	Mɔɔ ɩbɩɩ zibəəro dɔ. Ɩbɩɩ bɩ nyɔɔrɛ, b'ɩbɩɩ bɩ kaarɛ y. A ŋʋa mɔɔ ʋ k'ɩbɩɩ n bɩr nyɔɔrɛ gɛɛ kaarɛ.
66003016	Bɩ k'ɩbɩɩ n zaarɔɔ, ɩbɩɩ bɩ nyɔɔrɛ, b'ɩbɩɩ bɩ kaarɛ bɩ, mɔɔ y'ɩbɩɩ bɔrɛ m lɛ.
66003017	Bala, ɩbɩɩ y'a hɩrɛ, ɩ ʋ: Hɔnyɩzaa n'ɩ mɩ, mɔɔ m ba hɔnyɩzaa, mɔɔ bɩr m kam hɔsɩ ma dɔ y, bɩ k'ɩbɩɩ n a dɔ ɩ ʋ, ɩ ɩ fɩr nɔ ʋ, cicir nɔ ʋ, ɩ m ŋʋazaa, ɩ m bʋʋ, ɩ m dɩgɩ bɩ.
66003018	Ɩbɩɩ dʋndɔ mɔɔ nawʋm k'ɩ sarma kʋ ŋ y'a sʋr bɩ si mɔɔ zi k'ɩ ba hɔnyɩzaa, k'ɩ huuro furo si, k'ɩ du ɩ ma, k'ɩ nyannɩ nyaakʋm da m. Ɩ hɔ si ɩ tɔ ɩ mɩm la k'ɩ ɩ da ma ɩ lɛɛ yɩ.
66003019	Gʋɔɔ haay kʋ mɔɔ ŋʋa rɔ wɔɔ, mɔɔ nɩ ŋ bɔm zaa ʋ, m nɩ ŋ hʋnhʋrm. Ncɩnaaʋ bɩ, ɩ tɔ ʋ, k'ɩ ɩ bɔ ɩ taam!
66003020	Ba mɔɔ jɩm cɛlɛ ma, m n'a zɛm na. Kʋ gʋaa mɔɔ leer ma, an cɛ bɩ lɛ gʋ, mɔɔ gasʋm zi. M hɔ bɩ kan kɩ, an a bɩ kan mɔɔ kɩ.
66003021	Damazaa bɩ, mɔɔ y'a karɛ, an nyɩnta kan mɔɔ kɩ, m cirbəəduu ra, amba mɔɔ m da ma sɔ, m ta m aa nyɩnta kan m Zɩ kɩ a cirbəəduu ra bɩ m.
66003022	Gʋaa k'a lɛ n taa, k'an hɔ kʋ Sɛnt-Ɛspri n'a hɩm kristagʋɔɔ sokʋmarɔ wɔɔ m bɩ ma.
66004001	Bɩ jɛ ʋ bɩ, mɔɔ m ya m a yɩ cɛlɛ n a gʋ brama, bɩ leer kʋ mɔɔ lɛɛ ka m a ma, an meer ba kan mɔɔ kɩ an bɔ kʋ ʋ kan huure leer kɩ b'a hɩ mɔɔ m, a ʋ: Der naa ʋ, kʋ m hɔ k'a nɩ zɛm bɩ nyɩnta ʋ bɩ hɩnka ɩ m.
66004002	Lɛɛm bɩ, Sɛnt-Ɛspri zer mɔɔ ra. Bɩ, mɔɔ duu yɩ brama b'ʋ, gʋaa nɩ nyɩntam la.
66004003	Gʋaa k'a nɩ nyɩntam la bɩ, bɔ a kʋ ʋ kan jaa kʋ n n'a birm zaspɩ, n n'a birm sardʋannɩ bɩ kɩ. Bramahɔwosɩʋrɛ k'a bɔ kʋ ʋ kan jaa kʋ n n'a birm emerodɩ bɩ n bɩr duu bɩ ma.
66004004	Duuro buhɩra a yaa si ɩ bɩr duu bɩ ma, bɩ duuro wɔɔ duro burə ʋ, gʋɔɔgusinno buhɩra a yaa si ɩ nyɩnta ŋ la, ŋnɩ huuro furo du a ma, sarma firgəro nɩ ŋ mim ma.
66004005	Brama nyakɩ nɩ bɔm duu bɩ nɔ ʋ kan leerlo kɩ, kan bramahəənsire kɩ. Fɩtɩrɛ saanhɩnarɔ nɩ cirbəəduu bɩ jɩr ʋ, ŋn'ɩ yɔm kan paŋŋa kɩ, brɔɔ m Woso ɛspri saanhɩnarɔ wɔɔ.
66004006	Duu bɩ lɛɛ bɩ, bɔ a kʋ ʋ, ɩ ʋ, higʋta hi k'a nɩ yɔm pɛkʋ-pɛkʋ am kristal hɔ bɩ m bɩ m. Hɔɔmɩsɩɩrɔ si ɩ bɩr duu bɩ ma. Ŋ nɩ mɩnyaarɔ m a mɛ ma jilli lɛɛ kan jɛ kɩ.
66004007	Lɛɛkarɛ hɔmɩsɩr bɩ, bɔ a kʋ ʋ kan poozaa kɩ. A hɩɩya hɔ bɩ, bɔ a kʋ ʋ kan ŋʋaapoo kɩ. A kaakʋ hɔ bɩ meer ɩ bɔ kʋ ʋ kan gʋaa hɔ kɩ. A si hɔ bɩ bɔ a kʋ ʋ kan caa gʋta k'a wer bɩ kɩ.
66004008	Hɔɔmɩsɩɩrɔ wɔɔ za sɔrdɩ-sɔrdɩ, mɩnyaarɔ n bɩr ŋ ma jilli, kan ŋ nɔ ʋ kɩ. Sinuu ʋ kan a gunuu ʋ kɩ, a hɩ nawʋm ncɩnaaʋ bɩ ŋ bɩr a tore y, ŋ ʋ: "Mɩŋŋa, Mɩŋŋa, Mɩŋŋa, Zuuba, Woso paŋŋa k'a jirə ba ʋ, a ɩ nyɩnta ʋ, an ta ʋ, an nɩ zɛm bɩ."
66004009	Bɩ kʋ hɔɔmɩsɩɩrɔ wɔɔ bʋr ŋn'ɩ laa lɔm ŋn'a lɛ bɔm bɔ nɩ nyɩntam duu bɩ ra an mɩsɩr dɔɔraa k'a nyarɛ ba ʋ nɔ ʋ b'ʋ, ŋn'a daŋ ʋ, ŋn'ɩ yaa dam nɩ barka,
66004010	gʋɔɔgusinno buhɩra a yaa si rɔ wɔɔ ɩ kukurə zɛrɛ bɔ nɩ nyɩntam duu burə ʋ an mɩsɩr dɔɔraa k'a nyarɛ ba ʋ nɔ ʋ bɩ taa, ŋn'a daŋ ʋ, ŋn'a firgəro wɔɔ zom duu bɩ lɛɛ, ŋn'a hɩrɛ, ŋ ʋ:
66004011	"Zuuba wɔɔ Woso, ɩbɩɩ ɩ ga lɛbɔʋrɛ, daʋrɛ kan paŋŋa kɩ m. Bala, ɩbɩɩ ɩ hɔ haay da: ɩbɩɩ yɩ ŋ ŋʋa, kʋ ŋ nɩ bɩr ta ʋ, bɩ y'a ka, ɩ ŋ da."
66005001	Mɔɔ ci yɩ gʋaa k'a nɩ nyɩntam duu bɩ ra bɩ bɩsɩ wɔ ʋ, n n a gʋrsɩra ba a nɔ ʋ kan a burə kɩ, n n a kʋsɩ kʋsɩrɛ saanhɩna m.
66005002	Mɔɔ malɛɛka paŋŋazaa yɩ, an n'a hɩm kan paŋŋa kɩ, a ʋ: Nka y'a ga m, an ci bɩ gʋ, an a kʋsɩrɛrɔ wɔɔ cincer?
66005003	Bɩ gʋaa ba ʋ an nɩ brama gɛɛ, tara burə ʋ gɛɛ, tara noom ʋ, an n'a dam ma, an ci bɩ gʋ, gɛɛ an dɩga a y.
66005004	Bɩ, mɔɔ heer a zar kʋ n n gʋaa yɩ an a ga m an ci bɩ gʋ, gɛɛ, an dɩga a bɩ tɔ ma.
66005005	Gʋɔɔgusinno wɔɔ gʋaa deem n a hɩ mɔɔ m, a ʋ: Ɩ b'ɩ heer zar y. Ba n nɩ, Ziida do poozaa k'an Davɩd yaŋŋa bɩ, k'a yɩ damazaa bɩ, an nɩ ci bɩ gʋm kan a kʋsɩrɛrɔ saanhɩnarɔ wɔɔ kɩ.
66005006	Kɛɛrɛ bɩ, mɔɔ sinnyɛɛm yɩ an jɩm, ɩ ʋ, a zɛ n y'a ʋ, duu bɩ bire ʋ, hɔɔmɩsɩɩrɔ wɔɔ kan gʋɔɔgusinno wɔɔ kɩ m bɩr ma. A mɩnnɔ saanhɩna kan a mɩnyaarɔ kɩ saanhɩna, ŋ mɩŋŋɔɔ n Woso ɛspri saanhɩnarɔ k'a ŋ nyɔɔ tara burə ʋ rɔ wɔɔ.
66005007	A a zɔ k'a ci bɩ si bɔ nɩ nyɩntam duu bɩ burə ʋ bɩ bɩsɩ wɔ ʋ.
66005008	K'a ci bɩ si bɩ, hɔɔmɩsɩɩrɔ si rɔ wɔɔ kan gʋɔɔgusinno buhɩra yaa si rɔ wɔɔ kɩ kukurə zɛ sinnyɛɛm bɩ taa. Gʋaa biyəə nɩ kɔnnɩ m kan sarma laagarɔ kɩ, tidəər nyisi nɩ ŋ hɩnhan. Wosogʋɔɔ yaadarɛ m.
66005009	Ŋ nɩ laa daa lɔrɛ, ŋ ʋ: "Ɩbɩɩ y'ɩ ga m ɩ ci bɩ si, ɩ kʋsɩrɛrɔ wɔɔ cincer, bala, n y'ɩbɩɩ zɛ ɩbɩɩ n gʋɔɔ bʋmbɔ do haay nɔ ʋ, lemim biyəə nɔ ʋ, kʋrɔ y'a hʋnhɔ kɩ nɔ ʋ, tara y'a hʋnhɔ ɩ ma bɩ m, ɩ ŋ ka Woso ʋ.
66005010	Ɩbɩɩ ŋ ba cinno, mannɩbənno wɔɔ Woso minto, bɩ ŋ cirbəə bɩm tara burə ʋ."
66005011	Mɔɔ dɩga, m malɛɛkarɔ cir leer ma, ŋ lɛ tisi-tisi kan tisi-tisi k'a lɛ ba ʋ y, ŋnɩ bɩr duu bɩ ma kan hɔɔmɩsɩɩrɔ kɩ, gʋɔɔgusinno kɩ.
66005012	Ŋ n a leer busu kan paŋŋa kɩ, ŋn'a hɩrɛ, ŋ ʋ: "Sinnyɛɛm kʋ ŋ y'a zɛ b'a ga m an paŋŋa yɩ kan arzaka kɩ, mindɔrɛ kɩ, kan dama kɩ, daʋrɛ kɩ, cirbəə kɩ, lɛbɔʋrɛ kɩ."
66005013	Hɔɔdarɛ haay k'a nɩ brama, an nɩ tara burə ʋ, tara noom ʋ kan hi burə kɩ hɔɔmɩsɩɩrɔ haay kʋ ŋ nɩ ta ŋ ʋ rɔ wɔɔ, mɔɔ ma ŋn'a hɩrɛ, ŋ ʋ: "Bɔ nɩ duu burə ʋ kan sinnyɛɛm bɩ kɩ m lɛbɔʋrɛ, daʋrɛ, cirbəə kan paŋŋa kɩ yɩ dɔɔraa k'a nyarɛ ba ʋ nɔ ʋ."
66005014	Hɔɔmɩsɩɩrɔ siro wɔɔ n'a hɩrɛ, ŋ ʋ: "Amina!" Gʋɔɔgusinno wɔɔ n kukurə zɛ, ŋn'a daŋ ʋ.
66006001	Kʋ sinnyɛɛm bɩ lɛɛkarɛ kʋsɩrɛ bɩ hʋr saanhɩnarɔ wɔɔ bar la bɩ, mɔɔ yɩ, m a ma hɔɔmɩsɩɩrɔ siro wɔɔ lɛɛkarɛzaa bɩ həən si bramahəənsire m, a ʋ: "Bʋr!"
66006002	Bɩ, mɔɔ sisi fu yɩ. Gʋaa k'a da ʋ bɩ n sa nyasʋ a wɔ ʋ. N n cirbəə firgə ka ʋ, an ta k'a yaa yar ba, a ɩ dama m, b'a dama yɩm.
66006003	K'a kʋsɩrɛ hɩɩya hɔ bɩ hʋr bɩ, mɔɔ ma hɔmɩsɩr hɩɩya hɔ bɩ n həən si, a ʋ: "Bʋr!"
66006004	Sisi vanta n a hɩnka piin•••: N lɛ ka gʋaa k'a da ʋ b'ʋ k'an laafɩɩ bɔ durnya ʋ kʋ gʋɔɔ n bɩr kʋ zɩnzɛm, n kargʋ jintə ka ʋ sɔ.
66006005	K'a kʋsɩrɛ kaakʋ hɔ bɩ hʋr bɩ, mɔɔ ma, hɔmɩsɩr kaakʋ hɔ bɩ həən si, a ʋ: "Bʋr!" Bɩ, mɔɔ sisi kundə yɩ. Gʋaa k'a da ʋ bɩ nɩ hɔ kʋ n nɩ mɔr gore makra bam nɩ bɩ n'a wɔ ʋ.
66006006	Bɩ, mɔɔ hɔ niŋŋə ma an bɔ kʋ ʋ kan leer kɩ hɔɔmɩsɩɩrɔ siro wɔɔ bire ʋ, an n'a hɩrɛ, a ʋ: "Yɩryaa makra ba deem, hindeem zibəə busoo ma, naanyaa makra kaakʋ, hindeem zibəə busoo ma. K'a gɔɔta nyɔɔ bɩ ma kan dɩvɛn bɩ kɩ, ɩ b'ɩ wɔ da ma y."
66006007	K'a kʋsɩrɛ si hɔ bɩ hʋr bɩ, mɔɔ ma hɔmɩsɩr si hɔ bɩ m həən si, a ʋ: "Bʋr!"
66006008	Bɩ, mɔɔ sisi vɔnnɩmɛzaa yɩ. Gʋaa k'a da ʋ bɩ bir n nawʋm "zɛ" gəənokʋ n zu a jɛ ʋ. Ŋ paŋŋa ka ŋ ʋ kʋ ŋ n'a so tara burə zɛkumbir si kər bɩ deem ʋ, kʋ ŋ nɩ gʋɔɔ zɩnzɛ kargʋ m, nɔ m, yaaba bʋnyaa m kan poohɔɔ kɩ m.
66006009	K'a kʋsɩrɛ soor hɔ bɩ hʋr bɩ, mɔɔ gʋɔɔ kʋ ŋ yɩ ŋ zɩnzɛ Woso lemim kan kasɛtɩ kʋ ŋ y'a ka bɩ minto rɔ wɔɔ nyiro yɩ, mannɩduu bɩ lɛtaa.
66006010	Ŋ n'ɩ zee dam kan paŋŋa kɩ, ŋ ʋ: "Zuuba mɩŋŋa, sɩrazaa, ɩbɩɩ maasɩrɛ barɛ an ta an dɔmɩm kara ku k'ɩ bɔkarɛ ɩ dʋdɔ ka, ɩ wɔɔ ma bɩ zɩm bɔ durnyazannɔ ma?"
66006011	N n huu fu ka ŋ gʋaa biyəə ʋ, n n a hɩ ŋ nɩ, kʋ ŋ n'a ya, ŋnɩ bʋr a ma poore, k'an ta, an ŋ zibəəkɔɔnrɔ kan ŋ danyɩnɔ kʋ ŋ nɩ zɛm bɩ ŋ zɩnzɛ am ŋ hɔ bɩ m nɔ wɔɔ lɛzerle dɔmɩm ku.
66006012	Bɩ, k'a kʋsɩrɛ sɔrdɩ hɔ bɩ hʋr bɩ, mɔɔ taranyiŋŋəre gʋta yɩ. Woso n a ba kundə ɩ ʋ pɛɛra kʋ n y'a ba hɔmɩsɩr ka kundə m, mom bɩ jilli n a ba ɩ ʋ ma m.
66006013	Monyaarɔ n sur tara ʋ, ɩ ʋ, hɩnhɛr gandaara ɩ sɔɔn jɩngɩr sur.
66006014	Brama n a gʋr ɩ ʋ, wʋtaa n y'a gʋr. Ciro haay kan tararɔ kʋ ŋ nɩ hi bire ʋ rɔ wɔɔ kɩ n'a gaa a bɩncɛrɔ ʋ.
66006015	Tara burə cinno, gʋɔɔ gʋtɔɔ, yarbənno cinno, arzakazannɔ kan paŋŋazannɔ kɩ, lɔnnɔ kan soamɩŋŋaʋzannɔ kɩ, ŋ haay, a nyaakʋm dɩnda ciyaarɔ kan cigəəziro kɩ ʋ.
66006016	Ŋ n a hɩ ciro kan jaarɔ wɔɔ kɩ m, ŋ ʋ: "K'a dɩnda wɔɔ ra, k'a wɔɔ nyaakʋm da laatʋ gʋaa k'a nɩ nyɩntam cirbəəduu burə ʋ bɩ meer ma, kan sinnyɛɛm bɩ nɔmaa kɩ.
66006017	Bala, ŋ nɔmaa dɔmɩm gʋta ɩ bʋr, nka n n'a dam ma an bɔlɛ nɩ?"
66007001	Bɩ jɛ ʋ bɩ, mɔɔ malɛɛkarɔ yɩ si, ŋnɩ jɩm tara gʋrga si bɩ nɔ ʋ. Ŋ nɩ tara burə hɩnhɛr si bɩ nyasʋ, kʋ hɩnhɛr sɩ b'a da ma an hɔn tara burə ʋ, higʋta burə ʋ, gɛɛ gɔ deem taan••• burə ʋ y.
66007002	Mɔɔ malɛɛka vanta yɩ, an a to dɔgʋr ʋ, an Woso mɩsɩr bɩ hɔ makra sa a wɔ ʋ. A n a leer busu gʋta an a hɩ malɛɛkarɔ siro kʋ ŋ nɩ paŋŋa m, ŋn'a dam ma, ŋn'a bʋnyaa ba tara kan higʋta kɩ m nɔ wɔɔ m, a ʋ:
66007003	"A bɩ hɔsɩ ba tara m kan higʋta kɩ, gɔrɔ wɔɔ kɩ m, kʋ wɔɔ n makra da wɔɔ Woso zibəənyɩnɔ wɔɔ tusə ʋ y."
66007004	Bɩ, mɔɔ gʋɔɔ kʋ ŋ Woso makra bɩ yɩ a tusə ma rɔ wɔɔ lɛ ma: Ŋ tisi-tisi zɔrɔ busi yaa si, ŋnɩ makra bɩ yɩ, Israyɛl nyɩnɔ paryaa bueerehɩɩya bɩ nɔ ʋ.
66007005	Ziida paryaa ma, gʋaa tisi-tisi bueerehɩɩya, ŋ makra bɩ nɔ ŋ tusə ma. Rubɛn paryaa ma, ŋ tisi-tisi bueerehɩɩya; Gaad paryaa ma, ŋ tisi-tisi bueerehɩɩya;
66007006	Asɛɛr paryaa ma, ŋ tisi-tisi bueerehɩɩya; Nɛftalii paryaa ma, ŋ tisi-tisi bueerehɩɩya; Manase paryaa ma, ŋ tisi-tisi bueerehɩɩya;
66007007	Sɩmɩnyɔn paryaa ma, ŋ tisi-tisi bueerehɩɩya; Levii paryaa ma, ŋ tisi-tisi bueerehɩɩya; Isakaar paryaa ma, ŋ tisi-tisi bueerehɩɩya;
66007008	Zabɩlɔn paryaa ma, ŋ tisi-tisi bueerehɩɩya; Zozɛf paryaa ma, ŋ tisi-tisi bueerehɩɩya; Bɛnzamɛn paryaa ma, ŋ tisi-tisi bueerehɩɩya, ŋnɩ makra bɩ m a tusə ma.
66007009	Bɩ jɛ ʋ bɩ, mɔɔ gʋɔɔ cir gʋta yɩ, gʋaa b'a dam ma, an ŋ lɛ sa y. Tara y'a hʋnhɔ, do y'a hʋnhɔ, kʋrɔ y'a hʋnhɔ, lemim y'a hʋnhɔ gʋɔɔ m. Ŋ n jɩm brama cirbəəduu bɩ kan sinnyɛɛm bɩ kɩ taa, ŋnɩ zaba huuro du a ma, ŋn'ɩ bɛ lɛɛrɔ m a wɔ ʋ.
66007010	Ŋ n a leer busu brama, ŋn'a hɩrɛ, ŋ ʋ: "Bʋmbɔrɛ bɩ, a to a ʋ wɔɔ Woso k'a nɩ nyɩntam cirbəəduu ra kan sinnyɛɛm bɩ kɩ zi!"
66007011	Malɛɛkarɔ haay kʋ ŋ y'a zɛ kʋ ra ŋnɩ bɩr cirbəəduu bɩ ma rɔ wɔɔ kan gʋɔɔgusinno wɔɔ kɩ, hɔmɩsɩr siro wɔɔ kɩ kukurə zɛ ŋn'a meer ku tara ma duu bɩ lɛ ʋ, ŋn'ɩ Woso daŋ ʋ.
66007012	Ŋ n'a hɩrɛ, ŋ ʋ: "Amina! Wɔɔ Woso n daʋrɛ yɩ kan lɛbɔʋrɛ kɩ, mindɔrɛ, barka yaa, cirbəə kan paŋŋa kɩ yɩ dɔɔraa k'a nyarɛ ba ʋ nɔ ʋ. Amina!"
66007013	Gʋɔɔgusinno wɔɔ gʋaa deem meerbaa sa, an a hɩ mɔɔ m, a ʋ: Gʋɔɔ nɔɔn duro kʋ ŋ zaba furo du a ma rɔ wɔɔ, nkɔɔ nɩ? A to ŋ y'a ʋ ka?
66007014	Mɔɔ n a nyɩ bɔ nʋ, mɔɔ ʋ: Mɔɔ Zuuba, ɩbɩɩ y'a dɔ! A n a hɩ mɔɔ m, a ʋ: Bɔ ŋ y'a ʋ fɩr gʋta bɩ nɔ ʋ. A huuro wɔɔ sʋrgɔ ŋ y'a ʋ, sinnyɛɛm ma bɩ nɔ ʋ, ŋ fu n bɔ.
66007015	Bɩ minto y'a ka, ŋn'ɩ jɩnɩm Woso cirbəəduu bɩ lɛ ʋ, ŋn'ɩ daʋrɛ zi bam sinuu ʋ kan a gunuu ʋ kɩ a cɛ ʋ b'ʋ. Bɩ, bɔ nɩ nyɩntam a cirbəəduu bɩ ra bɩ dɔrɛ ŋ ma.
66007016	Nɔ bɩ ŋ zɛm dɔ, mɩsɩ bɩ ŋ nyasʋm dɔ y, wosogure kan sɩnsɛɛm kɩ bɩ narɛ ŋ ma dɔ y.
66007017	Bala, sinnyɛɛm k'a nɩ jɩnɩm cirbəəduu bɩ burə ʋ bɩ n nɩ yɩrɛ ŋ dundor. A karɛ ŋ lɛɛ, an ta ŋ nɩ mɩsɩrbaa himinyaarɔ bɩncɛ ʋ. Bɩ Woso yɩ ŋ nyifeer do haay gʋngʋm ma.
66008001	Kʋ sinnyɛɛm bɩ kʋsɩrɛ saanhɩna hɔ bɩ hʋr bɩ, lɛɛ zɛ sɩɩ••• brama ʋ, an ta, an miniti bukərku ku.
66008002	Bɩ, mɔɔ malɛɛka saanhɩnarɔ kʋ ŋ nɩ Woso taa rɔ wɔɔ yɩ. Ŋ n huurero gʋtɔɔ ka ŋ ʋ saanhɩna.
66008003	Malɛɛka vanta n bʋr an bɩ jɩm mannɩjaa bɩ lɛ ʋ. A n tidəər nyisi laaga kʋ n y'a ba sarma m bɩ sa a wɔ ʋ, n n tidəərlo ka ʋ gʋta k'an a zɛ kʋ ra kan wosogʋɔɔ wɔɔ haay yaadarɛrɔ kɩ k'a nɩ ŋ ka Woso ʋ sarma mannɩjaa k'a nɩ cirbəəduu bɩ lɛ ʋ bɩ burə ʋ.
66008004	Tidəər siŋŋə bɩ n a to malɛɛka bɩ wɔ ʋ kan wosogʋɔɔ wɔɔ yaa darɛ kɩ, an der an ta Woso taa.
66008005	Malɛɛka bɩ n tidəər nyisi mɔr bɩ sa, an mannɩduu bɩ sɛ sa an a da ʋ, an a han, an a zo tara burə ʋ. Bramahəənsirero, leerlo kɩ, brama nyakɩ kan taranyiŋŋəre kɩ nyɩnta ʋ.
66008006	Malɛɛka saanhɩnarɔ kʋ ŋ nɩ huurero saanhɩnarɔ wɔɔ m bɩ, ŋ y'a banka ka ŋ hɛ.
66008007	Lɛɛkarɛzaa b'a huure bɩ hɛ: Lajaa kan sɛ kɩ an a war kʋ ma kan ma kɩ sur tara burə ʋ. Sɛ n tara burə zɛkumbir kaakʋ bɩ deem sa kan tara burə zɛkumbir kaakʋ bɩ deem gɔrɔ kɩ, burbutur do haay kɩ.
66008008	Malɛɛka hɩɩya hɔ bɩ n a huure bɩ hɛ: Hɔ m, an bɔ kʋ ʋ kan ci gʋta kʋ sɛ a sa, n n a nyɔɔta n a da higʋta ʋ kɩ. Higʋta bɩ zɛkumbir kaakʋ bɩ deem a ba ma.
66008009	Higʋta bɩ hɔɔmɩsɩɩrɔ wɔɔ zɛkumbir kaakʋ bɩ deem nɔ n gɩnga, kɔɔlʋʋ gʋta-gʋtarɔ wɔɔ zɛkumbir kaakʋ bɩ deem n a zar.
66008010	Malɛɛka kaakʋ hɔ bɩ n a huure bɩ hɛ: Monyaa gandaa n a to brama an a da an nɩ bɩrɛ, ɩ ʋ sɛwurə m. A da a ʋ kɔyaarɔ zɛkumbir kaakʋ bɩ deem kan himinyaarɔ wɔɔ kɩ ra.
66008011	Monyaa bɩ do tɔ m "kʋsɩ-kʋsɩ". Hiro wɔɔ zɛkumbir kaakʋ bɩ deem n a ba "kʋsɩ-kʋsɩ", gʋɔɔ n gɩnga gʋta hiro wɔɔ kʋ ŋ y'a ba kʋsɩ-kʋsɩ minto.
66008012	Malɛɛka si hɔ bɩ n a huure bɩ hɛ: Wosogure zɛkumbir kaakʋ bɩ deem kan mom zɛkumbir kaakʋ bɩ deem kɩ, monyaarɔ zɛkumbir kaakʋ bɩ deem kɩ n a ba monsigə. Sinuu zɛkumbir kaakʋ bɩ deem n a ba monsigə, gunuu maam sɔ.
66008013	Mɔɔ n dɩga, m cɛda yɩ werle ma brama nɔyaa ʋ, m a ma, an n'a hɩm kan paŋŋa kɩ, a ʋ: "A yɩm kʋsɩ! A yɩm kʋsɩ! A yɩm kʋsɩ, tara burə gʋɔɔ wɔɔ ma huurero kʋ malɛɛkarɔ kaakʋrɔ wɔɔ n nɩ zɛm k'a b'a hɛ bɩ minto."
66009001	Malɛɛka soor hɔ bɩ n a huure bɩ hɛ: Mɔɔ n monyaa yɩ, an a to brama ʋ, an b'a da. N n yaa gandaa k'a nɔ tɛkka ba ʋ bɩ cɛlɛnyɩ ka ʋ.
66009002	A n yaa gandaa k'a nɔ tɛkka ba ʋ bɩ lɛ gʋ, siŋŋə n bɔ ʋ, ɩ ʋ, sɛ gandaa siŋŋə m. Siŋŋə bɩ n a ka woso kan hɩnhɛr kɩ n a ba kundə.
66009003	Bɩsɩnɔ n bɔ siŋŋə bɩ do nɔ ʋ, ŋn'a kərgu tara burə ra. N n paŋŋa ka ŋ ʋ, am tara burə bɔɔrɔrɔ hɔ bɩ m.
66009004	N n lɛ ka ŋ ʋ: Kʋ ŋ bɩ hɔsɩ ba tara burə bur nɩ, bɩ ŋ bɩ hɔsɩ ba gɔ m, gɛɛ hɔ k'a nɩ lɛɛ dam tara burə ʋ bɩ nɩ y. Bɩ kʋ ŋ n nyaa ba kan gʋɔɔ kʋ Woso makra ba ŋ tusə ʋ rɔ wɔɔ kɩ bala.
66009005	N zaa ka ŋ ʋ kʋ ŋ n fɩr ka gʋɔɔ wɔɔ ma mom soor tɔr, bɩ kʋ ŋ bɩ ŋ zɩnzɛ y. Bɩ fɩr kʋ ŋ n'a kam gʋɔɔ ma bɩ bɔ kʋ ʋ kan bɔɔrɔ k'a nɩ gʋaa hanm bɩ kɩ.
66009006	Dɔmɩnnɔ wɔɔ duro ʋ bɩ, gʋɔɔ zɛ birm, bɩ ŋ b'a yɩrɛ y. Ŋ y'a ŋʋam k'a gɩnga, bɩ zɛ bɩ y'a sire ŋ lɛɛ.
66009007	Bɩsɩnɔ wɔɔ duro bɔ ŋ y'a ʋ kʋ ʋ kan sisiro kʋ ŋ mɔr da ŋ ma k'a ta ŋ nɩ yar ʋ rɔ wɔɔ kɩ. Ŋ minno wɔɔ ra bɩ, a k'an naa ɩ ʋ, sarma firgəro m. Ŋ meerlɔ wɔɔ n bɔ kʋ ʋ kan gʋɔɔ hɔɔ kɩ.
66009008	Ŋ minkəro n bɔ kʋ ʋ kan lannɔ hɔɔ kɩ, ŋ sɔrɔ n bɔ kʋ ʋ kan poozaa sɔrɔ kɩ.
66009009	Ŋ cɩrɔ wɔɔ k'an naa ɩ ʋ, pɔyaa goŋŋoro ŋ yɩ ŋ ka a ma, ŋ zarɔ wɔɔ bʋgʋr bɩ n bɔ kʋ ʋ kan sisiro tɛrkʋrɔ kʋ ŋ bra si ŋn'ɩ tam yar ʋ rɔ wɔɔ bʋgʋr kɩ.
66009010	Ŋ monno wɔɔ n bɔ kʋ ʋ kan bɔɔrɔrɔ monno kɩ, ŋ karɔ n ta ʋ. Ŋ monno wɔɔ ŋ paŋŋa bɩ n ta ʋ, k'a fɩr ka gʋɔɔ ma mom soor tɔr.
66009011	Ŋ cir bɩ m yaa gandaa k'a nɔ tɛkka ba ʋ malɛɛka kʋ n n'a birm ebree lemim m "Abadɔn", n n'a birm grɛkkɩ m "Apoliyɔn" bɩ m.
66009012	Lɛɛkarɛ kʋsɩ bɩ cem: Ba kʋsɩ vantɔɔ hɩɩyɔɔ n nɩ zɛm k'a b'a nya ʋ na.
66009013	Malɛɛka sɔrdɩ hɔ bɩ n a huure bɩ hɛ: Bɩ, mɔɔ leer ma an a to sarma mannɩjaa kɔɔn siro k'a nɩ Woso lɛɛ bɩ zeezi.
66009014	A n n'a hɩm malɛɛka sɔrdɩ hɔ k'a nɩ huure bɩ m bɩ m, a ʋ: "Bar zɛ malɛɛkarɔ siro kʋ ŋ yɩ ŋ sur Efratɩ kɔ gʋta burə ʋ rɔ wɔɔ ma."
66009015	N n bar zɛ malɛɛkarɔ siro kʋ ŋ y'a banka ŋn'ɩ dɔm wakatɩ, dɔmɩm, mom kan dɔɔraa kɩ minto, k'a bɩ zamaa zɛkumbir kaakʋ deem zɛ rɔ wɔɔ ma.
66009016	Bɩ, mɔɔ sisiro zannɔ wɔɔ lɛ ma: Ŋ miliyɔn zɔɔhɩra.
66009017	Siirozannɔ kʋ ŋ y'a hɩnka mɔɔ m makra bɩ nɔ ʋ rɔ wɔɔ ba n nɩ: Goŋŋoro ŋ yɩ ŋ ka a ma, ŋnɩ bɔ kʋ ʋ kan sɛ kɩ, bʋramɛ kɩ, kidibirmɛ kɩ. Sisiro wɔɔ minno wɔɔ n bɔ kʋ ʋ kan poozannɔ minno kɩ, sɛ n nɩ bɔrɛ ŋ lɛ ʋ kan siŋŋə kɩ, kidibir kɩ.
66009018	Kʋsɩ kaakʋrɔ nɔɔm, sɛ, siŋŋə kan kidibir kʋ ŋ nɩ bɔrɛ ŋ lɛrɔ ʋ, gʋɔɔ zɛkumbir kaakʋ deem zɛ.
66009019	Bala, sisiro wɔɔ paŋŋa bɩ, ŋ lɛrɔ an ta ʋ kan ŋ monno kɩ sɔ. Kʋ sɩra nɩ, ŋ monno wɔɔ bɔ ŋ y'a ʋ kʋ ʋ kan mɩnnɔ kɩ, ŋ minno n tɩnta ʋ, bɩ n'a karɛ ŋn'a dam ma, ŋn'ɩ fɩr kam gʋɔɔ ma.
66009020	Kʋ gʋɔɔ kʋ ŋ gɔɔtarɔ wɔɔ nɩ, gʋɔɔ kʋ ŋ n gɩnga fɩryɩrɛrɔ nɔɔn duro nɔ ʋ rɔ wɔɔ, ŋ n a bɔ a taam ŋn'a wɔbʋmbɔ a zibəəro wɔɔ ʋ y. Ŋ gɔɔta, ŋn'ɩ zinəro, wosobaawɔnnɔ kʋ ŋ yɩ ŋ ba sarma m gɛɛ wanzur m, gɛɛ zaan m, gɛɛ jaa m, gɛɛ gɔ m, kʋ ŋ b'a dam ma, ŋnɩ lɛɛ yɩ, ŋnɩ mim ma, ŋnɩ ta rɔ wɔɔ daŋ ʋ y.
66009021	Ŋ n a bɔ a taam ŋn'a wɔbʋmbɔ a gərzɛrɛ, a wɔkurero, a jaandarɛ kan a kombaarɔ wɔɔ kɩ ʋ y.
66010001	Bɩ jɛ ʋ bɩ, mɔɔ malɛɛka paŋŋazaa deem yɩ, an a to brama, an nɩ zerm, warkʋ n a kurə ɩ ʋ, huu m. Brama hɔwasɩʋʋrɛ n a bɩr a mim ma, a meer nɩ yɩrɛ ɩ ʋ wosogure m. A gannɔ nɩ yɩrɛ ɩ ʋ sɛ y'a zaa da.
66010002	Ci poore n'a wɔ ʋ, an gʋ. A n a bɩsɩ gam tɔ higʋta ra, an a jɩsa gam tɔ tara ra.
66010003	A n zee gʋta da, an bɔ kʋ ʋ kan poozaa baadarɛ kɩ. K'a zee bɩ da kan paŋŋa kɩ bɩ, bramahəənsire saanhɩnarɔ wɔɔ baa da.
66010004	Kʋ bramahəənsire saanhɩnarɔ wɔɔ baa da bɩ, mɔɔ nyɩnta kʋ m a gʋrsɩra ba, mɔɔ leer ma an a to brama, an n'a hɩm mɔɔ m, a ʋ: Bramahəənsire saanhɩnarɔ wɔɔ leer nyaakʋm da, ɩ bɩ ŋ da ci ʋ y.
66010005	Malɛɛka kʋ mɔɔ nyɩnta m a yɩ, an nɩ jɩnɩm higʋta kan tara kɩ burə ʋ bɩ, a a bɩsɩ wɔ busu brama, an a wer si
66010006	k'an bɔ m mɩsɩr dɔɔraa nyarɛ ba ʋ bɩ nɔ ʋ, an brama da kan tara kɩ kan hɔɔ haay kʋ ŋ nɩ ŋ nɔ ʋ rɔ wɔɔ kɩ, an higʋta da kan hɔ k'a n'a nɔ ʋ bɩ kɩ m, a ʋ: Dɔmɩm darɛ ba ʋ dɔ y.
66010007	Dɔmɩm kʋ malɛɛka saanhɩna hɔ bɩ n n'a huure bɩ hɛŋ ʋ bɩ, Woso mim k'a nyaakʋm da bɩ kʋ yɩrɛ, amba a hɩ a zibəənyɩnɔ lɛsinnɩsorazannɔ padarɛ m bɩ m.
66010008	Leer kʋ mɔɔ ma an a to brama b'a ya an a hɩ mɔɔ m, a ʋ: Ta, ɩ ci kʋ n y'a gʋ malɛɛka k'a nɩ jɩnɩm higʋta burə ʋ kan tara kɩ wɔ ʋ bɩ si.
66010009	Mɔɔ nɩ m zɔ malɛɛka bɩ ma, m a yɛ han k'an ci poore bɩ ka m ʋ. A n a hɩ mɔɔ m, a ʋ: A si, ɩ sʋ. A nyɩntam kʋsɩ-kʋsɩ ɩbɩɩ nɔ ʋ. Bɩ, a nyɩntarɛ am zɔɔn hɔ bɩ m ɩbɩɩ lɛ ʋ.
66010010	Mɔɔ n ci poore bɩ si malɛɛka bɩ wɔ ʋ, m a sʋ. Mɔɔ lɛ ʋ bɩ a nyɩnta am zɔɔn hɔ bɩ m. Bɩ kʋ mɔɔ sʋ bɩ, mɔɔ nɔ a ba kʋsɩ-kʋsɩ.
66010011	N n a hɩ mɔɔ m, n ʋ: A a ga m k'ɩbɩɩ n ɩ ya, ɩ Woso lɛ si ɩ so ra kʋrɔ gʋta minto, tararɔ gʋta minto, lemim gʋta kan cinno gʋta kɩ minto.
66011001	Bɩ jɛ ʋ bɩ, n n niigə gɔ ka mɔɔ ʋ, an bɔ kʋ ʋ kan hɔ makra barɛ gʋra kɩ, n n'a hɩ mɔɔ m, n ʋ: wuti, ɩ Wosocɛ bɩ makra ba kan mannɩjaa bɩ kɩ, k'ɩ gʋɔɔ kʋ ŋ nɩ Woso daŋ ʋ b'ʋ rɔ wɔɔ lɛ sa.
66011002	Bɩ kʋ Wosocɛ jɛɛr bɩ nɩ, k'ɩ to maam, ɩ b'a makra ba y. Bala, a da n y'a ʋ doro vantɔɔ kʋ ŋ nɩ zɛm bɩ tʋntɔ tara mɩŋŋa bɩ ra mom busi a yaa hɩɩya nɔ ʋ rɔ wɔɔ wɔ ʋ.
66011003	Bɩ mɔɔ y'a kam mɔɔ kasɛtɩzannɔ hɩɩyɔɔ wɔɔ m yɔrgɔrɔ huuro du a ma, ŋnɩ Woso lɛ si ŋnɩ so ra dɔmɩm tisi kan a zɔɔhɩra a busɔrdɩ kɩ nɔ ʋ.
66011004	Kasɛtɩzannɔ hɩɩyɔɔ wɔɔ, oliviyee hɩɩyɔɔ wɔɔ m kan fɩtɩrɛ cɩntarahɔɔ hɩɩyɔɔ kʋ ŋ nɩ jɩnɩm durnya Zuuba taa rɔ wɔɔ kɩ m.
66011005	Kʋ gʋaa ʋ k'a bʋnyaa ba ŋ nɩ, sɛ n nɩ bɔrɛ ŋ lɛ ʋ, an ŋ jɩnnɔ wɔɔ bɩ. Denter, kʋ gʋaa ʋ k'a hɔ bʋnyaa ba ŋ nɩ, a a ga m, k'an ga ncɩnaaʋ.
66011006	Bala, ŋ y'ɩ lɛ m k'a brama ta, bɩ la b'a dam ma, an tɔkʋ ŋ wosolɛsinnɩsora meerbaa dɔmɩm ʋ y. Ŋ y'a da ma, ŋn'a ka hi n a lʋr ma. Ŋ y'a da ma ŋn'a ka fɩr do haay n bʋr durnya ʋ, dɔmɩm kʋ ŋ y'a ŋʋa ma.
66011007	Bɩ kʋ ŋ kasɛtɩ bɩ ka ŋn'a nya, hɔnyaazaa k'a n'a tom yaa gandaa k'a nɔ tɛkka ba ʋ b'ʋ bɩ wutim yarm kan ŋ kɩ, an bʋr ŋ la, an ŋ zɩnzɛ.
66011008	Ŋ gəəro wɔɔ gɔɔtam kʋ gʋta kʋ n n'a birm makra nɔ ʋ Sodɔm kan Eziptɩ kɩ bire ma. Bɩncɛ bɩ do n yɩ ŋ Zuuba bɩ wɔ ʋ gɔdarkʋra ma bɩ.
66011009	Kʋrɔ y'a hʋnhɔ, do y'a hʋnhɔ, lemim y'a hʋnhɔ, kan tararɔ y'a hʋnhɔ kɩ zɛm bɩ dɩga ŋ gəəro ma dɔmɩm kaakʋ kan a kur kɩ, bɩ, ŋ bɩ yɛrɛ ŋ birle ma y.
66011010	Durnyazannɔ y'a heer nyɔɔrɛ ŋ mim ma, ŋ nyɩntam heer nyɔɔ nɔ ʋ, ŋ ganwʋrɛ nyɔɔm kʋ ma, kʋ wosolɛsinnɩsorazannɔ hɩɩyɔɔ nɔɔn duro fɩr ka ŋ ma gʋta bɩ minto.
66011011	Bɩ dɔmɩm kaakʋ kan a kur kɩ rɔ nɔɔn duro jɛ ʋ bɩ, Woso a ka mɩsɩrbaa hoonsi n gasʋ ŋ ʋ, ŋnɩ wuti, ŋnɩ jɩnjɩm. Bɩ, nyibəə gʋta gasʋ gʋɔɔ kʋ ŋ nɩ dɩgarɛ ŋ ma rɔ wɔɔ ʋ.
66011012	Ŋ leer gʋta ma an a to brama, an n'a hɩrɛ ŋ nɩ, a ʋ: "K'a der naa ʋ!" Bɩ ŋ der brama warkʋ nɔ ʋ, ŋ jɩnnɔ wɔɔ mɩm m.
66011013	Wakatɩ bɩ do ʋ bɩ, taranyiŋŋəre paŋŋazaa nyɩnta ʋ. Tara bɩ do nɔ ʋ, cɛ bu barla, cɛ deem wurgə haay, bɩ gʋaa tisi saanhɩna ɩ gɩnga tara bɩ nyiŋŋəre nɔ ʋ. Nyibəə gasʋ gʋɔɔ kʋ ŋ gɔɔta rɔ wɔɔ ʋ, ŋn'a lɛ bɔ brama Woso ʋ.
66011014	Kʋsɩ hɩɩya hɔ bɩ cem. Ba "kʋsɩ" kaakʋ hɔ n nɩ zɛm lɛɛm na.
66011015	Malɛɛka saanhɩna hɔ b'a huure bɩ hɛ: Leer gʋtɔɔ n a to brama, ŋn'a hɩrɛ, ŋ ʋ: "Wɔɔ Zuuba Woso kan a Krista kɩ y'a so durnya cirbəə b'ʋ kɛɛrɛ. A cirbəə bɩm dɔɔraa k'a nyarɛ ba ʋ nɔ ʋ."
66011016	Gʋɔɔgusinno buhɩra a yaa si rɔ kʋ ŋ nɩ Woso taa rɔ wɔɔ, ŋn'ɩ nyɩntarɛ a cirbəəduuro ra rɔ wɔɔ kukurə zɛ, ŋn'a meer ku tara ma, ŋn'a daŋ ʋ,
66011017	ŋn'a hɩrɛ, ŋ ʋ: "Wɔɔ ɩ barka darɛ ɩbɩɩ m Zuuba Woso paŋŋa k'a jire ba ʋ, ɩbɩɩ n ta ʋ, ɩ nyɩnta ʋ. Bala, ɩbɩɩ ɩ paŋŋa gʋta hɩnka ɩ ɩ cirbəə cɩnta.
66011018	Tara cinno wuti nɔmaa m, b'ɩbɩɩ nɔmaa ɩ bʋr. Gəəno dʋdɔkarɛ dɔmɩm m naa, ɩbɩɩ zibəənyɩnɔ lɛsinnɩsorazannɔ ganwʋrɛ yɩrɛ dɔmɩm m naa, kan wosogʋɔɔ wɔɔ kɩ, gʋɔɔ kʋ ŋ nɩ nyi barɛ ɩbɩɩ tɔm nɔ wɔɔ kɩ, gʋɔɔ poorero kan gʋɔɔ gʋtɔɔ kɩ. Gʋɔɔ kʋ ŋ nɩ durnya zarm nɔ wɔɔ zɩnzɛrɛ dɔmɩm m naa."
66011019	Bɩ jɛ ʋ bɩ, Wosocɛ k'a nɩ arzana ʋ b'a gʋ, gʋaasɩbabaa daka bɩ n a hɩnka Wosocɛ ʋ b'ʋ. Kɛɛrɛ bɩ, brama nyakɩrɔ, leerlo kan bramahəənsirero kɩ, taranyiŋŋəre kɩ lajaa paŋŋazannɔ kɩ nyɩnta ʋ.
66012001	Makra gandaa a hɩnka brama. Lʋ m, an wosogure du a ma, mom n'a gannɔ taa, an monyaa bueerehɩɩya ku a mim ma, ɩ ʋ, firgə m.
66012002	A n nɩ jɩsɩ m, an nɩ zee darɛ a nyoosibarɛ nɔbusu nɔ ʋ.
66012003	Makra vanta n a hɩnka brama. Mɩnda gandaara m bʋmbʋɛɛda yoyy••• A mim saanhɩna, a mɩnnɔ bu, firgəro saanhɩna n a minno wɔɔ ma.
66012004	A mom bɩ n brama monyaarɔ zɛkumbir kaakʋrɔ wɔɔ deem waa, an a sur tara ʋ. Mɩnda bɩ n a da lʋ k'a nɩ nyɩ yɩm bɩ lɛ ʋ, kʋ nyɩ bɩ bɩ bɔ k'a a da ma a mom.
66012005	Lʋ bɩ n nyɩ bɩ yɩ yar. A n n'a so tara burə kʋrɔ haay ʋ kʋsɩ-kʋsɩ. Bɩ, n y'a nyɩ bɩ busu, n n der m Woso zi a cirbəəduu bɩ jɩr ʋ.
66012006	Kɛɛrɛ bɩ, lʋ bɩ bra si an ta poohɔɔn ʋ. Poohɔɔn bɩ do Woso bɩncɛ banka ʋ a tɔ ma, kʋ n n'a tʋr ʋ dɔmɩm tisi zɔɔhɩra busɔrdɩ nɔ ʋ.
66012007	Yar nyɩnta ʋ brama b'ʋ: Misɛl kan a malɛɛkarɔ kɩ yar ba kan mɩnda bɩ kɩ. Mɩnda bɩ kan a malɛɛkarɔ kɩ nɩ yar bam sɔ.
66012008	Bɩ, Misɛl kan a malɛɛkarɔ kɩ bʋr ŋ la. Mɩnda kan a malɛɛkarɔ kɩ ba bɩncɛ m brama dɔ y.
66012009	N n mɩnda gʋta bɩ bra n n a da tara ʋ. A m mɩm gusire, n n'a birm minkagʋaarazaa gɛɛ Sʋtaana, a lɛ taa k'a hɩ, a ʋ, jɩm, a m nɩ bra bam durnya haay m bɩ. N y'a bra n n a da tara ʋ kan a malɛɛkarɔ kɩ.
66012010	Mɔɔ n leer paŋŋazaa ma brama, an n'a hɩrɛ, a ʋ: "Wɔɔ Woso bʋmbɔrɛ dɔmɩm a ku. Wɔɔ Woso paŋŋa kan a cirbəə kɩ dɔmɩm n a ku, a Krista paŋŋa dɔmɩm a ku. Bala, bɔ nɩ mim kam wɔɔ danyɩnɔ ra Woso taa sinuu ʋ kan a gunuu ʋ kɩ bɩ, n bɩ bra n n a da tara ʋ:
66012011	Bɩ wɔɔ danyɩnɔ wɔɔ bʋr la sinnyɛɛm bɩ ma paŋŋa m, kan ŋ mɩŋŋɔɔ kasɛtɩ karɛ kɩ m. Bala, ŋ yɛ ŋnɩ kaanm a mɩsɩrbaa m, ŋnɩ yɛ zɛ ma.
66012012	Arzana kan a gʋɔɔ kɩ k'a heer nyɔɔ, tara kan higʋta kɩ kʋsɩ ɩ kan awɔɔ kɩ. Bala, Sʋtaana zer awɔɔ zi nɔmaa n a heer ʋ, bala, a a dɔ a ʋ, a dɔmɩm n gɔɔta hɔsɩ y."
66012013	Mɩnda bɩ k'a bɩ dɩga a, ŋ y'a bra ŋn'a dam bɩ, a a da a ra, an nɩ lam lʋ k'a nyɩ yɩ yar bɩ ra.
66012014	Bɩ, n cɛda za hɩɩyɔɔ wɔɔ ka lʋ b'ʋ kan wer an ta poohɔɔn ʋ bɩncɛ kʋ n y'a ka ʋ, k'an nyɩnta ʋ kʋ n n'a tʋr ʋ b'ʋ dɔɔraa kaakʋ kan a kur kɩ nɔ ʋ, laatʋ mɩnda bɩ ma.
66012015	Kɛɛrɛ bɩ, mɩnda bɩ hi bɔ a rɛ gʋta am kɔyaa hɔ bɩ m, lʋ bɩ jɛ ʋ, k'an a gaa an cenim.
66012016	Tara n bʋr an b'a da lʋ bɩ han, an yar ʋ, an kɔyaa kʋ mɩnda b'a bɔ a rɛ bɩ mom.
66012017	Mɩnda bɩ k'a heer nɩ busum kan lʋ bɩ kɩ bɩ, a yar bɩ lɛ bɩr kan lʋ bɩ yaŋŋɔɔ kʋ ŋ gɔɔta ŋn'ɩ zum Woso lɛrɔ ʋ, ŋnɩ gɔɔta Yeezuu kasɛtɩ nɔ ʋ rɔ wɔɔ kɩ.
66012018	A m bɩ, an gɔɔta higʋta nyɩntaa bɩ ra.
66013001	Kɛɛrɛ bɩ, mɔɔ hɔturma yɩ an wuti an nɩ bɔm higʋta b'ʋ. A mɩnnɔ bu, a mim saanhɩna. A mɩnnɔ wɔɔ, firgəro bu nɩ ŋ la. A minno wɔɔ ra bɩ, Woso sʋnsɔ tɔ n ta ŋ ma.
66013002	Hɔturma kʋ mɔɔ yɩ bɩ, bɔ a kʋ ʋ kan bɔnla kɩ. A gannɔ n bɔ kʋ ʋ kan ursi gannɔ kɩ, a lɛ n bɔ kʋ ʋ kan poozaa hɔ kɩ, mɩnda bɩ n a paŋŋa ka ʋ kan a cirbəə kɩ, lɛ gʋta kɩ.
66013003	A minno wɔɔ deem nɩ yɩrɛ ɩ ʋ, a sakʋ n y'a ʋ, k'an ga, b'a sakʋrɛ maam-maam bɩ nyim bɩ nya. Durnya haay n a lɛ bɔ ʋ, ŋnɩ zu a jɛ ʋ.
66013004	Ŋ n mɩnda bɩ da ʋ, bala, a ɩ paŋŋa ka hɔturma b'ʋ, ŋn'a da ʋ, ŋ ʋ: "Nka n'a makra bam kan hɔturma bɩ kɩ? Nka y'a da ma, an zoo ba kan kɩ?"
66013005	N n a da meerbaa ma k'an a lɛ bɔ a ʋ, k'an Woso sʋnsɔ wʋ. N lɛ ka ʋ k'an zi ba mom busi a yaa hɩɩya.
66013006	A n a lɛ gʋ, an nɩ Woso sʋnsɔ wʋrɛ an n'a tɔ kan a har bɩ kɩ sʋnsɔ wʋrɛ, kan gʋɔɔ kʋ ŋ nɩ arzana ʋ rɔ wɔɔ kɩ.
66013007	N lɛ ka ʋ k'an yar ba kan wosogʋɔɔ wɔɔ kɩ, k'an bʋr ŋ la. N paŋŋa ka ʋ do y'a hʋnhɔ, kʋ y'a hʋnhɔ, lemim y'a hʋnhɔ kan tara y'a hʋnhɔ kɩ burə ʋ.
66013008	Kʋ durnya gʋɔɔ haay n a da ʋ kan gʋɔɔ niŋŋoo kʋ ŋ n ŋ tɔ gʋrsɩra ba sinnyɛɛm kʋ n y'a zɛ bɩ mɩsɩrbaa ci b'ʋ hal durnya sɩŋŋɩda ma rɔ wɔɔ kɩ.
66013009	"Gʋaa k'a lɛ n taa bɩ k'an a ma!
66013010	Kʋ n y'a cɩnta kʋ gʋaa m ta lɔmbaa ʋ, ta an nawʋm lɔmbaa ʋ. Kʋ n y'a cɩnta kʋ kargʋ n gʋaa zɛ, kargʋ n n'a zɛm. Wosogʋɔɔ tʋntɔʋrɛ wakatɩ m naa kan ŋ sɩrakarɛ kɩ."
66013011	Mɔɔ m ya, m hɔturma vanta yɩ, an nɩ bɔm tara ʋ. A mɩnnɔ hɩɩya, an bɔ kʋ ʋ kan sinnyɛɛm mɩnnɔ kɩ. A n nɩ meer barɛ am mɩnda bɩ hɔ bɩ m.
66013012	A n nɩ lɛɛkarɛ hɔturma bɩ paŋŋa m haay, an nɩ zi bam lɛɛkarɛ hɔturma bɩ mɩm m. A n a ka durnya kan gʋɔɔ kʋ ŋ nɩ durnya nɔ ʋ rɔ wɔɔ kɩ nɩ lɛɛkarɛ hɔturma kʋ n y'a sakʋ maam-maam, a nyi m n nya bɩ daŋ ʋ.
66013013	A ɩ makrarɔ gʋta bam. A a ka sɛ n'a tom brama sɔ an nɩ zerm tara burə ʋ, gʋaa haay mɩm ʋ.
66013014	Bra an n'a bam tara burə gʋɔɔ m kan makrarɔ gʋtɔɔ kʋ n yɩ ŋ ka ʋ k'a nɩ ŋ ba lɛɛkarɛ hɔturma bɩ mɩm ʋ rɔ wɔɔ kɩ. A a hɩ durnyazannɔ wɔɔ m, a ʋ, ŋnɩ hɔturma kʋ n y'a sakʋ kargʋ m, a nyim n nyɔɔ bɩ bɔkʋrɛ ba.
66013015	N paŋŋa ka hɔturma hɩɩya hɔ b'ʋ k'an meeyaa ka hɔturma bɩ bɔkʋrɛ b'ʋ, k'a n'a da ma an meer ba sɔ. Gʋaa haay k'a bɩr hɔturma bɩ bɔkʋrɛ bɩ daŋ ʋ bɩ, k'an a ka kʋ ŋ nɩ ŋ zɩnzɛ.
66013016	Hɔturma b'ɩ paŋŋa bam gʋɔɔ ma, gʋɔɔ poorero gɛɛ gʋɔɔ gʋtɔɔ, arzakazannɔ gɛɛ ŋʋazannɔ, soamɩŋŋaʋzannɔ gɛɛ lɔnnɔ, an nɩ gʋrsɩra barɛ ŋ bɩsɩ wɔ ma gɛɛ ŋ tusə ma.
66013017	Gʋaa b'a dam ma an hɔ hɛɛ gɛɛ an hɔ si k'a ba hɔturma bɩ makra m, a tɔ gɛɛ a tɔ bɩ lɛsarɛnyɩ m a mɛ ma y.
66013018	Mindɔrɛ bɩncɛ n naa: Bala, gʋaa k'a hɔɔn ta ʋ k'an lɛsarɛnyɩ kʋ hɔturma bɩ n ta m bɩ jɩ hɩ. Gʋaa makra m lɛsarɛnyɩ bɩ m. Lɛsarɛnyɩ bɩ zɔrsɔddɩ busɔrdɩ yaa sɔrdɩ.
66014001	Bɩ, mɔɔ m ya, m dɩga, m sinnyɛɛm bɩ yɩ, an jɩm Siyɔn ci bɩ burə ʋ, gʋaa tisi-tisi zɔrɔ busi a yaa siro kʋ ŋ y'a tɔ kan a zɩ tɔ kɩ gʋrsɩra ba ŋ tusə ma rɔ wɔɔ nɩ kan kɩ.
66014002	Mɔɔ leer ma, an a to brama an bɔ kʋ ʋ kan higʋtɔɔ susur bɩncɛ kɩ, an bɔ kʋ ʋ kan bramahəənsire paŋŋazaa kɩ. Bɩ, leer kʋ mɔɔ ma bɩ, bɔ a kʋ ʋ kan kɔnnɩ zenno kʋ ŋ n'a kɔnnɩ zɛm nɔ laa leer kɩ.
66014003	Ŋ n'ɩ laa daa lɔrɛ cirbəəduu kan hɔɔmɩsɩɩrɔ siro wɔɔ kɩ, gʋɔɔgusinno wɔɔ kɩ taa. Bɩ gʋaa ba ʋ, an b'a dam ma an laa bɩ do dɩnda kʋ gʋaa tisi-tisi zɔrɔ busi a yaa siro kʋ ŋ bʋmbɔrɛ yɩ tara burə ʋ rɔ wɔɔ bɛɛ y.
66014004	Gʋɔɔ m, ŋ n a mɩŋŋɔɔ zar kan lannɔ kɩ y, ŋ n dintim zi ba kan lannɔ kɩ y. Zu ŋ nawʋm kʋ ʋ kan sinnyɛɛm bɩ kɩ bɩncɛ haay k'a nɩ taŋ ʋ b'ʋ. Ŋ bʋmbɔrɛ yɩ gʋɔɔ bire ʋ, ŋnɩ lɛɛkarɛ gʋɔɔ, n nɩ ŋ ka Woso ʋ kan sinnyɛɛm bɩ kɩ ʋ.
66014005	Ŋʋaar n nyɩnta ŋ lɛ ʋ y, bala, kʋrɔma ba ŋ gʋr zi y.
66014006	Mɔɔ malɛɛka vanta yɩ an wer brama yaa ʋ, an nɩ lemim nyɩnta k'a nyarɛ ba ʋ bɩ m, k'a pa da gʋɔɔ kʋ ŋ nɩ tara burə ʋ rɔ wɔɔ m, tara y'a hʋnhɔ kɩ, do y'a hʋnhɔ kɩ, lemim y'a hʋnhɔ kɩ, kʋ y'a hʋnhɔ kɩ m.
66014007	A n n'a hɩm leer paŋŋazaa m, a ʋ: "K'a nyi ba Woso m, k'a a lɛ bɔ ʋ, bala, a dʋdɔkarɛ wakatɩ a ku. K'a bɔ ɩ brama da kan tara kɩ, higʋta kan himinyaarɔ kɩ bɩ da ʋ!"
66014008	Malɛɛka vanta n zu lɛɛkarɛzaa bɩ jɛ ʋ, an n'a hɩrɛ, a ʋ: "A a da! A a da! Babɩlɔnnɩ kʋ gʋta b'a da! A y'a ka tararɔ haay n a jaandarɛ bʋnyaabaa dɩvɛn bɩ mi!"
66014009	Malɛɛka kaakʋ hɔ n zu malɛɛka hɩɩyɔɔ wɔɔ jɛ ʋ, an n'a hɩrɛ kan leer paŋŋazaa kɩ, a ʋ: "Kʋ gʋaa hɔturma bɩ bɔkʋrɛ bɩ da ʋ kan a mɩŋŋa kɩ, k'a a makra bɩ yɩ a tusə ma gɛɛ a wɔ ma,
66014010	a zaa Woso nɔmaa dɩvɛn bɩ mire. A heerbusu dɩvɛn paan•••, dɩvɛn k'a a tɔ nɔmaa laaga ʋ bɩ, a bɩ mim sɔ. B'a fɩryɩrɛ dɔm sɛ ʋ kan kidibir sɛ kɩ malɛɛkarɔ mɩŋŋɔɔ wɔɔ kan sinnyɛɛm bɩ kɩ mɩm ʋ.
66014011	Ŋ fɩryɩrɛ sɛ siŋŋə bɩ derm dɔɔraa k'a nyarɛ ba ʋ nɔ ʋ. Bɩ, gʋɔɔ kʋ ŋ hɔturma bɩ da ʋ kan a bɔkʋrɛ bɩ kɩ, ŋnɩ yɛ a tɔ makra ma rɔ wɔɔ bɩ mɛnyɔɔ yɩm sinuu ʋ kan a gunuu ʋ kɩ y."
66014012	Gʋɔɔ kʋ ŋ nɩ zum Woso lɛrɔ ʋ, ŋnɩ sɩra ka Yeezuu ʋ rɔ wɔɔ tʋntɔʋrɛ dɔmɩm m naa.
66014013	Mɔɔ leer ma brama, an n'a hɩrɛ, a ʋ: naa gʋrsɩra ba: "Mimbirenyɩntazannɔ m gʋɔɔ kʋ ŋ gɩnga Zuuba zaa zuure nɔ ʋ rɔ wɔɔ m dɩɩtaa." "Sɛnt-Ɛspri a hɩ, a ʋ: sɩra m, kʋ ŋ n a kɔrɛ mɛnyɔɔ da. Bala, ŋ zibəəro mɩŋŋɔɔ wɔɔ ɩ zure ŋ jɛ ʋ."
66014014	Mɔɔ m ya, m warkʋ yɩ fu. Warkʋ bɩ burə ʋ bɩ, gʋaa nɩ nyɩntam, an bɔ kʋ ʋ kan gʋaa nyɩ kɩ. Sarma firgə n'a mim ma, gore lɛzaa n'a wɔ ʋ.
66014015	Bɩ jɛ ʋ bɩ, malɛɛka vanta n bɔ Wosocɛ ʋ b'ʋ, an a leer busu, an a hɩ gʋaa k'a nɩ nyɩntam warkʋ burə ʋ bɩ m, a ʋ: "Ɩ gore bɩ sa, ɩ hɔ dam, bala, hɔdarɛ dɔmɩm y'a ku. Bala, hɔ ma tara burə ʋ."
66014016	Gʋaa k'a nɩ warkʋ burə ʋ bɩ n a gore bɩ sa, an a nyɔɔ tara burə ʋ, an hɔ k'a nɩ tara burə ʋ bɩ da.
66014017	Mɔɔ m ya, m malɛɛka deem yɩ, an bɔ Wosocɛ ʋ arzana ʋ. Guere lɛzaa n'a wɔ ʋ sɔ.
66014018	Malɛɛka vanta n a ya, an bɔ mannɩjaa bɩ bɩncɛ ʋ. A paŋŋa n bʋr sɛ ra. A n a leer busu kan paŋŋa kɩ an a hɩ malɛɛka k'a nɩ gore lɛzaa bɩ m, a ʋ: "Ɩ gore lɛzaa bɩ nyɔɔ, ɩ tara burə dɩvɛn gɔ bɩ nyɩ bɩ nɔ m. Bala, a nyɩ bɩ ma."
66014019	Malɛɛka bɩ n a gore bɩ sa, an a nyɔɔ tara burə ʋ, an tara burə dɩvɛn gɔ nyɩ bɩ nɔ m, an a nyɔɔ an a zar Woso nɔmaa mɔr gʋta ʋ.
66014020	N n tʋntɔ ra mɔr gʋta b'ʋ kʋ bɩ toore ma. Ma n bɔ an der an b'a dam ma an sisi mom an a sarbɩr ku, an bra, an yar an a zɔ cilo zɔɔhɩra bunɛɛhʋ ma.
66015001	Mɔɔ m ya, m makra vanta yɩ brama gandaa ʋ, a dɩgama sʋra n ta ʋ. Malɛɛkarɔ saanhɩnarɔ nɩ kʋsɩrɔ saanhɩna m a wɔ ʋ. Kʋsɩrɔ jɛzannɔ m, bala, brɔɔ nɩ Woso heerbusu bɩ zibəə nyambʋrlɛ.
66015002	Mɔɔ m higʋta hi k'a nɩ yɔm pɛkʋ-pɛkʋ an bɔ kʋ ʋ kan kristal kɩ yɩ, an a war kʋ ma kan sɛ kɩ. Mɔɔ yɩ sɔ gʋɔɔ kʋ ŋ bʋr hɔturma bɩ ra kan a bɔkʋrɛ bɩ kɩ, kan a tɔ bɩ lɛsarɛnyɩ bɩ kɩ ra rɔ wɔɔ n jɩm higʋta hi k'a nɩ yɔm pɛkʋ-pɛkʋ am kristal hɔ bɩ m bɩ jɩr ma, ŋn'ɩ Woso kɔnnɩrɔ m.
66015003	Ŋ n'ɩ laa kʋ Moyiisi, Woso zibəənyɩ a lɔ bɩ lɔrɛ, sinnyɛɛm bɩ hɔ kɩ, ŋ ʋ: "Zuuba Woso paŋŋa k'a jire ba ʋ zaa, ɩbɩɩ zibəəro wɔɔ gʋta, ŋnɩ mɩŋŋa paan•••, ŋn'a ga dɩgama m. Tararɔ haay cir, ɩbɩɩ n'a bam haay bɩ tɩrga, sɩra m sɔ, Zuuba!
66015004	Nka ɩ bɩ nyi barɛ ɩbɩɩ tɔ m, an a lɛ bɔ ʋ? Bala, ɩbɩɩ y'ɩ deem n mɩŋŋa. Tararɔ haay zɛrɛ ŋnɩ b'ɩbɩɩ da ʋ. Bala, ɩbɩɩ dʋdɔkarɛ b'a hɩnka."
66015005	Bɩ jɛ ʋ bɩ, mɔɔ yɩ Wosocɛ kʋ gʋaasɩbabaa kasɛtɩ pɛɛracɛ bɩ n ta ʋ bɩ n a gʋ brama.
66015006	Malɛɛka saanhɩnarɔ kʋ ŋ nɩ ta kʋsɩ saanhɩna rɔ wɔɔ n bɔ Wosocɛ ʋ b'ʋ. Ŋ n huu furo kʋ ŋ nɩ yɔm nɔ wɔɔ du a ma, ŋnɩ sarma hɔsoaʋrɔ so a cɩ ʋ.
66015007	Hɔɔmɩsɩɩrɔ siro wɔɔ deem n sarma laaga saanhɩnarɔ ka malɛɛkarɔ saanhɩnarɔ wɔɔ ʋ, Woso k'an mɩsɩr dɔɔraa k'a nyarɛ ba ʋ bɩ nɔmaa nɩ ŋ hɩnhan.
66015008	Siŋŋə n Wosocɛ bɩ han, Woso lɛbɔʋrɛ kan a paŋŋa gʋta bɩ kɩ minto. Bɩ gʋaa b'a dam ma, an gasʋ Wosocɛ b'ʋ kʋ kʋsɩ saanhɩnarɔ kʋ malɛɛkarɔ saanhɩnarɔ wɔɔ bʋr ŋ nɩ rɔ wɔɔ n nya y.
66016001	Mɔɔ leer gʋta ma an a to Wosocɛ bɩ zeezi, an n'a hɩm malɛɛka saanhɩnarɔ wɔɔ m, a ʋ: "K'a ta, a Woso nɔmaa k'a nɩ laaga saanhɩnarɔ wɔɔ ʋ rɔ wɔɔ lo tara burə ʋ!"
66016002	Lɛɛkarɛ malɛɛka bɩ n ta, an aa a laaga hɔ bɩ lo tara burə ʋ. Nyim bʋnyaa k'a nɩ busum gʋta y'a da gʋɔɔ kʋ ŋ nɩ hɔturma bɩ makra m, ŋn'a bɔkʋrɛ bɩ daŋ ʋ rɔ wɔɔ ʋ.
66016003	Malɛɛka hɩɩya hɔ bɩ n a laaga hɔ bɩ lo higʋta burə ʋ. Hi bɩ n a ba am gər ma hɔ bɩ m. Hɔɔmɩsɩɩrɔ kʋ ŋ nɩ hi bɩ nɔ ʋ rɔ wɔɔ n gɩnga.
66016004	Malɛɛka kaakʋ hɔ bɩ n a laaga hɔ bɩ lo kɔyaarɔ ʋ, himinyaarɔ kɩ ʋ, ŋn'a ba ma.
66016005	Mɔɔ malɛɛka k'a so hi ʋ bɩ leer ma, an n'a hɩrɛ, a ʋ: "Ɩbɩɩ k'ɩ n ta ʋ, ɩ nyɩnta ʋ bɩ, ɩbɩɩ tɩrga. Ɩbɩɩ mɩŋŋa, bala, ɩbɩɩ ɩ dʋdɔ ka kan tɩrgabaa kɩ.
66016006	Kʋ ŋ y'a ka wosogʋɔɔ ma n bra kan ɩ lɛsinnɩsorazannɔ hɔ kɩ bɩ, kɛɛrɛ bɩ, ɩbɩɩ ma ka ŋ ʋ kʋ ŋ n'a mi sɔ, naa ŋ y'a ga m."
66016007	Mɔɔ ma mannɩjaa bɩ n'a hɩrɛ, a ʋ: "Sɩra m, Zuuba Woso paŋŋa k'a jire ba ʋ zaa, ɩbɩɩ dʋdɔkarɛrɔ wɔɔ sɩra m, bɩ ŋ tɩrga sɔ."
66016008	Malɛɛka si hɔ bɩ n a laaga hɔ bɩ lo wosogure burə ʋ. N n paŋŋa ka ʋ k'a sɛ n gʋɔɔ bɩ.
66016009	Fɩnfɩr gandaara n na gʋɔɔ wɔɔ ma. Ŋ n Woso k'a so kʋsɩrɔ nɔɔn duro ʋ bɩ sʋnsɔ wʋ. Ŋ lɛ baa k'a bɔ a taam, k'a a lɛ bɔ Woso ʋ y.
66016010	Malɛɛka soor hɔ bɩ n a laaga hɔ bɩ lo hɔturma bɩ cirbəəduu bɩ ra. A cirbəə bɩncɛ bɩ n a ba monsigə bimm•••. Gʋɔɔ n'a nɛɛm sʋm fɩryɩrɛ nɔ ʋ.
66016011	Ŋ n arzana Woso bɩ sʋnsɔ wʋ, ŋ fɩryɩrɛ kan ŋ nyinno wɔɔ kɩ minto, bɩ ŋ heer n a lʋr a zibəə bʋnyaarɔ wɔɔ minto y.
66016012	Malɛɛka sɔrdɩ hɔ bɩ n a laaga hɔ bɩ lo Efratɩ kɔ gʋta b'ʋ. Hi bɩ n gaan k'a zaa to cinno kʋ ŋ n'a tom dɔjɩr ʋ rɔ wɔɔ cenle minto.
66016013	Bɩ jɛ ʋ bɩ, mɔɔ zinəro yɩ kaakʋ, ŋnɩ bɔ kʋ ʋ kan ŋʋɩɩkannɔ kɩ, ŋnɩ bɔ mɩnda bɩ lɛ ʋ kan hɔturma bɩ lɛ kɩ, ŋʋaarlɛsinnɩsorazaa lɛ kɩ.
66016014	Zinəro wɔɔ duro nɩ hoserlo barɛ. Ta ŋ nawʋm durnya haay cinno wɔɔ zi k'a yaa ŋ so kʋ ma yar k'a nɩ nyɩntaŋ ʋ Woso paŋŋa k'a jire ba ʋ zaa dɔmɩm gʋta hinni ʋ bɩ tɔ ma.
66016015	"Ba n na: Zɛ mɔɔ nawʋrɛ, am koor hɔ bɩ m. Mimbirenyɩntazaa m gʋaa k'a nɩ dɔrɛ a huuro ma, a n a zu a ʋ y, a yaa ta dɩgɩ, a a nyannɩ hɩnka bɩ m."
66016016	Zinəro wɔɔ cinno wɔɔ so kʋ ma bɩncɛ kʋ n n'a birm ebree lemim m Armagedɔn b'ʋ.
66016017	Malɛɛka saanhɩna hɔ bɩ n a laaga hɔ bɩ lo hɩnhɛr nɔ ʋ. Leer paŋŋazaa n a to cirbəəduu bɩ zeezi Wosocɛ ʋ b'ʋ, an n'a hɩrɛ, a ʋ: "A ba an nya!"
66016018	Kɛɛrɛ bɩ, bramanyakɩrɔ, leerlo kan bramahəənsirero kɩ, taranyiŋŋəre paŋŋazaa kɩ nyɩnta ʋ. Hɔ kʋ gʋaa bʋr durnya ʋ, taranyiŋŋəre naa do lɔɔ n nyɩnta ʋ cɩna y.
66016019	Kʋnɔ gʋta bɩ n a zɛ kumbir lɛ kaakʋ, tararɔ kʋnɔrɔ n wurgə. Woso Babɩlɔnnɩ gʋta bɩ tɔ da a nɔ ʋ, k'a nɔmaa dɩvɛn laaga k'a nɩ hirm bɩ kɩnka ma.
66016020	Kʋrɔ kʋ hi bɩr ŋ ma rɔ wɔɔ haay n nyaam, n n a ya, n n ciro yɩ sɔ y.
66016021	Lajaa gandaarɔ ŋ cilo n a zɔ busi-busi ma n a to brama, ŋnɩ b'a da gʋɔɔ wɔɔ ra. Gʋɔɔ wɔɔ n Woso sʋnsɔ wʋ, kʋsɩ lajaa k'a nyɔɔ bɩ minto, bala, kʋsɩ m, a paŋŋa n ta ʋ gʋta.
66017001	Malɛɛka saanhɩnarɔ wɔɔ deem k'a nɩ laaga saanhɩnarɔ wɔɔ n b'a zɔ, an a hɩ mɔɔ m, a ʋ: "Bʋr kʋ m hʋnhʋrlɛ niŋŋə kʋ jaandər gʋta bɩ n'a yɩm bɩ hɩnka ɩ m. Jaandər bɩ do, kʋ gʋta k'a nɩ bɔrkɔrɔ lɛ ra bɩ m.
66017002	Durnya cinno wɔɔ jaan da ma, durnyazannɔ n a jaandarɛ dɩvɛn mi an ŋ zɛ."
66017003	Ɛspri n gasʋ mɔɔ ʋ, malɛɛka bɩ n mɔɔ gaa, an ta mɔɔ m poohɔɔn ʋ. Bɩ, mɔɔ lʋ yɩ an nɩ nyɩntam hɔturma piin••• ra. Hɔturma bɩ mim saanhɩna, a mɩnnɔ bu. N n Woso sʋnsɔrɔ gʋrsɩra ba a mɛ bɩ ma.
66017004	Lʋ bɩ n huu piinə wɩsɩ du a ma, kan sarma mɔdrɔ kɩ, jaa tɔzannɔ kɩ, nyɛɛnnɔ kɩ da a ma. Sarma laaga n'a wɔ ʋ, hɔ bʋnyaa n a han: a jaandarɛ bɩ dintim m.
66017005	Tɔ k'a jɩ n dɔ n'a tusə ma: "Babɩlɔnnɩ gʋta, jaandənno kan durnya hɔɔ bʋnyaarɔ kɩ da."
66017006	Bɩ mɔɔ lʋ bɩ yɩ, an wosogʋɔɔ ma kan Yeezuu kasɛtɩzannɔ ma kɩ mi, an n'a zɛrɛ. Kʋ mɔɔ yɩ bɩ, mɔɔ n zɛ kədə.
66017007	Malɛɛka bɩ n a hɩ mɔɔ m, a ʋ: "Bɔ minto ɩbɩɩ n zɛ kədə? Mɔɔ lʋ bɩ kan hɔturma k'a da ʋ a minno saanhɩna, a mɩnnɔ bu bɩ jɩ k'a nyaakʋm da bɩ hɩrɛ ɩbɩɩ m.
66017008	Hɔturma k'ɩbɩɩ yɩ bɩ nyɩnta ʋ, b'a ba ʋ dɔ y. A bɔm yaa gʋta k'a nɔ tɛkka ba ʋ b'ʋ an ta nyaanlɛ bɩncɛ ʋ. Bɩ durnyazannɔ kʋ ŋ n tɔ gʋrsɩra ba mɩsɩrbaa ci b'ʋ hal durnya sɩŋŋɩda ʋ rɔ wɔɔ zɛm kədə hɔturma bɩ yɩrɛ tɔ ma. Bala, a nyɩnta ʋ biisi, b'a ba ʋ dɔ y, b'a y'a bɔrɛ an bʋr.
66017009	Naa ʋ bɩ, mimpʋnɔ kan mindɔrɛ kɩ bɩncɛ m. Mim saanhɩnarɔ wɔɔ lɛ taa k'a hɩ a ʋ, ciro saanhɩnarɔ kʋ lʋ bɩ nɩ nyɩntarɛ ŋ burə ʋ rɔ wɔɔ m, cinno saanhɩnarɔ m sɔ.
66017010	Cinno soorlɔ wɔɔ cirbəə nya, a sɔrdɩ hɔ bɩ gɔɔta an nɩ cirbəə ʋ, a saanhɩna hɔ bɩ n bʋr cɩna y, bɩ k'a bɩ bʋr, a bɩ maasɩrɛ barɛ y.
66017011	Hɔturma k'a nyɩnta ʋ, b'a ba ʋ dɔ bɩ, a mɩŋŋa m cir sinnyə hɔ. A nyɩnta cinno saanhɩnarɔ wɔɔ barla, b'a ɩ tam nyaanlɛ bɩncɛ ʋ.
66017012	Mɩnnɔ buro k'ɩbɩɩ ŋ yɩ rɔ wɔɔ, cinno bu kʋ ŋ n cirbəə bɩ cɩna rɔ m. Bɩ, wakatɩ deem nɔ ʋ, ŋ yirm cirbəə ma ŋn'a bɩ kan hɔturma bɩ kɩ.
66017013	Cinno buro wɔɔ haay lɛ bɩ deem: Ŋ y'a paŋŋa kan a cirbəə kɩ sam, ŋn'ɩ zi bam hɔturma bɩ minto.
66017014	Ŋ yar bam kan sinnyɛɛm bɩ kɩ, bɩ sinnyɛɛm bɩ bʋrlɛ ŋ la. Bala, a m zuubarɔ haay Zuuba, cinno Cir. A kan a gʋɔɔ wɔɔ kɩ bʋrlɛ ŋ la. Gʋɔɔ kʋ n yɩ ŋ bir, n ŋ nyʋkɔ ʋ, a lɛsirezannɔ m."
66017015	Malɛɛka bɩ n a ya, an a hɩ mɔɔ m, a ʋ: "Hiro k'ɩbɩɩ ŋ yɩ bɩncɛ kʋ jaandər bɩ n ta ʋ bɩ, do y'a hʋnhɔ m, gʋɔɔ ciiro m, tararɔ m kan leminno kɩ m.
66017016	Mɩnnɔ buro kan hɔturma bɩ kɩ k'ɩbɩɩ ŋ yɩ rɔ wɔɔ, ŋ sɔm lʋ jaandər bɩ m, ŋ hɔ k'an ta m yɔm nɩ, ŋn'a to dɩgɩ. Ŋ y'a nyasʋrɛ ŋn'a sʋ, ŋn'a mɩsɩ zar sɛ ʋ.
66017017	Bala, Woso hɔɔndarɛ da ŋ heer ʋ, hɔɔndarɛ deem ŋn'ɩ zi bam nɩ: kʋ ŋ n'a cirbəə bɩ sa ŋnɩ zi ba m hɔturma bɩ minto, k'an ta an Woso meerbaarɔ wɔɔ kʋyɩrɛ dɔmɩm ku.
66017018	Bɩ, lʋ k'ɩbɩɩ yɩ bɩ, kʋ gʋta k'a a so durnya cinno wɔɔ bɩ m."
66018001	Bɩ jɛ ʋ bɩ, mɔɔ malɛɛka vanta yɩ an a to brama an nɩ zerm. Paŋŋa gʋta an ta m, a gure n tara bɔ a ʋ jilli.
66018002	A n zee da kan paŋŋa kɩ, a ʋ: "A a da, Babɩlɔnnɩ gʋta b'a da. A a ba zinəro bɩncɛ. A tara b'a ba ɛspri bʋnyaarɔ haay bɩncɛ kɛɛrɛ. Bɛnnɔ bʋnyaarɔ do haay kʋ ŋ dɩgama sʋra ba ʋ rɔ bɩncɛ.
66018003	Bala, a a jaandarɛ waasɩ bɩ dɩvɛn kɩnka tararɔ haay ma. Durnya cinno jaan da ma, durnya terbənno n a ba arzakazannɔ a hɔnta paŋŋa minto."
66018004	Mɔɔ m ya, m leer vanta ma, an a to brama, an n'a hɩrɛ, a ʋ: "Mɔɔ gʋɔɔ wɔɔ, k'a bɔ kʋ naa do bire ʋ a mimbʋnyaarɔ wɔɔ yaa zar da a ma, kʋsɩ k'a nɩ zɛm la bɩ yaa a ku.
66018005	Bala, a mimbʋnyaarɔ wɔɔ a sonso kʋ ra an ta an brama ku. Bɩ, Woso a zibəə bʋnyaarɔ wɔɔ tɔ da a nɔ ʋ.
66018006	K'a ba m sɔ, amba a a ba awɔɔ m bɩ m. Hɔ k'a ba awɔɔ m bɩ, k'a suutə gallɛm hɩɩya. Dɩvɛn k'a tɔ a laaga ʋ an a ka awɔɔ ʋ bɩ, k'a dɩvɛn k'a paŋŋa lɛ da a hɔ bɩ ra gallɛm hɩɩya bɩ tɔ nʋ.
66018007	K'a hʋnhʋrlɛ kan kʋsɩ kɩ k'a ka a mɩŋŋa ʋ tɔkama kan gʋɛrɛ kɩ m bɩ ka ʋ maam sɔ. A y'a hɩrɛ a mɩŋŋa m, a ʋ: Nyɩnta mɔɔ nawʋrɛ m cirbəə nɔ ʋ naa ʋ, zoro bɛɛ m mɔɔ nɩ y, mɔɔ bɩ zɛheerzar dɔrɛ y.
66018008	Bɩ y'a ka, kʋsɩrɔ kʋ n yɩ ŋ banka awɔɔ minto bɩ zɛm hindeem ʋ, an b'awɔɔ zɛ: zɛ, zɛheerzar, nɔ kɩ. Sɛ n n'a bɩm. Bala, Zuuba Woso k'a n'a dʋdɔ kam bɩ, paŋŋa gʋtazaa m."
66018009	Durnya cinno wɔɔ kʋ ŋ jaan da ma kan a hɔɔ mɩŋŋɔɔ wɔɔ kɩ rɔ wɔɔ baa darɛ, ŋ y'a wʋnwʋrŋ ʋ kʋ ŋ bʋr ŋn'ɩ sɛ k'a n'a bɩm bɩ siŋŋə bɩ yɩm.
66018010	Ŋ jɩnɩm laatʋ, a hʋnhʋrlɛ bɩ nyibəə minto. Ŋ y'a hɩrɛ, ŋ ʋ: "Waay••• waay•••. Babɩlɔnnɩ tara gʋta ra, Babɩlɔnnɩ gʋta k'a paŋŋa n ta ʋ! Wakatɩ deem taan••• ɩbɩɩ hʋnhʋrlɛ bɔ ra?"
66018011	Bɩ durnya terbənno wɔɔ ɩ baa dam sɔ ŋn'a zɛnyi da ʋ, kʋ gɔsɩ bɩr ŋ mɔdrɔ wɔɔ sim dɔ bɩ minto.
66018012	Sarma kan wanzur kɩ, jaa tɔzannɔ kan nyɛɛnnɔ kɩ, pɛɛrarɔ kʋ ŋ yɩ ŋ ba pannɩ mɩŋŋɔɔ furo m kan pɛɛrarɔ mɩŋŋɔɔ piinoo kɩ, sʋa kɩ, gɔ mɩŋŋa k'a ji n ta ʋ k'a yɩrɛ wer n ta ʋ kan mɔdrɔ do haay kʋ n y'a ba yɩbɩr sɔ m nɔ wɔɔ kɩ, gɔrɔ mɩŋŋɔɔ, zaan kan pɔyaa mɔdrɔ kɩ, jaa mɩŋŋɔɔ mɔdrɔ n nɔ wɔɔ kɩ.
66018013	Kanɛl kan dʋrɔ kɩ, tidəər, miir kan tidəər nyisi kɩ, dɩvɛn, nyɔɔ, nyisi kan ble kɩ, dono kan seero kɩ, sisiro kan tɛrkʋrɔ kɩ, lɔnnɔ kan gʋɔɔ kʋ ŋ yɩ ŋ gʋr yar ʋ rɔ kɩ.
66018014	Malɛɛka bɩ n a ya, a ʋ: "Mɔdrɔ mɩŋŋɔɔ k'ɩbɩɩ ŋʋa k'ɩ yɩ rɔ wɔɔ nyaam ɩbɩɩ lɛɛ. Ɩbɩɩ arzaka bɩ haay kan ɩbɩɩ hɔ mɩŋŋa bɩ kɩ a zar, b'ɩbɩɩ bɩ ɩ yarɛ, ɩ ŋ yɩ fɩɩga y!"
66018015	Terbənno k'a ŋ ba arzakazannɔ terbarɛ naa do jɛ ʋ rɔ wɔɔ ɩ jɩnɩm laatʋ a fɩryɩrɛ nyibəə minto. Ŋ baa darɛ ŋnɩ zɛnyi da ʋ,
66018016	ŋ ʋ: "Waay••• waay•••, bɔ hʋnhʋrlɛ ɩ kʋ gʋta yɩ! A pannɩ mɩŋŋa huu da a ra, kan pɛɛrarɔ piinoo mɩŋŋɔɔ kɩ, sarma mɔdrɔ n a bɔ mɩŋŋa, jaa tɔzannɔ kɩ, nyɛɛnnɔ kɩ!
66018017	Wakatɩ deem taan••• ɩbɩɩ hʋnhʋrlɛ bɔ, k'ɩbɩɩ arzaka haay n a zar!" Kɔɔlʋʋ gʋtɔɔ kənno haay, gʋɔɔ haay kʋ ŋ nɩ zi bam higʋta burə ʋ bɩ zeezi, kan gʋɔɔ kʋ ŋ nɩ zi bam kɔɔlʋʋ gʋtɔɔ burə ʋ kɩ, kan gʋɔɔ kʋ ŋ n'a lɛhɔ yɩm higʋta zibəə minto rɔ wɔɔ kɩ jɩm laatʋ,
66018018	ŋn'ɩ zee darɛ a sɛ siŋŋə kʋ ŋ y'a yɩ bɩ minto: "Kʋ kara ɩ nyɩnta an kʋ gʋta naa do ku?"
66018019	Ŋ taapuu gʋr, ŋn'a lore a mim la, ŋn'ɩ baa darɛ, ŋn'ɩ zɛnyi daŋ ʋ, ŋ ʋ: "Waay••• waay•••, bɔ hʋnhʋrlɛ ɩ kʋ gʋta yɩ! A arzaka minto y'a ka higʋta kɔɔlʋʋ zannɔ a ba arzakazannɔ haay. Wakatɩ deem taan••• nɔ ʋ a a do hɔ haay ma!"
66018020	Brama, ɩ heer nyɔɔ a darɛ minto! K'a heer nyɔɔ wosogʋɔɔ, kristazibəəzannɔ kan wosolɛsinnɩsorazannɔ kɩ! Bala, Woso a dʋdɔ ka, k'a zibəə bʋnyaa ba awɔɔ m bɩ minto.
66018021	Malɛɛka paŋŋazaa deem jaa busu an bɔ kʋ ʋ kan jɛnlajaa gʋta kɩ, an a nyɔɔ an a da higʋta ʋ, an n'a hɩrɛ, a ʋ: "Kʋ gʋta Babɩlɔnnɩ bɩ busu n nawʋrɛ n n a da ncɩnaaʋ kan paŋŋa kɩ, bɩ n b'a yarɛ, n a yɩ fɩɩga y.
66018022	N b'a yarɛ, n n kɔnnɩzenno, kan hɔzenno kɩ leer ma ɩbɩɩ zi y. Hirhenno kan huurehenno kɩ leer b'a yarɛ, an bɔ ɩbɩɩ zi y. N b'a yarɛ n n zibəəsɩzaa yɩ ɩbɩɩ zi y. N b'a yarɛ n n jaalɔrɛ nyi ma ɩbɩɩ zi y.
66018023	Fɩtɩrɛ lɛɛgure b'a yarɛ an yɔ ɩbɩɩ zi fɩɩga y. N b'a yarɛ n n lʋdaa kan a zim kɩ leer ma ɩbɩɩ zi y. Ɩbɩɩ terbənno wɔɔ ɩ nyɩnta terbənno paŋŋazannɔ durnya naa nɔ ʋ, bɩ kan ɩbɩɩ ŋʋaar zibəəro wɔɔ kɩ, ɩbɩɩ bra ba gʋɔɔ wɔɔ m haay."
66018024	Babɩlɔnnɩ fɩr yɩ, bala, n wosolɛsinnɩsorazannɔ ma kan wosogʋɔɔ kɩ ma, kan gʋɔɔ haay kʋ n yɩ ŋ zɩnzɛ tara burə ʋ ma rɔ wɔɔ kɩ ma yɩ tara naa do nɔ ʋ.
66019001	Bɩ jɛ ʋ bɩ, mɔɔ gʋaa cir gʋta leer paŋŋazaa ma brama ʋ, an n'a hɩrɛ, a ʋ: "K'a Woso da ʋ! Bʋmbɔrɛ, kan cirbəə kɩ, paŋŋa gʋta kɩ bɩ, wɔɔ Woso hɔɔ m.
66019002	A dʋdɔkarɛrɔ mɩŋŋa, ŋnɩ tɩrga. Bala, a jaandər gʋta bɩ dʋdɔ ka, k'a gʋɔɔ zar gʋta tara burə ʋ a jaandarɛ bɩ minto, n bɩ dʋdɔ ka. Woso hʋnhʋrlɛ ka ʋ an a zibəənyɩnɔ k'a ŋ zɩnzɛ rɔ wɔɔ zɩm bɔ ma."
66019003	Ŋ n a ya, ŋn'a hɩ, ŋ ʋ: "K'a Woso da ʋ! Bɩ kʋ gʋta bɩ sɛ siŋŋə bam bɩr derm dɔɔraa k'a nyarɛ ba ʋ nɔ ʋ."
66019004	Bɩ, gʋɔɔgusinno buhɩra a yaa si rɔ wɔɔ kan hɔɔmɩsɩɩrɔ siro wɔɔ kɩ kukurə zɛ ŋnɩ Woso k'a nɩ nyɩntarɛ cirbəəduu ra bɩ da ʋ, ŋn'a hɩrɛ, ŋ ʋ: "Amina, Aleluya!"
66019005	Leer n a to cirbəəduu bɩ ra, an n'a hɩrɛ, a ʋ: "Awɔɔ haay k'an Woso zibəənyɩnɔ, awɔɔ k'a nɩ nyi bam nɩ, gʋɔɔ poorero kan gʋɔɔ gʋtɔɔ kɩ, k'a wɔɔ Woso bɩ da ʋ!"
66019006	Mɔɔ m ya, m a ma ɩ ʋ, gʋaa cir gʋta leer m, ɩ ʋ, higʋta surle m, ɩ ʋ, bramahəənsire paŋŋazaa leer m. Ŋ n'a hɩrɛ, ŋ ʋ: "K'a Woso da ʋ! Bala, Zuuba, wɔɔ Woso paŋŋa k'a jire ba ʋ b'a cirbəə hɩnka.
66019007	Ʋ ʋ heer nyɔɔ k'ʋ saŋŋa ba, k'ʋ ʋ lɛ bɔ ʋ, bala, sinnyɛɛm bɩ lʋsarɛ cibsa m. A lʋ b'a banka,
66019008	ŋ zaa ka ʋ k'an huu fu k'a nɩ yɔm bɩ du a ma, a fu n ta ʋ." Bala, huu fu bɩ, wosogʋɔɔ wɔɔ zibəə mɩŋŋɔɔ m.
66019009	Malɛɛka deem n a hɩ mɔɔ m, a ʋ: A gʋrsɩra ba! Mimbirenyɩntazannɔ m gʋɔɔ kʋ ŋ yɩ ŋ bir sinnyɛɛm lʋsarɛ hɔbɩrɛ ma rɔ wɔɔ m. A n a ya, an a hɩ mɔɔ m, a ʋ: Woso mɩŋŋa leminno m.
66019010	Mɔɔ n kukurə zɛ a taa kʋ m a da ʋ, an a hɩ mɔɔ m, a ʋ: Ɩ b'a ka ɩ naa ba y. Ɩ zibəəkɔɔn m mɔɔ m, ɩbɩɩ kan ɩ danyɩnɔ kʋ ŋ nɩ sɩra zi bam Yeezuu zuure nɔ ʋ rɔ wɔɔ kɩ. Woso ɩbɩɩ ɩ ga m, ɩ da ʋ, bala, Yeezuu kasɛtɩ bɩ nɩ wosolɛsinnɩsorazannɔ wɔɔ hɔɔn gum.
66019011	Kɛɛrɛ bɩ, mɔɔ brama yɩ an a gʋ: sisi fu n bɔ, gʋaa k'a da ʋ bɩ tɔ m, gʋaa paan••• sɩrazaa, dʋdɔ an n'a kam, an nɩ zoo bam kan tɩrgabaa kɩ.
66019012	A mɩnyaa bɩ, bɔ a kʋ ʋ kan sɛwurə kɩ. A mim la bɩ, cinno firgəro gʋta ta ma, n n tɔ k'a deem y'a dɔ bɩ ba a mɛ ma.
66019013	A n huu gʋta kʋ n y'a gɔrmɩ ma ʋ du a ma b'a tɔ m: 'Woso lemim'.
66019014	Brama yarbənno n da sisi furo ʋ, ŋnɩ huu furo kʋ ŋ fu n ta ʋ rɔ du a ma, ŋn'ɩ zure a jɛ ʋ.
66019015	Kargʋ lɛzaa nɩ bɔrɛ a lɛ ʋ k'a tararɔ zɛ m. A y'a sore ŋ ʋ kʋsɩ-kʋsɩ, b'a Woso k'a paŋŋa jire ba ʋ bɩ nɔmaa gʋta lom tara burə gʋɔɔ ra.
66019016	A huu gʋta burə kan a ganda burə kɩ ma, n tɔ gʋrsɩra ba ŋ ma ncɩnaaʋ: 'Cinno wɔɔ Cir, zuubarɔ wɔɔ Zuuba'.
66019017	Mɔɔ malɛɛka deem yɩ, an nɩ jɩnɩm wosogure nɔ ʋ. A n zee da kan paŋŋa kɩ bɛnnɔ kʋ ŋ nɩ werm brama yaa ʋ rɔ wɔɔ m, a ʋ: "K'a bʋr, a a zɛ kʋ ra hɔbɩrɛ gʋta kʋ Woso a ka awɔɔ ʋ bɩ tɔ ma.
66019018	K'a bʋr a cinno mɛsim sʋ, kan yarbənno lɛɛzannɔ mɛsim kɩ, paŋŋazannɔ mɛsim kɩ, k'a sisiro sim sʋ kan gʋɔɔ kʋ ŋ nɩ darɛ ŋ ʋ rɔ wɔɔ mɛsim kɩ. K'a gʋɔɔ haay mɛsim sʋ, lɔnnɔ mɛsim kan soamɩŋŋaʋzannɔ mɛsim kɩ, gʋɔɔ gʋtɔɔ kan gʋɔɔ poorero mɛsim kɩ."
66019019	Bɩ, mɔɔ hɔturma bɩ yɩ, tararɔ cinno kan a yarbənno kɩ n a zɛ kʋ ra k'a yar ba kan gʋaa k'a da sisi b'ʋ bɩ kɩ, a yarbənno kɩ.
66019020	N hɔturma bɩ nyasʋ kan hɔdɔrɛŋʋaarzaa bɩ kɩ. A ɩ hoserlo ba hɔturma bɩ mɩm ʋ bɩ. A ɩ hoserlo ba an bra ba gʋɔɔ kʋ ŋ hɔturma bɩ makra yɩ, ŋn'a bɔkʋrɛ bɩ daŋ ʋ rɔ wɔɔ m. N yɩ ŋ hɩɩya haay zar sɛ haarɛ gʋta kʋ kidibir sɛ nɩ bɩŋ ʋ b'ʋ hɩɩya haay mɩsɩr.
66019021	Kargʋ k'a nɩ bɔm gʋaa k'a da sisi ʋ bɩ lɛ ʋ bɩ bɔ ɩ gɔɔta rɔ wɔɔ zɩnzɛ, bɛnnɔ haay nɩ ŋ sinno bɩ, an ŋ ka.
66020001	Bɩ jɛ ʋ bɩ, mɔɔ malɛɛka deem yɩ an a to brama an nɩ zerm. A n nɩ yaa gandaa k'a nɔ tɛkka ba ʋ bɩ lɛ nyɩ m, kan baŋŋa gandaa kɩ a wɔ ʋ.
66020002	A mɩnda gʋta bɩ nyasʋ, mɩm gusire bɩ, n n'a birm minkagʋaarazaa gɛɛ Sʋtaana bɩ, a lɛ taa k'a hɩ, a ʋ, jɩm bɩ, an a sur dɔɔraa tisi minto.
66020003	A n a nyɔɔ an a da yaa gandaa k'a nɔ tɛkka ba ʋ b'ʋ, an a lɛ bɩ ta, an a nyɩ da ʋ, an a naasʋ, k'a b'a da ma dʋntɔ, an bra ba tararɔ wɔɔ nɩ y, kʋ dɔɔraa tisi bɩ n ta an a ku. Bɩ jɛ ʋ bɩ, a a ga m, kʋ n n wɔ saa ma dɔmɩm poore minto.
66020004	Bɩ jɛ ʋ bɩ, mɔɔ cirbəəduuro yɩ. Gʋɔɔ kʋ ŋ nɩ nyɩntarɛ ŋ la rɔ wɔɔ, n paŋŋa ka ŋ ʋ kʋ ŋ nɩ gʋɔɔ dʋdɔ ka. Mɔɔ gʋɔɔ kʋ n yɩ ŋ mim gʋngʋ ma Yeezuu kasɛtɩ karɛ kan Woso lemim kɩ minto rɔ wɔɔ nyiro yɩ sɔ, kan gʋɔɔ kʋ ŋ n hɔturma bɩ gɛɛ a bɔkʋrɛ bɩ kɩ da ʋ, bɩ ŋ n makra yɩ a tusə ma gɛɛ a wɔ kɩ ma rɔ wɔɔ nyiro kɩ sɔ. Ŋ y'a mɩm bɔ ʋ, ŋnɩ bɩ cirbəə bɩ dɔɔraa tisi nɔ ʋ kan Krista kɩ.
66020005	Gəəno gɔsɩnnɔ wɔɔ b'a bɔrɛ ŋnɩ bʋr mɩsɩrbaa nɔ ʋ kʋ dɔɔraa tisi bɩ n a ku y. Lɛɛkarɛ mɩmbɔʋrɛ m bɩ.
66020006	Gʋɔɔ kʋ ŋ nɩ lɛɛkarɛ mɩmbɔʋrɛ bɩ nɔ ʋ rɔ wɔɔ, mimbirenyɩntazannɔ m, wosogʋɔɔ m sɔ. Zɛ hɩɩya hɔ bɩ paŋŋa ba ŋ zi y. Ŋ nyɩntam Woso kan Krista kɩ mannɩbənno. Ŋ cirbəə bɩm kan kɩ dɔɔraa tisi bɩ nɔ ʋ.
66020007	Kʋ dɔɔraa tisi b'a ku, n Sʋtaana bɔrɛ a dujɩ ʋ b'ʋ.
66020008	Bɩ, a tarɛ an aa bra ba tararɔ kʋ ŋ nɩ durnya gʋrga siro wɔɔ ʋ rɔ wɔɔ m, Gɔg kan Magɔg kɩ m. A yɩ ŋ som kʋ ma yar bɩ barɛ minto. Ŋ lɛ gʋtabaa do m higʋta nyɩntaayaa m.
66020009	Ba ŋ y'a kərgu durnya burə ʋ jilli, ŋnɩ bɩr wosogʋɔɔ wɔɔ bɩncɛ bɩ ma kan kʋ kʋ Woso a ŋʋa bɩ kɩ ma na. Bɩ, sɛ a to brama, an ŋ bɩ.
66020010	Bɩ, minkagʋaarazaa k'a nɩ bra barɛ ŋ nɩ bɩ, n y'a nyɔɔ, n n a da sɛ haarɛ kʋ kidibir sɛ nɩ bɩŋ ʋ b'ʋ, hɔturma bɩ kan hɔdɔrɛŋʋaarzaa bɩ kɩ zi. Ŋ fɩr yɩm b'ʋ gʋta sinuu ʋ kan a gunuu ʋ kɩ, dɔɔraa k'a nyarɛ ba ʋ nɔ ʋ.
66020011	Bɩ jɛ ʋ bɩ, mɔɔ cirbəəduu gʋta yɩ fu, a zaa nɩ nyɩntam la. Brama kan tara kɩ n nyaam a lɛɛ fɩɩgaa.
66020012	Mɔɔ gəəno yɩ sɔ, gʋɔɔ gʋtɔɔ kan gʋɔɔ poorero kɩ, ŋn'ɩ jɩnɩm cirbəəduu bɩ lɛ ʋ. N n ciro gʋngʋ, n n a ya, n nɩ ci vanta gʋ: mɩsɩrbaa ci bɩ. N n gəəno wɔɔ dʋdɔ yar an a gakʋ ʋ ba kan ŋ zibəəro kɩ, amba n y'a gʋrsɩra ba ciro wɔɔ nɔ ʋ bɩ m.
66020013	Higʋta, zɛ kan gəənokʋ kɩ a gəəno bɔ a rɛ. Ŋ gʋaa biyəə dʋdɔ ka an a gakʋ ʋ ba kan a zibəə kɩ.
66020014	Kɛɛrɛ bɩ, n zɛ kan gəənokʋ kɩ nyɔɔta n nɩ ŋ da sɛ haarɛ b'ʋ. Sɛ haarɛ bɩ do m zɛ hɩɩya hɔ bɩ.
66020015	Gʋaa kʋ n n'a tɔ yɩ mɩsɩrbaa ci b'ʋ bɩ, bɩ n y'a nyɔɔta, n n a da sɛ haarɛ b'ʋ.
66021001	Bɩ jɛ ʋ bɩ, mɔɔ brama daa yɩ kan tara daa kɩ. Bala, lɛɛkarɛ brama bɩ kan lɛɛkarɛ tara bɩ kɩ nyaam, bɩ higʋta bɩ ba ʋ dɔ y.
66021002	Mɔɔ kʋ mɩŋŋa bɩ yɩ, Zerizalɛm daa bɩ. Mɔɔ yɩ, an a to brama Woso zi an nɩ zerm. A n a banka am lʋ daa k'a gar ba a zim minto bɩ hɔ bɩ m.
66021003	Mɔɔ leer paŋŋazaa ma an a to cirbəəduu bɩ zeezi, an n'a hɩrɛ, a ʋ: "Ba Woso a har cɩnta gʋɔɔ bireyaa ʋ na. A gɔɔtam kan ŋ kɩ. Ŋ nyɩntarɛ a gʋɔɔ, a mɩŋŋa n nyɩnta ŋ Woso, an bɩr kan ŋ kɩ.
66021004	A yɩ ŋ nyifeer do haay gʋngʋm ma. Zɛ bɩ nyɩntaŋ ʋ dɔ y. Heerzar bɩ nyɩntaŋ ʋ dɔ kan zee kɩ, fɩr kɩ y. Bala, durnya gusire bɩ cem."
66021005	Bɔ n nɩ nyɩntam cirbəəduu ra bɩ n a hɩ, a ʋ: "Kɛɛrɛ naa hɔ haay daarɔ mɔɔ n nɩ ŋ bam." A n a ya, an a hɩ, a ʋ: "A gʋrsɩra ba: Meerbaa paan•••rɔ m nawɔnnɔ, n a ga m, n ŋ si sɩra m sɔ."
66021006	A n a ya, an a hɩ mɔɔ m, a ʋ: "Hɔ haay nya. Mɔɔ m lɛɛkarɛzaa, mɔɔ m jɛzaa. Mɔɔ n'a sɩŋŋɩda, mɔɔ n'a nyarɛ. Gʋaa kʋ mɩsɩ n'a zɛrɛ, mɔɔ mɩsɩrbaa himinyaa hi kaŋ ʋ, an a mi vam.
66021007	Damazaa bɩ ganwʋrɛ naa do yɩm, mɔɔ nyɩntarɛ a Woso, a m nyɩnta mɔɔ nyɩ.
66021008	Kʋ nyibəəzannɔ wɔɔ nɩ, sɩrakarɛwarzannɔ wɔɔ, dintinzannɔ wɔɔ, gərzenno wɔɔ, jaandənno, nyɩsɩzannɔ wɔɔ, gʋɔɔ kʋ ŋ nɩ wosoro bawɔnnɔ daŋ ʋ rɔ wɔɔ kan ŋʋaarzannɔ wɔɔ kɩ haay, ŋ hɔjirlehɔ ɩ sɛ haarɛ kan kidibir sɛ kɩ nɔ ʋ. Zɛ hɩɩya hɔ bɩ m bɩ."
66021009	Malɛɛka saanhɩnarɔ kʋ ŋ nɩ laaga saanhɩnarɔ kʋ kʋsɩ jɛzannɔ saanhɩnarɔ wɔɔ a hɩnhan rɔ wɔɔ deem bʋr, an b'a hɩ mɔɔ m, a ʋ: "Bʋr kʋ m lʋdaa k'a m sinnyɛɛm bɩ lʋ bɩ hɩnka ɩ m."
66021010	Sɛnt-Ɛspri n zer mɔɔ ra, malɛɛka bɩ n mɔɔ gaa an ta mɔɔ m ci gandaa k'a nɩ mim ʋ nɩʋʋ••• b'ʋ, an kʋ mɩŋŋa Zerizalɛm, k'a a to Woso zi brama an nɩ zerm bɩ hɩnka mɔɔ m.
66021011	A n nɩ yɔm Woso mɩŋŋa lɛbɔʋrɛ nɔ ʋ. A yɔrɛ bɩ bɔ kʋ ʋ kan jaa tɔzaa yɔrɛ kɩ, an nɩ yɔrɛ ɩ ʋ jaa kʋ n n'a birm zaspɩ bɩ m.
66021012	A pəŋŋə bɩ nyɩnta jintə brama, a dəu n ta ʋ. A lɛrɔ bueerehɩɩya. Malɛɛka bueerehɩɩyɔɔ nɩ dɔrɛ ŋ ma. N n Israyɛl paryaa bueerehɩɩyɔɔ wɔɔ tɔ bɩmba cɛlɛrɔ bueerehɩɩyɔɔ wɔɔ ma.
66021013	Dɔjɩr ʋ cɛlɛ kaakʋ, meer ʋ cɛlɛ kaakʋ, jɩsadɔpaasɩ ma cɛlɛ kaakʋ bɩsɩdɔpaasɩ ma cɛlɛ kaakʋ.
66021014	Kʋ bɩ pəŋŋə bɩ jɩr jaa bueerehɩɩya, n sinnyɛɛm bɩ zibəəzannɔ bueerehɩɩyɔɔ wɔɔ tɔ gʋrsɩra bɩmba jaarɔ wɔɔ ma.
66021015	Malɛɛka k'a nɩ meer bam kan mɔɔ kɩ bɩ nɩ makra ba hɔ m a wɔ ʋ, sarma bənkə m, k'a kʋ bɩ kan a cɛlɛrɔ, a pəŋŋəro kɩ makra ba m.
66021016	Kʋnɔ bɩ pəŋŋə bɩ gʋrga si, b'a jintəbaa kan a hɛ kɩ hɔdeem. Malɛɛka bɩ kʋ bɩ makra ba a bənkə bɩ m. A jintəbaa bɩ cilomɛtɩr tisi hɩɩya kan a zɔɔhɩra kɩ. A hɛ kan a jintəbaa burə kɩ hɔdeem sɔ.
66021017	Malɛɛka bɩ n pəŋŋə bɩ makra ba. A jintəbaa burə bɩ mɛtɩr busaanhɩna a yaa hɩɩya. Makra bɩ ba a ʋ gʋɔɔ makra barɛ m.
66021018	Pəŋŋə bɩ dɔ n y'a ʋ jaa kʋ n n'a birm zaspɩ bɩ m. Kʋ bɩ mɩŋŋa dɔ n y'a ʋ sarma paan••• m, an nɩ yɩrɛ ɩ ʋ jaa pɛkʋ-pɛkʋda fɩrr••• m.
66021019	Kʋnɔ bɩ pəŋŋə bɩ jɩr banka n y'a ʋ jaa tɔzaa do haay m. A jɩr bɩ lɛɛkarɛ jaa bɩ, zaspɩ m, a hɩɩya hɔ bɩ, safɩɩr, a kaakʋ hɔ bɩ, agatɩ, a si hɔ bɩ, emerodɩ,
66021020	a soor hɔ bɩ, oniksi, a sɔrdɩ hɔ bɩ, sardʋannɩ, a saanhɩna hɔ bɩ, krizolitɩ, a sinnyə hɔ bɩ, beril, a nɛɛhʋ hɔ bɩ, topaazɩ, a bu hɔ bɩ, krizopraazɩ, a bueeredeem hɔ bɩ, tɩrkʋaazɩ, a bueerehɩɩya hɔ bɩ, ametistɩ m.
66021021	Cɛlɛ bueerehɩɩya rɔ wɔɔ nyɛɛnyaa bueerehɩɩyɔɔ m. Cɛlɛ biyəə bɩ ba n y'a ʋ nyɛɛnyaa deem m. Kʋ bɩ bire ma bɩ, sarma n y'a wʋta ra, an nɩ yɔrɛ am jaa pɛkʋ-pɛkʋda hɔ bɩ m.
66021022	Mɔɔ n Wosocɛ yɩ kʋ bɩ do nɔ ʋ fɩɩga y, bala, a Wosocɛ bɩ m Zuuba Woso k'a paŋŋa jire ba ʋ bɩ m, kan sinnyɛɛm bɩ kɩ m.
66021023	Kʋ bɩ bɩr a kam wosogure ma, a bɩr a kam mom gure ma sɔ kʋ ŋ nɩ lɛɛ gu a nɩ y. Bala, Woso lɛbɔʋrɛ bɩ nɩ guŋ ʋ, a sinnyɛɛm bɩ m fɩtɩrɛ.
66021024	Tararɔ tarɛ a lɛɛgure bɩ nɔ ʋ, durnya cinno zɛrɛ a arzakarɔ m.
66021025	N bɩ kʋ bɩ cɛlɛrɔ wɔɔ tɩntam sinuu ʋ fɩɩga y, bɩncɛ bɩ do ʋ gunuu bɩ nyɩntaŋ ʋ dɔ y.
66021026	N zɛm tararɔ arzaka m kan a daʋrɛ kɩ m kʋ b'ʋ.
66021027	Bɩ dintim sɩ bɩ gasʋm kʋ bɩ do ʋ y. Gʋɔɔ kʋ ŋ nɩ dintim zi bam kan ŋʋaar kɩ rɔ wɔɔ bɩ gasʋŋ ʋ sɔ y. Gʋɔɔ kʋ n yɩ ŋ tɔ gʋrsɩra ba sinnyɛɛm bɩ mɩsɩrbaa ci ʋ rɔ wɔɔ, brɔɔ bala n nɩ gasʋŋ ʋ bala.
66022001	Malɛɛka b'a ya, an mɩsɩrbaa kɔyaa hi hɩnka mɔɔ m, an nɩ yɔm am jaa kristal hɔ bɩ m, an nɩ bɔm Woso cirbəəduu kan sinnyɛɛm bɩ kɩ bɩncɛ ʋ.
66022002	Hi bɩ nɩ bram kʋ bɩ bire ʋ. Kɔyaa bɩ gəm biyəə ra bɩ, mɩsɩrbaa gɔ nɩ b'ʋ, an nɩ nyɩ dam gallɛm bueerehɩɩya dɔɔraa deem nɔ ʋ. Mom biyəə, a ɩ nyɩ dam. A lɛɛ bɩ, yaaba nyɩsɩ m tararɔ minto.
66022003	Ler kʋsɩ bɔrɛ bɩ nyɩntaŋ ʋ dɔ y. Woso kan sinnyɛɛm bɩ kɩ cirbəəduu nyɩntam kʋ b'ʋ, a zibəənyɩnɔ y'a daŋ ʋ.
66022004	Ŋ y'a meer yɩrɛ, bɩ, a tɔ nyɩntarɛ ŋ tusə ma.
66022005	Gunuu bɩ nyɩntaŋ ʋ dɔ y. Gɔsɩ b'a kam fɩtɩrɛ lɛɛgure ma gɛɛ woso gure ma dɔ y. Bala, Zuuba Woso y'a lɛɛgure kərgure ŋ la. Bɩ ŋ cirbəə bɩm dɔɔraa k'a nyarɛ ba ʋ nɔ ʋ.
66022006	Malɛɛka bɩ n a ya, an a hɩ mɔɔ m, a ʋ: "Meerbaarɔ paan•••rɔ n'awɔɔ m, n a ga m, n ŋ si sɩra m sɔ. Woso k'a m Zuuba, k'a n'a lɛsinnɩsorazannɔ hɔɔn gum Sɛnt-Ɛspri m bɩ, a malɛɛka nyɔɔ k'an hɔ k'a nɩ zɛrɛ an a zɔ bɩ hɩnka a zibəənyɩnɔ m."
66022007	Yeezuu a hɩ, a ʋ: "Mɔɔ zɛm dɩɩtaa. Mimbirenyɩntazaa m gʋaa k'a nɩ ci naa do meerbaarɔ kʋ ŋ nɩ Woso hɔɔnhɔ hɩnkam sim an nɩ zuŋ ʋ bɩ m."
66022008	Mɔɔ mɩŋŋa Zaan hɔɔ nɔɔn duro ma, m ŋ yɩ sɔ. Kʋ mɔɔ hɔɔ nɔɔn duro ma, m ŋ yɩ sɔ bɩ, mɔɔ kukurə zɛ malɛɛka k'an ŋ hɩnka mɔɔ m bɩ taa.
66022009	Malɛɛka bɩ n a hɩ mɔɔ m, a ʋ: "Ɩ b'a ka ɩ naa ba y. Ɩ zibəəkɔɔn n mɔɔ m kan ɩbɩɩ danyɩnɔ wosolɛsinnɩsorazannɔ kan gʋɔɔ kʋ ŋ nɩ ci naa do meerbaarɔ sim ŋn'ɩ zuŋ ʋ rɔ wɔɔ kɩ. Woso ɩbɩɩ ɩ ga m ɩ da ʋ."
66022010	A n a ya, an a hɩ mɔɔ m, a ʋ: "Ɩ bɩ ci naa do wosolɛsinnɩsora meerbaarɔ to ɩ nɔ ʋ y, bala, dɔmɩm b'a zɔ.
66022011	Kʋ gʋaa bʋnyaa n gɔɔta an bɩr a bʋnyaa bam, kʋ dintinzaa n gɔɔta, an bɩr a dintim zi bam. Kʋ sɩrazaa n gɔɔta an bɩr a sɩra ra, kʋ gʋaa mɩŋŋa n bɩr a mɩŋŋabaa dam la."
66022012	"K'a tʋr ka, mɔɔ zɛm dɩɩtaa. Bɩ, mɔɔ ɩ zɛrɛ m ganwʋrɛ m, m n'a kam gʋaa biyəə ʋ, amba a a ga a zibəə m.
66022013	Mɔɔ m Alfa, mɔɔ m Omega. Mɔɔ m lɛɛkarɛzaa, mɔɔ m jɛzaa. Mɔɔ n'a sɩŋŋɩda, mɔɔ n'a nyarɛ."
66022014	Mimbirenyɩntazannɔ m gʋɔɔ kʋ ŋ n'a huuro sʋrgɔm k'a b'a da ma a zaa yɩ, a mɩsɩrbaa gɔ bɩ nyɩ bɩ, k'a b'a da ma, a gasʋ kʋ b'ʋ a cɛlɛrɔ rɔ wɔɔ m.
66022015	Bɩ jino, wɔkunno kan jaandənno kɩ, gerzenno kan wosoro ba a wɔ m nɔ daʋrɛzannɔ wɔɔ kɩ, kan gʋaa k'a ŋʋaar ŋʋa gɛɛ an n'a zi bam bɩ kɩ, brɔɔ haay gɔɔtam garga ra.
66022016	"Mɔɔ mɩŋŋa, Yeezuu, m malɛɛka bɩ nyɔɔ mɔɔ ʋ k'an bɩ kasɛtɩ naa do ka mɔɔ gʋɔɔ sokʋmarɔ wɔɔ ʋ. Davɩd yaŋŋa m mɔɔ m. Dɔgta Monyaa k'a nɩ yɔm bɩ m mɔɔ m."
66022017	Sɛnt-Ɛspri kan lʋdaa bɩ kɩ y'a hɩrɛ, ŋ ʋ: "Bʋr!" Kʋ gʋaa k'a n'a mam bɩ na hɩ, a ʋ: "Bʋr!" Kʋ gʋaa kʋ mɩsɩ n'a zɛm bɩ n bʋr! Kʋ gʋaa k'a lɛ n taa mɩsɩrbaa hi ma bɩ n a yɩ vam!
66022018	Mɔɔ mɩŋŋa Zaan, awɔɔ haay k'a n'a tʋr kam wosolɛsinnɩsora meerbaarɔ nɔɔn duro ma ci naa do nɔ ʋ bɩ n'a hɩrɛ awɔɔ m, mɔɔ ʋ: Kʋ gʋaa hɔ zu hɔ kʋ Woso a hɩ bɩ ra, Woso kʋsɩrɔ kʋ n yɩ ŋ gaa da ci naa do nɔ ʋ rɔ wɔɔ zure a zaa m la.
66022019	Bɩ kʋ gʋaa hɔ bɔ hɔ kʋ Woso a hɩ ci naa do nɔ ʋ b'ʋ, Woso mɩsɩrbaa gɔ bɩ, kan kʋ mɩŋŋa kʋ n yɩ ŋ hɩnka ci naa do ʋ kɩ bɩ, hɔjirle k'a zaa n n'a yɩm bɩ yɔm nɩ.
66022020	Gʋaa k'a nɩ naa haay kasɛtɩ kam bɩ n'a hɩrɛ, a ʋ: "Denter m, Mɔɔ zɛm dɩɩtaa." Amina, Zuuba Yeezuu, bʋr!
66022021	Kʋ Zuuba Yeezuu barka n nyɩnta awɔɔ haay mim ʋ.
