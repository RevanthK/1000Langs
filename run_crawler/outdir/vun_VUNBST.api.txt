40001001	Iga nyigo marina ga waku wa Yesu Kristo awei o kyishari kya Dawidi na Abrahamu.
40001002	Abrahamu nalefee Isakyi, Isakyi kafee Yakobo; Yakobo kafee Yuda na wana wa wamae.
40001003	Yuda kafee Peresi na Sera ipfo ko Tamari; Peresi kafee Esiromu; Esiromu kafee Aramu.
40001004	Aramu kafee Aminadabu; Aminadabu kafee Nashon, Nashon kafee Salyimone.
40001005	Salyimone kafee Boasi ko Rahabu; Boasi kafee Obedi ko Ruti, Obedi kafee Yese.
40001006	Yese kafee Mangyi Dawidi. Dawidi kafee Solomon ko mka ulya o Uria.
40001007	Solomon kafee Rehoboamu; Rehoboamu kafee Abiya; Abiya kafee Asa.
40001008	Asa kafee Yoshafati; Yoshafati kafee Yoramu; Yoramu kafee Usia.
40001009	Usia kafee Yotamu; Yotamu kafee Ahasi; Ahasi kafee Esekyia.
40001010	Esekyia kafee Manase; Manase kafee Amon; Amon kafee Yosia.
40001011	Yosia kafee Yekonia na wana wa wamae, kyiyeri kya wana wa Isiraelyi waleṙoo wusingyenyi kulya Babelyi.
40001012	Na numa ya wusamiṟo wulya wo Babelyi, Yekonia kafee Shealyitielyi; Shealyitielyi kafee Serubabelyi.
40001013	Serubabelyi kafee Abihudi; Abihudi kafee Elyiakyimu; Elyiakyimu kafee Asori.
40001014	Asori kafee Sadokyi; Sadokyi kafee Akyimu; Akyimu kafee Elyiudi.
40001015	Elyiudi kafee Elyieseri; Elyieseri kafee Matani; Matani kafee Yakobo.
40001016	Yakobo kafee Yosefu mii o Maria alefee Yesu elago Kristo.
40001017	Koikyo marika goose wookyia Abrahamu mṟasa Dawidi nyi ikumi na gaana. Na wookyia Dawidi mṟasa kyiyeri wana wa Isiraelyi waleṙoo wusingyenyi kulya Babelyi nyi marika ikumi na gaana. Na wookyia wusamiṟo wo Babelyi mṟasa Kristo nyi marika ikumi na gaana.
40001018	Yesu Kristo nalefeo kuṙi. Maria wamae kyiyeri aweṙuṙo nyi Yosefu, walandekooyane kyimmbiu nalewono ai mlemo kui wuiṙimi wo Mumuyo Mweele.
40001019	Na Yosefu, mii okye, kyipfa kya ilyi-indi awekyeri mndu msumganyi alakunde imsutsa, kaṙumbuo imṙa kui kyiṟika.
40001020	Kyasia-ng'u kyiyeri awekusaṟa isho, malaika o Mndumii kamchia ndoṙonyi, echigamba, “Yosefu, mana o Dawidi, ulaowuoe iṙuo Maria mka opfo, kyipfa ikyo kyikyimooge kokye nyi kui wuiṙimi wo Mumuyo Mweele.
40001021	Na oe nechienengo mana o womi, na iyoe nochimlaga Yesu, kyipfa, nyi oe echiwuta wandu wakye ngyuunyamaṟi tsawo.
40001022	Isho shoose shaṟundika kundu kyiafukyie kyindo kyileṙeṙo nyi Mndumii kui ndumo ya moonguo shisuku echigamba,
40001023	‘Ambuya, mana mkyega nechiira mana, na oe nechienengo mana o womi; nawo wechimlaga Imanuelyi; ikyo nyi kyimwi na igamba, Ruwa hamwi na soe.’ ”
40001024	Na Yosefu lyilya aleamka iwuka maṙoenyi, nalewuta chandu malaika o Mndumii alemmbia. Kaṙuo mka okye;
40001025	alakooyane na oe kyimmbiu maa lyimwi, mṟasa kyiyeri aleenengo mana okye; kamlaga Yesu.
40002001	Lyilya Yesu alefeo Betilehemu ya Uyuda, kacha kyiyeri kya mangyi Herode, wandu wawewoṙe wuṟango wo mbonyi tsa nyenyeri wa ura lo ngamenyi waleshika Yerusalemu, wechigamba,
40002002	“Nyi kwi ai ulya alefeo mangyi o Wayuda? Kyipfa lulewona nyenyeri yakye ura lo ngamenyi, na soe locha luchemuolokyia.”
40002003	Kyasia mangyi Herode amuicho isho, nalewoṙo nyi fowa mrimenyi, na wandu wa Yerusalemu taa hamwi na oe.
40002004	Kasania wang'anyi wa makohanyi woose na walosha wa mawawaso, kapfula mbonyi kowo, Kristo nafeo kwi?
40002005	Nawo wakammbia, “Kyiiṙi kya Betilehemu ya Uyuda; kyipfa nyi wuṙo kyiwekyiṟeie nyi moonguo shisuku:
40002006	‘Na iyoe Betilehemu, urukyenyi lo Yuda, ukyeri mtutu wachilyinyi wa Yuda maa ale-pfo; kyipfa kopfo nechiwuka mochilyia uruka, echilyisa wandu wako Isiraelyi.’ ”
40002007	Numa Herode kalaga wandu walya wawoṙe wuṟango wo mbonyi tsa nyenyeri kawaṙa nawo kyisanzionyi kyiṟika kawawesa nyi indi nyenyeri-yo ilewoneka.
40002008	Kawaṙuo Betilehemu, kagamba, “Yendenyi mundewesa mnu mbonyi tsa mana; na mukommbona, ngyiendienyi mbonyi, kundu na inyi ngyindemwindia.”
40002009	Nawo waicho maṙeṙo ga mangyi, walewooka kyaro; na nyenyeri iya waleiwona ura lo ngamenyi ikawasongoya, mṟasa ikayenda ikagoṟoka wuye ya handu mana awekyeri.
40002010	Na lyilya walewona nyenyeri iya walewoṙo nyi sia ing'anyi mnu.
40002011	Wakaiṙa na numba, wakawona mana hamwi na Maria wamae, wakapfiria ndi wakamwindia; nawo wampfunguo mkunja yawo wakamwenengyia shindo sha woguru wung'anyi; sahapu na uvumba na manemane.
40002012	Nawo wammbawaso nyi Ruwa ndoṙonyi walawiyilyie Herode, wakayenda urukyenyi kowo kui njia ingyi.
40002013	Na iwo wamuyende, malaika o Mndumii nalecha na ko Yosefu ndoṙonyi kagamba, “Yenda, uṙuo mana na wamae, uṙiche na Misiri, ukae pfo mṟasa ngyikuwie; kyipfa Herode nakundi ipfula mana namrumatse.”
40002014	Kayenda kaṙuo mana na wamae kyio, kayenda Misiri,
40002015	kakaa pfo mṟasa Herode kapfa; kundu kyiafukyie kyindo kyileṙeṙo nyi Mndumii kui ndumo ya moonguo shisuku, echigamba, “Iwuka Misiri ngyilelaga mono-ko.”
40002016	Naaho-ng'u Herode, ammbone kye ammbutio shindo sha ngyeṟo nyi wandu walya wawoṙe wuṟango wo mbonyi tsa nyenyeri naleicho nyashi mnu, kaṙuma wandu wakawaaga wana woose wa kyisoṟo wawekyeri kulya Betilehemu na ipfo mṟasenyi koose, wookyia wawoṙe maka iwi na wanda ya iho, ko kyiyeri kyoose alekyimanya ko wandu walya wawoṙe wuṟango wo mbonyi tsa nyenyeri.
40002017	Naaho-ng'u kyileafukyia kyindo kyilegambo nyi moonguo shisuku Yeremia, echigamba,
40002018	“Ṟui lyileaṙanyio Rama, wukyiwa, na ikapa ṟanyi lying'anyi, Raheli echifiiṟia wana wakye, alaiṙikyie iwiyiṟio moo, kyipfa woose wawepfiie.”
40002019	Kyaindi kyiyeri Herode alepfa, malaika o Mndumii nalecha na ko Yosefu ndoṙonyi ipfo Misiri,
40002020	kagamba, “Amka, uṙuo mana na wamae uwuye na kulya urukyenyi lo Isiraelyi; kyipfa wampfa walya waweikundi iwaaga mana-cho.”
40002021	Kayenda kaṙuo mana na wamae, kashika uruka lo Isiraelyi.
40002022	Kyaindi amwicho kye Arikyelao nawoṙe wuchilyi ipfo Uyuda handu ha Herode awuye, naleowuo iyenda pfo; na oe ammbawaso ndoṙonyi kayenda ngyuura tsa Galyilaya.
40002023	Kakaa mṟinyi uwekyelago Nasareti; kundu kyiafukyie kyindo kyileṙeṙo nyi weonguo shisuku: “Nechilago Mnasorayo.”
40003001	Mfiri iya Yohane Mpatisi naleyenda echionguo mbonyi ngyicha nukyenyi ya Uyuda, na igamba,
40003002	“Ṙumbuyenyi wunyamaṟi; kyipfa Wumangyi wo ruwewu womshika kufuhi.”
40003003	Cha kyipfa icho nyi oe alegambo nyi moonguo shisuku echigamba, “Ṟui lya mndu aieṙia nuka, ṟeyeṟenyi njia ya Mndumii, goṟotsenyi kundu echiiṙia.”
40003004	Na Yohane naweṟee ikunya lya mapfukye ga ngamia na ukowa lo njonyi kyitsinyi kyakye; na kyelya kyakye nyi-we nzie na wukyi wo nguṙunyi.
40003005	Naaho-ng'u wandu wa Yerusalemu waleyenda kokye, na wa Uyuda koose, na wa ngyuuruka tsoose tsa mbai ya Yoridan;
40003006	na oe kawapatisa kulya mfonyi o Yoridan, wechitocha ngyuunyamaṟi tsawo.
40003007	Na lyilya alewona wafoi kyiiṙi kya Mafarisayo na Masadukayo wechicha na wupatisonyi wokye, nalewawia, “Nyoe maalea ga njoka, nyi wui alemwikyimbia nyoe iṙicha nyashi-yo iicha?
40003008	Kyasia kumbienyi ndunda tsiṙuṙanyi na iṙumbuya wunyamaṟi.
40003009	Maa mulakusaṟe mrimenyi konyu kye, ‘Muwoṙe awu, nyi oe Abrahamu; kyipfa ngammbia kye Ruwa neiṙima kyiiṙi kya magoe-ga iiria Abrahamu wana.’
40003010	Na soka lyammbikyio matsindenyi ga mashiṙi; kyasia orio ikyiṙi lyilekyekumbia ndunda ngyicha lyekyemanyo na iwiyitso moṙonyi.
40003011	Ny'kyaloi inyi ngyimpatisa kui mṟinga kyipfa kya iṙumbuya wunyamaṟi; kyaindi ulya aicha numa yako nawoṙe pfinya kuta inyi, ngyiwaṟi maa iira shiaṙu shakye-pfo; oe nechimpatisa kui Mumuyo Mweele na kui moṙo.
40003012	Indo lyakye lyeela shindo lyikyeri kuwokonyi kokye, na oe nechiaia muului oose handu hakye heelyia shindo; na isania nganu yakye kyikumbinyi, kyaindi muului nechiurumatsa moṙonyi ulekyeruma.”
40003013	Kyiyeri-kyo Yesu kacha awuka Galyilaya mṟasa Yoridan ko Yohane kundu napatiso.
40003014	Kyaindi Yohane katambagana imshingyia, echigamba, “Inyi ngyilangyie ipatiso nyi iyoe, na iyoe nuicha na koko?”
40003015	Yesu kagaluo kammbia, “Iṙikyia wulalu kuṙi; kyipfa nyi wuṙo kyiluwaṟi iafutsia wusumganyi woose.” Kyasia kamwiṙikyia.
40003016	Na Yesu ampatiso cha ilyi kaṙo iwuka kulya mṟingyenyi; na mapuchi gakaseia, kawona Mumuyo o Ruwa echisokyia wuye yakye cha mbeta.
40003017	Na ṟui lyiwukyie ruwewu lyikagamba, “Ichu nyi Mana oko, mkunde oko, ngyimchihiye kyipfa kyakye.”
40004001	Numa ya iho Yesu kaṙoo nyi Mumuyo kundu ko nuka, kundu nayesho nyi Mokyiriinzi.
40004002	Kakuretekyia mfiri makumi gaana kyio na kyingoto, mafurumionyi kawoṙo njaa.
40004003	Myeshi kacha na kokye kammbia, “Kokooya iyoe nyi mana o Ruwa, wia magoe-ga gawe mkate.”
40004004	Na oe kagaluo, kagamba, “Kyikyiṟeie, ‘Mndu echiwona moo kui mkate tikyi-pfo, kyaindi ko orio ṙeṙo Ruwa agamba.’ ”
40004005	Kyasia Mokyiriinzi kamṙuo mṟasa Yerusalemu, mṟi mweele, kammbikyia wuye ya uweri lo hekalu
40004006	kammbia, “Kokooya iyoe nyi Mana o Ruwa kuwiyitse wanda; kyipfa kyikyiṟeie, ‘Nechikuṙumia malaika wakye; na wechikuwaṙa mawokonyi gawo; ulachekapa ṙende igoenyi.’ ”
40004007	Yesu kammbia, “Ngoseṟa kyikyiṟeie, ‘Ulayeshe Mndumii Ruwa opfo.’ ”
40004008	Numa ya iho Mokyiriinzi kamṙuo fumvunyi lyileshi mnu, kamloṟa ngyuuchilyi tsoose tsa wuyana, na wung'anyi wotso,
40004009	kammbia, “Ishi shoose ngyechikuenenga, kongyiindia.”
40004010	Naaho-ng'u Yesu alemmbia, “Wuka iha, Satana, kyipfa kyikyiṟeie, ‘India Mndumii Ruwa opfo, umterewe oe amonyi.’ ”
40004011	Numa ya iho Mokyiriinzi kamleka; na malaika wakacha wakamtarama.
40004012	Yesu amwicho kye Yohane Mpatisi nampfungye, naleyenda mṟasa Galyilaya.
40004013	Kawuka Nasareti, kacha kakaa Kaperinaumu, mṟi ukyeri mbai ya ipalyipalyi, mṟasenyi o Sabulon na Naftalyi;
40004014	kundu kyiafukyie kyindo kyileṙeṙo nyi moonguo shisuku Yesaya, echigamba,
40004015	“Uruka lo Sabulon na uruka lo Naftalyi, ṟuko lya ipalyipalyi, molyolya o Yoridan, Galyilaya ya wandu walaiṙikyie Ruwa.
40004016	Wandu walya wakyeri meemenyi wammbona saa ing'anyi, na walya wakyeri urukyenyi lo kyirinje kya upfu, ngyeela yammboneka kowo.”
40004017	Wookyia kyiyeri-kyo Yesu nalewooka ionguo mbonyi ngyicha, na igamba, “Ṙumbuyenyi wunyamaṟi kyipfa Wumangyi wo ruwewu womtikyira kufuhi.”
40004018	Na oe kyiyeri aweichumia mbai ya ipalyipalyi lya Galyilaya, nalewona wana wa mka wawi, Simion ekyelago Petiro na Anderea mono-wamae wechiwiyitsa ndusu tseṙeia makunga ipalyipalyinyi; kyipfa wawekyeri wandu wekyeṙega makunga.
40004019	Kawawia, “Ngyioshenyi, na inyi ngyechimugaluo muwe wandu wekyeṙega wandu.”
40004020	Cha ilyi wakaṙa ndusu tsilya tsawo tseṙega makunga, wakamwosha.
40004021	Kaengyeṟa ichumia, kawona wana wengyi wa mka wawi, Yakobo mana o Sebedayo, na Yohane mono-wamae, wakyeri ngalawenyi hamwi na Sebedayo awu-yawo, wechiachikyia ndusu tsawo tseṙega makunga; kawalaga.
40004022	Cha ilyi wakaṙa ngalawa iya yawo na awu-yawo wakamwosha.
40004023	Na oe nawetenga-tenga urukyenyi lo Galyilaya loose, echilosha masinagoginyi gawo na ilosha Mbonyi Ngyicha ya Wumangyi, na ikyiṟa ndoṟe na wufafa wo orio mbaṟe wandunyi.
40004024	Na mbonyi tsakye tsikaṙunganana urukyenyi lo Shamu loose; wakamwendie woose waweluoe, wawoṙo nyi orio ndoṟe na orio ilyiso wukyiwa, wawoṙo nyi waṟufui wawicho, na wekyeuma nguku, na wapfiie ngapfu ura lumwi; kawakyiṟa.
40004025	Na wuingyi wo wandu wukomwosha, iwookyia Galyilaya na Dekapolyi, na Yerusalemu na Uyuda, na molyolya o Yoridan.
40005001	Na oe kyiyeri alewona wuingyi wo wandu, naleṙo na fumvunyi; na amṙamie, wanalosho wakye walecha na kokye.
40005002	Kawooka iwalosha echigamba,
40005003	“Wagusu iwo wawoṙe wukyiwa wo mrima; kyipfa Wumangyi wo ruwewu nyi wowo.
40005004	Wagusu iwo wawasokyie nyi fowa; kyipfa iwo wechiwiyiṟio moo.
40005005	Wagusu iwo wawoṙe wuhoo; kyipfa iwo wechioṟa uruka.
40005006	Wagusu iwo wawoṙe njaa na nyoṙa ya wusumganyi; kyipfa iwo wechiigutso.
40005007	Wagusu iwo wawoṙe isaṟia; kyipfa iwo wechiwona isaṟia.
40005008	Wagusu iwo wawoṙe mrima mmbaṙami; kyipfa iwo wechiwona Ruwa.
40005009	Wagusu iwo wekyeende ufoṟo; kyipfa iwo wechilago wana wa Ruwa.
40005010	Wagusu iwo wechipfulutso nyashi kyipfa kya iwa wasumganyi; kyipfa Wumangyi wo ruwewu nyi wowo.
40005011	Wagusu nyoe ilyi wechimkapa kyipfa kya wusumganyi na impfulutsa nyashi na imuiria orio kyindo kyiwicho kui wongo, kyipfa kyako.
40005012	Chihiyonyi, na ikyesa; kyipfa wori wonyu nyi wung'anyi ruwewu. Kyipfa nyi wuṙo walepfulutsa nyashi weonguo shisuku walemusongoya nyoe.”
40005013	“Nyoe nyi munyu o wuyana. Kyaindi munyu ukyeri unyamaṟikyie owiko-kyi mṟasa uṙahie? Ochiwaṙa-se kyiira maa ale-pfo, sile iwiyitso nja na ichumo-chumo nyi wandu.
40005014	Nyoe nyi saa ya wuyana. Mṟi oiṙima ikuṟiika ukyeri wuye ya fumvu-pfo.
40005015	Maa wandu wekyekoṟa taa na iiwikyia handu hakuṟiikyie-pfo, kyaindi handu hakuirie; nayo ikalyimikyia woose wakyeri numba.
40005016	Na wuṙo ngyeela yanyu ilyimikye mbele ya wandu, waiṙime iwona mawuto ganyu mecha, waṟumishe Awu-yonyu akyeri ruwewu.”
40005017	“Mulakusaṟe kye ngyilecha iilacha mawawaso na shilya weonguo shisuku wagambie. Ote. Ngyilecha iilacha-pfo, kyaindi iichuṟia.
40005018	Kyipfa, ny'kyaloi, ngammbia, mṟasa kyiyeri ruwewu na uruka shechiwuka ho, maa kyindo kyitung'tu kya mawawaso kyechiwuka ho-pfo, mṟasa shoose shiafukyie.
40005019	Kyasia mndu oose echinyamaṟa iwawaso lyimwi kyiiṙi kya iga gai matutu, na ilosha wandu kuṙo, nechilago mtutu kuta woose Wumangyinyi wo ruwewu; kyaindi mndu echigaosha na igalosha, icho nechilago ang'anyi Wumangyinyi wo ruwewu.
40005020	Kyipfa ngammbia-kye wusumganyi wonyu wulandeng'anie wulya wo walosha wa mawawaso na Mafarisayo, mochiiṙa maa ale na Wumangyinyi wo ruwewu-pfo.”
40005021	“Mulemuicho chandu wandu wa kacha walewio ulawaage; na mndu kawaaga kyimmbaṟi ianduyo.
40005022	Kyaindi inyi ngammbia, orio mndu mokapo nyi nyashi kyipfa kya mono-wamae kyimmbaṟi ianduyo. Na mndu molahia mono-wamae, kyimmbaṟi iṙeṙio moondu. Na mndu kamlaga tondo, kyimmbaṟi ngyehena ya moṙo.
40005023	Kyasia koende kyiano kyapfo na mbele ya Ruwa, na kunu kokumbuo kye mono-womoo nawoṙe ṙeṙo na iyoe,
40005024	ṙa kyiano-kyo kyapfo mbele ya Ruwa, uyende, uachikyie kuwooka mbonyi tsapfo na mono-womoo, numa uwuye uenengyie kyiano kyapfo.
40005025	Achikyia iwinyi mbonyi tsapfo na ulya uwoṙe na oe moondu kyiyeri uṙuṙanyi na oe njienyi; ulya uwoṙe na oe moondu alachekuṙuo ko moṙumbuo moondu, na moṙumbuo moondu kakuṙuo ko asikari, kowiyitso kyipfungonyi.
40005026	Ny'kyaloi, ngakuwia, ochiwuka pfo maa ale-pfo mṟasa umarise itaa helo iya ya mafurumionyi.”
40005027	“Muleicho kye kyikyigambe, ulaṟuguye maa ulaṟuguyo.
40005028	Kyaindi inyi ngammbia orio mndu aambuya mndu mka kui imlanga, amumṟuguya ipfo mrimenyi kokye.
40005029	Riso lyapfo lya kulyoe lyikakutewe, lyikuluoe ulyiwiyitse kuleshi na iyoe; kyipfa kyikuwaṟi kyoonyi kyapfo kyimwi kyiṙekye kundu mmbiu opfo oose ulawiyitso ngyehenenyi.
40005030	Na kuwoko kopfo ko kulyoe kukokutewe, ṙumbuo kuwoko-ko uwiyitse kuleshi na iyoe. Kyipfa kyikuwaṟi kyoonyi kyapfo kyimwi kyiṙekye, kundu mmbiu opfo oose ulawiyitso ngyehenenyi.”
40005031	“Kyiwekyiṙeṙe taa, mndu kaṙa mka okye, namwenengye kyiṟeio kyelekana na oe.
40005032	Kyaindi inyi ngammbia, orio mndu aṙa mka okye, sile ko mbonyi tsa wuṟui, namgaluo mṟui; na mndu kaalyika ulya aṙio naṟuguya.”
40005033	“Ngoseṟa mulemuicho chandu wandu wa kacha walewio, ulalye nyamu kui rina lya Ruwa, kyaindi afutsia nyamu tsapfo ko Mndumii.
40005034	Kyaindi inyi ngammbia, molalye nyamu maa ale; maa kui ruwewu, kyipfa ikyo nyi kyiṙi kya Ruwa kya wuchilyi.
40005035	Maa kui uruka, kyipfa nyiho hewikyia maṙende gakye; maa kui Yerusalemu, kyipfa nyicho mṟi o mangyi ang'anyi.
40005036	Maa ulalye nyamu kui mṙoe opfo, kyipfa oiṙima igaluo uchui lumwi iwa uwiṟo ang'u njuu-pfo.
40005037	Kyaindi maṙeṙo ganyu gawe yee, yee; ote, ote; kyipfa gaelewetsie igo gawukyie ko ulya mmbicho.”
40005038	“Mulemuicho kye kyikyigambe, riso ko riso, na yego ko yego;
40005039	kyaindi inyi ngammbia, mulawingane na mndu mmbicho; kyaindi mndu akukapa nguchu ya ura lo kulyoe, mgalutsie na nguchu ya kawi.
40005040	Na mndu akundi ikulaga moondunyi na iṙuo iwale lyapfo, mṙeeye na ijoho taa.
40005041	Na mndu echikuitika uyende na oe mailyi imwi, yenda na oe tsiwi.
40005042	Akuterewa, mwenengye; na mndu akundi iakuo kopfo ulamwime.”
40005043	“Mulemuicho kye kyikyigambe, ukunde momṟasa opfo, na usuo mokyituwa opfo.
40005044	Kyaindi inyi ngammbia, kundenyi washituwa wanyu, terewienyi walya waimpfulutsa nyashi;
40005045	kundu muiṙime iwa wana wa Awu-yonyu akyeri ruwewu. Kyipfa oe nekyeenenga mmbaṟi okye wawicho na wecha, nekyeolotsia mvuo wasumganyi na walai wasumganyi.
40005046	Kyipfa mukokunda wamukundi nyoe tupu, mowona wori wuha? Maa wesania ukamba, wekyeṟunda isho isho-pfoe?
40005047	Ngoseṟa mukoiṟikyiṟa wana wa wamanyu tupu, moṟunda kyi kya ngoseṟa? Maa wandu walaiṙikyie Ruwa wekyewuta cha isho-pfoe?
40005048	Kyasia nyoe mochiwa wandu walawoṙe mti, chandu Awu-yonyu o ruwewu alawoṙe mti.”
40006001	“Mulaloṟe wucha wonyu mbele ya wandu, kundu wamuambuye. Kyipfa mukoṟunda muṙo, mowona wori ko Awu-yonyu akyeri ruwewu-pfo.
40006002	Kyasia kyiyeri-kyo uienengyia kyiano kyesaṟia molakushele, chandu wakulembecheṟi wekyewuta ipfo masinagoginyi na njienyi, kundu waṟumisho nyi wandu.
40006003	Ny'kyaloi, ngammbia, wammbona wori wowo. Kyaindi kyiyeri iyoe uienengyia kyiano kyesaṟia, maa kuwoko kopfo ko kumoso kulamanye kyindo kuwoko kopfo ko kulyoe kuiṟunda.
40006004	Kyiano kyapfo kyesaṟia kyiwe kui kyiṟika; na Awu-yopfo ulya ekyewona maa shilya shikuṟiikyie nechikuenenga iṟikoso.”
40006005	“Ngoseṟa kyiyeri muiterewa, mulawe cha wakulembecheṟi; kyipfa wo wakundi iterewa wagoṟokyi masinagoginyi na mbai ya njia, kundu wawono nyi wandu. Ny'kyaloi, ngyimmbia, wamuambilyia wori wowo.
40006006	Kyaindi iyoe kyiyeri-kyo uiterewa, iṙa na kyiṟinyi kyapfo uwiirie moongo, na komshinga moongo opfo, uterewe mbele ya Awu-yopfo akyeri handu hakuṟiikyie; na Awu-yopfo ekyewona maa shilya shikuṟiikyie nechikuenenga iṟikoso.
40006007	Na nyoe kyiyeri-kyo mukyeri kyiterewonyi, mulagambe shindo shifoi shilawoṙe kyiira, cha wandu walaichi Ruwa, kyipfa wo wekyekusaṟa kye wechiaṙanyio kyipfa kya maṙeṙo gawo iwa gafoi.
40006008	Kyasia mulawe cha iwo; kyipfa Awu-yonyu naichi shilya mukundi maa nyoe mulamterewa.
40006009	Kyasia nyoe terewenyi kuṙi, ‘Awu-yoṙu ukyeri ruwewu, Rina lyapfo lyitano lyiele,
40006010	Wumangyi wopfo wuche, kyindo ukundi kyiṟundikye, iha wuyanenyi cha kulya ruwewu.
40006011	Uluenengye kando kaṙu inu.
40006012	Uluhooṟie maṙeko gaṙu, chandu na soe lokyehooṟia walya wekyeluṙekyio.
40006013	Na ulaluṙuo kyiyeshionyi, kyaindi ulukyiṟe ngyeṟo tsa ulya mmbicho. [Cha kyipfa Wumangyi nyi wopfo, na pfinya, na mng'ano, mṟasa mlungana. Amen.’ ”]
40006014	“Cha kyipfa mukohooṟia wandu maṙeko gawo, na Awu-yonyu o ruwewu nechimuhooṟia nyoe.
40006015	Kyaindi mulandehooṟie wandu maṙeko gawo, maa Awu-yonyu echimuhooṟia nyoe maṙeko ganyu-pfo.”
40006016	“Ngoseṟa kyiyeri moṙumbuo ikuretekyia kundu muṟumishe Ruwa, mulawe cha wakulembecheṟi wawoṙe shaam shiwoṙe nzineeri. Kyipfa wekyenyamaṟa shaam shawo, kundu wawono nyi wandu kye wailya maa inyo-pfo. Ny'kyaloi ngammbia, wamuambilyia wori wowo.
40006017	Kyaindi iyoe kyiyeri okuretekyia, kushie mafuṙa mṙoenyi, usambe kyaam;
40006018	kundu ulawono nyi wandu kye nokuretekyia, sile nyi Awu-yopfo akyeri handu hakuṟiikyie, na Awu-yopfo ekyewona maa shilya shikuṟiikyie nechikuenenga iṟikoso.”
40006019	“Mulakoome shindo sha woguru kyipfa kyanyu iha wuyanenyi, handu mashinu na koṟa shekyenyamaṟa, na mbafu tsekyefunja na iiwa.
40006020	Kyaindi koomenyi shindo sha woguru kyipfa kyanyu ruwewu, kulekyenyamaṟika kyindo kyipfa kya mashinu maa koṟa, maa mbafu tsilekyefunja na iiwa.
40006021	Kyipfa handu kyindo kyapfo kya woguru kyikyeri na ho-ndu na mrima opfo ochikaa.”
40006022	“Taa ya mmbiu nyi riso. Kyasia riso lyapfo lyechiṟunda necha mmbiu opfo oose ochiwaṙa ngyeela.
40006023	Kyaindi riso lyapfo lyikanyamaṟika, mmbiu opfo oose ochiwaṙa meema. Kyasia ngyeela iya ikyeri kopfo ikawa meema; nyi meema ung'anyi mnu!”
40006024	“Kuwoṙe mndu echiiṙima iṟundia wandumii wawi-pfo; cha kyipfa nechisuo ichu, na ikunda ichu; ang'u nechikuwaṙa na ichu na imina ichu. Moiṙima iṟundia Ruwa na masaa-pfo.
40006025	Kyipfa kya ikyo ngammbia, mulawinie moo yanyu, mulye kyi ang'u munyo kyi; maa mmbiu yanyu muṟaae kyi. Moo chi ngoseṟa ya kyelya, na mmbiu chi ngoseṟa ya kyindo kyeṟaa?
40006026	Ambuyenyi shileye sha ngyinenyi kye shekyeṙonga-pfo, maa shekyesambuo-pfo, maa shekyesania kyikumbinyi-pfo; na awu-yonyu o ruwewu nekyeshiembeṟa shoose. Nyoe muwoṙe woguru wung'anyi kuta shileye-sho-pfoe?
40006027	Nyi wui konyu maa kakuwinisha eiṙima iengyeṟa maa ale mfiri yakye ya iha wuyanenyi?
40006028	Kyatarama kyi iwinia shindo sheṟaa? Kusaṟenyi kya shiwaṟo sha maṙemenyi, chandu shekyeṙo. Shekyeṟunda-pfo, maa shekyeoka-pfo.
40006029	Na inyi ngammbia kye maa Solomon mng'anonyi okye oose aleṟiko necha cha shiwaṟo-shi pfo.
40006030	Kyasia, kokooya Ruwa nekyeṟika kuṙo melyi tsa maṟa gai ho inu na ngama gakawiyitso moṙonyi, ngyesa echimṟika nyoe lya ngoseṟa, nyoe wa iiṙikyia lyifofo-pfoe?
40006031	Kyasia mulakuwinishe, mochigamba, lulye kyi, ang'u lunyo kyi, ang'u lpṟaae kyi?
40006032	Cha kyipfa isho shoose wandu walaṙikyie Ruwa wekyeshipfula. Na awu-yonyu o ruwewu naichi kye mukundi isho shoose.
40006033	Kyaindi pfulenyi kuwooka Wumangyi wokye, na wusumganyi wokye; na isho shoose mochiengyeṟio.
40006034	Kyasia mulakuwinishe na sha ngama; kyipfa ngama yekuwinia imonyi. Kyishikyie ikuwinisha orio mfiri na ngyuukyiwa tsa mfiri-cho.”
40007001	“Mulaanduye, mulacheanduyo nyoe.
40007002	Kyipfa chandu muianduya wengyi na wuṙo mochianduyo. Na kyiyeṟo kyilya mueṟa nakyo mochiyeṟio.
40007003	Kyasia, ny'kyilyi uiambuya kyiunana kyikyeri risonyi lya mono-womoo, na mriti-cho ukyeri ipfo risonyi lyapfo ulauambuye?
40007004	Ang'u nowia kuṙa mono-womoo, ‘Ngyileka ngyiwute kyiunana ipfo risonyi lyapfo,’ na kunu kuwoṙe mriti ipfo risonyi lyapfo?
40007005	Iyoe mkulembecheṟi, wuta kuwooka mriti-cho ipfo risonyi lyapfo; naaho-ng'u ochiwona necha iwuta kyiunana kyilya kyikyeri risonyi lya mono-womoo.
40007006	Mulaenengye shite kyilya kyikyeri kyiele. Maa mulawiyitse lulu tsanyu mbele ya nguwe. Tsilachetsichuma-chuma, tsikagaluka na imtafuo-tafuo.”
40007007	“Terewenyi na nyoe mochienengo. Pfulenyi, na nyoe mochiwona. Kape-kapenyi moongo na nyoe mochipfunguyo.
40007008	Kyipfa orio moterewa nekyeambilyia; na ulya mopfula nekyewona; na ulya mokapa-kapa moongo nechipfunguyo moongo.
40007009	Ang'u kuwoṙe mndu uha konyu, mono-kye kamterewa mkate, echimwenenga igoe?
40007010	Ang'u kamterewa ikunga, echimwenenga njoka?
40007011	Kyasia kokooya nyoe, mui wawicho, muichi ienenga wana wanyu shienengo shicha, ngyesa chi ngoseṟa mnu Awu onyu akyeri ruwewu echienenga mecha walya wekyemterewa-pfoe?
40007012	Kyasia shoose mukundi muṟundio nyi wandu, na nyoe waṟundienyi kuṙo. Kyipfa iga nyigo mawawaso na malosho ga weonguo shisuku.”
40007013	“Iṙenyi na numba kui moongo ulya msuse. Kyipfa moongo nyi umlandari, na njia iyendie wuṙetsinyi nyi ingyilandari, na nyi wafoi wekyeiṙa na numba kui moongo-cho.
40007014	Kyaindi moongo nyi umsuse, na njia iyendie moonyi o mlungana nyi ingyisuse, na wekyeiwona nyi sa waangu.”
40007015	“Kushowenyi na weonguo shisuku wa wongo, wandu wekyecha na konyu wakyeri cha moondo, kyaindi ipfo mrimenyi kowo nyi shisii shilang'a.
40007016	Mochiwamanya kui ndunda tsawo. Ngyesa wandu wekyehaa sabibu mshenyi, ang'u ndunda ngyicha tseloṙa nduonyi?
40007017	Na wuṙo orio ikyiṙi lyicha lyekyekumbia ndunda ngyicha; na ikyiṙi lyiwicho lykyekumbia ndunda ngyiwicho.
40007018	Ikyiṙi lyicha lyeiṙima ikumbia ndunda ngyiwicho maa ikyiṙi lyiwicho ndunda ngyicha-pfo.
40007019	Orio ikyiṙi lyilekyekumbia ndunda ngyicha lyekyemanyo na iwiyitso moṙonyi.
40007020	Kyasia na wuṙo kyikyeri kui ndunda tsawo mochiwamanya.”
40007021	“Chi orio mndu ekyengyiwia, ‘Mndumii, Mndumii’ echiiṙa na ipfo Wumangyinyi wo ruwewu-pfo; sile ulya ekyeosha shilya Awu oko akyeri ruwewu akundi.
40007022	Wafoi wechingyiwia mfiri ulya, ‘Mndumii, Mndumii, luleonguo shisuku kui rina lyapfo, na kui rina lyapfo iwuta waṟufui wawicho, na kui rina lyapfo iwuta shindo shifoi sha maṟiyisho?’
40007023	Naaho-ng'u ngyechiwawia na pata, ‘Ngyimuichi nyoe maa ale-pfo. Wukyenyi koko, nyoe mokyeṟunda mawicho.’ ”
40007024	“Kyasia orio mndu ekyeicho maṙeṙo-ga gako na igaosha, nechiwa cha mndu awoṙe wuṟango, alewika numba yakye wuye ya iṟaṟa.
40007025	Mvuo ikakapa, mra ung'anyi ukocha, shiwiṟi shikakuma, shikakapa numba iya, ilaolokye; kyipfa ingyiyekyie wuye ya iṟaṟa.
40007026	Na orio mndu echiicho maṙeṙo gako alagaoshe, nechiwa cha mndu mtondo, alewika numba yakye wuye ya mlelya;
40007027	mvuo ikakapa, mra ung'anyi ukocha, shiwiṟi shikakuma, shikakapa numba iya, ikaoloka, na ioloka lyayo lyikawa lying'anyi.”
40007028	Na lyilya Yesu alemarisa igamba kuṙo, wuingyi wo wandu wuleṟiyio mnu kyipfa kya malosho gakye.
40007029	Cha kyipfa naweiwalosha cha mndu awoṙe wuchilyi, maa chi cha walya wawekyelosha mawawaso-pfo.
40008001	Na oe kyiyeri alesoka kulya fumvunyi, wuingyi wufoi wo wandu wulemwosha.
40008002	Kukocha mndu awoṙo nyi ndoṟe ya taambo kamwindia echigamba, “Mndumii, kokunda, noiṙima ingyiyeṟemtsa.”
40008003	Yesu kagoṟuo kuwoko kampaaya, echigamba, “Ngyikundi; yeṟemka.” Na cha ilyi ndoṟe yakye ya taambo ikammbuka.
40008004	Yesu kammbia. “Ulawie mndu; kyaindi yenda, undekuloṟa ko mkohanyi, undeenengyia kyiano chandu Mose alegamba, kyiwe wuṟingyishi kowo.”
40008005	Na kyiyeri aleiṙa na Kaperinaumu mchilyi umwi mtutu nalecha na kokye.
40008006	Kamterewa, echigamba, “Mndumii, mṟundi oko nalee kanyi, nawoṙo nyi ndoṟe ya ipfa ngapfu ura lumwi, naiwawio mnu.”
40008007	Yesu kammbia, “Ngyeecha, ngyimkyiṟe.”
40008008	Mchilyi ulya kamgaluo, kagamba, “Mndumii, inyi ngyiwaṟi iyoe uiṙe na numba koko-pfo; kyaindi gamba ṙeṙo lyimwi tikyi, na mṟundi oko nechichia.
40008009	Cha kyipfa inyi nyi mndu ngyiwoṙe wuchilyi, ngyiwoṙe asikari wanda yako; ngawia ichu, ‘yenda’ nekyeyenda; na ichu, ‘nnjo’ nekyecha; na kyisinga kyako, ‘wuta kuṙi’, kyekyewuta.”
40008010	Kyiyeri Yesu aleicho isho, naleṟiyio, kawia walya waweimwosha, “Ny'kyaloi ngammbia, ngyilandewone iiṙikyia lying'anyi kuṙi, ko mndu oose kunu Isiraelyi-pfo.
40008011	Na inyi ngammbia, kye wafoi wechicha iwuka ura lo ngamenyi na ura lo kyukonyi, nawo wechiṙamia hamwi na Abrahamu, na Isakyi, na Yakobo Wumangyinyi wo Ruwewu;
40008012	kyaindi wana wa Wumangyi wechiwiyitso meemenyi o nja. Nyipfo kochiwaṙa ṟanyi na ilya ngakuru.”
40008013	Na Yesu kawia mchilyi ulya, “Yenda; kyiwe kopfo chandu oiṙikyia.” Mṟundi ulya okye kachia saa iya iya.
40008014	Kyiyeri Yesu aleshika kanyi ko Petiro, kawona mamka o Petiro, alee kyitaṟenyi nawoṙo nyi isemu.
40008015	Kampaaya kuwoko, isemu lyikamleka; na oe kafuma kawaṟundia.
40008016	Na lyilya kuleila, wakamwendie wandu wafoi wawoṙo nyi waṟufui wawicho; kawuta waṟufui wawicho kui ṙeṙo lyakye, kakyiṟa woose walawekuiṙima,
40008017	kundu kyiafukyie kyindo kyilya kyikyigambe nyi moonguo shisuku Yesaya, echigamba, “Oe amonyi naleṙuo wufafa woṙu, na iṙuo ndoṟe tsaṙu.”
40008018	Na kyiyeri Yesu alewona wuigyi wufoi wo wandu wochimtengyetia, nalewia wanalosho wakye handu hamwi na oe wayende molyolya.
40008019	Mlosha umwi o mawawaso kayenda kokye, kammbia, “Mlosha, ngyekuosha orio handu ochiyenda.”
40008020	Yesu kammbia, “Mapaara gawoṙe mṟeshe, na shileye sha ngyinenyi shiwoṙe singyi kyaindi Mono-Adamu awoṙe handu heonyonyia-pfo.”
40008021	Ungyi kyiiṙi kya wanalosho wakye kammbia, “Mndumii, ngyienenga momu kuwooka, ngyiyende ngyindeṟika awu-yoko.”
40008022	Kyaindi Yesu kammbia, “Ngyiosha; leka wapfu waṟikye wapfu wawo.”
40008023	Kaṙooya ngalawenyi, wanalosho wakye wakamwosha.
40008024	Kukowaṙa shiwiṟi shing'anyi kulya ipalyipalyinyi; shiwiṟi-sho shikakapa ngalawa iya ikashikyio nyi mṟinga, na oe nawelee maṙoe.
40008025	Wanalosho wakye wakayenda kokye, wakamwamtsa, wechigamba, “Mndumii, luletse, luisia.”
40008026	Kawawia, “Ny'kyilyi mowa waowu, nyoe wa iiṙikyia lyiangu?” Cha ilyi kafuma, kaṙeṙia shiwiṟi na ipalyipalyi; kukotsia sau.
40008027	Wandu walya wakaṟiyio, wechigamba, “Ichu nyi mndu o mbaṟe iha maa shiwiṟi sha ipalyipalyinyi shiosha kyilya aigamba?”
40008028	Na oe kyiyeri aleshika molyolya, urukyenyi lo Wakyerasi, wandu wawi wawoṙo nyi waṟufui wawicho walekarisana na oe, wawukyie handu heṟika wandu, walang'a mnu, maa mndu alaiṙime iiṙa njia iya.
40008029	Wakakalagatsa, wechigamba, “Luwoṙe kyikyi na iyoe, Mana o Ruwa? Ngyesa nocha ichelutuura kyiyeri kyaṙu kyilashika?”
40008030	Kyasia, kuleshi nawo kuwewoṙe poo lya nguwe tsifoi tsechilya.
40008031	Waṟufui walya wawicho wakamterewa, wechigamba, “Koluwuta, luṙe luyende, lundeiṙa na kulya poonyi lya nguwe.”
40008032	Kawawia, “Yendenyi.” Wakawuka, wakaiṙa na kulya mmbiunyi ya nguwe; na poo lyilya lyoose lyikasoka halya kyiiṟimikonyi lyeṙicha mṟasa ipalyipalyinyi, lyikapfiia mṟingyenyi.
40008033	Kyaindi walya wawelyisa nguwe-tso waleṙicha, wakayenda mṟinyi, wakaonguo mbonyi-tso kundu koose, na mbonyi tsa walya wawewoṙo nyi waṟufui wawicho taa.
40008034	Wandu woose wa mṟi ulya wakafuma indeambilyia Yesu; nawo lyilya walemmbona, walemterewa nawukye mṟasenyi kowo.
40009001	Kaṙooya ngalawenyi, kaambaṙa, kashika mṟinyi kowo.
40009002	Wandu wakamwendie mndu awoṙe ndoṟe ya ipfa ngapfu ura lumwi, alee kyitaṟenyi, na Yesu kyiyeri alewona iiṙikyia lyawo, nalewia ulya awoṙe ndoṟe-yo, “Kuwanze lying'anyi mrimenyi, mono-ko; omhooṟio maṙeko gapfo.”
40009003	Na numa ya iho walosha waata wa mawawaso wakagamba mrimenyi kowo, “Ichu nailahia Ruwa kyipfa naikuloṟa cha ilyi oe nyi Ruwa.”
40009004	Na Yesu, aichi makusaṟo gawo, kagamba, “Ny'kyilyi mukusaṟa shiwicho mrimenyi konyu?
40009005	Kyipfa nyi kyiha kyii kyaangu, nyi igamba, ‘Omhooṟio maṙeko gapfo,’ ang'u nyi igamba, ‘Amka, uyende?’
40009006	Kyaindi muiṙime imanya kye Mono-Adamu nawoṙe wuchilyi wuyanenyi wo hooṟia ngyuunyamaṟi, (Nawia ulya awoṙe ndoṟe ya ipfa ngapfu ura lumwi,) ‘Amka, ukuṙikye kyitaṟa kyapfo uyende kanyi kopfo.’ ”
40009007	Kaamka, kayenda kanyi kokye.
40009008	Kyiyeri wuingyi wo wandu wulemmbona, walewoṙo nyi wuowu, wakang'anyisa Ruwa, aleenenga wandu wuchilyi wo mbaṟe-i.
40009009	Na Yesu kyiyeri aweiṙa awuka pfo nalewona mndu aṙamie handu hesania ukamba mbai ya ipalyipalyi ekyelago Matayo, kammbia, “Ngyiosha.” Kaamka kamwosha.
40009010	Na kyiyeri aleṙamia kanyi nalye kyelya, wesania ukamba wafoi na wanyamaṟi walecha wakaṙamia handu hamwi na Yesu na wanalosho wakye.
40009011	Kyiyeri Mafarisayo walewona, walewia wanalosho wakye, “Ny'kyilyi mlosha onyu ailya handu hamwi na wesania ukamba na wanyamaṟi?”
40009012	Na oe kyiyeri aleicho, nalewawia, “Walya walaluoe wekyepfula mwaanga-pfo, sile walya waluoe.
40009013	Kyaindi yendenyi, mundekulosha kyitambuluo kya maṙeṙo-ga. ‘Ngyikundi isaṟia, maa chi shienengo-pfo’, kyipfa ngyilecha ilaga walya wasumganyi-pfo kyaindi wanyamaṟi.”
40009014	Kyiyeri kyilya wanalosho wa Yohane wakayenda kokye wakagamba, “Ny'kyilyi soe na Mafarisayo lokyekuretekyia kyaindi wanalosho wapfo wekyewuta kuṙo-pfo?”
40009015	Yesu kawawia, “Wawalage wolyinyi weiṙima kuṙa ikapa ṟanyi kyiyeri monyi wolyi akyeri handu hamwi nawo? Kyaindi kochicha mfiri monyi wolyi echiwuto kowo, nyilyo wechikuretekyia.
40009016	Kuwoṙe mndu ekyewika kyiṙami kya nguwo ngyihya nguwonyi ngyiku-pfo. Kyipfa ikyo kyihya kyewuta ho ikyo kyiku na handu halya harandukyie hekyeengyeṟa ing'ana.
40009017	Na wandu wekyewika mpfinyo mhya maselelenyi maku-pfo. Na wakawika pfo, maselela-go gekyepaṟika; mpfinyo ukopusuka, na maselela gakanyamaṟika. Kyaindi wekyewika mpfinyo maselelenyi mahya, shikakyia shoose.”
40009018	Kyiyeri aweiwawia isho, kukocha mchilyi umwi, kamwindia, echigamba, “Mono-ko o kyika napfa wulalu kuṙi; kyaindi nnjo, uwikyie kuwoko kopfo wuye yakye, na oe nechiwaṙa moo.”
40009019	Yesu kaamka, kamwosha, hamwi na wanalosho wakye.
40009020	Na mndu mka awewoṙe ndoṟe yechoṟa kyiyeri kya maka ikumi na iwi, kacha kyanuma kokye, kapaaya ikyechu lya ikunya lyakye.
40009021	Kyipfa nalegamba mrimenyi kokye: Ngapaaya ikyechu lya ikunya lyakye tikyi ngyechichia.
40009022	Yesu kagaluka kammbona, kammbia, “Kuwanze mnu mrimenyi, mono-ko; iiṙikyia lyapfo lyakukyiṟa.” Mndu mka ulya kachia saa iya.
40009023	Kyiyeri Yesu aleshika kanyi ko mchilyi ulya, nalewona wekapa mtoṟiṟo, na wuingyi wo wandu wochikapa ṟanyi.
40009024	Kawawia, “Wukyenyi iha, kyipfa manakye-chu apfiie-pfo, nalee tikyi.” Wakamsaaṟa mnu.
40009025	Kyaindi wuingyi wo wandu wommbuto ho, naleiṙa na numba, kammbaṙa kuwoko; manakye ulya kagoṟoka.
40009026	Mbonyi-tsi tsikaṙunganana uruka lulya loose.
40009027	Kyiyeri Yesu aweiṙa iwuka pfo, shipfupfuṟe shiwi shikamwosha, shikakuilenga, shechigamba, “Ulusaṟie, Mono-Dawidi.”
40009028	Na oe kyiyeri aleshika kanyi, shipfupfuṟe shilya shileyenda kokye na oe kashiwia, “Muiṙikyie kye ngyeiṙima iṟunda ikyi?” Shikammbia, “Yee, Mndumii.”
40009029	Naaho-ng'u kashipaaya meso, kagamba, “Kui kyiyeṟo kya iiṙikyia lyanyu wonenyi.”
40009030	Meso gasho gakatambaṟuka. Na Yesu kashiwia ko pfinya, echigamba, “Ambuyenyi maa mndu alamanye.”
40009031	Kyaindi shikafuma, shikaonguo mbonyi tsakye kulya urukyenyi koose.
40009032	Nawo kyiyeri waweiyenda, wakamwendie mndu ai ndiṟi awoṙo nyi mṟufui mmbicho.
40009033	Na kyiyeri mṟufui ulya mmbicho alewuto, ulya awei ndiṟi naleṙeṙa, wuingyi wo wandu wakaṟiyio, wakagamba, “Kyilandewonekye kunu Isiraelyi kyiyeri kyoose-pfo.”
40009034	Kyaindi Mafarisayo wakagamba, “Kui pfinya tsa ang'anyi o waṟufui wawicho naiwuta waṟufui wawicho.”
40009035	Na Yesu naweitenga-tenga kyiiṙi kya mṟi yoose na shikaṟo, echilosha masinagoginyi gawo, ionguo Mbonyi Ngyicha tsa Wumangyi; na ichihiṟa ndoṟe tsoose na wufafa wo orio mbaṟe.
40009036	Na kyiyeri alewona wuingyi wo wandu, nalewona wukyiwa mrimenyi kokye kyipfa wawewinie na inyanyaṟika cha moondo galawoṙe mlyisi.
40009037	Naaho-ng'u kawia wanalosho wakye, “Shilyimu nyi shifoi, kyaindi waṟundi nyi waangu.
40009038	Kyasia, terewenyi Monyi ṙema naṙikye waṟundi ṙemenyi lyakye.”
40010001	Kalaga wanalosho wakye ikumi na wawi, kawaenenga pfinya yechilyia waṟufui wawicho, wawawute, na iwuta ndoṟe tsoose na wufafa wo orio mbaṟe.
40010002	Na marina ga wasu-wo ikumi na wawi nyi iga. O kuwooka nyi Simion awekyelago Petiro, na Anderea mono-wamae; Yakobo o Sebedayo, na Yohane mono-wamae.
40010003	Filyipo, na Baritolomayo, Tomasi, na Matayo msani o ukamba; Yakobo mana o Alyifayo, na Tadayo.
40010004	Simion Mkananayo, na Yuda Isikariote, na oe nyi oe alemṟiinga.
40010005	Iwo ikumi na wawi Yesu nalewaṙuma, kawawia, “Ko walya walakyeri Wayuda mulayende, maa mulaiṙe na mṟinyi maa umwi o Wasamaria.
40010006	Nanga moyenda ko wandu wa Isiraelyi waṙekyie cha moondo.
40010007	Na ilyi moyenda, onguonyi mbonyi ngyicha, mochigamba, ‘Wumangyi wo Ruwewu womtikyira kufuhi.’
40010008	Kyiṟenyi waluoe, ṟutsenyi wapfu, yeṟemtsenyi wawoṙo nyi taambo, wutenyi waṟufui wawicho; muleenengo mulaitaa kyindo, enengyienyi mulaitoo kyindo.
40010009	Mulakuṙikye sahapu, maa heleri tsa orio mbaṟe mkunjenyi yanyu.
40010010	Maa mkunja o kyaro, maa mawale gawi, maa shiaṙu, maa upoi; kyipfa mṟundi nawaṟi kyelya kyakye.
40010011	Na orio mṟi na kyikaṟo mochiiṙa napfo, pfulenyi pfo mndu awoṙe kyienengo kyeambilyia wayenu; mkae kokye mṟasa ilyi mochiwuya na kanyi.
40010012	Na nyoe mukoiṙa na kanyi ko mndu-cho muiṟikyiṟenyi.
40010013	Na kokooya mndu-cho na walya wa kanyi kokye wawaṟi, ufoṟo lo Mndumii lukae nawo; indi kokooya walawaṟi, ufoṟo lo Mndumii lummbiyilyie nyoe.
40010014	Na mndu alandemuambilyie na iaṙanyia maṙeṙo ganyu, ilyi mowuka ipfo kokye, ang'u ipfo mṟinyi, kute-kutenyi kyilulyi ipfo maṙendenyi ganyu, iloṟa mowalega nakamwi.
40010015	Ny'kyaloi, ngammbia, kyechiwa kyaangu uruka lo Sodoma na Gomora ihooṟio maṙeko mfiri ulya o ianduyo kuta mṟi-cho.”
40010016	“Inyi ngyimṙuma cha moondo ko shisii. Kyasia waṙenyi wuṟango cha njoka, na iwa wahoo cha mbuna.
40010017	Kuṟiisenyi na wandu cha kyipfa wechimṙuo mengyenyi, na masinagoginyi gawo wechimkapa.
40010018	Na nyoe wechimṙuo mbele ya wachilyi na wamangyi kyipfa kyako, iwa wuṟingyishi kowo na ko walya walai Wayuda.
40010019	Kyaindi iho-ndu wechimṙuo, mulakusaṟe-saṟe chandu mochiṙeṙa; kyipfa mochienengo saa-yo shilya mochiṙeṙa.
40010020	Kyipfa chi nyoe muiṙeṙa-pfo, indi nyi Mumuyo o Awu-yonyu aiṙeṙa kui maṙumbu ganyu.
40010021	Na mongari nechiṟiingyia mono-wamae kundu nawoogo, na awu nechiṟiingyia mana, na wana wechigaluka na iwaaga wafee wawo.
40010022	Na nyoe wandu woose wechimsuo kyipfa kya rina lyako; kyaindi ulya echikarishia mṟasa mafurumionyi nyi oe echikyia.
40010023	Kyaindi ilyi wechimfuna mṟinyi umwi, ṙichilyienyi mṟinyi ungyi. Cha kyipfa nyi loi ngammbia mochimarisa ionguo mbonyi mṟinyi ya Isiraelyi Mono-Adamu alacha-pfo.
40010024	Manalosho ekyeiṙa mlosha okye-pfo, na kyisinga kyekyeiṙa mndumii okyo-pfo.
40010025	Kyishikyie manalosho iwa cha mlosha okye, na kyisinga iwa cha mndumii okyo. Kokooya walelaga monyi kanyi Beelyisebulyi ngyesa chi ngoseṟa walya wai wa kanyi kokye-pfoe?”
40010026	“Kyasia, mulawaowuoe, cha kyipfa kuwoṙe kyindo kyikyishikyie maa kyikuṟiikyie kyilechimanyika-pfo.
40010027	Kyilya ngyimmbia nyoe meemenyi, kyigambenyi saenyi. Na kyilya moicho kui kyiṟika, kyionguonyi na pata.
40010028	Mulaowuoe iwo waiwaaga mmbiu, walaiṙime iwaaga na mrima. Nanga moowuo ulya echiiṙima irumatsa mmbiu na mrima taa ngyehenenyi.
40010029	Ngyesa, shileye shiwi shekyekumbo helo imwi-pfoe? Kyaindi maa kyimwi kyekyeṙeka Awu-yonyu alaichi-pfo.
40010030	Kyaindi nyoe maa njui tsa mṙoe yanyu tsingyitale tsoose.
40010031	Kyasia mulaowuoe, nanga nyoe kuta shileye shifoi.”
40010032	“Kyasia, orio mndu echingyiṟingyishia mbele ya wandu, na inyi ngyechimṟingyishia mbele ya Awu-yoko akyeri
40010033	Kyaindi orio mndu echingyikana mbele ya wandu, na inyi ngyechimkana mbele ya Awu-yoko akyeri ruwewu.”
40010034	“Mulakusaṟe ngyilecha iende ufoṟo wuyanenyi. Ote! Ngyilecha iende ufoṟo-pfo, indi ushu.
40010035	Cha kyipfa ngyilecha iṟiingyia mndu na awuye, na mono-waka na wamae, na mndu na mamii okye.
40010036	Na washituwa wa mndu nyi walya wa kanyi kokye.
40010037	Akundi awuye ang'u wamae kuta inyi, angyiwaṟi-pfo, maa akundi mono-kyisoṟo ang'u mono-kyika kuta inyi, angyiwaṟi-pfo.
40010038	Maa mndu alechikuṙika msalaba okye kangyiosha, angyiwaṟi-pfo.
40010039	Mokyiṟa moo okye nechiuṙetsa; na mouṙetsa kyipfa kyako nechiukyiṟa.”
40010040	“Amuambilyia nyoe nangyiambilyia inyi, na oe angyiambilyia inyi, naambilyia ulya alengyiṙuma.
40010041	Moambilyia moonguo shisuku kyipfa oe nyi moonguo shisuku nawaṙilyia wori wo ionguo shisuku; na oe echiambilyia mndu msumganyi kyipfa oe nyi mndu msumganyi, nechiwaṙilyia wori wo mndu msumganyi.
40010042	Na orio mndu echirutsa umwi o iwa watutu mṟinga uichololyia, kyipfa nyi manalosho, ny'kyaloi, ngammbia, wori wokye wochiṙeka maa ale-pfo.”
40011001	Na Yesu kyiyeri alemarisa iṙeṙa na wanalosho wakye ikumi na wawi, nalendelosha na ionguo mbonyi ngyicha mṟinyi yawo.
40011002	Na Yohane kyiyeri aleicho ipfo kyipfungonyi mawuto ga Kristo, naleṙuma wanalosho wakye, immbesa,
40011003	“Iyoe nyi ulya aicha, ang'u luweṙelyie ungyi?”
40011004	Yesu kagaluo kawawia, “Yendenyi mundeongoya Yohane shilya mushiicho na ishiwona;
40011005	shipfupfuṟe shienengo iwona, shiwete shichumia, wawoṙo nyi taambo waiyeṟemtso, wapfu maṙwi waiicho, wapfu waiṟutso, na wakyiwa waiongoyo Mbonyi Ngyicha.
40011006	Agusu orio mndu alammbihie kyipfa kyako.”
40011007	Na wanalosho wa Yohane wamuyende, Yesu nalewooka iongoya wuingyi wo wandu mbonyi tsa Yohane. “Mulefuma iyenda nuka iambuya kyikyi? Unyatsi lochiṙeṙemsho nyi mkuma?
40011008	Kyaindi mulefuma indewona kyi? Mndu amṟikye nguwo tsa wusuṟi? Wandu waṟee nguwo tsa wusuṟi wakyeri numbenyi tsa kyimangyi.
40011009	Kyaindi kyitewe mukofuma nyi kyikyi? Nyi iwona moonguo shisuku? Yee loi, ngammbia, na akyeri ang'anyi kuta moonguo shisuku.
40011010	Ichu nyi oe shiṟeio shilegamba, ‘Inyi, ngyiṙuma mndu oko mbele ya ushangu lopfo, echisungusia njia yapfo.’ ”
40011011	Ny'kyaloi, ngammbia kulandewaṙe mndu kyiiṙi kya walya wawafee nyi waka akyeri ang'anyi kuta Yohane Mpatisi-pfo. Kyaindi akyeri mtutu Wumangyinyi wo ruwewu nyi nang'anyi kuta oe.
40011012	Wookyia kyiyeri kya Yohane Mpatisi mṟasa wulalu Wumangyi wo ruwewu wokyecha ko pfinya, na iwo wawoṙe pfinya waiwurakuo.
40011013	Cha kyipfa weonguo shisuku na uwawaso waleonguo mṟasa Yohane.
40011014	Na kokooya mukundi iiṙikyia, oe nyi oe Elyiya ulya echicha.
40011015	Awoṙe maṙwi, naaṙanyie.
40011016	“Kyaindi ngyechilyingatsana na kyi rika-lyi? Lyikyeri cha wana wekyeṙamia sangaṙa, wekyelaga oṙiawo, wechigamba,
40011017	‘Lulekapa mtoṟiṟo kyipfa kyanyu, maa muletema-pfo; lulekapa ṟanyi maa mulawoṙo nyi wukyiwa.’
40011018	Kyipfa Yohane nalecha, alailya maa alainyo, wakagamba, ‘Nawoṙo nyi mṟufui mmbicho.’
40011019	Mono-Adamu nalecha, echilya na inyo, wakagamba, ‘Ichu nawoṙe ndewu, nyi mnanzi, mbuya ya wesania ukamba na wanyamaṟi!’ Na wuṟango wo Ruwa wochimanyika kui shindo wuṟango-wo wuiṟunda.”
40011020	Naaho-ng'u kawooka iṙeṙia mṟi iya kyiiṙi kyayo kuleṟundika shiṟiyisho shakye shifoi, kyipfa ileṙumbuya wunyamaṟi-pfo.
40011021	“Ochia lopfo, Korasini! Ochia lopfo Betisaida! Kyipfa cha kokooya shiṟiyisho shilewutika konyu shilewutika kulya Tiro na Sidon wawechiṙumbuya wunyamaṟi kyiyeri kyileshi kyileiṙa kui iṟaa masaṟa na ikushia ifui.
40011022	Kyaindi ngammbia, kyechiwa kyaangu Tiro na Sidon ikarishia ngapo tsawo mfiri o ianduyo kuta nyoe.
40011023	Na iyoe Kaperinaumu, ngyesa noching'anyiso mṟasa ruwewu? Nochisotso mṟasa ko waṟumu cha kyipfa shiṟiyisho shilewutika kopfo shiwechiwutika kulya Sodoma, mṟi-cho uwechiṙio ho mṟasa inu.
40011024	Kyaindi ngammbia, kyechiwa kyaangu ko uruka lo Sodoma ikarishia ngapo yalo mfiri o ianduyo kuta iyoe.”
40011025	Kyiyeri kyilya Yesu kagaluo, kagamba, “Ngakuana, Awu, Mndumii o ruwewu na uruka, kyipfa shindo-shi ulekunda ishitambuluya wawoṙe wuṟango-pfo, kyaindi kotambuluya wana watutu.
40011026	Yee, loi, Awu, kyipfa nyi wuṙo kyilechihiṟa mbele yapfo.”
40011027	Kagamba, “Ngyimṙambikye shoose na Awu-yoko, maa kuwoṙe aichi Mana, sile Awu-pfo; maa kuwoṙe aichi Awu, sile Mana-pfo, na orio oose ulya Mana akunda imtambuluya.
40011028	Nnjonyi na koko, nyoe moose muiwina na muwalemie nyi maṟio, na inyi ngyechimuonyonyisha.
40011029	Waṙilyienyi iṟunda-lyi ngyimṙambika, mukuloshe koko; kyipfa inyi ngyimhoo na muindi mrimenyi; na nyoe mochiwaṙa ufoṟo mrimenyi konyu.
40011030	Cha kyipfa kyilya ngyimmbia kyikyicha konyu, na ṟio ngyimṙika lyilyiangu.”
40012001	Kyiyeri kyilya Yesu naleiṙa maṙemenyi mfiri o onyonya. Wanalosho wakye wakawoṙo nyi njaa, wakawooka itumuo magaa ga nganu wakalya.
40012002	Na lyilya Mafarisayo walewona walemmbia, “Wanalosho wapfo waiṟunda kyindo kyilakyeri sungusinyi ikyiṟunda mfiri o onyonya.”
40012003	Kawawia, “Muichi kyindo Dawidi alewuta, lyilya alewoṙo nyi njaa, oe na woṙoe?
40012004	Chandu aleiṙa na numbenyi ya Ruwa, kalya mkate iya ngyeele, mkate kyilakyeri sungusinyi kokye maa ko woṙoe iilya, sile ko makohanyi wawenyi?
40012005	Maa muichi chandu kyikyiṟeie ipfo mawawasonyi, kye mfiri o onyonya makohanyi numbenyi ya Ruwa wekyefanyiṟa mfiri o onyonya walatalyio wunyamaṟi?
40012006	Kyaindi ngammbia, kye iha nakyeri ho ai ang'anyi kuta numba ya Ruwa.
40012007	Kyaindi kokooya muweichi kyitambuluo kya maṙeṙo-ga, ‘Ngyikundi isaṟia, maa chi shienengo-pfo,’ muwechigamba wawoṙe ṙeko iwo walawatalyie wunyamaṟi-pfo!
40012008	Cha kyipfa Mono-Adamu nyi oe Mndumii o mfiri o onyonya.”
40012009	Kawuka pfo, kaiṙa na sinagoginyi lyawo.
40012010	Na kuwewoṙe mndu awoṙe kuwoko kupfiie ngapfu. Kyasia kundu waiṙime iwona kyindo kyemmbusia wuwingo wakammbesa, “Nyi sungusinyi ikyiṟa wandu mfiri o onyonya?”
40012011	Kawawia, “Nyi mndu uha kyiiṙi kyanyu awoṙe ondo lyimwi, na ondo-lyo lyikaoloka mkuwenyi mfiri o onyonya, alechilyiwaṙa nalyikyiṟe?
40012012	Ngyesa mndu awoṙe kyiira kying'anyi kuta ondo kafong'ui-pfoe? Kyasia nyi sungusinyi iṟunda mecha mfiri o onyonya.”
40012013	Naaho-ng'u kawia mndu ulya, “Goṟuo kuwoko kopfo.” Kagoṟuo kuwoko, kukochia, kukowaṙa pfinya cha kulya ko kawi.
40012014	Kyaindi Mafarisayo walya wakalya wuṟiingyi chandu wechimrumatsa.
40012015	Na Yesu aicho isho shoose nalewuka pfo; na wandu wafoi wakamwosha; kawakyiṟa woose.
40012016	Kawaima walamṟingyishie;
40012017	kundu kyiafukyie kyindo kyikyigambe nyi moonguo shisuku Yesaya, echigamba,
40012018	“Ambuya, mṟundi oko ngyilemsambuṟa; mkunde oko, mrima oko umchihiye kyipfa kyakye; ngyechimwenenga pfinya ya Mumuyo oko, na oe nechianduya wandu walaiṙikyie Ruwa.
40012019	Echiṙeṙa maa ikuilenga na ṟui lyakye-pfo; maa mndu echiicho ṟui lyakye njienyi-pfo.
40012020	Echituura mndu mfafa-pfo, maa echiinyala ulya alawoṙe kyitarama-pfo, mṟasa naenengye ianduyo wuwinzi.
40012021	Na rina lyakye wandu walaiṙikyie Ruwa wechilyikusuria.”
40012022	Kyiyeri kyilya kaendio mndu awoṙo nyi mṟufui mmbicho, kyipfupfuṟe kyiwekyeiṙima iṙeṙa; kamkyiṟa, na ulya alaweiṙima iṙeṙa kaṙeṙa na iambuo.
40012023	Wuingyi wo wandu wukoṟiyio, wakagamba, “Ichu chi mono-Dawidi-pfoe?”
40012024	Kyaindi lyilya Mafarisayo waleicho, walegamba, “Ichu naifuna waṟufui wawicho kui pfinya tsa ang'anyi o waṟufui wawicho.”
40012025	Kyasia Yesu aichi makusaṟo gawo, kawawia, “Wumangyi wukowaṙa wuṟiingyi, kokyewaṙa wukyiwa; ngoseṟa mṟi ang'u kanyi kukowaṙa wuṟiingyi kuwoṙe kyindo kyechiiṙima igoṟoka-pfo.
40012026	Na Satana kafuna Satana, nakuṟiinga oe amonyi, kyasia wumangyi wokye wochigoṟoka wuṙa?
40012027	Na inyi ngafuna waṟufui wawicho kui pfinya tsa ang'anyi o waṟufui wawicho, ngyesa wana wanyu wekyefuna waṟufui wawicho kui pfinya tsa wui? Kyipfa kya ikyo iwo nyiwo wechimuanduya.
40012028	Kyaindi inyi ngafuna waṟufui wawicho kui Mumuyo o Ruwa, kyasia Wumangyi wo Ruwa wommaa icha na konyu.
40012029	Ang'u mndu neiṙima kuṙa iiṙa na numbenyi ya mndu awoṙe pfinya na imsoka shindo shakye, alapfunga kuwooka icho awoṙe pfinya? Nyi lyo-ng'u echiiṙima iwaṙa numba-yo ko pfinya.
40012030	Mndu alakyeri hamwi na inyi ekyeoshana na inyi-pfo; na mndu alekyesania hamwi na inyi nekyeola-ola.
40012031	Kyipfa kya ikyo ngammbia, ‘Orio wunyamaṟi na orio ṙeṙo lyelahia Ruwa wandu wechihooṟio, kyaindi ko ilahia Mumuyo wechihooṟio-pfo.
40012032	Na mndu oose echiṙeṙa Mono-Adamu uwicho nechihooṟio, kyaindi ulya echiṙeṙa Mumuyo Mweele uwicho echihooṟio-pfo.’ ”
40012033	“Kundu ikyiṙi lyiwe lyicha kyiwaṟi iwaṙa ndunda ngyicha; kyaindi kokooya nuwoṙe ikyiṙi lyiwicho na ndunda tsechiwiha, cha kyipfa ikyiṙi lyekyemanyika kui ndunda tsalyo.
40012034	Nyoe maalea ga njoka, moiṙima kuṙa iṙeṙa shindo shicha, mui wawicho? Kyipfa, ṙumbu lya mndu lyekyeṙeṙa shilya shiichuṟie mrima-cho okye.
40012035	Mndu mcha kyiseyesoenyi kyicha nekyewuta shicha; na mndu mmbicho kyiseyesoenyi kyiwicho nekyewuta shiwicho.
40012036	Kyasia ngammbia, ‘Orio ṙeṙo lyilawoṙe kyiira, wandu wechilyiṙeṙa, kyiwawaṟi iwia Ruwa kyimaṙuma kyelyiṙeṙa mfiri ulya o furumia.’
40012037	Kyipfa kui maṙeṙo gapfo nochitalyio wusumganyi, na kui maṙeṙo gapfo nochianduyo.”
40012038	Iho walosha wa mawawaso na Mafarisayo waata wakamgaluo, wakagamba, “Mlosha, lukundi iwona kyiṟingyishio kopfo.”
40012039	Kagaluo kawawia, “Rika lyiwicho lya wuṟui lyipfula kyiṟingyishio, maa lyechienengo kyiṟingyishio-pfo, sile kyiṟingyishio kya moonguo shisuku Yona.
40012040	Kyipfa chandu Yona awekyeri mfiri iṟaṟu kyingoto na kyio ndewunyi ya nyangumi, na wuṙo Mono-Adamu echikaa mfiri iṟaṟu kyingoto na kyio amṟikye terinyi.
40012041	Wandu wa Ninawi wechigoṟoka mfiri o ianduyo hamwi na wandu wa rika-lyi. Nawo wechianduya rika-lyi kye lyileṙeko. Kyipfa wo waleṙumbuya wunyamaṟi kui malosho ga Yona; na iha hakyeri ai ang'anyi kuta Yona.
40012042	Mangyi o kyika o ura lo kyaseri nechigoṟoka mfiri o ianduyo hamwi na wandu wa rika-lyi, na oe nechiwaanduya kye waleṙeko. Kyipfa oe nalecha iwuka ngyuura tsa kyishingonyi tsa wuyana kundu naicho wuṟango wo Solomon, na iha hakyeri ai ang'anyi kuta Solomon.”
40012043	“Mṟufui mmbicho, ilyi awuka ko mndu, nekyeiṙia handu halawoṙe mṟinga, echipfula handu heonyonya, alawone.
40012044	Na numa nekyegamba, ‘Ngyechiwuya na kanyi koko ngyilewuka.’ Na kacha, kawona numba iya ilawoṙe kyindo, ingyiaie, na ichopo,
40012045	cha ilyi nekyeyenda, kaṙuo handu hamwi na oe waṟufui wengyi wawicho mfungaaṙe wakyeri wawicho kuta oe amonyi, nawo wekyeiṙa na numba na ikaa pfo; na mndu ulya mafurumionyi gakye gekyewiha kuta kulya mawookyionyi. Nyi wuṙo kyechiwa, ko rika-lyi lyii lyiwicho.”
40012046	Kyiyeri aweiṙeṙa na wuingyi wo wandu, wamae na wana wa wamae wawegoṟokyi iho nja wakundi iṙeṙa na oe.
40012047	Mndu umwi kammbia, “Womoo na wana wa wama wapfo wagoṟokyi iho nja, wakundi iṙeṙa na iyoe.”
40012048	Kagaluo, kawia mndu ulya alemwendie mbonyi, “Wama oko nyi wui? Na wana wa wama wako nyi wakyi?”
40012049	Kagoṟuya wanalosho wakye kuwoko, kagamba, “Wonenyi wama oko na wana wa wama wako!
40012050	Cha kyipfa orio oose echiṟunda shilya Awu-yoko akyeri ruwewu akundi, ichu nyi oe mono-wama oko, na mshikyi oko, na wama oko.”
40013001	Mfiri ulya Yesu kawuka kanyi kaṙamia mbai ya ipalyipalyi.
40013002	Wuingyi wung'anyi wo wandu wukokuumbia kufui na oe, mṟasa kaṙooya ngalawenyi, kaṙamia, na wuingyi wulya woose wukogoṟoka mbai ya ipalyipalyi.
40013003	Kawawia shindo shifoi kui mfano, echigamba, “Moolyia mbeu nalefuma indewaaya.
40013004	Na kyiyeri aweiwaaya, mbeu tsingyi tsileoloka kufui na njia, shileye shikacha shikatsilya.
40013005	Tsingyi tsikaoloka handu hawoṙe iṟaṟa, halawoṙe teri ishikyie. Cha ilyi tsikaṙo, na kyipfa halawewoṙe teri ishikyie;
40013006	mui ukowaa ukotsikoṟa; na kyipfa tsilawewoṙe mri tsikauma.
40013007	Tsingyi tsikaoloka handu hawoṙe msha. Msha iya ikaṙo ikatsiilama.
40013008	Tsingyi tsikaoloka handu hawoṙe teri ngyicha, tsikakumbia, imwi igana, imwi makumi gaṟandaaṟu, imwi makumi gaṟaaṟu.
40013009	Awoṙe maṙwi naaṙanyie.”
40013010	Wanalosho wakacha, wakammbia, “Kyitewe uiṙeṙa nawo kui mfano ny'kyi?”
40013011	Kagaluo kawawia, “Nyoe muwaenengye imanya shiṟika sha Wumangyi wo ruwewu, kyaindi wo wawaenengye-pfo.
40013012	Cha kyipfa orio oose awoṙe kyindo nechienengo, na oe nechipfumbutsio pacha; kyaindi orio oose alawoṙe kyindo, maa kyilya awoṙe nechisoko.
40013013	Kyipfa kya ikyi ngyiṙeṙa nawo kui mfano; cha kyipfa wakaambuo wawonyi-pfo, na wakaaṙanyia waiicho maa imanya-pfo.
40013014	Na ṙeṙo lya moonguo shisuku Yesaya lyaafukyia kowo, lyechigamba, ‘Iicho mochiicho, maa mochimanya-pfo, iambuo mochiambuo, maa mochiwona-pfo.
40013015	Kyipfa mrima ya wandu-wa yawa ngyiumu, na kui maṙwi gawo wekyeicho necha-pfo, na washingyie meso gawo; walachewona kui meso gawo, walaicho kui maṙwi gawo, wakamanya kui mrima yawo, wakangyigalukyia, ngawakyiṟa.’ ”
40013016	“Kyaindi, agusu meso ganyu, cha kyipfa gawonyi; na maṙwi ganyu, cha kyipfa gaiicho.
40013017	Cha kyipfa, ny'kyaloi, ngammbia, weonguo shisuku wafoi na wasumganyi walelanga iwona ishi mushiwonyi nyoe, walashiwone; na iicho ishi muicho nyoe walashiicho.”
40013018	“Kyasia nyoe aṙanyienyi mfano o moolyia mbeu.
40013019	Orio mndu kaicho ṙeṙo lya Wumangyi wo ruwewu alalyimanye, mmbicho ulya nekyecha, karakuo kyilya kyikyiṙongye mrimenyi kokye. Iyi nyiyo mbeu iya ingyiṙongye mbai ya njia.
40013020	Na mbeu iya ingyiṙongye iṟaṟenyi, nyi mndu ulya ekyeicho ṙeṙo lyilya, kalyiambilyia cha ilyi na sia.
40013021	Kyaindi lyekyewaṙa mri mrimenyi kokye-pfo, na lyekyekaa kyiyeri kyifuhi. Kukocha wukyiwa ang'u matuuro kyipfa kya ṙeṙo-lyo, cha ilyi, lyekyekaa kokye-pfo.
40013022	Na iya ingyiṙongye mshenyi, icho nyi mndu ekyeicho ṙeṙo lyilya; na mawino ga wuyana, na wulembi wo masaa wokyeilama ṙeṙo lyilya; lyilawaṙe ndunda.
40013023	Na iya ingyiṙongye terinyi ngyicha, icho nyi oe ekyeicho ṙeṙo lyilya, na ilyimanya. Icho nyi oe ekyekumbia ndunda, ichu igana, na ichu makumi gaṟandaaṟu, na ichu makumi gaṟaaṟu.”
40013024	Kawaenenga mfano ungyi, echigamba, “Wumangyi wo ruwewu wufananyi na mndu alewaaya mbeu ngyicha ṙemenyi lyakye.
40013025	Kyaindi wandu wamlae, mokyituwa okye kacha kawaaya makacha nganunyi, kaṙicha.
40013026	Numa kyiyeri nganu ileṙo na ikumbia, kukowoneka makacha.
40013027	Shisinga sha monyi kanyi shikayenda shikammbia, ‘Mndumii, ulewaaya mbeu ngyicha ṙemenyi lyapfo-pfoe? Nyi kwi lyileende makacha?’
40013028	Kashiwia, ‘Mokyituwa nyi oe aleṟunda kuṙi.’ Shisinga shikammbia, ‘Kyasia nukundi luyende lundegasania?’
40013029	Kagamba, ‘Ote, mulachesania makacha, na ikuluo nganu hamwi nago.
40013030	Ṙenyi shoose shing'ane mṟasa kyiyeri kyesambuo. Na kyiyeri kyesambuo ngyechiwia iwo waisambuo, sanienyi makacha kuwooka, mugapfungye shikonde shikonde mugakoṟe; kyaindi nganu isanienyi kyikumbinyi kyako.’ ”
40013031	Kawaenenga mfano ungyi, echigamba, “Wumangyi wo ruwewu wufananyi na mbeu ya haradalyi, mndu aleiwuta na iiwaaya ṙemenyi lyakye.
40013032	Nayo nyi ingyitutu kuta mbeu tsoose. Kyaindi ikamṙo, yekyeng'ana kuta mashiṙi goose, ikawa ikyiṙi, maa shileye sha ngyinenyi shekyecha na iṙamia mbagenyi tsayo.”
40013033	Kawawia mfano ungyi. “Wumangyi wo ruwewu wufananyi na chachu ilewuto nyi mndu mka, kaikooma shitelenyi shiṟaaṟu sha mso, mṟasa mso-cho ukoshimba oose taa.”
40013034	Isho shoose Yesu nalewia wuingyi wo wandu kui mfano, maa kulawoṙe mfano alewawia kyindo-pfo.
40013035	Kundu kyiafukyie kyindo kyikyiṙeṙe nyi moonguo shisuku echigamba, “Ngyechiṙeṙa nawo kui mfano, ngyechigamba shikuṟiikyie wookyia mawookyionyi.”
40013036	Numa ya iho Yesu kasamana na wuingyi wo wandu. Kaiṙa na kanyi, wanalosho wakye wakayenda kokye, wakagamba, “Lutambuluye mfano o makacha ga ṙemenyi.”
40013037	Kagaluo, kagamba, “Ekyewaaya mbeu tsilya ngyicha nyi Mono-Adamu.
40013038	Ṙema-lyo nyi wuyana. Mbeu tsilya ngyicha nyi wana wa Wumangyi wo ruwewu, na makacha-go nyi wana wa mmbicho ulya.
40013039	Mokyituwa ulya alewaaya nyi Mokyiriinzi. Kyilyimu nyi mafurumionyi ga wuyana; na wesambuo nyi malaika.
40013040	Kyasia, chandu makacha gekyesanio na ikoṟo moṙonyi; nyi wuṙo kyechiwa mafurumionyi ga wuyana.
40013041	Mono-Adamu nechiṙuma malaika wakye, nawo wechisania iwuka ipfo Wumangyinyi wokye, woose wekyeende wunyamaṟi, na iwo wekyefunja mawawaso,
40013042	na iwawiyitsa moṙonyi ung'anyi. Nyi pfo-ndu kochiwaṙa wukyiwa na ilya ngakuru.
40013043	Nyilyo wasumganyi wechiaka-aka cha mnengyeṟi Wumangyinyi wo Awu-yawo. Awoṙe maṙwi, naaṙanyie.”
40013044	“Lyingyi-se Wumangyi wo ruwewu wufananyi na kyindo kya woguru wung'anyi kyikyiṟikye ṙemenyi. Kyiyeri mndu alewona kyindo-kyo, nalekyiṟika; na kyipfa alechihiyo mnu naleyenda kakumba shoose awewoṙe, kaguṟa ṙema lyilya.”
40013045	“Lyingyi-se Wumangyi wo ruwewu wufananyi na mndu o mbucha, awekyepfula lulu ngyicha.
40013046	Na oe kyiyeri alewona lulu imwi ngyicha ya woguru wung'anyi, naleyenda kakumba shoose awewoṙe kaiguṟa.”
40013047	“Lyingyi-se Wumangyi wo ruwewu wufananyi na iṟambika, lyilewiyitso ipalyipalyinyi, lyikasania wa orio mbaṟe.
40013048	Na lyilya lyileichuo, walelyikuruo na mbai ya ipalyipalyi; wakaṙamia, wakasania wai wecha ngalawenyi, kyaindi wai wawicho wakawawiyitsa.
40013049	Nyi wuṙo kyechiwa mafurumionyi ga wuyana. Malaika wechiwoneka, wewikyia wawicho kuleshi na wasumganyi,
40013050	na iwawiyitsa moṙonyi ung'anyi. Nyi pfo-ndu kochiwaṙa wukyiwa na ilya ngakuru.”
40013051	Yesu nalewawesa, “Momanya isho shoose?” Wakammbia, “Yee.”
40013052	Kawawia, “Kyipfa kya ikyo, orio mlosha o mawawaso awoṙe wuṟango wo malosho ga Wumangyi wo ruwewu nafananyi na monyi kanyi ekyewuta kyindonyi kyakye kya woguru wung'anyi shindo shihya na sha kacha.”
40013053	Na kyiyeri Yesu alemarisa ilosha kui mfano-yo, nalefuma kayenda.
40013054	Na lyilya aleshika urukyenyi lokye, nalewalosha sinagoginyi lyawo, mṟasa wakaṟiyio, wakagamba, “Ichu nyi kwi aleende wuṟango-wu na maṟiyisho-ga?
40013055	Ichu chi mana o ulya ekyepacha mbau? Wamae chi ulya ekyelago Maria? Na wana wa wamae chi Yakobo, na Yosefu, na Simion, na Yuda?
40013056	Na washikyi wakye woose wakyeri iha koṙu-pfoe? Kyasia ichu nyi kwi alewona ishi shoose?”
40013057	Wakawihiyo kyipfa kyakye. Yesu kawawia, “Moonguo shisuku nekyeindio kundu koose sile urukyenyi lokye, na kanyi kokye amonyi.”
40013058	Maa aleṟunda shindo shifoi sha maṟiyisho ipfo-pfo, kyipfa walemwiṙikyia-pfo.
40014001	Kyiyeri kyilya mangyi Herode naleicho mbonyi tsa Yesu.
40014002	Kawia waṟundi wakye, “Ichu nyi oe Yohane Mpatisi. Naṟuka ko wapfu. Nyikyo kyitewe awoṙe pfinya tseṟunda ishi shoose.”
40014003	Kyipfa Herode nalekoawaṙa Yohane, kampfunga, kammbika kyipfungonyi, kyipfa kya Herodia, mka o Filyipo mono-wamae.
40014004	Kyipfa Yohane nalemmbia, “Chi sungusinyi ikaa na oe-pfo.”
40014005	Na oe kyiyeri awekundi immbaaga, naleowuo wandu, kyipfa walewona Yohane cha moonguo shisuku.
40014006	Na kyiyeri mfiri ung'anyi o ifeo lya Herode uleshika mana o Herodia o waka naletema mbele ya wandu, kachihiṟa Herode,
40014007	mṟasa Herode kawika kyaasa kui ilya nyamu kye nechimwenenga kyindo kyoose echikyiterewa.
40014008	Na oe, kunu echilosho nyi wamae, kagamba, “Ngyienenga wulalu kuṙi iha ipongonyi mṙoe o Yohane Mpatisi.”
40014009	Na mangyi kawona fowa mrimenyi. Kyaindi kyipfa kya nyamu tsakye, na kyipfa kya walya waweilya handu hamwi na oe, kagamba naenengo.
40014010	Kaṙuma mndu, kaṙumbuo Yohane mṙoe kulya kyipfungonyi.
40014011	Mṙoe okye ukoendo ukyeri ipongonyi, mana ulya o waka kauenengo; kauṙuo ko wamae.
40014012	Wanalosho wakye wakayenda, wakaṙuo mnying'a ulya, wakamṟika; numa wakayenda wakaongoya Yesu mbonyi.
40014013	Na Yesu kyiyeri aleicho isho, nalewuka ipfo ngalawenyi, kayenda handu halawoṙe wandu, hatsie sau. Na wuingyi wo wandu kyiyeri waleicho, walemwosha wechumia na maṙende wawuka mṟinyi kowo.
40014014	Yesu kafuma, kawona wuingyi wo wandu wung'anyi, kawona wukyiwa mrimenyi kyipfa kyawo, kawakyiṟa ndoṟe tsawo.
40014015	Na kyiyeri kuleila, wanalosho wakye waleyenda kokye, wakagamba, “Handu ha nyi nuka mreesi, na kyiyeri kyamwiṙa. Samana na wuingyi wo wandu, wayende shikaṟonyi, wandeguṟa shelya.”
40014016	Yesu kawawia, “Wawoṙe kyitewe kyeyenda-pfo. Waenengyenyi kyelya.”
40014017	Wakammbia, “Luwoṙe kyindo iha sile mkate itanu na makunga gawi-pfo.”
40014018	Kagamba, “Ngyiendienyi.”
40014019	Kagamba wuingyi wo wandu waṙamie maṟenyi. Kaira mkate iya itanu na makunga galya gawi, kaambuya wuye ruwewu, kawikyia mboṟa, kafunja mkate iya, kaenengyia wanalosho, wanalosho wakaenengyia wuingyi wulya wo wandu.
40014020	Wakalya woose wakaiguṙa. Wakasania matsugaṟo ga shipeṟengu sha mkate iya, mkunja ikumi na iwi, iichuo.
40014021	Nawo walelya wawekyeri wasoṟo washikyie shiku shitaanu, kulawoṙe waka na wana watutu.
40014022	Cha ilyi kaitika wanalosho wakye waṙooye ngalawenyi wasonguo mbele yakye iyenda molyolya, kyiyeri oe aweisamana na wuingyi wo wandu.
40014023	Na oe amsamane na wuingyi wo wandu, naleṙooya fumvunyi handu halawoṙe wandu, indeterewa. Na kyiyeri kuleila, nawekyeri pfo amonyi.
40014024	Na ngalawa iya ilekoyamshika makyiṙi-gawi ga ipalyipalyi, yechilya wukyiwa mnu kyipfa shiwiṟi shiweikapa.
40014025	Na kyiyeri kya iringa lya kaana lya kyio Yesu naleyenda ko wanalosho walya, echichumia wuye ya ipalyipalyi.
40014026	Kyiyeri wanalosho walemmbona echichumia wuye ya ipalyipalyi, walewoṙo nyi wuowu, wechigamba, “Nyi kyirinje”; wakafiiṟa kui wuowu.
40014027	Cha ilyi Yesu kaṙeṙa, kawawia, “Kuwanzenyi mrimenyi; nyi inyi, mulaowuoe.”
40014028	Petiro kamgaluo, kagamba, “Kokooya nyi iyoe, ngyiwia ngyiche na kopfo wuye ya mṟinga.”
40014029	Kagamba, “Nnjo.” Petiro kasoka kulya ngalawenyi, kachumia na maṙende wuye ya mṟinga, kundu nayende ko Yesu.
40014030	Kyaindi kyiyeri alewona kyiwiṟi, kaowuo; kawooka isoṟowia; kafiiṟa, echigamba, “Mndumii, ngyiletsa.”
40014031	Cha ilyi Yesu kagoṟuo kuwoko kokye, kammbia, “Iyoe uwoṙe iiṙikyia lyaangu, ny'kyilyi ulaleiṙikyia kye ngyeiṙima ikuenenga wuiṙimi wo chumia wuye ya mṟinga?”
40014032	Nawo wakaṙooya ngalawenyi, kyiwiṟi kyikatsia.
40014033	Na walya wawekyeri kulya ngalawenyi wakamwindia, wechigamba, “Ny'kyaloi iyoe nui Mono-Ruwa.”
40014034	Na wamuambaṙe, waleshika uruka lo Kyenesareti.
40014035	Na wandu wa handu halya kyiyeri walemmanya, waleṙuma wandu iyenda ngyuuruka tsikyeri mṟasenyi, wakamwendie woose walawekuiṙima.
40014036	Nawo wakamterewa wapaaye maa ikyechu lya ikunya lyakye tupu; na woose walepaaya wakakyiṟo piu.
40015001	Naaho-ng'u Mafarisayo na walosha wa mawawaso wawukyie Yerusalemu waleyenda ko Yesu wechigamba,
40015002	“Ny'kyilyi wanalosho wapfo wainyamaṟa shilya shileambilyio ko waku waṙu? Cha kyipfa wekyesamba mawoko ilyi wailya-pfo.”
40015003	Kagaluo, kawawia, “Ny'kyi kyitewe na nyoe mokyenyamaṟa iwawaso lya Ruwa kyipfa kya shilya muleambilyia ko waku wanyu?
40015004	Cha kyipfa Ruwa nalegamba, ‘India awuyo na womoo,’ na ‘Alahia awuye ang'u wamae ipfa napfe.’
40015005	Kyaindi nyoe mokyegamba, ‘Echiwia awuye ang'u wamae, ikyo kyoose kyikuwaṟi inyi ngyikutarame nyi kyiṙaso,’
40015006	kyasia alaindie awuye ang'u wamae. Mukoilacha ṙeṙo lya Ruwa kyipfa kya shilya muleambilyia ko waku wanyu.
40015007	Nyoe wakulembecheṟi, nyi necha chandu Yesaya aleonguo shisuku kyipfa kya mbonyi tsanyu, echigamba,
40015008	‘Wandu-wa wekyengyiindia kui maṙumbu; kyaindi mrima yawo ikyeri kuleshi na inyi.
40015009	Nawo wekyengyiana na ingyiterewa kya maai, wechilosha malosho gakyeri mawawaso ga wandu.’ ”
40015010	Kalaga wuingyi wo wandu, kawawia.
40015011	“Aṙanyienyi, mumanye. Kyekyefanyiṟa mndu kyimṟumoe chi kyilya kyekyeiṙa na ṙumbunyi-pfo. Indi kyilya kyekyewuka ṙumbunyi ny'kyo kyekyefanyiṟa mndu.”
40015012	Naaho-ng'u wanalosho wakye waleyenda kokye wakammbia, “Uichi kye Mafarisayo kyiyeri waleicho ṙeṙo lyilya walewihiyo?”
40015013	Kagaluo, kawawia, “Orio kyindo Awu-yoko o ruwewu alalekyiṙonga nechikyikuluo.
40015014	Walekyenyi. Iwo nyi shipfupfuṟe wai wasongoru wa shipfupfuṟe. Na kyipfupfuṟe kyikasongoya kyipfupfuṟe oṙoe, sheoloka mkuwenyi shoose shishiwi.”
40015015	Kyasia Petiro kagaluo, kammbia, “Lutambuluye mfano-chu.”
40015016	Yesu kagamba, “Mṟasa wulalu maa nyoe muwoṙe wuṟango-pfoe?
40015017	Mulandemanye kye orio kyindo kyekyeiṙa na ṙumbunyi kyekyeiṙa ndewunyi, kyikawiyitso choṟonyi?
40015018	Kyaindi shekyewuka ṙumbunyi shawuka mrimenyi; nasho nyisho shekyefanyiṟa mndu kyimṟumoe.
40015019	Cha kyipfa mrimenyi kokyewuka makusaṟo mawicho, uwaagi, wuṟui, wuiwi, wuṟingyishi wo wongo, na shilahio.
40015020	Igo nyigo gekyefanyiṟa mndu kyimṟumoe. Kyaindi ilya ulasamba mawoko kokyefanyiṟa mndu-pfo.”
40015021	Yesu kawuka handu halya, kayenda mbai ura lo Tiro na Sidon.
40015022	Na mndu mka Mkananayo o ura lulya kacha, kakuilengakyika echigamba, “Ungyisaṟie, Mndumii, Mono-Dawidi; mana oko o waka nawoṙo kyetse nyi mṟufui mmbicho.”
40015023	Maa oe alemgaluo kyindo-pfo. Na wanalosho wakye wakayenda kokye wakamterewa, wechigamba, “Mlekye nayende; cha kyipfa naikalagatsa numa yaṙu.”
40015024	Kagaluo, kagamba, “Ngyileṙumo ko wandu wengyi sile ko wana wa Isiraelyi waṙekyie cha moondo-pfo.”
40015025	Na oe kacha kamwolokyia, echigamba, “Mndumii, ungyitarame.”
40015026	Kagaluo, kagamba, “Chi necha iwuta kyelya kya wana na iwiyitsia shite-pfo.”
40015027	Mndu mka ulya kagamba, “Yee, Mndumii. Kyaindi maa shite shekyelya matsugaṟo gekyeoloka mesenyi ko wandumii washo.”
40015028	Naaho-ng'u Yesu kagaluo kammbia, “Mama, iiṙikyia lyapfo nyi lying'anyi; na kyiwe kopfo chandu ukundi.” Mana ulya okye o kyika kachia cha ilyi.
40015029	Yesu kawuka handu halya, kashika mbai ya ipalyipalyi lya Galyilaya, kaṙooya fumvunyi, kaṙamia ho.
40015030	Wuingyi wufoi wo wandu wukoyenda kokye, wechimwendie shiwete, shipfupfuṟe, wai ndiṟi, wafiri shiwungo, na wengyi wafoi, wakawawikyia maṙendenyi gakye; kawakyiṟa;
40015031	mṟasa wuingyi wulya wo wandu wakaṟiyio, kyiyeri walewona wai ndiṟi waiṙeṙa, wawoṙe shiwungo shifiri waichia, shiwete shichumia na shipfupfuṟe shiwona, wakang'anyisa Ruwa o Isiraelyi.
40015032	Yesu kalaga wanalosho wakye, kagamba, “Ngawoṙo nyi fowa mrimenyi kyipfa kya wuingyi-wu wo wandu, cha kyipfa wulalu nyi mfiri iṟaṟu wakyeri hamwi na inyi, maa wawoṙe kyindo kyelya-pfo. Ngoseṟa isamana nawo walalyiie kyindo ngyikundi-pfo, walacheoloka njienyi.”
40015033	Wanalosho wakye wakammbia, “Lowona kwi mkate ifoi iha nuka, mṟasa iigutsa wuingyi wung'anyi kuṙi?”
40015034	Yesu kawawia, “Muwoṙe mkate inga?” Wakagamba, “Mfungaaṙe, na shikunga shaangu.”
40015035	Kagamba wuingyi wo wandu wuṙamie wanda.
40015036	Kawaṙa mkate iya na shikunga shilya, kaana, kashifunja-funja, kaenengyia wanalosho wakye, nawo wanalosho wakaenenga wuingyi wo wandu.
40015037	Wakalya woose wakaiguṙa. Wakasania matsugaṟo ga shifunjoe sha mkate, mkunja mfungaaṙe, iichuo.
40015038	Nawo walelya wawekyeri wasoṟo shiku shiina, kulawoṙe waka na wana watutu.
40015039	Kasamana na wuingyi wo wandu, kaṙooya ngalawenyi, kayenda ngyuura tsa Makadan.
40016001	Mafarisayo na Masadukayo wakacha na kokye, wakamwesha, wakamterewa nawaloṟe kyiṟingyishio kyiwukyie ruwewu.
40016002	Kagaluo, kawawia, “Kukoila, mokyegamba, ‘Kochiwa mfiri mcha; cha kyipfa ruwewu ifanyi kyimaande.’
40016003	Na ngamenyi, mokyegamba, ‘Inu kochiwaṙa shiwiṟi; cha kyipfa ruwewu ifanyi kyimaande; lyingyi-se kushimbi.’ Nyoe wakulembecheṟi, muichi imanya fana ya ruwewu, kyaindi, ngyesa, shiṟingyishio sha shiyeri-shi moiṙima ishimanya?
40016004	Rika lyiwicho na lya wuṟui lyikundi kyiṟingyishio, maa lyechienengo kyiṟingyishio-pfo, sile kyiṟingyishio kya Yona.” Kalekana nawo, kayenda.
40016005	Na wanalosho wakayenda mṟasa molyolya, wakawaṙima iṙuo mkate.
40016006	Yesu kawawia, “Kushowenyi na chachu ya Mafarisayo na Masadukayo.”
40016007	Wakagaluana wo wenyi ko wenyi, wechigamba, “Nyi kyipfa kya ilyi lulaende mkate.”
40016008	Na Yesu kamanya, kawawia, “Ny'kyilyi muigaluana nyoe wenyi ko wenyi, nyoe wa iiṙikyia lyaangu? Nyi kyipfa nyoe mulawoṙe mkate?
40016009	Maa mulandemanye maa mukumburie mkate iya itanu ko walya shiku shitaanu, na nyi mkunja inga mulesania-pfoe?
40016010	Maa mkate iya mfungaaṙe ko walya shiku shiina, na nyi mkunja inga mulesania-pfoe?
40016011	Kyawa kuṙa mulalemanya kye chi kyipfa kya mkate ngyilemmbia-pfo? Kyaindi kushowenyi na chachu ya Mafarisayo na Masadukayo.”
40016012	Naaho-ng'u walemanya kye alewawia ikuringa na chachu ya mkate, indi na malosho ga Mafarisayo na Masadukayo-pfo.
40016013	Kyasia Yesu kayenda ngyuura tsa Kaisaria-Filyipi, kawesa wanalosho wakye, kagamba, “Wandu wekyegamba Mono-Adamu nyi wui?”
40016014	Wakagamba, “Wengyi wekyegamba nui Yohane Mpatisi, wengyi Elyiya, wengyi Yeremia ang'u umwi o weonguo shisuku.”
40016015	Kawawia, “Aa nyoe mokyegamba inyi nyi wui?”
40016016	Simion Petiro kagaluo, kagamba, “Iyoe nyi oe Kristo, Mono-Ruwa ai na moo mlungana.”
40016017	Yesu kagaluo, kammbia, “Agusu iyoe Simion Mono-Yona, cha kyipfa chi pfinya ang'u wuṟango wo kyimndu shakutambuluya ikyi-pfo; indi Awu-yoko akyeri ruwewu.
40016018	Na inyi ngakuwia, iyoe nyi oe Petiro, na kyiyeri-kyo ngyechiwika Siṟi yako iyoe nyilyo iṟaṟa handu ngyechiiyekyia; maa pfinya tsa upfu tseiwinga-pfo.
40016019	Na inyi ngyechikuenenga iyoe ngyuupfunguo tsa Wumangyi wo ruwewu na orio kyindo ochikyipfunga iha wuyanenyi, kyewa kyikyipfungye ruwewu; na orio kyindo ochikyipfunguo wuyanenyi, kyechiwa kyikyipfunguoe ruwewu.”
40016020	Naaho-ng'u kaima mnu wanalosho wakye walawie mndu oose kye oe nyi oe Kristo.
40016021	Wookyia kyiyeri-kyo Yesu nalewooka iwia na pata wanalosho wakye kye kyimmbaṟi iyenda Yerusalemu na iambilyia matuuro gafoi iwuka ko wameeku wa mengye, na wang'anyi wa makohanyi, na walosha wa mawawaso, na iwoogo, na mfiri o kaṟaaṟu iṟuka.
40016022	Petiro kamṙuo mbai, kawooka imṙeṙia, echigamba, “Maa ale, Mndumii, isho shechikukooya-pfo.”
40016023	Kagaluka, kawia Petiro, “Wuka koko, Satana, nungyishingyia; kyipfa uikusaṟa shikyeri sha Ruwa-pfo, indi sha wandu.”
40016024	Kyiyeri-kyo Yesu nalewia wanalosho wakye, “Mndu oose kakunda ingyiosha, nakulege amonyi, nakuṙikye msalaba okye, nangyioshe.
40016025	Cha kyipfa mndu akundi ikyiṟa mrima okye, nechiuṙetsa; na mndu echiṙetsa mrima okye kyipfa kyako, nechiukyiṟa.
40016026	Kyipfa mndu nechiiria ho kyi kaenengo wuyana woose, na iṙetsa mrima okye? Ang'u mndu nechienengyia kyi handu ha mrima okye?
40016027	Cha kyipfa Mono-Adamu nechicha mng'anonyi o Awu-yokye hamwi na malaika wakye. Naaho-ng'u echitaa orio mndu iṙuana na mmbutie yakye.
40016028	Ny'kyaloi ngammbia, hawoṙe wandu kyiiṙi kya iwa wagoṟokyie iha, walechiwona upfu maa ale mṟasa kyiyeri wechiwona Mono-Adamu echicha Wumangyinyi wokye.”
40017001	Na mfiri iṟandaaṟu yamuiṙe Yesu kaṙuo Petiro na Yakobo, na Yohane mono-wamae, kawaende mṟasa wuye ya fumvu lyileshi handu halawoṙe wandu.
40017002	Kailachika fana yakye mbele yawo; kyaam kyakye kyikaaka-aka cha mnengyeṟi; mkoṟoṟi okye ukoila cha ngyesa.
40017003	Mose na Elyiya wakacha na kowo wakaṙeṙa na Yesu.
40017004	Petiro kagaluo, kawia Yesu, “Mndumii, nyi kyicha soe ikaa iha. Kokunda, ngyechiachikyia matengo gaṟaaṟu iha. Lyimwi lyapfo iyoe, na lyimwi lya Mose, na lyimwi lya Elyia.”
40017005	Kyiyeri aweiṙeṙa, ipuchi lyiilyi lyikawaendie mrinje; na ṟui lyikawuka kulya ipuchinyi, lyikagamba, “Ichu nyi Mono-ko, mkunde oko, ngyimchihiye kyipfa kyakye; muaṙanyienyi oe.”
40017006	Na kyiyeri wanalosho walya waleicho, waleoloka na ndewu, wakaowuo mnu.
40017007	Yesu kacha, kawapaaya, kagamba, “Amkyenyi, maa mulaowuoe.”
40017008	Wakaambuo, walawone mndu sile Yesu amonyi.
40017009	Na kyiyeri waweisoka fumvunyi, Yesu nalewawia, “Mulawie mndu oose mbonyi tsa isho moloṟo, mṟasa kyiyeri Mono-Adamu echiṟuka ko wapfu.”
40017010	Wanalosho wakye wakammbesa, wechigamba, “Kyasia ny'kyilyi walosha wa mawawaso wekyegamba kye Elyia nawaṟi icha kuwooka?”
40017011	Na oe kagaluo, kawawia, “Loi Elyia naicha kuwooka, na oe nechiachikyia shoose;
40017012	kyaindi ngammbia kye Elyiya amcha, walammanye, kyaindi wakammbutia orio kyindo walekunda. Na wuṙo Mono-Adamu na oe aindelyiso wukyiwa kowo.”
40017013	Naaho-ng'u wanalosho walya walemanya kye naṙeṙa nawo mbonyi tsa Yohane Mpatisi.
40017014	Nawo kyiyeri waleshika kyisanzionyi, mndu umwi kacha na kokye, kampfiria ndi, echigamba,
40017015	“Mndumii, usaṟie mono-ko, cha kyipfa nawoṙo nyi iuma nguku, na ilyiso wukyiwa wuwicho; kyipfa kafoi nekyeoloka moṙonyi, na kafoi mṟingyenyi.
40017016	Ngamwende na ko wanalosho wapfo, walaiṙime imkyiṟa.”
40017017	Yesu kagaluo, kagamba, “Nyoe rika lyilawoṙe iiṙikyia, lyiendie njia ilawaṟi, ngyechikaa hamwi na nyoe mṟasa indi? Ngyeṙuana na nyoe mṟasa indi? Mwendenyi na kunu koko.”
40017018	Yesu kaṙeṙia mṟufui ulya mmbicho, kawuka mana ulya. Manakye ulya kyakyia wookyia kyiyeri kyilya.
40017019	Numa wanalosho walya wakayenda ko Yesu kui kyiṟika, wakagamba, “Ny'kyilyi soe lulaiṙima immbuta?”
40017020	Yesu kawawia, “Kyipfa kya wufofo wo iiṙikyia lyanyu. Cha kyipfa, ny'kyaloi, ngammbia, mukowaṙa iiṙikyia lyishikyie cha mbeu ya haradalyi mochiwia fumvu-lyi, ‘Wuka iha uyende kulya;’ nalyo lyechiwuka ho; maa kochiwaṙa kyindo kyilechiiṙimika konyu-pfo. [
40017021	Kyaindi mbaṟe-i yekyewuka sile kui iterewa na ikuretekyia-pfo.]”
40017022	Nawo kyiyeri wawekyeri Galyilaya, Yesu kawawia. “Mono-Adamu naindewiko mawokonyi ga wandu, nawo wechimmbaaga, na mfiri o kaṟaaṟu nechiṟuka”.
40017023	Wakawoṙo nyi fowa mnu mrimenyi kowo.
40017024	Na kyiyeri waleshika Kaperinaumu, walya wawekyesania kyifunjoe kya shekyelyi waleyenda ko Petiro, wakagamba, “Ngyesa mlosha onyu aienengyia kyifunjoe kya shekyelyi-pfoe?” Kagamba, “Nekyeenengyia.”
40017025	Na oe kyiyeri aleiṙa na kanyi Yesu nalesonguo immbesa, echigamba, “Nuwonyi kuṙa, Simion? Wamangyi wa wuyana wekyeambilyia kodi ang'u ukamba ko wandu waha? Ko wana wawo ang'u ko wayenu?”
40017026	Na oe kyiyeri alegamba, “Ko wayenu,” Yesu nalemmbia, “Kyasia, kokooya nyi wuṙo, wana wawaṟi itaa ukamba-pfo.
40017027	Kyaindi kundu lulachewawutia kyindo lukowawihiṟa, yenda ipalyipalyinyi undewiyitsa-pfo ndoana uwaṙe ikunga lyilya lyawoneka kuwooka, na kotambaṟuo ṙumbu lyalyo nowona shekyelyi yetaa ukamba lo hekalu. Ṙuo iyo undewaenengyia kyipfa kyako na kyipfa kyapfo.”
40018001	Kyiyeri kyilya wanalosho wakayenda ko Yesu, wechigamba,
40018002	“Kyasia nyi wui-ng'u ai ang'anyi Wumangyinyi wo ruwewu?” Kalaga mana umwi mtutu, kammbikyia makyiṙi-gawi gawo,
40018003	kagamba, “Ny'kyaloi, ngammbia, mulandegalukye na iwa cha shiwana shitutu, mochiiṙa maa ale na Wumangyinyi wo ruwewu-pfo.
40018004	Kyasia, orio oose echikukyiwasha amonyi cha mana-chu, icho nyi oe ai ang'anyi Wumangyinyi wo ruwewu.
40018005	Na orio oose echiambilyia mana umwi mfano o ichu kui rina lyako, nangyiambilyia inyi.”
40018006	“Kyaindi echitewe umwi o iwa watutu wangyiiṙikyie, kyimmbaṟi napfungyio nzingonyi ikyesa na iwiyitso kyitsindenyi kya ipalyipalyi.
40018007	Ochia nyi lo wuyana kyipfa kya shindo shetewe! Kyipfa shindo shetewe icha shechicha; kyaindi ochia lokye mndu ulya aende kyindo kyetewe!
40018008	Kyasia kuwoko kopfo ang'u kuṙende kopfo kukokutewe; ṙumbuo kuwoko-ko ang'u kuṙende-ko uwiyitse kuleshi na iyoe. Nyi nanga iiṙa na moonyi o mlungana ulawoṙe kuwoko ang'u kuṙende, kuta iwaṙa mawoko gawi na maṙende gawi, na iwiyitso moṙonyi o mlungana.
40018009	Na riso lyapfo lyikakutewe; lyikuluoe, ulyiwiyitse kuleshi na iyoe. Nyi nanga iiṙa na moonyi o mlungana uwoṙe riso lyimwi, kuta iwaṙa meso gawi na iwiyitso ngyehenenyi ya moṙo.”
40018010	“Mulamine umwi o iwa watutu, cha kyipfa ngammbia kye malaika wawo ruwewu mfiri yoose wekyeambuya kyaam kya Awu-yoko akyeri ruwewu. [
40018011	Cha kyipfa Mono-Adamu nalecha iletsa kyiṙekyie.]
40018012	Muwonyi muṙa? Mndu awoṙe moondo igana, lyimwi lyikaṙeka, ngyesa ekyeṙa galya makumi kyenda na kyenda, kayenda mafumvunyi, na ipfula lyilya lyaṙeka-pfoe?
40018013	Na kaiṙima ilyiwona, ny'kyaloi, ngammbia, nekyechihiyo kyipfa kya ilyo ngoseṟa, kuta galya makumi kyenda na kyenda galaṙekyie.
40018014	Na wuṙo kyilachihiṟie ushangunyi lo Awu-yonyu akyeri ruwewu kye umwi o iwa watutu naṙekye.”
40018015	“Na mono-womoo kakuṙekyio, yenda umṙeṙie kya ṙeko lyakye, iyoe na oe tupu. Kakuaṙanyia, nowona mono-womoo.
40018016	Ote, kokooya alaaṙanyia, ṙuo handu hamwi na iyoe mndu umwi ang'u wawi, kundu kui maṙumbu ga waṟingyishi wawi ang'u waṟaaṟu orio ṙeṙo lyimanyikye na pata.
40018017	Na alandemuaṙanyie nyoe, wia siṟi; na alandeaṙanyie siṟi taa, na nawe kopfo cha mndu alaiṙikyie Ruwa na mosania ukamba.”
40018018	“Ny'kyaloi, ngammbia, shoose mochishipfunga wuyanenyi shechiwa shishipfungye ruwewu; na shoose mochishipfunguo wuyanenyi shechiwa shishipfunguoe ruwewu.
40018019	Lyingyi-se ngammbia, kyiyeri wawi wanyu wechisanza kyindonyi kyoose wechikyiterewa, wewutio nyi Awu-yoko akyeri ruwewu.
40018020	Cha kyipfa hai wawi waṟaaṟu wasanzie kui rina lyako, na inyi ngyikyeri iho makyiṙi-gawi gawo.”
40018021	Numa ya iho Petiro kayenda kokye kammbia, “Mndumii, mono-wama oko nangyiṙekyio kyenga na inyi ngyimhooṟie? Nyi ka mfungaaṙe ngyesa?”
40018022	Yesu kammbia, “Ngyikuwia ka mfungaaṙe tupu-pfo, indi umhooṟie makumi mfungaaṙe, ka mfungaaṙe.
40018023	Kyipfa kya ikyo Wumangyi wo ruwewu wukyeri cha mangyi umwi alekunda isungusia matala na waṟundi wakye.
40018024	Kyiyeri alewooka iṟunda-lyo naleendio mndu umwi airiko sile ya talanta shiku ikumi.
40018025	Na oe kyiyeri aleuṟa kyetaa, mndumii okye kagamba nakumbo, oe na mka okye na wana wakye, na shindo shoose awoṙe, sile iya itoo.
40018026	Kyasia mṟundi ulya kaoloka, kamwindia echigamba, ‘Mndumii, ngyiweṙa, na inyi ngyechikutaa sile yoose taa.’
40018027	Mndumii o mṟundi ulya kammbonia wukyiwa kampfunguo, kamhooṟia sile iya.
40018028	Mṟundi ulya kafuma, kawona umwi o mbuya tsakye, awemmbesa dinari igana. Kamtirimisha, kammbaṙa maṟoo, echigamba, ‘Ngyitaa sile iya uriko.’
40018029	Kyasia mbuya iya oṙoe ikaoloka maṙendenyi gakye, ikamterewa, yechigamba, ‘Ngyiweṙa, na inyi ngyechikutaa sile yoose taa.’
40018030	Kyaindi alekunda-pfo. Kayenda, kammbiyitsa kyipfungonyi, mṟasa ilyi echitaa sile-yo.
40018031	Kyasia kyiyeri mbuya tsakye tsilewona shilya shileṟundika, tsilewihiyo mnu mrimenyi, tsikayenda tsikaongoya Mndumii otso shoose shileṟundika.
40018032	Naaho-ng'u Mndumii okye kamlaga, kammbia, ‘Iyoe mṟundi mmbicho, ngyilekuhooṟia iyoe sile iya yoose, lyilya ulengyiterewa;
40018033	na iyoe, ngyesa kyiwekuwaṟi isaṟia mbuya yapfo, chandu inyi ngyilekusaṟia iyoe-pfoe?’
40018034	Mndumii okye kasuo, kamṙuo ko watuuri, mṟasa kyiyeri echitaa sile iya yoose.
40018035	Na wuṙo Awu-yoko a ruwewu echimmbutia nyoe, mulandehooṟie kui mrima yanyu orio mndu mono-wamae.”
40019001	Na lyilya Yesu alemarisa ionguo maṙeṙo-go nalefuma Galyilaya kayenda kaiṙa na urukyenyi lo Uyuda, molyolya o Yoridan.
40019002	Wuingyi wufoi wo wandu wulemuosha, kawakyiṟia pfo.
40019003	Kyasia Mafarisayo wakayenda kokye, wakamwesha, wechimmbia, “Ngyesa nyi sungusinyi mndu iṙa mka okye chandu akukundia?”
40019004	Kagaluo, kawawia, “Muichi kye ulya alewagumba mawookyionyi, nalegumba mndu msoṟo na mndu mka?”
40019005	Kaengyeṟa igamba, “Kyipfa kya ikyo, mndu nechiṙa awuye na wamae, nawaṙane tapu na ioshana na mka okye; na iwo wawi wechiwa mmbiu umwi.
40019006	Kyasia wakyeri wawi-se-pfo, indi mmbiu umwi. Kyasia walya Ruwa awalunga, mndu alawaletsane.”
40019007	Wakammbia, “Kyasia nyi wuṙa-ng'u Mose alegamba kye mka-cho naenengo kyiṟeio kyeletsana wolyi, na imṙa?”
40019008	Kawawia, “Mose, kyipfa kya wuumu wo mrima yanyu, nalemuenenga momu o lekana na waka wanyu; kyaindi wookyia mawookyionyi kyiwekyeri kuṙo-pfo.
40019009	Na inyi ngammbia nyoe, orio mndu echiṙa mka okye, sile nyi kyipfa kya wuṟui, kaalyika ungyi, naṟuguya. Na ulya aalyika ulya aṙio naṟuguya.”
40019010	Wanalosho wakye wakammbia, “Mbonyi tsa mndu na mka okye tsikawa kuṙo, kuwoṙe kyiira ialyika-pfo.”
40019011	Kyaindi oe kawawia, “Chi woose weiṙima iambilyia ṙeṙo-lyi-pfo, sile walya wawaenengye wuiṙimi.
40019012	Kyipfa kuwoṙe wandu walekyekuwinisha na mbonyi tsa wolyi kyipfa wawafee mbaṟe-yo iyo. Lyingyi-se kuwoṙe wandu wawaime nyi wandu wengyi pfinya tsekuwinisha na mbonyi tsa wolyi. Ngoseṟa kuwoṙe wandu waleṙumbuo wo wawenyi iṙa ikuwinisha na mbonyi tsa wolyi kyipfa kya Wumangyi wo ruwewu. Eiṙima iambilyia ṙeṙo-lyi, nalyiambilyie.”
40019013	Naaho-ng'u kaendio wana watutu kundu nayekyie mawoko wuye yawo na iwaterewia; wanalosho wakye wakaṙeṙia walya walewaende.
40019014	Kyaindi Yesu kagamba, “Lekyenyi wana watutu wache na koko; maa mulawashingyie; cha kyipfa wafananyi na iwo, Wumangyi wo ruwewu nyi wowo.”
40019015	Kayekyia mawoko gakye wuye yawo kawuka pfo.
40019016	Na mndu umwi kayenda kokye kammbia, “Mlosha, ngyiwute kyindo kyiha kyicha, kundu ngyiwone moo o mlungana?”
40019017	Kammbia, “Ny'kyi kyitewe ungyiwesa mbonyi tsa wucha? Ai mcha nyi umwi. Kyaindi kokunda iiṙa na moonyi o mlungana, osha kyilya mawawaso gakundi.”
40019018	Kammbia, “Mawawaso gaha?” Yesu kagamba, “Nyi iga: Ulawaage, Ulaṟuguye maa Ulaṟuguyo, Ulaiwe, Ulaṟingyishie wongo.
40019019	India awuyo na womoo, Kunda momṟasa opfo chandu ukukundi iyoe kumonyi.”
40019020	Manakye ulya kammbia, “Igo goose ngyekyeosha kyilya gakundi. Ny'kyikyi ngyiwuṟie-se?”
40019021	Yesu kammbia, “Kokunda iwa mndu aafutsie shoose yenda undekumba shoose uwoṙe, uenengye wakyiwa, na iyoe nochiwaṙa kyiseyesoe ruwewu, numa nnjo ungyioshe.”
40019022	Kyiyeri manakye ulya aleicho ṙeṙo-lyo, kawuka ho akuinyaṙie; kyipfa nawewoṙe masaa gafoi.
40019023	Yesu kawia wanalosho wakye, “Ny'kyaloi, ngammbia kye kyechiwa kyilemeri mnjama iiṙa na Wumangyinyi wo ruwewu.
40019024	Lyingyi-se ngammbia, nyi kyaangu ngoseṟa ngamia iiṙa ṟochonyi lya sindanu, kuta mnjama iiṙa na Wumangyinyi wo Ruwa.”
40019025	Kyiyeri wanalosho waleicho, waleṟiyio mnu, wechigamba, “Nyi wui-ng'u echiiṙima ikyia?”
40019026	Yesu kawaitukuya na pfinya, kawawia, “Ko wandu ikyo kyeiṙimika-pfo; kyaindi ko Ruwa shoose shekyeiṙimika.”
40019027	Naaho-ng'u Petiro kagaluo, kammbia, “Soe luleṙa shoose lukokuosha; lochienengo kyi?”
40019028	Yesu kawawia “Ny'kyaloi, ngammbia kye nyoe mulengyiosha inyi, wuyanenyi wuhya, kyiyeri Mono-Adamu echiṙamia kyiṙinyi kya mng'ano okye, na nyoe mochiṙamia shiṙinyi ikumi na shiwi, mochianduya mbaṟe ikumi na tsiwi tsa wandu wa Isiraelyi.
40019029	Na orio mndu aleṙa numba, ang'u mono-wamae o kyisoṟo ang'u o kyika, ang'u awuye, ang'u wamae, ang'u wana, ang'u maṙema, kyipfa kya rina lyako, nechiambilyia ka igana, na ioṟa moo o mlungana.
40019030	Kyaindi wafoi wai wa kuwooka wechiwa wefurumia, na wai wefurumia wechiwa wa kuwooka.”
40020001	“Cha kyipfa Wumangyi wo ruwewu wufananyi na monyi kanyi, alefuma ngamenyi utuko indeṟeia waṙemi nawaṙuo ṙemenyi lyakye lya msabibu.
40020002	Na oe ammarise iiṙikyiana woguru na waṙemi walya iwaenenga dinari ko mfiri umwi, nalewaṙuo kulya ṙemenyi lyakye.
40020003	Kafuma kyiyeri kya saa tsiṟaaṟu tsa ngamenyi, kawona wengyi wagoṟokyi sangaṙa walawoṙe kyindo kyeṟunda.
40020004	Na iwo kawawia, ‘Na nyoe yendenyi ṙemenyi lyako lya msabibu, na kyilya kyiwaṟi ngyechimuenenga.’ Wakayenda.
40020005	Kafuma-se kyiyeri kya saa tsiṟandaaṟu na saa kyenda, kawuta wuṙo.
40020006	Na kyiyeri kya saa kumi na imwi kafuma, kakooya wengyi wagoṟokyi, kawawia, ‘Ny'kyilyi mugoṟokyi iha kyingoto puti kulawoṙe maṟunda?’
40020007	Wakammbia, ‘Ny'kyipfa kuwoṙe mndu aluṟeie iṟunda-pfo.’ Kawawia, ‘Na nyoe yendenyi ṙemenyi lyako lya msabibu.’
40020008	Kyiyeri kuleila, monyi ṙema ulya kawia mchilyi o waṙemi wakye, ‘Laga waṙemi, uwataae wori wowo, ochiwooka na o mafurumionyi mṟasa o kuwooka.’
40020009	Na kyiyeri walecha walya wa saa kumi na imwi, waleambilyia orio mndu dinari.
40020010	Na walya wa kuwooka kyiyeri walecha, walekusaṟa kye weambilyia ngoseṟa. Kyaindi na iwo taa wakaambilyia oṙio mndu dinari.
40020011	Kyasia wamuambilyie, wakanunuwia monyi kanyi,
40020012	wechigamba, ‘Iwo wa mafurumionyi waṟunda saa imwi tupu, na iyoe nowalyingatsana na soe lokarishia ngyuukyiwa na mui o mfiri puti.’
40020013	Na oe kagaluo umwi owo, kammbia, ‘Mbuya yako, ngakuima kyilya uwaṟi-pfo. Oiṙikyiana na inyi iambilyia dinari?
40020014	Ṙuo kyii kyapfo, uyende; ngakunda ienenga ichu o mafurumionyi kyilyingananyi na iyoe.
40020015	Chi sungusinyi iwuta na shilya shii shako chandu ngyikundi-pfoe? Ang'u riso lyapfo lyanyeng'a kyipfa kya inyi iwa mcha?’
40020016	Na wuṙo wa mafurumionyi wechiwa wa kuwooka, na wa kuwooka wechiwa wa mafurumionyi.”
40020017	Na lyilya Yesu aweiṙo echiyenda Yerusalemu, kaṙuo wanalosho walya ikumi na wawi handu halawoṙe wandu; na njienyi kawawia,
40020018	“Luiṙo iyenda Yerusalemu; na Mono-Adamu nechiwiko mawokonyi ga wang'anyi wa makohanyi na walosha wa mawawaso; nawo wemwanduya napfe.
40020019	Numa ya iho wechimṙuo ko masanga waiṙime imkapa makuukuu, na imkapa na ngowa, na imkapia msalabenyi; na mfiri o kaṟaaṟu neṟuka.”
40020020	Naaho-ng'u mama o wana wa Sebedayo kayenda ko Yesu hamwi na wana wakye kamwindia, na imterewa kyindo.
40020021	Yesu kammbia, “Nukundi kyikyi?” Kammbia, “Gamba kye wana-wa wako wawi waṙamie umwi kuwoko kopfo ko kulyoe na umwi kuwoko kopfo ko kumoso, Wumangyinyi wopfo.”
40020022	Yesu kagaluo, kagamba, “Muichi kyindo muiterewa-pfo. Ngyesa moiṙima iiṙia matuuro-ga gaingyiweṙa?” Wakammbia, “Loiṙima.”
40020023	Kawawia, “Kyaloi mochiiṙima ituuro cha inyi, kyaindi iṙamia kuwoko koko ko kulyoe na kuwoko koko ko kumoso, ngyiwoṙe pfinya yemuenenga-pfo, indi weenengo walya wawaṟeyeṟie nyi Awu-yoko.”
40020024	Na kyiyeri walya ikumi waleicho walesuuya wana walya wa mka wawi.
40020025	Kyaindi Yesu kawalaga, kagamba, “Muichi kye wang'anyi wa wandu walaiṙikyie Ruwa wekyechilyia wandu wawo kui pfinya, na wang'anyi wawo wakawagaluo waṟundi.
40020026	Kyaindi kyechiwa kuṙo konyu-pfo. Mndu oose akundi iwa ang'anyi konyu, na nawe mṟundi onyu;
40020027	na mndu oose akundi iwa o kuwooka konyu nawe kyisinga kyanyu.
40020028	Chandu Mono-Adamu alalecha iṟundio, kyaindi iṟunda, na ireka moo uwe kyindo kyekyiṟa wanyamaṟi.”
40020029	Na lyilya waweiwuka Yeriko wandu wa kyisanzionyi kying'anyi wakamwosha.
40020030	Na shipfupfuṟe shiwi shiweṙamie mbai ya njia, nasho kyiyeri shileicho kye Yesu naiiṙa, shilekuilenga na ṟui lying'anyi, shechigamba, “Ulusaṟie, Mndumii, mono-Dawidi.”
40020031	Wandu wa kyisanzionyi kyilya wakashiṙeṙia, kundu shitsie. Kyaindi sho shikaengyeṟa ikuilenga na maṟui gang'anyi, shechigamba, “Ulusaṟie, Mndumii, mono-Dawidi!”
40020032	Yesu kagoṟoka, kashilaga, kagamba, “Mukundi ngyimmbutie kyi?”
40020033	Shikammbia, “Lukundi meso gaṙu gatambaṟukye luwone.”
40020034	Yesu kashiwonia wukyiwa, kapaaya meso gasho; cha ilyi shikaiṙima iwona, shikamwosha.
40021001	Na lyilya waleshika kufuhi na Yerusalemu, na ishika Betifage, kyikaṟo kyiwekyeri msaṟinyi o mashiṙi ga mseituni, naaho-ng'u Yesu aleṙuma wanalosho wawi, echiwawia,
40021002	“Yendenyi mṟasa kyikaṟo kyilya kyikyeri mbele ya ushangu lonyu, na cha ilyi mowona nzoi ingyipfungye, na igache lya nzoi hamwi nayo; tsipfunguonyi mungyiendie.
40021003	Na kokooya mndu ammbesa kyindo, gambenyi, ‘Mndumii nawoṙe kyindo akundi iwuta natso,’ na kulawoṙe iṙetsa kyiyeri nechitsiende.”
40021004	Ishi shoose shechiwa, kundu kyiafukyie kyindo kyilya kyileṙeṙo nyi moonguo shisuku echigamba,
40021005	“Wienyi mṟi o Sion, mangyi opfo naicha na kopfo, namhoo, na oe naṙamie wuye ya nzoi. Na igache lya nzoi, mana o nzoi.”
40021006	Wanalosho walya wakayenda, wakawuta chandu Yesu alewawia.
40021007	Wakaende nzoi iya na igache lya nzoi, wakawikyia nguwo tsawo wuye yatso, na oe kaṙamia wuye yayo.
40021008	Wandu wafoi wa kyisanzionyi kyilya wakaala nguwo tsawo njienyi; na wengyi wakamanya maṟamba ga mashiṙi, wakagaala njienyi.
40021009	Na wuingyi wo wandu wawesongoi, na walya walemwosha, wakakuilenga na ṟui lying'anyi wechigamba, “Hosiana, Mono-Dawidi! Nyi oe ammbikyie mboṟa, ulya aicha kui rina lya Mndumii, Hosiana wuye ruwewu.”
40021010	Na lyilya aleiṙa na Yerusalemu, mṟi oose ukowaṙa ndiṟimo tsing'anyi, wandu wechigamba, “Nyi wui ichu?”
40021011	Wuingyi wo wandu wukogamba, “Ichu nyi moonguo shisuku ulya, Yesu o Nasareti ya Galyilaya.”
40021012	Yesu kaiṙa na hekalunyi, kafuna woose wawekapa mbucha kulya hekalunyi, kapfuluo mesa tsa weilacha heleri, na shiṙi sha walya waweikumba mbeta.
40021013	Kawawia, “Kyikyiṟeie, ‘Numba yako yechilago numba ya kyiterewionyi,’ kyaindi nyoe moigaluo iwa usanja lo wasokyi.”
40021014	Na shipfupfuṟe na shiwete shikayenda kokye akyeri kulya hekalunyi, kashikyiṟa.
40021015	Kyaindi wang'anyi wa makohanyi na walosha wa mawawaso kyiyeri walewona maṟiyisho alewuta, na kyiyeri wana walekuilenga na maṟui gawo hekalunyi, wechigamba, “Hosiana, Mono-Dawidi” walesuo,
40021016	wakammbia, “Uichuoe chandu iwa waigamba?” Yesu kawawia, “Yee loi. Mulandeicho kye ‘Kui maṙumbu ga wana wanangu na waionga nuleafutsia kyiṟumi?’ ”
40021017	Kalekana nawo, kayenda nja ya mṟi mṟasa Betania, kalaa pfo.
40021018	Na lyilya kulekya kyiyeri aweiyenda mṟinyi, nalewoṙo nyi njaa.
40021019	Kawona mfumu umwi mbai ya njia, kayenda halya-ndu uwekyeri, alawone pfo kyindo sile maṟa tupu. Kauwia, “Kulawonekye ndunda kopfo wookyia inu mṟasa mlungana.” Mfumu ukouma cha ilyi.
40021020	Kyiyeri wanalosho walewona, waleṟiyio, wechigamba, “Nyi wuṙa mfumu ouma cha ilyi?”
40021021	Yesu kagaluo, kawawia, “Ny'kyaloi, ngammbia, mukowaṙa iiṙikyia, mulandewe wandu weilacha-ilacha kyilya moiṙikyia, mochiṟunda chi ilyo lya mfumu tupu-pfo, kyaindi maa mukowia fumvu-lyi, ‘Kuluka, uwiyitso ipalyipalyinyi,’ kyechiṟundika.
40021022	Na shoose mochishiterewa kyiterewonyi mochiiṙikyia, mochiambilyia.”
40021023	Na kyiyeri amwiṙe na hekalunyi wang'anyi wa makohanyi na wasongoru wa wandu wakayenda kokye kyiyeri aweilosha, wakagamba, “Nyi kui wuchilyi wuha uiwuta shindo-shi? Na oe nyi wui alekuenenga wuchilyi-wu?”
40021024	Yesu kagaluo, kawawia, “Na inyi ngyemmbesa kyindo kyimwi na nyoe mukongyigaluo, inyi ngyechimmbia nyi kui wuchilyi wuha ngyiwuta ishi.
40021025	Wupatiso wa Yohane wulewuka kwi? Wulewuka ruwewu, ang'u ko wandu?” Wakawesana wo wenyi ko wenyi, wechigamba, “Lukogamba, wulewuka ruwewu, neluwia, ‘Ny'kyilyi-ng'u mulalemwiṙikyia?’
40021026	Na lukogamba, ‘Wulewuka ko wandu,’ luiowuo kyisanzionyi; kyipfa wandu woose wawonyi Yohane nyi moonguo shisuku.”
40021027	Wakagaluo Yesu, wakagamba, “Luichi-pfo.” Na oe kawawia, “Maa inyi ngyimmbia nyoe nyi kui wuchilyi wuha ngyiwuta ishi-pfo.”
40021028	“Kyaindi muwonyi kuṙa? Mndu umwi nawewoṙe wana wawi. Kayenda ko ulya o kuwooka, kagamba, ‘Mono-ko, inu yenda undeṟunda ṙemenyi lya msabibu.’
40021029	Kagaluo kagamba, ‘Ngyiyenda, Mndumii,’ alayende.
40021030	Kayenda ko ulya o kawi, kagamba wuṙo. Na oe kagaluo, kagamba, ‘Ngyikundi-pfo.’ Numa ya iho katerewa ihooṟio, kayenda.
40021031	Ngyesa kyiiṙi kya iwo wawi nyi uha aleṟunda kyilya awuye akundi?” Wakammbia, “Nyi ulya o kawi.” Kyasia Yesu kawawia, “Ny'kyaloi ngammbia, wesania ukamba na maṟai waimusongoya iiṙa na Wumangyinyi wo Ruwa.
40021032	Cha kyipfa Yohane nalecha na konyu kui njia ya wusumganyi, nyoe mulamwiṙikyie. Kyaindi wesania ukamba na maṟai walemwiṙikyia; na nyoe maa lyilya mulewona, muleṙumbuya kundu mumwiṙikyie-pfo.”
40021033	“Aṙanyienyi mfano ungyi. Kuwewoṙe mndu umwi monyi kanyi, na oe nalewaaya sabibu ṙemenyi lyakye, kalyiringyichia uṟigo, kasuma rina lyekamia mpfinyo makyiṙi-gawi galyo, kawika kyitaanga, kagawia waṙemi ṙema lyilya, kayenda kyaro.
40021034	Ilyi kyiyeri kyesambuo kyiletikyira kufuhi, kaṙuma waṟundi wakye ko waṙemi walya, waambilyie ndunda tsakye.
40021035	Waṙemi walya wakawaṙa waṟundi walya, ichu wakamkapa, na ichu wakammbaaga, na ichu wakamkapa na magoe.
40021036	Kaṙuma-se waṟundi wengyi wafoi kuta walya wa kuwooka, wakawawutia wuṙo.
40021037	Mafurumionyi kaṙuma mono-kye o womi kowo, echigamba, weindia mono-ko.
40021038	Kyaindi waṙemi walya kyiyeri walewona mana ulya, wakaṙeṙa wo wenyi ko wenyi, wechigamba, ‘Ichu nyi mokyioṟa. Sindenyi lummbaage, luṙuo kyooṟa kyakye.’
40021039	Wakammbaṙa, wakammbiyitsa nja ya ṙema lya msabibu wakammbaaga.
40021040	Kyasia kyiyeri echicha mndumii ulya o ṙema lya msabibu nechiwutia kyi waṙemi-wo?”
40021041	Wakammbia, “Nechirumatsa uwicho walya wawicho; na ṙema lya msabibu nechigawia waṙemi wengyi, wechimtaa ndunda kui kyiyeri kyiwaṟi.”
40021042	Yesu kawawia, “Muichi chandu kyikyeri shiṟeionyi: ‘Igoe walelyilega wewika numba, ilyo lyawa igoe lying'anyi lya ndumbenyi; ṙeṙo-lyi lyiwukyie ko Mndumii, nalyo nyi kyiṟiyisho mesonyi gaṙu?’ ”
40021043	Kyipfa kya ikyo ngammbia, “Wumangyi wo Ruwa wochiwuto konyu, na ienengo isanga lyingyi lyekyekumbia ndunda tsa Wumangyi-wo. [
40021044	Na icho echioloka wuye ya igoe-lyo nechifinjika-finjika; na ulya lyechimwolokyia, lyechimsaa lyimmamiṟe.]”
40021045	Wang'anyi wa makohanyi na Mafarisayo, kyiyeri waleicho mfano yakye, walemanya kye nyi kyawo aiṙeṙa.
40021046	Nawo kyiyeri walepfula immbaṙa, waleowuo wuingyi wo wandu, cha kyipfa wo walemmbona nai moonguo shisuku.
40022001	Yesu kagaluo, kawawia-se kui mṙeṙie, echigamba,
40022002	“Wumangyi wo ruwewu wufananyi na mangyi umwi aleachikyia mono-kye wolyi.
40022003	Kaṙuma shisinga shakye shilage walya wawewalage na kulya wolyinyi; nawo wakalega icha.
40022004	Kaṙuma-se shisinga shingyi, echigamba, ‘Wienyi walya wawalage, kye ngyiṟeyeṟie shelya shako; umbe tsako na orio kyindo kyinoru shamshinjo, na shoose shammba; nnjonyi na wolyinyi.’
40022005	Kyaindi wakamina, wakayenda, umwi ṙemenyi kokye, umwi mbuchenyi yakye;
40022006	na walya waletsugaa wakawaṙa shisinga shilya shakye, wakashiwutia shindo shiwicho, na ishiwaaga.
40022007	Kyasia mangyi ulya kakapo nyi nyashi; kaṙika mbaganyi tsakye, karumatsa wawaagi walya, karumatsa mṟi owo kui moṙo.
40022008	Numa ya iho kawia shisinga shakye, ‘Wolyi wommba, kyaindi walya wawalage wawaṟi-pfo.
40022009	Kyasia yendenyi mṟasa handu mtandaṟa ikooyanyi na woose mowawona walagenyi na wolyinyi.’
40022010	Shisinga shilya shikafuma shikayenda njienyi ing'anyi, shikasania woose walewawona, wawicho na wecha; wolyi wukoichuo wayenu.
40022011	Kyaindi kyiyeri mangyi ulya aleiṙa na numba kundu naambuye wayenu wakye, kawona pfo mndu umwi alaṟee mkoṟoṟi o wolyi.
40022012	Kammbia, ‘Mbuya-ko, noiṙa kuṙa na kunu na iyoe uwoṙe mkoṟoṟi o wolyi-pfo?’ Na oe kauṟa kyegamba.
40022013	Mangyi kawia waṟundi, ‘Mpfungyenyi mawoko na maṙende, mṙuonyi mundemmbiyitsa meemenyi o nja. Nyipfo kochiwaṙa ṟanyi na ilya ngakuru.
40022014	Cha kyipfa walage nyi wafoi, indi wasambuṟe nyi waangu.’ ”
40022015	Naaho-ng'u Mafarisayo wakayenda wakalya njama, chandu wemṙega kui maṙeṙo.
40022016	Wakaṙuma kokye wanalosho wawo hamwi na Maherodi, wakagamba, “Mlosha, luichi kye iyoe nyi mndu o loi, na njia ya Ruwa nokyeilosha kui wuloi, maa okyesaṟa rina lya mndu oose-pfo, cha kyipfa okyeambuya fana tsa wandu-pfo.
40022017	Kyasia luwie, nuwonyi kuṙa? Nyi sungusinyi ienenga Kaisari kodi, ang'u chi wuṙo-pfo?”
40022018	Kyaindi Yesu kamanya wuwicho wowo, kagamba, “Ny'kyilyi mungyiyesha, nyoe wakulembecheṟi?
40022019	Ngyiloṟenyi heleri ya kodi.” Nawo wakamwendie dinari.
40022020	Kawawia, “Nyi ya wui sanamu-i na kyiṟeio-kyi?”
40022021	Wakammbia, “Nyi ya Kaisari.” Kawawia, “Kyasia, enengyenyi Kaisari shikyeri sha Kaisari, na Ruwa shikyeri sha Ruwa.”
40022022	Kyiyeri waleicho waleṟiyio, wakamṙa wakayenda.
40022023	Mfiri ulya Masadukayo, wandu wekyegamba kye kuwoṙe iṟuka lya wapfu-pfo, waleyenda kokye, wakammbesa,
40022024	wechigamba, “Mlosha, Mose nalegamba, ‘Mndu kapfa, alawoṙe wana, mono-wamae naalyikye mka ulya okye, kundu mono-wamae nawone mana.’
40022025	Kyasia koṙu kuwewoṙe wana wa mka mfungaaṙe. O kuwooka kaalyika, kapfa, na kyipfa alawoṙe mana, kaṙeeya mono-wamae mka okye.
40022026	Na wuṙo o kawi na oe, na o kaṟaaṟu, mṟasa woose mfungaaṙe.
40022027	Mafurumionyi ga woose mndu mka ulya na oe kapfa.
40022028	Kyasia, kyiyeri kya iṟuka lya wapfu, nechiwa mka o uha kyiiṙi kya walya mfungaaṙe? Kyipfa woose wawekyeri na oe.”
40022029	Yesu kagaluo, kawawia, “Muiṙeka, cha kyipfa muichi shiṟeio maa wuiṙimi wo Ruwa-pfo.
40022030	Cha kyipfa walya wekyeṟuka ko wapfu wekyealyika maa ialyiko-pfo, kyaindi wekyewa cha malaika wa ruwewu.
40022031	Lyingyi-se ko mbonyi tsa iṟuka lya wapfu, muichi kyindo kyilya kyileṙeṙo nyi Ruwa, echigamba,
40022032	‘Inyi nyi Ruwa o Abrahamu, na Ruwa o Isakyi na Ruwa o Yakobo?’ Ruwa chi Ruwa o wapfu-pfo, indi o wai na moo.”
40022033	Na kyiyeri wuingyi wo wandu waleicho waleṟiyio, kyipfa kya malosho gakye.
40022034	Na kyiyeri Mafarisayo waleicho kye nalegaluo ndiṟi Masadukayo walya, waleṙamia kyiṙombo handu hamwi.
40022035	Umwi owo, aichi mawawaso, kammbesa, echimwesha,
40022036	“Mlosha, kyiiṙi kya mawawaso nyi lyiha lying'anyi kuta goose?”
40022037	Yesu kammbia, “Kunda Mndumii Ruwa opfo kui ngoo yapfo yoose, na kui mrima opfo oose, na kui wuṟango wopfo woose.
40022038	Ilyi nyilyo iwawaso lying'anyi kuta goose, nalyo nyi lya kuwooka.
40022039	Na lya kawi lyifananyi nalyo, nalyo nyi ilyi, ‘Kunda momṟasa opfo cha mrima opfo.’
40022040	Mawawaso goose na malosho ga weonguo shisuku gakyeri kyiiṙi kya mawawaso-ga gawi.”
40022041	Na kyiyeri Mafarisayo walesanzia handu hamwi, Yesu nalewawesa, echigamba, “Muwonyi kuṙa mbonyi tsa Kristo?
40022042	Nyi mono-wui?” Wakammbia, “Nyi o Dawidi.”
40022043	Kawawesa, “Kyasia kyawa-ng'u kuṙa Dawidi kyiiṙi kya Mumuyo ilaga Mndumii, echigamba,
40022044	‘Mndumii nalewia Mndumii oko, uṙamie kuwoko koko ko kulyoe, mṟasa kyiyeri ngyechiwika washituwa wapfo, wanda ya wuchilyi wopfo?’ ”
40022045	“Kyasia, Dawidi kamlaga Mndumii, nawa-se kuṙa mono-kye?”
40022046	Maa kulewaṙa mndu aleiṙima imgaluo kyindo-pfo; maa kuwoṙe mndu oose alekaria wookyia mfiri ulya immbesa kyindo-se-pfo.
40023001	Numa ya iho Yesu kaṙeṙa na wuingyi wo wandu na wanalosho wakye, echigamba,
40023002	“Walosha wa mawawaso na Mafarisayo wawoṙe wuiṙimi wo tambuluo mawawaso ga Mose.
40023003	Kyasia, shoose wechimmbia, mushiwute; kyaindi kui mfano o mawuto gawo, mulawute; kyipfa wo wekyeṙeṙa kyaindi wekyewuta-pfo.
40023004	Wo wekyepfunga maṟio malemeri na iṙika wandu mayewenyi gawo; walakunde wo wawenyi igapaaya na kyimnyoe kyawo.
40023005	Lyingyi-se mmbutie yawo yoose nyi kundu wawono nyi wandu; cha kyipfa shichonyi-sho shishiṟeie maṙeṙo ga Ruwa wekyeṟaa shaamunyi shawo na mawoko nyi shing'anyi mnu, na makyechu ga mkoṟoṟi yawo gangyilesheṟe mnu.
40023006	Wakundi iṙamia shiṙi sha mbele handu hawoṙe shelya, na iṙamia mbele masinagoginyi,
40023007	na iiṟikyiṟo sangaṙa, na ilago nyi wandu ‘Rabi.’
40023008	Kyaindi nyoe mulalago ‘Rabi,’ kyipfa mlosha onyu nyi umwi, na nyoe moose nyi wana wa mka.
40023009	Maa mulalage mndu awu wuyanenyi, kyipfa Awu-yonyu nyi umwi, ai o ruwewu.
40023010	Maa mulalago wasongoru; kyipfa msongoru onyu nyi umwi, na oe nyi oe Kristo.
40023011	Na oe ai ang'anyi onyu nechiwa mṟundi onyu.
40023012	Na orio oose echikung'anyisa amonyi nechititiṟo, na orio oose echikutitiṟa amonyi neching'anyiso. ”
40023013	“Ochia lonyu walosha wa mawawaso na Mafarisayo, wakulembecheṟi! Cha kyipfa mokyeshingyia wandu moongo o Wumangyi wo ruwewu; nyoe muwenyi mulaiṙe napfo, maa walya waiiṙa mulawalekyie waiṙe napfo. [
40023014	“Ochia lonyu walosha wa mawawaso na Mafarisayo, wakulembecheṟi! Cha kyipfa mokyesoka wakusu orio kyindo wawoṙe, na kui wukulembecheṟi mokyewika shiterewo shileshi; kyipfa kya ikyo mochiambilyia ianduyo lying'anyi ngoseṟa.]
40023015	“Ochia lonyu walosha wa mawawaso na Mafarisayo, wakulembecheṟi! Cha kyipfa mokyetenga-tenga mapalyipalyinyi na urukyenyi lugaṙutsu kundu mugaluoe mndu umwi nawaṙe iiṙikyia, na kammboneka, mokyemgaluo kawa mana o ngyehena ammbicho kuta nyoe kawi.
40023016	“Ochia lonyu wasongoru mui shipfupfuṟe. Nyoe mokyegamba, ‘Mndu echilya nyamu kui hekalu chi kyindo-pfo, indi mndu kalya nyamu kui shindo sha sahapu shikyeri hekalunyi, kyimmbaṟi iwuta shilya ateṟia.’
40023017	Nyoe matondo na shipfupfuṟe. Kyipfa nyi kyiha kying'anyi kuta kyingyi, nyi sahapu iya, ang'u hekalu-lyo lyekyeyeṟemtsa sahapu-yo?
40023018	Lyingyi-se, ‘Mndu echilya nyamu kui alyitaṟe, chi kyindo-pfo; indi mndu echilya nyamu kui kyienengo kyikyeri iho wuye ya alyitaṟe-yo, kyimmbaṟi iwuta shilya ateṟia.’
40023019	Shipfupfuṟe nyoe. Kyipfa nyi kyiha kying'anyi kuta kyingyi, kyienengo-kyo, ang'u alyitaṟe-yo yekyeyeṟemtsa kyienengo-kyo?
40023020	Kyasia ulya alya nyamu kui alyitaṟe, nekyelya nyamu nayo na shindo shoose shikyeri wuye yayo.
40023021	Na ulya alya nyamu kui hekalu, nekyelya nyamu nalyo, na ilya nyamu kui Ruwa ulya ekyekaa pfo.
40023022	Na ulya ekyelya nyamu kui ngyina, nekyelya nyamu kui kyiṙi kya mng'ano kya Ruwa, na ilya nyamu kui Ruwa ulya akyiṙamilyie.
40023023	“Ochia lonyu walosha wa mawawaso na Mafarisayo, wakulembecheṟi! Cha kyipfa mokyetaa orio kyifunjoe kya ikumi kya maṟa gelotsiṟa kyelya, kyaindi mukoṙa mbonyi tsing'anyi tsa mawawaso, cha iṙumbuo moondu kulawoṙe ikundia, na isaṟia, na iiṙikyia. Isho muwaṟi ishiwuta, maa shilya shingyi mulashiṙe.
40023024	Wasongoru shipfupfuṟe, mokyefifina kyitsina shindonyi shanyu shenyo kyaindi mkomeṟa ngamia.”
40023025	“Ochia lonyu walosha wa mawawaso na Mafarisayo, wakulembecheṟi! Cha kyipfa mokyesanja kyiṙoo na kyitela ipfo kyanja kyaindi shindo muwikyie pfo nyi sha wusokyi na ikukunda nyoe muwenyi.
40023026	Iyoe Mfarisayo kyipfupfuṟe. Sanja kyiṙoo kuwooka ipfo kyanumba, kundu na ipfo kyanja kuiṙime iila.
40023027	“Ochia lonyu, walosha wa mawawaso na Mafarisayo, wakulembecheṟi! Cha kyipfa mufananyi na shilome shishishie kyindo kya uwiṟo, nasho kya ipfo nja shekyewoneka shii shicha, kyaindi ipfo kyanumba shiichuo mafuo ga wapfu; na orio kyindo kyiporu.
40023028	Na wuṙo na nyoe; ipfo kyanja muwono nyi wandu cha muwoṙe wusumganyi, kyaindi ipfo kyanumba muichuo wukulembecheṟi na ifunja mawawaso lya orio mbaṟe.”
40023029	“Ochia lonyu, walosha wa mawawaso na Mafarisayo, wakulembecheṟi! Cha kyipfa mokyewika shilome shicha sheṟika weonguo shisuku na waṟundi wengyi wasumganyi wa Ruwa na shilome-sho mkoshichopa mnu,
40023030	na igamba, ‘Kokooya soe luwekyeri pfo kyiyeri kya kacha kya waku waṙu, luwechisanza nawo ipusuo samu ya weonguo shisuku-pfo.’
40023031	Kuṙi muikuṟingyishia muwenyi, kye nyoe nyi wana wa walya walewaaga weonguo shisuku.
40023032	Afutsienyi-ng'u kyila waku wanyu walewooka.
40023033	Nyoe njoka, wana wa manjoka, moṙicha kuṙa ngapo ya ngyehena?
40023034	Kyipfa kya ikyo, inyi ngyiṙuma konyu weonguo shisuku na wawoṙe wuṟango na walosha wa mawawaso na wengyi kyiiṙi kyawo mochiwawaaga na iwakapia msalabenyi, wengyi kyiiṙi kyawo mochiwakapa wakyeri masinagoginyi ganyu na iwafuna mṟi kui mṟi.
40023035	Na mochiwona ngapo kyipfa kya samu ya wandu wasumganyi mulewaaga, wookyia samu ya Abelyi, ulya msumganyi, mṟasa samu ya Sakaria, mono-Barakyia, mulemmbaagia kyiiṙi kya haele na alyitaṟe.
40023036	Ny'kyaloi, ngammbienyi, ngapo-tso tsoose tsechiolokyia rika-lyi.”
40023037	“Iyoe Yerusalemu, Yerusalemu, uiwaaga weonguo shisuku na ikapa na magoe walya wawaṙume kopfo! Nyi kyenga ngyilekunda ikusania hamwi na wana wapfo, chandu nguku yekyesania handu hamwi maalea gayo wanda ya makungo gayo, kyaindi mulekunda-pfo?
40023038	Ruwa akyeri-se numbenyi yanyu yeterewia-pfo.
40023039	Cha kyipfa ngammbia, mochingyiwona-se maa ale wookyia wulalu-pfo, mṟasa kyiyeri mochigamba, ‘Namwenengye mboṟa ulya aicha kui rina lya Mndumii.’ ”
40024001	Yesu kayenda, kawuka hekalunyi. Wanalosho wakye wakayenda kokye wamloṟe numba tsa hekalu.
40024002	Na oe kagaluo, kawawia, “Muwonyi ishi shoose? Ny'kyaloi, ngammbia, hechitsugaa igoe wuye ya igoe lyingyi lyilechiolotso-pfo.”
40024003	Na lyilya aweṙamie fumvunyi lya mashiṙi ga mseituni, wanalosho wakye wakayenda kokye kui kyiṟika, wechigamba, “Luwie, mbonyi-tsi tsechiwa indi? Na kyiṟingyishio kya icha lyapfo na kya mafurumionyi ga wuyana nyi kyikyi?”
40024004	Yesu kagaluo, kawawia, “Mndu alamlembe.
40024005	Cha kyipfa wafoi wechicha kui rina lyako, wechigamba, ‘Inyi nyi Kristo;’ nawo wechilemba wafoi.
40024006	Na nyoe mochiicho mbonyi tsa shiṙa na iweweṙo lya shiṙa. Maa mulaowesho; kyipfa isho shiwaṟi iwa kuṙo; kyaindi mafurumionyi galya galandeshikye-pfo.
40024007	Cha kyipfa isanga lyechiwuka ikapana na isanga, na wumangyi ikapana na wumangyi. Kochiwaṙa njaa, na shiriinza handu kui handu.
40024008	Isho shoose nyisho mawookyionyi ga iwawio lying'anyi.
40024009	Kyiyeri-kyo wechimṟiinga nyoe muwoṙo nyi wukyiwa, nawo wechimmbaaga, na nyoe mochiwa wandu wawasuoe nyi masanga goose kyipfa kya rina lyako.
40024010	Naaho-ng'u wafoi wechikapa tuulyia, nawo wechiṟiingana, na isuana.
40024011	Na weonguo shisuku wa wongo wechiwoneka na ilemba wafoi.
40024012	Na kyipfa kya iengyeṟika inyamaṟa mawawaso, ikunda lya wandu wafoi lyechiololyia.
40024013	Kyaindi ulya echikarishia mṟasa mafurumionyi, nyi oe echikyia.
40024014	Lyingyi-se mbonyi ngyicha tsa Wumangyi tsechiongoyo wuyanenyi koose, iwa wuṟingyishi wo masanga goose. Iho nyiho mafurumionyi galya gechicha.”
40024015	“Kyasia kyiyeri-kyo mochiwona ulya ekyenyamaṟa na ifunja orio kyindo kyiele, ulya amgambe nyi moonguo shisuku Danielyi, agoṟokyi handu haele (aikulosha na namanye).
40024016	Naaho-ng'u wakyeri urukyenyi lo Uyuda waṙichilyie mafumvunyi.
40024017	Na ai kai alasokye iṙuo shilya shikyeri kanyi kokye.
40024018	Maa akyeri mṙemenyi alawuye na numa ionduo nguwo yakye.
40024019	Ochia lo iwo wai wanene na waionza mfiri-yo!
40024020	Terewenyi, kundu iṙicha lyanyu kulawe kyiyeri kya mbeho, maa mfiri o onyonya.
40024021	Cha kyipfa kyiyeri-kyo kochiwaṙa wukyiwa wung'anyi, mbaṟe yakye ilandewonekye wookyia mawookyionyi ga wuyana mṟasa wulalu, maa mbaṟe-yo iyo yechiwono-se maa ale-pfo.
40024022	Na kokooya mfiri-yo ilawechifuhiṟo, mndu oose awechikyia-pfo; kyaindi kyipfa kya wasambuṟe mfiri-yo yechifuhiṟo.
40024023	Kyiyeri-kyo mndu kammbia, ‘Kristo nakyeri iha, ang'u nakyeri kulya,’ mulaiṙikyie.
40024024	Cha kyipfa wechiwoneka makristo wa wongo, na weonguo shisuku ga wongo, nawo wechiwuta ṟigo tsing'anyi na shiṟiyisho; waiṙime imuṙetsa, cha kyikaiṙimika, mṟasa wai wasambuṟe.
40024025	Ngammuikyimbia.
40024026	Kyasia wakammbia, ‘Nakyeri kundu ko nuka kuumu suwaa kulawoṙe maa mṟinga,’ mulafume; ‘Nakyeri kanyi,’ mulaiṙikyie.
40024027	Cha kyipfa chandu mbawa yekyewaṟuka iwuka ura lo ngamenyi mṟasa ikawono ura lo kyukonyi, nyi wuṙo kochiwa kyiyeri kya icha lya Mono-Adamu.
40024028	Cha kyipfa handu mnying'a ukyeri nyi ho-ndu mbeṟo tsekyekuumbia.”
40024029	“Kyaindi cha ilyi, numa ya wukyiwa wo mfiri iya, mnengyeṟi ochiwiko meema, na mori ochiloṟa ngyesa yacho-pfo, na nyenyeri tsechioloka iwuka ruwewu, na shindo shingyi sha ruwewu shekupaaya-paya na inyanyaṟika.
40024030	Naaho-ng'u yechiwonekana ṟigo ya Mono-Adamu ruwewu; na masanga goose ga wuyana gechikapa ṟanyi; nago gechiwona Mono-Adamu echicha mapuchinyi ga ruwewu hamwi na pfinya na mng'ano ung'anyi.
40024031	Na oe nechiṙuma malaika wakye hamwi na ṟui lying'anyi lya iganda, nawo wechisania wasambuṟe wakye iwuka ngyuura tsoose tsa wuyana.”
40024032	“Kyasia ko mfumu kuloshenyi mfano. Mbaga yakye ikammarisa ioṟia na iwaṙa maṟa, mokyemanya kye kyiyeri kya isambuo kyikyeri kufuhi.
40024033	Na nyoe taa, ilyi mowona isho shoose, manyenyi kye Mono-Adamu nakyeri kufuhi, moongonyi.
40024034	Ny'kyaloi, ngammbia, rika-lyi lyechiiṙa-pfo, mṟasa kyiyeri isho shechiafukyia.
40024035	Ngyina na uruka shechiiṙa, kyaindi, maṙeṙo gako gechiiṙa maa ale-pfo.”
40024036	“Kyaindi mbonyi tsa mfiri ulya na saa iya kuwoṙe aichi-pfo, maa malaika wakyeri ruwewu, maa Mana, sile Awu amonyi.
40024037	Cha kyipfa chandu kyiwekyeri kyiyeri kya Noe, nyi wuṙo kochiwa kyiyeri kya icha lya Mono-Adamu.
40024038	Cha kyipfa chandu kyiwekyeri mfiri iya ilesongoya Mfu wandu waweilya na inyo, wechialyika na ialyiko, mṟasa mfiri ulya Noe aleiṙa na safinenyi
40024039	walamanye mṟasa Mfu ukocha, ukowarumatsa woose. Nyi wuṙo kochiwa kyiyeri kya icha lya Mono-Adamu.
40024040	Kyiyeri-kyo wandu wawi wekooya wai ṙemenyi; umwi nawuto ho, umwi naṙio ho.
40024041	Waka wawi wekooya wesaa; umwi nawuto ho, umwi naṙio ho.”
40024042	“Kyasia laenyi kyiṙombo; kyipfa muichi nyi mfiri uha Mndumii onyu echicha-pfo.
40024043	Kyaindi manyenyi kyindo-kyi; kokooya monyi kanyi aweichi kyiyeri mbafu yechicha, nawelaa kyiṙombo, maa awechiṙa numba yakye ifunjo-pfo.
40024044	Kyipfa kya ikyo na nyoe kuṟeyeṟenyi; cha kyipfa saa mulaikusaṟie Mono-Adamu naicha.”
40024045	“Kyasia nyi wui-ng'u mṟundi muyendelyi, awoṙe wuṟango, mndumii okye alemwenenga wuchilyi kanyi kokye, naenengye wandu kyelya kyiyeri kyiwaṟi?
40024046	Agusu mṟundi ulya, mndumii okye echicha namkooye ewuta kuṙo.
40024047	Ny'kyaloi, ngammbia, nechimwenenga ichilyia shindo shakye shoose.
40024048	Kyaindi mṟundi ulya mmbicho kagamba mrimenyi kokye, ‘Mndumii oko naikyelyio,’
40024049	kawooka ikapa woṙoe, na ilya na inyo hamwi na wananzi.
40024050	Mndumii o mṟundi-cho neecha mfiri mṟundi-cho alaukusaṟie, na saa alaichi;
40024051	nechimṙumbuo mateng'eta gawi na immbutia chandu wakulembecheṟi wekyewutio. Nyi lyo-ndu kochiwaṙa wukyiwa na ilya ngakuru.”
40025001	“Naaho-ng'u Wumangyi wo ruwewu wochifanana na wana wa kyika ikumi, waleira taa tsawo, wakafuma indeambilyia monyi wolyi.
40025002	Wataanu wawekyeri matondo, na wataanu wawewoṙe wuṟango.
40025003	Walya wawekyeri matondo waleira taa tsawo, walaṙuo mafuṙa;
40025004	indi walya wawoṙe wuṟango waleṙuo mafuṙa shindonyi shawo shewika mafuṙa hamwi na taa tsawo.
40025005	Na lyilya monyi wolyi alekyelyio, woose wakarengyera wakalaa maṙoe.
40025006	Kyaindi kyio kya mayeleyele, hakawaṙa iiṟuka lya mndu aigamba, ‘Aulya, monyi wolyi; fumenyi mundemwambilyia.’
40025007	Cha ilyi wana walya wa kyika woose wakafuma, wakaṟeyeṟa taa tsawo.
40025008	Walya wai matondo wakawia walya wawoṙe wuṟango, ‘Luenengyenyi shifuṙa shanyu; kyipfa taa tsaṙu tsiruma.’
40025009	Kyaindi walya wawoṙe wuṟango wakawagaluo, wechigamba, ‘Chi wuṙo-pfo; gelushika soe na nyoe-pfo. Nanga moyenda ko walya wekyekumba mafuṙa mundeguṟa pfo ganyu.’
40025010	Nawo kyiyeri waweiyenda iguṟa, monyi wolyi kacha, na walya wawekuṟeyeṟie wakaiṙa na oe na wolyinyi; moongo ukoshingo.
40025011	Numa wana walya wa kyika wengyi wakacha, wakagamba, ‘Mndumii, Mndumii, lupfunguye moongo.’
40025012	Kagaluo kagamba, ‘Ny'kyaloi, ngammbia, ngyimuichi nyoe-pfo.’
40025013	Kyasia laenyi kyiṙombo, cha kyipfa muichi mfiri-cho maa saa-pfo.”
40025014	“Kyipfa nyi cha mfano o mndu akundi iyenda kyaro. Nalelaga waṟundi wakye, kawaṙambika masaa gakye.
40025015	Kaenenga umwi talanta tsitaanu, na umwi talanta tsiwi, na umwi talanta imwi; orio mndu iṙuana na wuiṙimi wokye; kayenda kyaro.
40025016	Cha ilyi ulya aleambilyia talanta tsitaanu kayenda, kakapa natso mbucha, kawona ho kyiira talanta tsingyi tsitaanu.
40025017	Na wuṙo taa ulya awoṙe tsiwi; oe kawona ho kyiira talanta tsiwi.
40025018	Kyaindi ulya aleambilyia imwi, naleyenda kasuma wanda terinyi, kaṟika pfo heleri iya ya mndumii okye.
40025019	Mfiri ifoi yamuiṙe mndumii o waṟundi walya kacha, kaachikyia matala hamwi nawo.
40025020	Ulya aleambilyia talanta tsitaanu kacha kaende talanta tsingyi tsitaanu, echigamba, ‘Mndumii, nulekooma koko talanta tsitaanu; aitsi talanta tsingyi tsitaanu ndewona ho kyiira.’
40025021	Mndumii okye kammbia, ‘Necha, mṟundi mcha na mwendelyi. Nokuloṟa kye numwendelyi maa shindonyi shitutu. Ngyechikuwika mchilyi o shindo shifoi. Iṙa na sienyi ya mndumii opfo.’
40025022	Na ulya aleambilyia talanta tsiwi kacha, kagamba, ‘Mndumii, nulekooma koko talanta tsiwi; aitsi, talanta tsingyi tsiwi ndewona ho kyiira.’
40025023	Mndumii okye kammbia, ‘Necha, mṟundi mcha na mwendelyi. Nokuloṟa kye numwendelyi maa shindonyi shitutu. Ngyechikuwika mchilyi o shindo shifoi. Iṙa na sienyi ya mndumii opfo.’
40025024	Na ulya aleambilyia talanta imwi, kagamba, ‘Mndumii, ngyilemanya kye iyoe nyi mndu muumu. Nokyesambuo handu ulawaaya, nokyesania handu ulaolyie mbeu.
40025025	Kyasia ngaowuo, ngayenda ngaṟika talanta yapfo terinyi. Wulalu nuwoṙe kyilya kyikyeri kyapfo.’
40025026	Mndumii okye kagaluo, kagamba, ‘Iyoe mṟundi mmbicho na mṙoko. Nulemanya kye ngyekyesambuo handu ngyilawaaya, ngyekyesania handu ngyilaolyia mbeu.
40025027	Kyasia, kyiwekuwaṟi ikooma heleri yako ko walya wekyeilacha heleri; na inyi ngacha ngyiwewona kyilya kyikyeri kyako na heleri ya ngoseṟa.
40025028	Kyasia, msokyenyi talanta-yo enengyenyi ulya awoṙe talanta ikumi.
40025029	Cha kyipfa ulya awoṙe kyindo nechienengo, na iengyeṟio pacha; kyaindi alawoṙe kyindo, maa kyilya awoṙe nechisoko.
40025030	Na mṟundi-cho alawoṙe kyiira, mmbiyitsenyi kuleshi meemenyi o nja. Nyi pfo-ndu kochiwaṙa wukyiwa na ilya ngakuru.’ ”
40025031	“Kyiyeri-kyo Mono-Adamu echicha mng'anonyi okye na malaika waele woose hamwi na oe, nyi lyo-ndu echiṙamia kyiṙinyi kya mng'ano okye.
40025032	Na masanga goose gechisanzia mbele yakye; na oe nechiwasawuo chandu mlyisi ekyesawuo moondo na mburu.
40025033	Nechiwika moondo kuwoko kokye ko kulyoe, na mburu kuwoko kokye ko kumoso.
40025034	Numa ya iho mangyi nechiwia walya wakyeri kuwoko kokye ko kulyoe, ‘Nnjonyi, nyoe muwawikyie mboṟa nyi Awu-yoko, oṟenyi Wumangyi muleṟeyeṟio wookyia itsano lya wuyana.
40025035	Cha kyipfa ngyiwewoṙo nyi njaa, mkongyienenga kyelya; ngyiwemwangari mukongyienenga mṟinga o nyo; ngyiwekyeri muyenu, mukongyiambilyia cha mndu onyu;
40025036	ngyiwemkuuye, mukongyienenga nguwo tseṟaa; ngyiweluoe, mukochengyiwia hai; ngyiwekyeri kyipfungonyi mukochengyisaia.’
40025037	Naaho-ng'u wasumganyi wechimgaluo, wechigamba, ‘Mndumii, nyi indi lulekuwona uwoṙo nyi njaa, lukokuenenga kyelya, ang'u umwangari lukokuenenga mṟinga o nyo?
40025038	Lyingyi-se nyi indi lulekuwona ukyeri muyenu, lukokuambilyia cha mndu oṙu, ang'u umkuuye, lukokuenenga nguwo tseṟaa?
40025039	Nyi indi-se lulekuwona uluoe, ang'u ukyeri kyipfungonyi, lukokusaia?’
40025040	Na Mangyi nechigaluo, echiwawia, ‘Ny'kyaloi ngammbia, chandu mulewutia umwi o wana wa wama-wo wako wai watutu, mulengyiwutia inyi.’
40025041	Numa ya iho nechiwia na walya wakyeri kuwoko kokye ko kumoso, ‘Wukyenyi koko, nyoe muwasese, muyende moṙonyi o mlungana, umṟeyeṟie Mokyiriinzi na malaika wakye.
40025042	Cha kyipfa nyiwewoṙo nyi njaa, mulangyienengye kyelya; ngyiwemwangari, mulangyienengye mṟinga o nyo;
40025043	ngyiwekyeri muyenu, mulangyiambilyie cha mndu onyu; ngyiwemkuuye, mulangyienengye nguwo tseṟaa; ngyiweluoe, na ngyiwekyeri kyipfungonyi, mulachengyisaia.’
40025044	Naaho-ng'u na iwo taa wechigaluo, wechigamba, ‘Mndumii, nyi indi lulekuwona iyoe uwoṙo nyi njaa, ang'u umwangari, ang'u ukyeri muyenu, ang'u umkuuye, ang'u uluoe, ang'u ukyeri kyipfungonyi, lulakupfuṟukanie?’
40025045	Na oe newagaluo, echigamba, ‘Ny'kyaloi, ngammbia, chandu mulalewutia umwi o iwo wai watutu, mulengyiwutia inyi-pfo.’
40025046	Na iwo wechiyenda na iiṙa na ngaponyi ya mlungana; indi wasumganyi wechiyenda moonyi o mlungana.”
40026001	Na lyilya Yesu alemarisa ionguo shindo-sho shoose, nalewia wanalosho wakye,
40026002	“Muichi kye numa ya mfiri iwi kochiwa pasaka, na Mono-Adamu nechiṟiingo nakapio msalabenyi.”
40026003	Kyiyeri kyilya wang'anyi wa makohanyi, na wasongoru wa wandu, wakasanzia numbenyi ya Mkohanyi ang'anyi kuta woose ekyelago Kayafa;
40026004	wakachila handu hamwi, kundu wawaṙe Yesu kui ngyeṟo na immbaaga.
40026005	Kyaindi wakagamba, “Kyilawe kyiyeri kya mfiri ung'anyi, kulacheamka kyituṟu wandunyi.”
40026006	Na Yesu kyiyeri awekyeri Betania numbenyi ko Simion awewoṙo nyi taambo,
40026007	mndu mka awewoṙe kyimkyepe kyiwoṙe mafuṙa mecha gekushia ga woguru wung'anyi naletikyira kufuhi na oe, kagaletsia mṙoenyi kokye kyiyeri aweṙamie echilya.
40026008	Wanalosho wakye kyiyeri walewona, wakasuo, wakagamba, “Iola-ola-lyi ilyi nyi lya kyikyi?
40026009	Kyipfa mafuṙa-ga gaweiṙima ikumbo ko heleri tsifoi wakyiwa waenengo.”
40026010	Yesu kamanya, kawawia, “Ny'kyilyi muilyisa mndu mka-chu wukyiwa? Kyipfa nyi iṟunda lyicha angyiṟundia inyi.
40026011	Cha kyipfa mfiri yoose muwoṙe wakyiwa hamwi na nyoe; kyaindi inyi mungyiwoṙe mfiri yoose-pfo.
40026012	Kyipfa kui ipusia mmbiu oko mafuṙa-go, nawuta aṙo ingyiṟeyeṟa ko iṟiko lyako.
40026013	Ny'kyaloi, ngammbienyi orio handu ndumi-i ngyicha yechiongoyo wuyanenyi koose, kyindo-kyo mndu mka-chu aṟunda na kyakye kyegambo kyipfa-kya imkumbuo.”
40026014	Kyiyeri-kyo umwi o walya ikumi na wawi, awekyelago Yuda Isikariote naleyenda ko wang'anyi wa makohanyi,
40026015	kagamba, “Ny'kyikyi mochingyienenga, ngamtarama muiṙime immbaṙa?” Wakamteṟia rupia makumi gaṟaaṟu.
40026016	Wookyia kyiyeri kyilya Yuda kapfula ṙaawa lyicha lyemṟiinga.
40026017	Na mfiri o kuwooka o mkate ilangyitarang'ishe, wanalosho walya waleyenda ko Yesu, wakammbia, “Nyi hanga ukundi lukuṟeyeṟie ulyiie ho Pasaka?”
40026018	Kagamba, “Yendenyi mṟinyi ko mndu mlyiwe, mundemmbia, ‘Mlosha nagamba, kyiyeri kyako kyikyisaangye kyikyeri kufuhi; kopfo ngyechiachikyia Pasaka hamwi na wanalosho wako.’ ”
40026019	Wanalosho wakawuta chandu Yesu alewawia, wakaṟeyeṟa Pasaka.
40026020	Kyasia kyiyeri kuleila naleṙamia ilya kyelya hamwi na walya ikumi na wawi.
40026021	Nawo kyiyeri waweilya, nalegamba, “Ny'kyaloi, ngammbia, umwi onyu nechingyiṟiinga.”
40026022	Wanalosho wakye wakawoṙo nyi fowa mnu, wakawooka immbesa umwi, umwi, “Nyi inyi, Mndumii?”
40026023	Kagaluo, kagamba, “Icho awika kuwoko kokye hamwi na inyi kyitelenyi, nyi oe echingyiṟiinga.
40026024	Mono-Adamu naindepfa, chandu kyikyiṟeie; kyaindi ochia lokye mndu ulya echiṟiinga Mono-Adamu! Kyiwechiwa nanga mndu-cho alawefeo.”
40026025	Yuda, ulya momṟiinga, kagaluo, kagamba, “Nyi inyi, Mlosha?” Kammbia, “Iyoe nogamba.”
40026026	Nawo kyiyeri waweilya, Yesu naleira mkate, kauwikyia mboṟa, kaupeṟenguo, kaenengyia wanalosho wakye, kagamba, “Waṙilyienyi, mulye. Ichu nyicho mmbiu oko.”
40026027	Kaira kyiṙoo, kaana, kawaenengyia, echigamba, “Nyonyi moose kyilya kyikyeri kunu
40026028	cha kyipfa iyi nyi samu yako ya mma, ipusuka kyipfa kya wafoi ko iwuto wunyamaṟi.
40026029	Kyaindi ngammbia, ngyechinyo-se mpfinyo maa ale-pfo mṟasa kyiyeri ngyechiunyo na nyoe wuyanenyi wuhya wo Awu-yoko.”
40026030	Nawo kyiyeri walemarisa iimba, wakafuma na nja iyenda fumvunyi lya mashiṙi ga mseituni.
40026031	Naaho-ng'u Yesu kawawia, “Nyoe moose mochiwihiyo kyipfa kyako kyio-kyi; cha kyipfa kyikyiṟeie, ‘Ngyechiwaaga mlyisi, na moondo ga poo gechinyanyaṟika.’
40026032	Kyaindi numa ya iṟuka lyako, ngyechimusongoya iyenda Galyilaya.”
40026033	Petiro kagaluo, kammbia, “Wakawihiyo woose kyipfa kyapfo, inyi ngyechiwihiyo maa ale-pfo.”
40026034	Yesu kammbia, “Ny'kyaloi ngakuwia iyoe, kyio-kyi ilying'onyi lyilafuga, nongyikana kaṟaaṟu.”
40026035	Petiro kammbia, “Maa kokooya ngyechipfa na iyoe, ngyechikukana maa ale-pfo.” Na wanalosho woose wakagamba wuṙo.
40026036	Numa ya iho Yesu kayenda hamwi nawo mṟasa handu hekyelago Getisemane, kawia wanalosho wakye, “Ṙamienyi iha, mṟasa ngyiyende kulya ngyindeterewa.”
40026037	Kaṙuo Petiro na wana walya wawi wa Sebedayo, kawooka iiṟewe na iwona fowa mrimenyi.
40026038	Naaho-ng'u kawawia, “Mrima oko uwoṙo nyi iiṟewe lying'anyi mnu ngyeiṙima maa ipfa. Kaenyi iha, mulae kyiṙombo hamwi na inyi.”
40026039	Kayenda mbele kyitutu, kaoloka na ndewu, katerewa, echigamba, “Awu-yoko, kyikaiṙimika, ṙombo-lyi lya matuuro lyiiṙe kuleshi na inyi. Kyaindi chi chandu ngyikundi inyi-pfo, indi nyi chandu ukundi iyoe.”
40026040	Kacha na ko wanalosho walya, kawakooya walee, kawia Petiro, “Ngyesa moiṙima ilaa kyiṙombo na inyi maa saa imwi-pfoe?
40026041	Laenyi kyiṙombo, muterewe, mulacheiṙa na kyiyeshionyi. Mrima ukundi; kyaindi mmbiu uwoṙe pfinya-pfo.”
40026042	Kayenda-se lya kawi, katerewa, echigamba, “Awu-yoko kokooya kyilechiiṙimika ṙombo-lyi lya matuuro lyiiṙe kuleshi na inyi, kyilya ukundi kyiwe kuṙo.”
40026043	Kacha-se, kawakooya walee; kyipfa meso gawo gawewoṙo nyi maṙoe malemeri.
40026044	Kawaṙa-se, kayenda, katerewa lya kaṟaaṟu, echigamba maṙeṙo galya galya.
40026045	Numa ya iho kacha na ko wanalosho wakye, kawawia, “Laenyi wulalu, muonyonye. Saa yamtikyira kufuhi, na Mono-Adamu nechiwiko mawokonyi ga wanyamaṟi.
40026046	Amkyenyi, sindenyi! Ulya aingyiṟiinga amtikyira kufuhi.”
40026047	Kyasia kyiyeri aweiṙeṙa, Yuda, umwi o walya ikumi na wawi, kacha, aṙuṙanyi na ṟiima lying'anyi lya wandu wawoṙe ngyuushu na ṟungu, wawuka ko wang'anyi wa makohanyi na wasongoru wa wandu.
40026048	Na ulya momṟiinga nalekoamuwaenenga kyiṟingyishio, echigamba, “Icho ngyechimkomba, nyi oe; mmbaṙenyi.”
40026049	Cha ilyi kayenda ko Yesu, kagamba, “Ngakuiṟikyiṟa, Mlosha.” Kamkomba.
40026050	Yesu kammbia, “Mbuya yako, ṟunda ikyo kyakuende.” Wakayenda, wakagoṟuo mawoko gawo wakawaṙa Yesu.
40026051	Na umwi o walya wawekyeri hamwi na Yesu kagoṟuo kuwoko kokye, kawuta ushu lokye, kamanya isinga lya Mkohanyi ang'anyi kuta woose, kalyiṙumbuo kuṙwi.
40026052	Naaho-ng'u Yesu alemmbia, “Wiyiṟa ushu lopfo na halya-ndu luwekyeri; kyipfa woose wekyekapana kui ushu wechirumatso kui ushu.
40026053	Ang'u nokusaṟa kye inyi ngyechiiṙima iterewa Awu-yoko, na oe nangyiendie wulalu kuṙi ngyuulyimalyi tsa malaika tsifoi kuta ikumi na tsiwi-pfoe?
40026054	Kyasia kokooya Ruwa aṙika ngyuulyimalyi tsengyikapania shiṟeio shechiafutsio kuṙa kye isho nyisho shiwaṟi iwa?”
40026055	Saa iya Yesu kawia wuingyi wo wandu, “Ngyesa mofuma cha ilyi mundewaṙa msokyi, muwoṙe ngyuushu na ṟungu, ingyiwaṙa? Orio mfiri ngyileṙamia hekalunyi ngyechilosha, mulangyiwaṙe.
40026056	Kyaindi ishi shoose shawa, kundu shiṟeio sha weonguo shisuku shiwe chandu shigambie.” Naaho-ng'u wanalosho woose wakamṙa wakaṙicha.
40026057	Nawo wakawaṙa Yesu wakamṙuo ko Kayafa, Mkohanyi ang'anyi kuta woose, handu wawesanzie walosha wa mawawaso na wasongoru.
40026058	Na Petiro kamwosha ai kuleshi mṟasa numba ya Mkohanyi ang'anyi kuta woose, kaiṙa na numba, kaṙamia hamwi na waṟundi, nawone mafurumionyi.
40026059	Kyasia wang'anyi wa makohanyi na mengye yoose wakapfula wandu weṟingyishia Yesu shindo sha wongo, waiṙime immbaaga;
40026060	walawone, maa chandu waṟingyishi wa wongo wafoi walecha.
40026061	Kyaindi numa ya iho kukocha waṟingyishi wawi, wakagamba, “Ichu nalegamba, ‘Ngyeiṙima ifunja hekalu lya Ruwa, na ilyiwika-se numa ya mfiri iṟaṟu.’ ”
40026062	Kyasia Mkohanyi ang'anyi kuta woose kammbia, “Ugaluo kyindo? Iwa nyi kyikyi waikuṟingyishia?”
40026063	Kyaindi Yesu katsia sau. Mkohanyi ang'anyi kuta woose kammbia, “Ngakututuma ulye nyamu kui rina lya Ruwa ai na moo, uluwie kokooya iyoe nyi oe Kristo, Mono-Ruwa.”
40026064	Yesu kammbia, “Iyoe nogamba; kyaindi ngammbia, wookyia wulalu mochiwona Mono-Adamu aṙamie kuwoko ko kulyoe ko Ruwa echicha mapuchinyi ga ruwewu.”
40026065	Naaho-ng'u Mkohanyi ang'anyi kuta woose karanduo mkoṟoṟi okye, echigamba, “Nalahia Ruwa. Lukundi-se wuṟingyishi wo ngoseṟa maa ale-pfo. Wulalu momuicho chandu alahia Ruwa.
40026066	Muwonyi kuṙa nyoe?” Wakagaluo, wakagamba, “Nawaṟi iwoogo.”
40026067	Naaho-ng'u wakampuchia maṙa ipfo kyaam, wakamkapa nzina; wengyi wakamkapa ngofi,
40026068	wechigamba, “Iyoe Kristo lutambuluye; nyi wui akukapa?”
40026069	Na Petiro naweṙamie nja ya numba iya. Kyisinga kyimwi kyikayenda kokye, kyikagamba, “Na iyoe nuwekyeri hamwi na Yesu o Galyilaya.”
40026070	Kakana mbele ya woose, echigamba, “Ngyiichi ikyo uigamba-pfo.”
40026071	Na oe kyiyeri alefuma na nja mṟasa kyichuminyi kyisinga kyingyi kyikammbona, kyikawia wandu wawekyeri pfo, “Ichu nawekyeri hamwi na Yesu o Nasareti.”
40026072	Kakana-se kui nyamu, “Ngyiichi mndu-chu-pfo.”
40026073	Halaiṙa kyiyeri kyileshi, walya walecha na halya wakayenda kokye, wakammbia, “Petiro, ny'kyaloi iyoe nyi umwi owo; kyipfa maa mṙeṙie opfo ukumanyisha.”
40026074	Naaho-ng'u Petiro kagamba, “Ngalya nyamu ngyigamba kya loi! Ruwa nangyikape kokooya ngyilaigamba kya loi! Ngyiichi mndu-chu-pfo!” Na cha ilyi ilying'onyi lyikafuga.
40026075	Petiro kakumbuo kyindo kyilya Yesu alegamba, “Ilying'onyi lyilafuga, nongyikana kaṟaaṟu.” Kafuma na nja katonyitsa mcheṟeṟe ya fowa.
40027001	Na kyiyeri kulekya, wang'anyi wa makohanyi woose na wasongoru wa wandu wakaṙamia kyama chandu weiṙima iwaaga Yesu.
40027002	Wakampfunga, wakammbuta halya, wakamṙambika ko Pilato awekyeri mchilyi o uruka lulya.
40027003	Numa ya iho Yuda, ulya momṟiinga, kyiyeri alewona kye amwanduyo kamanya wuwicho wo kyilya aleṟunda, kawiyiṟia wang'anyi wa makohanyi na wasongoru rupia tsilya makumi gaṟaaṟu, kagamba, “Ngyileṙeko kyiyeri ngyileṟiinga mndu alawoṙe ṙeko.”
40027004	Wakagamba, “Kyasia, soe luwoṙo pfo-pfo. Isho nyi shapfo kumonyi.”
40027005	Kawiyitsa rupia tsilya hekalunyi kafuma, kandekuwika kyigowo kapfa.
40027006	Wang'anyi wa makohanyi wakasania rupia tsilya, wakagamba, “Chi sungusinyi itsisanza na shienengo sha numbenyi ya Ruwa-pfo, cha kyipfa nyi wori wo ipusuo samu.”
40027007	Wakaṙamia kyiṙombo, wakaṙumbuo iguṟa ṙema lya mndu ekyeachikyia shinungu na heleri tsilya, hakawa handu heṟika wayenu wapfa.
40027008	Koikyo ṙema-lyo lyekyelago ṙema lya samu mṟasa inu.
40027009	Naaho-ng'u kyikaafukyia kyindo kyilya kyileṙeṙo nyi moonguo shisuku Yeremia, echigamba, “Walewuta rupia makumi gaṟaaṟu, kyindo wandu waata wa Isiraelyi waleiṙikyiana na oe imtaa;
40027010	wakaguṟa natso ṙema lya mndu ekyeachikyia shinungu chandu Mndumii alengyiwia.”
40027011	Na Yesu kagoṟoka mbele ya ulya awekyechilyia uruka lulya. Mchilyi-cho kammbesa, kagamba, “Iyoe nyi oe mangyi o Wayuda?” Yesu kammbia, “Iyoe nogamba.”
40027012	Kyaindi kyiyeri wang'anyi wa makohanyi na wasongoru walewia Yesu kye nammbicho alegaluo kyindo-pfo.
40027013	Naaho-ng'u Pilato kammbia, “Uichuo mawicho-ga goose waikusendia?”
40027014	Alamgaluo maa kyindo kyimwi mṟasa mchilyi ulya kaṟiyio mnu.
40027015	Kyasia kyiyeri kya mfiri ung'anyi o Pasaka, mchilyi ulya naweichiwie ipfunguo mpfungo umwi wandu wamkunda.
40027016	Kyasia kuwewoṙe mpfungo orio mndu awemwichi kyipfa kya wuwicho wokye, ekyelago Baraba.
40027017	Kyasia kyiyeri wandu walesanzia handu hamwi Pilato kawawia, “Mukundi ngyimpfunguye wui? Baraba ulya, ang'u Yesu ekyelago Kristo?”
40027018	Cha kyipfa nalemanya kye walemṙambika kokye kui wunyenyi.
40027019	Na kyiyeri Pilato aweṙamie kyiṙinyi kyakye echiṙumbuo moondu, mka okye nalemṙumia ndumo, immbia, “Ulawutie mndu-cho msumganyi kyindo kyoose; cha kyipfa kyio-kyi kyaamkyia inu ngyileloṙo kyakye ngawihiyo mnu.”
40027020	Na wang'anyi wa makohanyi na wasongoru wa wandu wakawanzia wuingyi wulya wo wandu wuwie Pilato napfunguo Baraba, na iwaaga Yesu.
40027021	Kyasia mchilyi ulya kagaluo, kawawia, “Mukundi ngyimpfunguye wui kyiiṙi kya iwa wawi?” Wakagamba, “Baraba.”
40027022	Pilato kawawia, “Kyasia, Yesu-chu ekyelago Kristo ngyimmbutie kyi?” Wakagamba woose, “Nakapio msalabenyi.”
40027023	Kagamba, “Ny'kyi? Wuwicho wokye nyi kyikyi?” Wakaengyeṟa mnu ikalagatsa, wechigamba, “Nakapio msalabenyi.”
40027024	Kyasia kyiyeri Pilato alewona kuwoṙe kyiira kyoose-pfo, indi kyituṟu kyikundi iamka, kaira mṟinga, kasamba mawoko gakye mbele ya wuingyi wulya wo wandu, kagamba, “Inyi ngyiwoṙe ṙeko samunyi ya mndu-chu msumganyi-pfo. Ilyi nyi iṟunda lyanyu nyoe.”
40027025	Wandu woose wakagaluo wakagamba, “Leka samu ya mndu-chu iwe wuye yaṙu na ko wana waṙu.”
40027026	Naaho-ng'u kawapfunguya Baraba; na ammarise igamba Yesu nakapo na ngowa, kamṙambika ko ngyuulyimalyi tsakye wandemkapia msalabenyi.
40027027	Naaho-ng'u asikari wa mchilyi o uruka lulya wakaṙuo Yesu mṟasa Praitorio ngyuulyimalyi tsingyi tsoose tsikakuumbia halya-ndu awekyeri.
40027028	Wakammbuta nguwo, wakamṟika ikunya lyifanyi kyimaande.
40027029	Wakaoka oṟo ya msha, wakamṟika mṙoenyi kokye, wakammbikyia upoi lo wuchilyi kuwokonyi kokye ko kulyoe; wakapfiria ndi mbele yakye, wakamkapa makuukuu, wechigamba, “Lokuiṟikyiṟa, Mangyi o Wayuda!”
40027030	Numa ya iho wakampuchia maṙa, wakaira upoi lulya, wakamkapa mṙoenyi.
40027031	Wammarise imkapa makuukuu, wakawuta ikunya lyilya, wakamṟika mkoṟoṟi okye, wakamṙuo imkapia msalabenyi.
40027032	Na lyilya waweiwuka kulya mṟinyi wakawona mndu o Kyirene, ekyelago Simion; ichu wakamwitika nakuṙikye msalaba okye.
40027033	Na kyiyeri waleshika handu hekyelago Golyigota, kyimwi na igamba, “Ipoṟong'u,”
40027034	wakamwenenga mpfinyo umsanze-sanze na mṟinga o nduu nanyo; kyaindi oe kyiyeri aleukomba na ulumi lokye alakunde inyo.
40027035	Wammarise imkapia msalabenyi, wakagawa mkoṟoṟi okye wechikapa kuṟu kuha; kundu kyiafukyie kyindo kyilya kyileṙeṙo nyi moonguo shisuku, “Walegawiana nguwo tsako; na kyipfa kya ikunya lyako walekapa kuṟu kuha.”
40027036	Wakaṙamia wakamringa halya.
40027037	Wakawikyia wuye ya mṙoe okye kyindo kyeloṟa kyimaṙuma kyewoogo, kyindo kyikyiṟeie: “ICHU NYI YESU, MANGYI O WAYUDA.”
40027038	Kyiyeri kyilya kyilya wasokyi wawi wakakapio msalabenyi hamwi na oe, umwi kuwoko kokye ko kulyoe, na umwi kuwoko kokye ko kumoso.
40027039	Na wandu wawekuiṙia wakamlahia, wechisunza-sunza mṙoe yawo, na igamba,
40027040	“Iyoe ochiiṙima ifunja hekalu na ilyiwika-se numa ya mfiri iṟaṟu, kukyiṟe mrima opfo. Kokooya iyoe nyi mono-Ruwa, soka iho msalabenyi.”
40027041	Na wang'anyi wa makohanyi taa wakamkapa makuukuu hamwi na walosha wa mawawaso wechigamba, “Nalekyiṟa wengyi, aiiṙima ikukyiṟa amonyi-pfo.
40027042	Oe nyi mangyi o Isiraelyi; wulalu nasokye msalabenyi, na soe lochimwiṙikyia.
40027043	Nalekuwaṙa na Ruwa; namkyiṟe wulalu, kokooya namkundi; cha kyipfa nalegamba, ‘Inyi nyi Mono-Ruwa.’ ”
40027044	Na wasokyi walya walekapio msalabenyi hamwi na oe walemlahia wuṙo.
40027045	Kyasia wookyia saa tsiṟandaaṟu kulewaṙa meema wuye ya uruka loose mṟasa saa kyenda.
40027046	Na cha saa kyenda, Yesu kakuilenga na ṟui lying'anyi echigamba, “Eloi, Eloi, lama sabakyitani?” Kyimwi na igamba, “Ruwa oko, Ruwa oko, ny'kyilyi ongyiṙa?”
40027047	Na kyiyeri wandu waata wawekyeri halya waleicho, walegamba, “Ichu nailaga Elyiya.”
40027048	Cha ilyi umwi owo kayenda eṙicha, kaira kyindo kyekyeongyia mṟinga, kakyiichuṟa mṟinga okyetarang'ia, kakyipfungyia upoinyi, kamrutsa.
40027049	Walya wengyi wakagamba, “Leka luwone kokooya Elyiya nechicha imkyiṟa.”
40027050	Na Yesu amkuilengye-se na ṟui lyakye ko pfinya, kalekyia moo.
40027051	Na isulyia lyeshingyia ipfo hekalunyi lyikaranduka kawi wookyia wuye mṟasa wanda. Uruka lukoṙeṙema; na maṟaṟa gang'anyi gakapaṟika.
40027052	Shilome shikaṟuguka; mmbiu ifoi ya waele wapfiie ikaamka.
40027053	Nawo wammbukye shilomenyi shawo, numa ya iṟuka lyakye, wakaiṙa na mṟinyi mweele, wandu wafoi wakawawona.
40027054	Kyasia mchilyi ulya, na iwo wawekyeri hamwi na oe wechiringa Yesu, kyiyeri walewona kyiriinza na chandu mbonyi tsilewa, wakaowuo mnu, wechigamba, “Ny'kyaloi ichu nawekyeri Mono-Ruwa.”
40027055	Hawewoṙe na waka wafoi halya wechiambuya wakyeri kuleshi. Iwo nyiwo waleosha Yesu iwuka Galyilaya, na imṟundia.
40027056	Kyiiṙi kyawo nawekyeri ho Maria Makyidalena, na Maria mama o Yakobo na Yosefu na mama o wana wa Sebedayo.
40027057	Na lyilya kuleila mndu mnjama o Arimataya ekyelago Yosefu kacha, na oe nawekyeri manalosho o Yesu.
40027058	Mndu-chu naleyenda ko Pilato, katerewa mmbiu o Yesu. Naaho-ng'u Pilato kagamba naenengo mmbiu-cho.
40027059	Yosefu kaira mmbiu ulya, kauaṟahia sandenyi ya uwiṟo,
40027060	kauwikyia kyilomenyi kyakye kyihya, awekyiachikyie igoenyi; kaiṟimitsia igoe lying'anyi mbele ya moongo o kyilome, kawuka ho.
40027061	Na halya wawekyeri ho Maria Makyidalena, na Maria ulya o kawi, waṙamie weambuyana na kyilome kyilya.
40027062	Na Mfiri o kawi, numa ya mfiri o ikuṟeyeṟa lya mfiri o onyonya, wang'anyi wa makohanyi, na Mafarisayo walekooyana na Pilato,
40027063	wakagamba, “Mndumii, lokumbuo kye ulya ekyeṙeṙa wongo nalegamba kyiyeri-kyo awei na moo, ‘Numa ya mfiri iṟaṟu nechiṟuka!’
40027064	Kyasia gamba kye kyilome-kyi kyiringo necha mṟasa mfiri o kaṟaaṟu; wanalosho wakye walachemwiwa, na iwia wandu, ‘Naṟuka ko wapfu; na wulembi wo mafurumionyi wukong'ana kuta wulya wo mawookyionyi.’ ”
40027065	Pilato kawawia, “Muwoṙe asikari; yendenyi munderinga necha kyilome chandu muichi.”
40027066	Wakayenda, wakaringa kyilome necha, kui iwikyia igoe lyilya kyiṟingyishio kyiwoṙe mfano owo, hamwi na asikari walya waringyi.
40028001	Na lyilya mfiri o onyonya uleiṙa, ochikya mfiri o kuwooka o juma Maria Makyidalena, na Maria ulya o kawi, waleyenda indeambuya kyilome kyilya.
40028002	Na hawewoṙe kyiriinza kying'anyi kya uruka; kyipfa malaika o Mndumii nalesoka iwuka ruwewu, kacha kaiṟimitsa igoe lyilya kalyiṙamilyia.
40028003	Na fana yakye iwekyeri cha mbawa, na mkoṟoṟi okye mwiilyi cha Kyipoo.
40028004	Na kui imwowuo, waringyi walya wakaṙeṙema, wakawa cha wapfu.
40028005	Malaika kagaluo, kawia waka walya, “Mulaowuoe, cha kyipfa ngyiichi kye muipfula Yesu alekapio msalabenyi.
40028006	Akyeri iha-pfo; kyipfa amṟuka, chandu alegamba. Nnjonyi, muambuye handu awemlaṟe.
40028007	Na nyoe yendenyi faṟa, mundewia wanalosho wakye, amṟuka ko wapfu. Naimusongoya iyenda Galyilaya. Nyi pfo-ndu mochimmbona. Aikyonyi-ng'u, ngamummbia.”
40028008	Wakafuma iwinyi iwuka kyilomenyi, kui wuowu na sia ing'anyi, wakayenda weṙicha iongoya wanalosho wakye mbonyi.
40028009	Na Yesu kakarisana nawo, echigamba, “Ngamuiṟikyiṟa!” Wakatikyira kufuhi wakammbaṙa maṙende, wakamwindia.
40028010	Numa ya iho Yesu kawawia, “Mulaowuoe. Yendenyi, mundewia wana wa wama wako wayende Galyilaya. Nyi pfo-ndu wechingyiwona.”
40028011	Na walya kyiyeri waweiyenda, asikari waata waleiṙa na mṟinyi, wakaongoya wang'anyi wa makohanyi mbonyi tsa shindo shoose shileṟundika.
40028012	Wakasanza hamwi na wasongoru, wakachila, wakaenenga asikari heleri tsifoi,
40028013	wechigamba, “Gambenyi kye wanalosho wakye walecha kyio, wakamwiwa, kyiyeri soe luwelee.
40028014	Na mbonyi-tsi tsikamanyika ko mchilyi o uruka-lu, soe loṙeṙa na oe, na echimmbutia kyindo kyiwicho-pfo.”
40028015	Kyasia wakaambilyia heleri tsilya, wakawuta chandu walelosho. Na mbonyi-tso tsikaṙunganana ko Wayuda mṟasa inu.
40028016	Na wanalosho walya ikumi na umwi wakayenda Galyilaya mṟasa fumvu lyilya Yesu alewawia.
40028017	Nawo kyiyeri walemmbona, walemwindia; kyaindi waata walewaṙa iiṙikyia lyaangu.
40028018	Yesu kacha na kowo, kaṙeṙa nawo, kawawia, “Ngyimṙambikye wuchilyi woose ruwewu na wuyanenyi.
40028019	Kyasia, yendenyi, mundegaluo masanga goose iwa wanalosho, mochiwapatisa kui rina lya Awu, na Mana, na Mumuyo Mweele;
40028020	na iwalosha iosha shoose ngyilemmbi nyoe. Na inyi ngyikyeri na nyoe mfiri yoose, mṟasa mafurumionyi ga wuyana.”
41001001	Iyi nyi Ndumi Ngyicha ya Yesu Kristo, Mono-Ruwa,
41001002	chandu ingyiṟeie nyi moonguo shisuku Yesaya, “Ambuya, ngyiṙuma mndu awoṙe ulogo loko, mbele ya ushangu lopfo, echiachikyia njia yapfo,
41001003	Ṟui lya mndu aipoṟogoṟia nuka, reyeṟenyi njia ya Mndumii, Goṟotsenyi kundu echiiṙia.”
41001004	Yohane nalewoneka, echipatisia kundu ko nuka, na ionguo mbonyi, kundu wandu waṙumbuye wunyamaṟi na ipatiso; na Ruwa nawahooṟie maṙeko.
41001005	Wandu wafoi mnu wa uruka lo Uyuda wakayenda kokye, na wandu wa Yerusalemu, wakapatiso mfonyi o Yoridan, wechitocha wunyamaṟi wowo.
41001006	Na Yohane naweṟee mapfukye ga ngamia na ukowa lo njonyi kyitsinyi kyakye, kalya nzie na wukyi wo nguṙunyi.
41001007	Kalosha echigamba, “Numa yako kuicha awoṙe pfinya kuta inyi. Icho inyi ngyiwaṟi iarama na ituruchuo ngowa tsa shiaṙu shakye-pfo.
41001008	Inyi ngyilempatisa nyoe kui mṟinga; indi oe nechimpatisa nyoe kui Mumuyo Mweele.”
41001009	Kyasia mfiri iya, Yesu nalecha awuka Nasareti ya Galyilaya, kapatiso nyi Yohane kulya Yoridan.
41001010	Na chailyi kyiyeri aleṙo awuka mṟingyenyi, kawona mapuchi geseia na Mumuyo, cha mbuna, echimsokyia.
41001011	Na ṟui lyikawuka ruwewu, lyikagamba, “Iyoe nyi oe Mono-ko, mkunde oko; ngyimchihiye kyipfa kyapfo.”
41001012	Cha ilyi Mumuyo kammbuta nayende kundu ko nuka.
41001013	Kakaa ipfo nukyenyi ngyiumu suwaa ilawoṙe maa mṟinga mfiri makumi gaana, echiyesho nyi Satana. Na oe nawekyeri hamwi na mando ga saka, na malaika wawemṟundia.
41001014	Kyasia Yohane ammbiko kyipfungonyi, Yesu kayenda Galyilaya, echionguo Mbonyi Ngyicha tsa Ruwa,
41001015	echigamba, “Kyiyeri kyamshika, na Wumangyi wo Ruwa womtikyira kufuhi; ṙumbuyenyi wunyamaṟi na iiṙikyia Ndumi Ngyicha.”
41001016	Na oe kyiyeri aweiiṙa mbai ya ipalyipalyi lya Galyilaya, kawona Simion na Anderea, mono-wamae, wechiwiyitsa iṟambika ipalyipalyinyi; cha kyipfa wawekyeri wandu wekyeṙeia makunga.
41001017	Yesu kawawia, “Nnjonyi mungyioshe, na inyi ngyemugaluo wandu wekyeṙega wandu.”
41001018	Cha ilyi wakaṙa ngowa tsawo tseṙega makunga, wakamwosha.
41001019	Kayenda mbele kyitutu, kawona Yakobo o Sebedayo na Yohane, mono-wamae; nawo taa wawei ngalawenyi, wechiachikyia ngowa tsawo tseṙega makunga.
41001020	Cha ilyi kawalaga, wakaṙa awu-yawo Sebedayo ngalawenyi hamwi na wandu wa wori, wakayenda, wakamwosha.
41001021	Wakayenda mṟasa Kaperinaumu, na cha ilyi mfiri o onyonya kaiṙa na sinagoginyi, kalosha.
41001022	Wakaṟiyio mnu kyipfa kya malosho gakye; cha kyipfa naweiwalosha cha mndu awoṙe wuchilyi, maa chi cha walosha wa mawawaso-pfo.
41001023	Na cha ilyi hawewoṙe sinangoginyi lyawo mndu awoṙo nyi mṟufui mmbicho. Kakuilenga na ṟui lying'anyi,
41001024	echigamba, “Luwoṙe kyi na iyoe, Yesu o Nasareti? Ngyesa nocha ilurumatsa?
41001025	Ngyikuichi iyoe nyi Mweele o Ruwa.” Yesu kamṙeṙia, echigamba, “Tsia sau, uwukye ko mndu-chu.”
41001026	Mṟufui ulya mmbicho kamṙeṙemsha cha mndu ekyeuma nguku, kafiiṟa na ṟui lying'anyi, kammbuka.
41001027	Wakaṟiyio woose, mṟasa wakawesana, wechigamba, “Ny'kyikyi ikyi? Nyi wuṟango wuhya! Kyipfa kui wuchilyi naiṙeṙia maa waṟufui wawicho, nawo wakamwindia!”
41001028	Cha ilyi mbonyi tsakye tsikaṙunganana orio handu ngyuurukyenyi tsoose tsa mṟasenyi o Galyilaya.
41001029	Na kyiyeri walewuka sinagoginyi, waleshika kanyi ko Simion na Anderea, hamwi na Yakobo na Yohane.
41001030	Na mamka o Simion, nawekyeri kyitaṟenyi, nawoṙo nyi isemu; na cha ilyi wakammbia mbonyi tsakye.
41001031	Katikyira kufuhi na oe, kammbaṙa kuwoko kokye kamwira, isemu lyikamleka, kawaṟundia.
41001032	Kyasia kyiyeri kuleila, na mnengyeṟi omwolokyie, wawemwendie woose walawekuiṙima, na wawoṙo nyi waṟufui wawicho.
41001033	Na wandu wafoi mnu wa mṟi ulya wawekuumbie moongonyi.
41001034	Kakyiṟa wafoi wawewoṙe ndoṟe tsa orio mbaṟe, kawuta waṟufui wafoi wawicho, maa alelekyia waṟufui wawicho iṙeṙa-pfo, cha kyipfa wawemwichi.
41001035	Kyasia ngamenyi utuko, kafuma kayenda handu halawoṙe wandu, kandeterewa.
41001036	Simion na oṙoe wakamwosha.
41001037	Nawo kyiyeri walemmbona wakammbia, “Wandu woose waikupfula.”
41001038	Kawawia, “Sindenyi handu hengyi, mṟasa shikaṟo shikyeri kufuhi, na ipfo ngyiiṙime ionguo pfo mbonyi; kyipfa ikyo nyikyo kyilengyiende.”
41001039	Kayenda echionguo mbonyi masinagoginyi gawo, urukyenyi loose lo Galyilaya, na iwuta waṟufui wawicho.
41001040	Mndu awoṙo nyi taambo kacha na kokye, echimpfiria ndi, na imterewa, echigamba, “Kokunda noiṙima ingyulyisha na ingyiwuta ndoṟe-i.”
41001041	Na oe kawona fowa mrimenyi kyipfa kyakye, kalesha kuwoko kokye, kampaaya, kammbia, “Ngyikundi, ila.”
41001042	Na cha ilyi taambo lyakye lyikammbuka, kaila.
41001043	Kamwima na pfinya, kammbuta ho cha ilyi,
41001044	kammbia, “Ulawie mndu kyindo kyoose, indi yenda undekuloṟa ko mkohanyi, undeenengyia kyiṙaso chandu Mose alegamba kyipfa kya iila lyapfo, kyiwe wuṟingyishi kowo.”
41001045	Kyaindi kafuma, kuwooka iṙeṙa maṙeṙo gafoi, na igamba kyindo kyilya, mṟasa Yesu alaiṙime-se iiṙa na mṟinyi kulawoṙe ikuṟiika; indi nawekyeri nja handu halawoṙe wandu. Wandu wakayenda kokye wawuka ngyuura tsoose.
41002001	Kaiṙa-se na Kaperinaumu hamwiṙe mfiri ifoi, kyikamanyika kye nakyeri kanyi.
41002002	Halya kanyi hakasanzia wandu wafoi halatsugae maa ṙaawa moongonyi. Kawaongoya Ṙeṙo lyakye.
41002003	Kukocha wandu wechimwendie mndu apfiie ngapfu, aṙuṙo nyi wandu waana.
41002004	Na kyiyeri walelemo itikyira kufuhi na oe kyipfa kya wuingyi wo wandu, waletocha kai halya-ndu awekyeri; na wammarise iifunja walesotsa ikondoṟo mndu ulya apfiie ngapfu awelyilaaye.
41002005	Na Yesu, kyiyeri alewona iiṙikyia lyawo, kawia ulya apfiie ngapfu, “Mono-ko, omhooṟio ngyuunyamaṟi tsapfo.”
41002006	Na walosha waata wa mawawaso wawekyeri pfo, waṙamie, wechikusaṟa mrimenyi kowo,
41002007	“Ny'kyilyi ichu aigamba kuṙi? Nailahia Ruwa. Nyi wui echiiṙima ihooṟia wunyamaṟi sile umwi tupu, nyi oe Ruwa?”
41002008	Cha ilyi Yesu kamanya mrimenyi kokye kye waikusaṟa kuṙo mrimenyi kowo, kawawia, “Ny'kyilyi muikusaṟa kuṙi mrimenyi konyu?
41002009	Kyii kyaangu nyi kyiha, iwia apfiie ngapfu, ‘Nohooṟio ngyuunyamaṟi tsapfo’, ang'u igamba, ‘Amka ukuṙikye ikondoṟo lyapfo uyende?’
41002010	Kyaindi muiṙime imanya kye Mono-Adamu nawoṙe wuchilyi wuyanenyi wo ihooṟia wunyamaṟi.” Iho naiwia ulya apfiie ngapfu,
41002011	“Ngakuwia, amka, ukuiṙikye ikondoṟo lyapfo uyende kanyi kopfo.”
41002012	Cha ilyi kaamka, kakuṙika ikondoṟo lyakye, kawuka mbele yawo woose; mṟasa wakaṟiyio woose, wakang'anyisa Ruwa, wechigamba, “Mbaṟe-i iyi lulandeenengo iiwona maa ale-pfo.”
41002013	Kafuma-se kayenda mbai ya ipalyipalyi, wandu woose wa kyisanzionyi wakayenda kokye kawalosha.
41002014	Na kyiyeri aweiiṙa, kawona Lewi, mana o Alyifayo, aṙamie handu hesania ukamba mbai ya ipalyipalyi, kammbia, “Ngyiosha.” Kaamka kamwosha.
41002015	Na kyiyeri aweṙamie kanyi kokye echilya, wesania ukamba wafoi na wanyamaṟi waleṙamia hamwi na Yesu na wanalosho wakye; cha kyipfa wawei wafoi wechimwosha.
41002016	Na walosha wa mawawaso na Mafarisayo kyiyeri walemmbona echilya hamwi na wesania ukamba na wanyamaṟi, walewia wanalosho wakye, “Ny'kyilyi ailya hamwi na wesania ukamba na wanyamaṟi?”
41002017	Kyiyeri Yesu aleicho nalewawia, “Walaluoe wekyepfula mganga-pfo, kyaindi walya walaikuiṙima. Ngyilecha ilaga wasumganyi-pfo, indi wanyamaṟi.”
41002018	Na wanalosho wa Yohane na Mafarisayo wawekyekuretekyia. Kyasia walecha, wakammbia, “Ny'kyilyi wanalosho wa Yohane na wanalosho wa Mafarisayo wekyekuretekyia, indi wanalosho wapfo wekyewuta kuṙo-pfo?”
41002019	Yesu kawawia, “Walage wolyinyi weiṙima kuṙa ikuretekyia kyiyeri monyi wolyi akyeri hamwi nawo? Kyiyeri kyoose monyi wolyi akyeri hamwi nawo wechiiṙima ikuretekyia-pfo.
41002020	Kyaindi kuicha mfiri monyi wolyi echiwuto kowo, nyi lyo-ndu wechiṙa ikuretekyia mfiri-cho.
41002021	Kuwoṙe mndu ekyewika kyiṙami kya nguwo ngyihya ikunyenyi lyiku-pfo; kawika kuṙo, kyilya kyihya kyawiko ho kyechinyamaṟa ikunya-lyo lyiku, na halya-ndu harandukyie hekyeengyeṟika.
41002022	Maa kuwoṙe mndu ekyewika mpfinyo shisagenyi shiku-pfo. Kokooya awika, mpfinyo ulya ochipaṟa shisaga-sho, mpfinyo ukopusuka, shisaga shilya shikanyamaṟika. Indi nekyewika mpfinyo shisagenyi shihya.”
41002023	Kyiyeri aweiiṙa maṙemenyi mfiri o onyonya wanalosho wakye wai kyaronyi walewooka iṙumbuo magaa ga nganu.
41002024	Mafarisayo wakammbia, “Ny'kyilyi waiwuta kyindo kyilai kya sungusinyi mfiri o onyonya?”
41002025	Kawawia, “Muichi chandu Dawidi aleṟunda, kyiyeri awemfooye, na iwoṙo nyi njaa, oe na oṙoe?
41002026	Chandu aleiṙa na numbenyi ya Ruwa, kacha kyiyeri kya Abiatari, Mkohanyi ang'anyi kuta woose, kalya mkate iya Ngyeele, ilawaṟi ilyio nyi mndu sile makohanyi, kaenenga na oṙoe?”
41002027	Kawawia, “Mfiri o onyonya ulewiko kyipfa kya mndu, chi mndu kyipfa kya mfiri o onyonya-pfo.
41002028	Kyasia Mono-Adamu nyi oe Mndumii o mfiri o onyonya taa.”
41003001	Kaiṙa-se na sinagoginyi; napfo kuwewoṙe mndu awoṙe kuwoko kupfiie ngapfu.
41003002	Wakamwowelyia kundu wawone kokooya nemkyiṟa mfiri o onyonya; waiṙime imṙuo mengyenyi.
41003003	Kawia ulya awoṙe kuwoko kupfiie ngapfu “Goṟoka makyiṙi-gawi.”
41003004	Kawawesa, “Nyi sungusinyi mfiri o onyonya iwuta shicha ang'u iwuta shiwicho? Ikyiṟa mrima ang'u iuwaaga?” Wakatsia.
41003005	Kawaitukuya ngyuura tsoose ko nyashi, echiwoṙo nyi fowa mrimenyi kyipfa kya wuumu wo mrima yawo. Kawia mndu ulya, “Goṟuo kuwoko kopfo.” Na oe kagoṟuo kuwoko; kuwoko kokye kukowaṙa-se pfinya.
41003006	Cha ilyi Mafarisayo walya wakayenda, wakachila mbonyi tsakye hamwi na Maherodi, chandu wechimrumatsa.
41003007	Na Yesu kakaa kuleshi, oe na wanalosho wakye, kayenda ipalyipalyinyi. Wuingyi wung'anyi wo wandu wukomwosha, iwuka Galyilaya na Uyuda,
41003008	na Yerusalemu, na Idumaya, na molyolya o Yoridan, na ngyuura tsa Tiro na Sidon. Wuingyi wung'anyi wo wandu kyiyeri waleicho mbonyi tsoose tsa shindo awekyeri iṟunda, wakayenda kokye.
41003009	Kawia wanalosho wakye kye kyingalawa kyitutu kyikae kufuhi na oe, kundu wuingyi wo wandu wulampeṟeetse.
41003010	Cha kyipfa nalekyiṟa wafoi, mṟasa woose wawewoṙe ngyuukyiwa wakamraia waiṙime impaaya.
41003011	Na waṟufui wawicho, orio kyiyeri walemmbona, waleoloka mbele yakye, wakafuga, wechigamba, “Iyoe nyi oe Mono-Ruwa.”
41003012	Kawaima mnu walamṟingyishie.
41003013	Kaṙooya fumvunyi, kalaga walya alekunda oe amonyi; wakayenda kokye.
41003014	Kawika wandu ikumi na wawi, waiṙime iwa hamwi na oe, na nawaṙume ionguo Mbonyi Ngyicha.
41003015	Ngoseṟa wawe na wuchilyi wo iwuta waṟufui wawicho.
41003016	Kawika walya ikumi na wawi. Simion kamlaga Petiro;
41003017	na Yakobo kamlaga mono-Sebedayo, na Yohane, mono-wama o Yakobo, kawalaga Bonerikye, kyimwi na igamba, wana wa ikuṟuṟuma.
41003018	Na Anderea, Filyipo, Baritolomayo, Matayo, Tomasi, Yakobo o Alyifayo, Tadayo, na Simion Mkananayo.
41003019	Na Yuda Isikariote, nyi oe alemṟiinga.
41003020	Numa ya iho kayenda kanyi. Wuingyi wung'anyi wo wandu wukosanza-se, mṟasa Yesu na wanalosho wakye walaiṙime maa ilya mkate.
41003021	Wandu wakye kyiyeri waleicho mbonyi wakafuma indemmbaṙa; kyipfa walegamba, “Nasuko.”
41003022	Na walosha wa mawawaso walesoka iwuka Yerusalemu wakagamba, “Nawoṙe Beelyisebulyi, na kui ang'anyi o waṟufui wawicho naiwuta waṟufui wawicho.”
41003023	Kawalaga, kawawia kui mfano, “Satana neiṙima kuṙa ifuna Satana?
41003024	Na wumangyi wukokuṟiinga wumonyi, wochiiṙima igoṟoka-pfo.
41003025	Na kanyi kukokuṟiinga kumonyi, kanyi-ko koiṙima igoṟoka-pfo.
41003026	Na kokooya Satana afuma kakapana na mrima okye amonyi, kakuṟiinga, eiṙima igoṟoka-pfo, indi neshika mafurumionyi.
41003027	Mndu echiiṙima iiṙa na numbenyi ya mndu awoṙe pfinya, na imsoka shindo shakye, sile apfunga kuwooka ulya awoṙe pfinya, naaho-ng'u echiṙuo ko pfinya numba yakye.
41003028	Ny'kyaloi ngammbia, wandu wechihooṟio ngyuunyamaṟi tsoose, na ilahia Ruwa lyawo lyoose;
41003029	indi mndu echilahia Mumuyo Mweele echihooṟio mṟasa mlungana-pfo; kyaindi nechiwaṙa ṙeko lyilechisia”;
41003030	kyipfa kya ilyi walegamba, “Nawoṙo nyi mṟufui mmbicho.”
41003031	Wamae na wana wa wamae wakacha; wakagoṟoka nja, wakaṙuma mndu imlaga.
41003032	Na wuingyi wo wandu waweṙamie, wechimwiṟiwia; wakammbia, “Ambuya, womoo na wana wa wama wapfo wai iho nja, waikupfula.”
41003033	Kawagaluo, echigamba, “Wama oko na wana wa wama wako nyi wakyi?”
41003034	Kaambuya walya waweṙamie wamwiṟiwie ngyuura tsoose, kagamba, “Ambuya wama oko na wana wa wama wako!
41003035	Cha kyipfa orio mndu echiṟunda shilya Ruwa akundi, icho nyi oe mono-wama oko, na mshikyi oko, na wama oko.”
41004001	Kawooka-se iloshia mbai ya ipalyipalyi. Wuingyi wung'anyi mnu wo wandu wukokuumbia kokye, mṟasa oe kaṙooya ngalawenyi, kakaa ipalyipalyinyi. Wuingyi woose wo wandu wuwei handu hagaṙutsu mbai ya ipalyipalyi.
41004002	Kawalosha shindo shifoi kui mfano. Kawawia maloshonyi gakye,
41004003	“Aṙanyienyi. Moolyia mbeu nalefuma indewaaya.
41004004	Na kyiyeri aweiwaaya, mbeu ingyi ileoloka mbai ya njia, shileye shikacha shikailya.
41004005	Ingyi ikaoloka handu hawoṙe iṟaṟa, halawoṙe teri ishikyie. Cha ilyi ikaṙo kyaindi kyipfa kya iwuṟa teri ishikyie,
41004006	kyiyeri mui ulewaa ukoikoṟa, na kyipfa ilawoṙe mri ikauma.
41004007	Ingyi ikaoloka handu hawoṙe msha; msha iya ikaṙo, ikaipfumba, ilakumbie ndunda.
41004008	Ingyi ikaoloka handu hawoṙe teri ngyicha, tsikakumbia ndunda, tsechiṙo na ing'ana, na ikumbia, imwi makumi gaṟaaṟu, imwi makumi gaṟandaaṟu, na imwi igana.”
41004009	Kagamba, “Awoṙe maṙwi geaṙanyia, naaṙanyie.”
41004010	Na oe kyiyeri awekyeri amonyi, wandu walya wawemwiṟiwie, na walya ikumi na wawi, walemmbesa mbonyi tsa mfano iya.
41004011	Kawawia, “Nyoe muwaenengye imanya kyiṟika kya Wumangyi wo Ruwa, indi ko walya wai nja ya Wumangyi-wo shoose shekyeṟundika kui mfano,
41004012	‘Kundu wakaambuya waambuye walawone; na wakaaṙanyia waicho, walamanye; walachengyiwiyilyia, na ihooṟio.’ ”
41004013	Kawawia, “Muichi mfano-chu? Kyasia mfano yoose moimanya kuṙa?
41004014	Moolyia mbeu-cho nekyewaaya Ṙeṙo lya Ruwa.
41004015	Iwa nyiwo wai mbai ya njia, Ṙeṙo lya Ruwa lyekyewooyo kowo. Nawo wakamuicho, cha ilyi Satana nekyecha, kawuta ho Ṙeṙo lyilya lya Ruwa lyileṙongo mrimenyi kowo.
41004016	Na wuṙo iwa nyiwo wekyeṙongo handu hawoṙe maṟaṟa. Nyiwo wakammaa iicho Ṙeṙo lyilya lya Ruwa, cha ilyi wekyelyiambilyia na sia.
41004017	Kyaindi wawoṙe mri makyiṙi-gawi gawo-pfo, indi lyekyekaa kowo kyiyeri kyifuhi. Numa ya iho kukocha wukyiwa na ipfulutso nyashi kyipfa kya Ṙeṙo lyilya lya Ruwa, cha ilyi wekyekapa tuulyia.
41004018	Na iwa nyiwo walya wekyeṙongo handu hawoṙe msha. Nyi wandu wekyeicho Ṙeṙo lyilya lya Ruwa,
41004019	kyaindi ikuwinisha lya kyiwuyana, na wulembi wo masaa, na lango tsa shindo shingyi tsikacha, shekyepfumba Ṙeṙo lyilya lya Ruwa lyilakumbie.
41004020	Na iwa nyiwo wawaṙongye handu hawoṙe teri ngyicha. Nyi wandu wekyeicho Ṙeṙo lyilya lya Ruwa na ilyiambilyia, na ikumbia ndunda, umwi makumi gaṟaaṟu, umwi makumi gaṟandaaṟu, na umwi igana.”
41004021	Kawawia, “Muwonyi kuṙa? Taa yekyekoṟo kundu iwikyio wanda ya kyitela, ang'u wanda ya kyitaṟa? Chi yekyewikyio handu hakuirie-pfoe?
41004022	Cha kyipfa kuwoṙe kyindo kyikuṟiikyie kyilechimanyika-pfo; maa kuwoṙe kyindo kyikyiṟikye, kyilechiwoneka na pata-pfo.
41004023	Mndu kawaṙa maṙwi geaṙanyia, naaṙanyie.”
41004024	Kawawia, “Aṙanyienyi kyindo-kyi. Kyindo kyilya muianduya nakyo oṙianyu ny'kyo Ruwa echimuanduya nakyo, kyaindi na wulang'a ngoseṟa.
41004025	Cha kyipfa awoṙe kyindo nechienengo, na oe alawoṙe kyindo kying'anyi, maa kyilya kyitutu awoṙe nechisoko.”
41004026	Kagamba, “Wumangyi wo Ruwa, mfano okye nyi cha mndu aleola mbeu wuye ya uruka.
41004027	Kawamolaa na iamka, kyio na kyingoto, na mbeu iya ikaṙo na ing'ana, alaichi oe.
41004028	Kyipfa uruka lokyeṙosa shindo lumonyi; kuwooka iṟa, kawi igaa lya nganu, numa nganu ikoṟie igaenyi.
41004029	Na ndunda tsikammba tsesambuo, cha ilyi nekyeira ishami, cha kyipfa kyilyimu kyamwafukyia.”
41004030	Kagamba, “Lulyingatsane Wumangyi wo Ruwa na kyikyi? Ang'u luuwikye mfanonyi uha?
41004031	Nyi cha ndunda ya haradalyi. Kyiyeri yekyeṙongo urukyenyi, maa chandu ikyeri ngyitutu kuta mbeu tsoose tsikyeri urukyenyi,
41004032	ikamṙongo yekyeng'ana, ikawa ing'anyi kuta mashiṙi goose gawoṙe maṟa gekyelyio nyi wandu, ikawaṙa mbaga tsing'anyi; mṟasa shileye sha ngyinenyi shikaiṙima ikaa wanda ya mrinje oyo.”
41004033	Kui mfano ifoi ya mbaṟe-i naweiwaongoya Ṙeṙo lyakye, iṙuana na chandu waleiṙima ilyiaṙanyia.
41004034	Maa aleṙeṙa nawo kulawoṙe mfano-pfo; kyaindi kaongoya wanalosho wakye amonyi mbonyi tsoose kui kyiṟika.
41004035	Mfiri ulya kyiyeri kya kyukonyi kawawia, “Luambaṙe mṟasa molyolya.”
41004036	Wakaṙa wuingyi wulya wo wandu, wakamṙuo wuṙo chandu awekyeri ngalawenyi. Na ngalawa tsingyi tsiwekyeri hamwi na oe.
41004037	Kukocha kyiwiṟi kying'anyi kya mkuma, mṟinga uiyenda na pfinya ukokapa ngalawa iya mṟasa ikawooka iichuo mṟinga.
41004038	Na oe amonyi nawekyeri ura lo numa lo ngalawa, alee wuye ya mto. Wakamwamtsa, wakammbia, “Mlosha, chi kyindo kopfo iluṙa lurumare-pfoe?”
41004039	Kaamka, kaṙeṙia mkuma, kawia ipalyipalyi, “Tsia, ulakupaaye!” Mkuma ukotsia, kukowaṙa itsia sau lying'anyi.
41004040	Kawawia, “Ny'kyilyi mowa waowu? Mulandewaṙe iiṙikyia-pfoe?”
41004041	Wakawoṙo nyi wuowu wung'anyi, wakawiana, “Nyi wui ichu-ng'u, maa mkuma na ipalyipalyi shimwindia?”
41005001	Wakashika molyolya o ipalyipalyi mṟasa uruka lo Wakyerasi.
41005002	Na amsokye ngalawenyi, cha ilyi nalekarisana na mndu, awewukyie handu heṟika wandu wapfiie, awoṙo nyi mṟufui mmbicho.
41005003	Kanyi kokye kuwei handu halya heṟika wandu wapfiie; maa kuwoṙe mndu oose aleiṙima impfunga-se maa kui mshe-pfo,
41005004	cha kyipfa nawekyepfungo kafoi ko pingu na mshe; kaṙumbuo-ṙumbuo mshe iya na ifunja-funja pingu tsilya; maa kuwoṙe mndu awewoṙe pfinya tsemmbinga-pfo.
41005005	Na mfiri yoose, kyio na kyingoto, nawekyeri kulya kundu koṟika wandu wapfiie na mafumvunyi, ekalagatsa na ikuwega-wega na magoe.
41005006	Na kyiyeri alewona Yesu ai kuleshi, nalekapa mteeṟa, kamwindia.
41005007	Kakalagatsa kui ṟui lying'anyi, kagamba, “Lekana na inyi, Yesu, Mono-Ruwa akyeri ruwewu. Kui rina lya Ruwa ulangyilyise wukyiwa.”
41005008	Cha kyipfa nalemmbia, “Iyoe mṟufui mmbicho, wuka mndu-chu.”
41005009	Kammbesa, “Rina lyapfo nyi wui?” Kamgaluo, kagamba, “Rina lyako nyi ‘Wandu Walang'a’, cha kyipfa lui wafoi.”
41005010	Kamterewa mnu alawaṙuo nja ya uruka lulya.
41005011	Na iho mafumvunyi hawewoṙe poo lying'anyi lya nguwe, tsechilyiso.
41005012	Waṟufui wawicho woose wakamterewa, wechigamba, “Luṙuo ko nguwe, luiṙime iiṙa na mmbiunyi yatso.”
41005013	Kawaenenga momu. Waṟufui walya wawicho wakafuma, wakaiṙa na mmbiunyi ya nguwe tsilya; na poo lyilya lyoose lyikaseṟemka kyiiṟimikonyi lyeṙicha, tsikaiṙa na ipalyipalyinyi, cha nguwe shiku shiwi; tsikapfiia ipalyipalyinyi.
41005014	Walyisi wa nguwe tsilya wakaṙicha, wakaonguo mbonyi-tso mṟinyi na kundu kulai mṟinyi. Wandu wakafuma wawone kyindo kyilewutika.
41005015	Wakayenda ko Yesu, wakawona ulya awewoṙo nyi waṟufui wawicho, aṙamie, aṟee nguwo, alamsuko-se, na oe nyi oe awewoṙo nyi poo lyilya lya waṟufui wawicho; wakaowuo.
41005016	Na walya walekowawona walewaongoya mbonyi tsilewutikyia ulya awewoṙo nyi waṟufui wawicho, na mbonyi tsa nguwe.
41005017	Wakawooka imterewa nawukye kulya kowo.
41005018	Na oe kyiyeri aweiṙooya ngalawenyi, ulya awewoṙo nyi waṟufui wawicho nalemterewa nayende na oe.
41005019	Kyaindi alemlekyia-pfo, indi nalemmbia, “Yenda kanyi kopfo, ko wandu wa kopfo, ndewaongoye shindo shilya shing'anyi Mndumii alekuwutia, na chandu alekusaṟia.”
41005020	Kafuma kawooka ionguo mṟinyi ung'anyi uwoṙe shikaṟo ikumi okyelago Dekapolyi, shindo shilya shing'anyi Yesu alemmbutia; wandu woose wakaṟiyio.
41005021	Na kyiyeri Yesu amwambaṙe iwuya na molyolya akyeri kulya ngalawenyi, wuingyi wung'anyi wo wandu wukokuumbia kufuhi na oe; na oe nawekyeri mbai ya ipalyipalyi.
41005022	Kukocha mndu umwi kyiiṙi kya wang'anyi wa sinagogi, ekyelago Yairo; na kyiyeri alemmbona, kaoloka maṙendenyi gakye,
41005023	echimterewa mnu, echigamba, “Mono-ko mtutu o kyika naipfa. Ngyikuterewa uche, uwikyie kuwoko kopfo wuye yakye, naiṙime ikyia, na iwaṙa moo.”
41005024	Kayenda hamwi na oe. Wuingyi wung'anyi wo wandu wukomwosha, wechimpeṟeetsa-peṟeetsa.
41005025	Kuwewoṙe mndu mka umwi awoṙe ndoṟe yechoṟa kyiyeri kya maka ikumi na iwi,
41005026	maa chandu alelyiso wukyiwa kafoi echiṟundio nyi waganga wafoi. Shindo shoose awewoṙe shileenengyio shemṟundia, kyaindi shilamtarame maa ale, indi ndoṟe yakye ikaengyeṟa ing'ana.
41005027	Kyiyeri aleicho mbonyi tsa Yesu, naleiṙa wuingyinyi wulya wo wandu kakaa numa ya Yesu, kapaaya ikunya lyakye,
41005028	kyipfa nalegamba, “Ngapaaya maa mawale gakye tikyi, ngyechikyiṟo.”
41005029	Cha ilyi shoka ya samu yakye ikauma, na oe kamanya mmbiunyi okye kye amkyia wukyiwa wulya.
41005030	Cha ilyi Yesu, aichi mrimenyi kokye kye pfinya yammbuka, kaambuya numa kulya wuingyinyi wo wandu, kagamba, “Nyi wui angyipaaya mawale gako?”
41005031	Wanalosho wakye wakammbia, “Nuwewonyi chandu wuingyi wo wandu waikupeṟeetsa-peṟeetsa, na iyoe nuigamba, ‘Nyi wui angyipaaya?’ ”
41005032	Kaambuya ngyuura tsoose kundu nawone ulya aleṟunda kyindo-kyo.
41005033	Na mndu mka ulya kawoṙo nyi wuowu na iṙeṙema, aichi kyammbutikyia, kacha kamwolokyia, kamwongoya wuloi woose.
41005034	Kammbia, “Mono-ko o kyika, iiṙikyia lyapfo lyakukyiṟa, yenda na ufoṟo, ndoṟe-yo ilawe-se wukyiwa wopfo.”
41005035	Na kyiyeri aweiṙeṙa, kukocha wandu wawuka ko ulya ang'anyi o sinagogi, wechigamba, “Mono-pfo o kyika ampfa. Kuwoṙe kyiira kyiha iengyeṟa ituura mlosha?”
41005036	Kyaindi Yesu, kyiyeri aleicho mbonyi-tso, kawia ang'anyi ulya o sinagogi, “Ulaowuoe, waṙa iiṙikyia tupu.”
41005037	Maa alelekyia mndu ioshana na oe-pfo, sile Petiro, Yakobo, na Yohane, mono-wama o Yakobo.
41005038	Wakashika kanyi ko ang'anyi ulya o sinagogi, kawona kyituṟu, na wandu wechifiiṟa, wechikapa ṟanyi ing'anyi.
41005039	Amwiṙe na numba, kawawia, “Ny'kyilyi muwoṙe kyituṟu na ifiiṟa? Mana alandepfe-pfo, indi nalee tupu.”
41005040	Wakamsaaṟa mnu. Na oe amwafune na nja woose, kaṙuo awu o mana ulya na wamae, na walya wakyeri hamwi na oe, kaiṙa na halya-ndu mana ulya awekyeri.
41005041	Kawaṙa mana ulya kuwoko, kammbia, “Talyita, kumi”; kyitambuluo kyakye nyi “Mono-waka, ngakuwia, amka.”
41005042	Cha ilyi mana ulya kagoṟoka, kayenda, cha kyipfa nawewoṙe maka ikumi na iwi. Cha ilyi wakaṟiyio lying'anyi.
41005043	Kawatutuma mnu, mndu alamanye mbonyi tsilya, kagamba mana ulya naenengo kyelya.
41006001	Kawuka pfo, kayenda mṟasa uruka lo kowo; wanalosho wakye wakamwosha.
41006002	Kyiyeri mfiri o onyonya ulecha, nalewooka iloshia sinagoginyi. Wandu wafoi kyiyeri waleicho wakaṟiyio, wechigamba, “Ichu nyi kwi alewona ishi? Nyi wuṟango wuha amwenengye? Nyi kuṙa aiwuta shindo shing'anyi kuṙi sha maṟiyisho?
41006003	Ichu chi ulya ekyepacha mbau, mana o Maria, na mono-wama o wako-Yakobo, Yose, Yuda, na Simion-pfoe? Na washikyi wakye wakyeri iha koṙu-pfoe?” Koikyo wakammina.
41006004	Yesu kawawia, “Moonguo shisuku ekyewuṟa iindio, sile urukyenyi lokye amonyi-pfo, ko wandu wakye, na kanyi kokye.”
41006005	Maa aleiṙima iṟunda kyiṟiyisho kyoose ipfo-pfo, sile nalewikyia mawoko gakye wuye ya wandu waangu waluoe, kawakyiṟa.
41006006	Kaṟiyio kyipfa kya iiṙikyia lyawo lyaangu. Katenga-tenga kulya shikaṟonyi, echilosha.
41006007	Kalaga walya ikumi na wawi, kawooka iwaṙuma wawi wawi, kawaenenga pfinya yechilyia waṟufui wawicho.
41006008	Kawaima walaṙuo kyindo kyoose kyewatarama njienyi sile upoi tupu; maa mkate, maa mkunja, maa heleri tsa kyiseyesoe;
41006009	kyaindi waṟae shiaṙu. Kagamba, “Mulaṟae mawale gawi.”
41006010	Kawawia, “Handu hoose mochiiṙa na numba, kaenyi pfo mṟasa kyiyeri mochiwuka handu-ho.
41006011	Na handu hoose walandemuambilyie nyoe maa imuaṙanyia, kyiyeri mowuka ho, kute-kutenyi kyilulyi kyikyeri maṙendenyi ganyu, kundu wamanye wuwicho wo kyilya wawuta.”
41006012	Wakafuma, wakaonguo kye wandu waṙumbuye wunyamaṟi.
41006013	Wakafuna waṟufui wawicho wafoi; wakashia mafuṙa wandu wafoi waweluoe, wakawakyiṟa.
41006014	Na Mangyi Herode kaicho mbonyi, cha kyipfa rina lya Yesu lyiwesendo orio handu, kagamba, “Yohane Mpatisi naṟuka ko wapfu, koikyo pfinya-tsi tsiṟunda kyiiṙi kyakye.”
41006015	Wengyi walegamba, “Nyi Elyia.” Wengyi walegamba, “Ichu nyi moonguo shisuku, ang'u nyi cha umwi o weonguo shisuku.”
41006016	Kyaindi kyiyeri Herode aleicho nalegamba, “Yohane, ulya ngyilemṙumbuo mṙoe, naṟuka.”
41006017	Cha kyipfa Herode amonyi nalekoaṙuma wandu, kawaṙa Yohane, kammbika kyipfungonyi, kyipfa kya Herodia, mka o Filyipo, mono-wamae; cha kyipfa Herode nawemwalyikyie.
41006018	Cha kyipfa Yohane nalewia Herode, “Chi sungusinyi kopfo ialyika mka o mono-womoo-pfo.”
41006019	Na Herodia naweimwotia, kapfula immbaaga, alaiṙime.
41006020	Cha kyipfa Herode naleouwuo Yohane; amwichi kye nyi mndu o wusumganyi, mweele, kamringa. Na kyiyeri ammwaṙanyie nalewoṙo nyi fowa mrimenyi mnu; na oe nawemwaṙanyia na sia.
41006021	Na lyilya ṙaawa lyicha lyilewoneka, na Herode, mfiri ung'anyi o iwoneka lyakye, kyiyeri aleachikyia wang'anyi wakye shelya, na wasongoru wa asikari wa shiṙa, na wandu wawoṙe kyiṟumi wa Galyilaya;
41006022	nyi lyo-ndu mono-kyika o Herodia aleiṙa na numba, katema, kachihiṟa Herode na walya waweilya handu hamwi na oe. Mangyi kawia mana ulya, “Ngyiterewa kyoose ukundi, ngyechikuenenga.”
41006023	Kammbia, “Kyoose ochingyiterewa ngyekuenenga, maa kokooya nyi igawana wumangyi woko.”
41006024	Kyasia kafuma kawesa wamae, “Ngyiterewe kyi?” Na wamae kagamba, “Mṙoe o Yohane Mpatisi.”
41006025	Cha ilyi kayenda faṟa ko mangyi, katerewa echigamba, “Ngyikundi ungyienengye wulalu kuṙi ipongonyi mṙoe o Yohane Mpatisi.”
41006026	Mangyi kawihiyo mnu mrimenyi, kyaindi kyipfa kya nyamu tsakye, na kyipfa kya walya waweilya na oe, alekunda imlegia-pfo.
41006027	Cha ilyi mangyi kaṙuma asikari, kagamba mṙoe okye uendo. Asikari ulya kayenda, kaṙumbuo Yohane mṙoe kulya kyipfungonyi,
41006028	Kaende mṙoe okye ipongonyi, kaenengyia mana ulya, na oe kaenengyia wamae.
41006029	Kyiyeri wanalosho wa Yohane waleicho mbonyi, waleyenda, wakaṙuo mmbiu okye, wakauṟika kyilomenyi.
41006030	Na wanalosho wakasanza mbele ya Yesu, wakamwongoya mbonyi tsa shindo shoose waleṟunda, na shindo shoose walelosha.
41006031	Kawawia, “Nnjonyi nyoe muwenyi, na handu halawoṙe wandu, mucheonyonya kyitutu.” Cha kyipfa hawewoṙe wandu wafoi, wechicha, wechiyenda, mṟasa ṙaawa lyelya lyikawuṟika.
41006032	Wakayenda handu hakuṟiikyie ngalawenyi, handu halawoṙe wandu.
41006033	Wandu wakawawona wechiyenda, na wafoi wakamanya, wakayenda pfo mteeṟa ko maṙende, iwuka mṟi yoose, wakawooka ishika.
41006034	Na oe kyiyeri alesoka ngalawenyi, kawona wuingyi wung'anyi wo wandu, kawawonia wukyiwa; cha kyipfa wawekyeri cha moondo galawoṙe mlyisi; kawooka iwalosha shindo shifoi.
41006035	Na lyilya kyiyeri kying'anyi kya kyingoto kyileiṙa, wanalosho wakye waleyenda kokye, wakagamba, “Handu-ha nyi nuka mreesi, na wulalu kuila.
41006036	Sama wandu-wa, kundu wayende, maṙemenyi na shikaṟonyi sha kufuhi na iha, wandeguṟa kyelya.”
41006037	Kagaluo, kawawia, “Waenengyenyi kyelya.” Wakammbia, “Ngyesa, luende lundeguṟa mkate ya woguru wo dinari magana gawi kundu luwaenengye walye?”
41006038	Kawawia, “Muwoṙe mkate inga? Yendenyi mundeambuya.” Wammanye, wakagamba, “Itanu na makunga gawi.”
41006039	Kawawia wawaṟamiṟe woose, shiṙombo shiṙombo, handu hawoṙe maṟa mawishi.
41006040	Wakaṙamia nzengye nzengye, iha igana, iha makumi gataanu.
41006041	Kawaṙa mkate iya itanu na makunga galya gawi, kaambuya ruwewu, kaana, kapeṟenguo mkate iya, kaenengyia wanalosho wakye wawagawie; na makunga galya gawi kawagawia woose.
41006042	Wakalya woose wakaiguṙa.
41006043	Wakasania shipeṟengu sheiṙima iichuṟa mkunja ikumi na iwi; na shipeṟengu sha makunga taa.
41006044	Na walelya mkate iya nyi cha wasoṟo shiku shitaanu.
41006045	Cha ilyi kaitika wanalosho wakye waṙooye ngalawenyi, wasonguo iyenda molyolya mṟasa Betisaida, kyiyeri oe aweisama wuingyi wulya wo wandu.
41006046	Na amwasame kayenda fumvunyi indeterewa.
41006047	Na kyiyeri kuleila ngalawa iwekyeri makyiṙi-gawi ga ipalyipalyi, na oe nakyeri amonyi urukyenyi lugaṙutsu.
41006048	Kawawona wechilya wukyiwa kyipfa kya ikuruo makasia, cha kyipfa kyiwiṟi kyiwekyilang'a. Na lyilya kulewa (cha kamba lya kaana lyeringa kyio) naleyenda ko wanalosho echumia wuye ya ipalyipalyi; kawa cha ilyi nakundi iwaiṙa.
41006049	Nawo kyiyeri walemmbona echumia wuye ya ipalyipalyi, walekusaṟa kye nyi kyirinje, wakafuga.
41006050	Cha kyipfa woose walemmbona, wakawoṙo nyi wuowu, cha ilyi kaṙeṙa nawo, kawawia, “Kuwanzenyi nyi inyi, mulaowuoe.”
41006051	Kaṙooya kulya ngalawenyi kundu wakyeri; kyiwiṟi kyikatsia. Wakaṟiyio mnu mrimenyi kowo;
41006052	cha kyipfa walemanya mbonyi tsa mkate iya-pfo, kyaindi mrima yawo iwengyiumu.
41006053	Na wamuambaṙe, waleshika uruka lo Kyenesareti, wakatirimisha ngalawa.
41006054	Nawo wammbukye ngalawenyi, cha ilyi wandu walemmanya.
41006055	Wakakapa mteeṟa, wechitenga uruka lulya loose, wakawooka iṙuo wandu waluoe walee shitaṟenyi, iyenda orio handu waleicho kye nakyeri.
41006056	Na orio handu aleyenda, echiiṙa na shikaṟonyi, ang'u maṙemenyi, wakawikyia wandu waluoe sangaṙa, wakamterewa wapaaye maa ikyechu lya ikunya lyakye. Na woose walempaaya wakachia.
41007001	Numa ya iho Mafarisayo na walosha waata wa mawawaso wawewukyie Yerusalemu, wakakuumbia mbele yakye.
41007002	Wakawona wengyi kyiiṙi kya wanalosho wakye, wechilya shelya na mawoko galamasanje kyimṟumoe chandu Mafarisayo wawekyewuta.
41007003	Cha kyipfa Mafarisayo na Wayuda woose, walandesanje mawoko mṟasa ukokuo wekyelya-pfo, wechiindia shilya waleambilyia ko waku wawo.
41007004	Lyingyi-se wakawuka sangaṙa walandesambe, wekyelya-pfo. Na kuwoṙe shido shingyi waleshiambilyia ko waku wawo wawekyeshiindia, cha isanja shiṙoo, na shinungu, na shindo cha piṟika.
41007005	Kyasia Mafarisayo na walosha walya wa mawawaso wakammbesa, “Ny'kyilyi wanalosho wapfo walekyeindia shilya luleambilyia ko waku waṙu, indi wekyelya na mawoko gafanyi?”
41007006	Kawawia, “Yesaya nalesonguo ionguo necha mbonyi tsanyu nyoe wakulembecheṟi, chandu kyikyiṟeie, ‘Wandu-wa wekyengyiindia kui maṙumbu indi mrima yawo ikyeri kuleshi na inyi;
41007007	Nawo wekyengyiana na ingyiterewa wulya, wechilosha malosho gakyeri mawawaso ga wandu.’ ”
41007008	Nyoe mokyemina iwawaso lya Ruwa, na iwaṙa shilya wandu waambilyie ko waku wawo.
41007009	Kawawia, “Necha! Muilega iwawaso lya Ruwa muiṙime iindia shindo muleambilyia ko waku wanyu.
41007010	Kyipfa Mose nalegamba, ‘India awuyo na womoo’, na, ‘Alahia awuye ang'u wamae ipfa na napfe.’
41007011	Kyaindi nyoe mokyegamba, ‘Mndu kawia awuye ang'u wamae, kyindo ngyikundi ikuenenga uwone ho kyiira nyi Koriban’, kyimwi na igamba, kyindo kyikyiwikyie mboṟa ko maṟunda ga Ruwa, kyekyewa kuṙo.
41007012	Maa numa ya iho mokyeenenga mndu-cho momu iṟundia awuye ang'u wamae kyindo-pfo;
41007013	kunu mochilega kyilya Ruwa agambie kui shindo nyoe cha Wayuda muleambilyia ko waku wanyu na iwia wana wanyu ishiṟunda.Lyingyi-se mokyeṟunda shindo shifoi shilyingananyi na isho.”
41007014	Kalaga-se wuingyi wo wandu, kawawia, “Ngyiaṙanyienyi moose na imanya.
41007015	Kuwoṙe kyindo kyikyeri nja ya mndu kyekyeiṙa na kokye kyikaiṙima imfanyiṟa kyimṟumoe-pfo. Indi shilya shekyewuka kokye, nyisho shekyefanyiṟa mndu ulya. [
41007016	Mndu kawaṙa maṙwi geaṙanyia, na naaṙanyie.]”
41007017	Na lyilya aleiṙa na kanyi, nalekana na wuingyi wo wandu, wanalosho wakye wakammbesa mbonyi tsa mfano ulya.
41007018	Kawawia, “Maa nyoe muwoṙe wuṟango-pfoe? Muichi kye orio kyindo kyikyeri nja ya mndu, kyikaiṙa na kokye, kyeiṙima imfanyiṟa-pfo;
41007019	cha kyipfa kyekyeiṙa na mrimenyi kokye-pfo, indi ndewunyi tikyi; numa ya iho kyekyefuma iyenda choṟonyi?” Kui igamba kuṙo naleloṟa kye kuwoṙe kyelya kyiwicho-pfo.
41007020	Kagamba, “Kyekyewuka ko mndu nyikyo kyekyemfanyiṟa kyimṟumoe.
41007021	Cha kyipfa mrimenyi ko wandu kokyewuka makusaṟo mawicho, wuṟui,
41007022	wuiwi, uwaagi, lango ngyiwicho, wulang'a, ngyeṟo, ukoe, wunyeng'i, shilahio, ikuṙosa na wutondo.
41007023	Ishi shoose shekyewuka ko mndu, nasho shekyefanyiṟa mndu kyimṟumoe.”
41007024	Kawuka pfo, kayenda mṟasa uruka lo Tiro na Sidon. Kaiṙa na numba, alakunde kyimanyikye; kyaindi aleiṙima ikuṟiika-pfo.
41007025	Cha ilyi mndu mka, mono-kye awoṙo nyi mṟufui mmbicho, naleicho mbonyi tsakye, kacha kamwolokyia maṙendenyi gakye.
41007026	Na mndu mka ulya nyi Mkyiṟikyi, amfee ko Wasirofoinikye. Kamterewa nawute mana ulya okye o kyika mṟufui mmbicho.
41007027	Kammbia, “Leka wana waiguṙe kuwooka; kyipfa chi necha iwuta kyelya kya wana na iwiyitsia shite-pfo.”
41007028	Na oe kagaluo, kammbia, “Yee, Mndumii, kyaindi maa shite shikyeri wanda ya mesa shekyelya matsugaṟo ga wana.”
41007029	Kammbia, “Kyipfa kya ṙeṙo-lyo, yenda; mṟufui mmbicho ammbuka ko mono-opfo.”
41007030	Kayenda kanyi kokye, kakooya mana ulya amlaṟe kyitaṟenyi, na mṟufui ulya mmbicho amwummbuka.
41007031	Kawuka-se urukyenyi lo Tiro, kaiṙa makyiṙi-gawi ga Sidon, kayenda mṟasa ipalyipalyi lya Galyilaya, mṟasenyi na uruka luwoṙe mṟi ung'anyi uwoṙe shikaṟo ikumi okyelago Dekapolyi.
41007032	Wakamwendie mndu mpfu maṙwi, alawekyeiṙima iṙeṙa, wakamterewa namwekyie mawoko.
41007033	Kammbikyia kuleshi na wuingyi wo wandu handu hakuṟiikyie. Kawika shimnyoe shakye maṙwinyi gakye, kapucha maṙa, kampaaya ulumi.
41007034	Kaambuya wuye ruwewu, katerewa Ruwa kui isumkyia lying'anyi, kammbia, “Efata”, kyimwi na igamba, “Tambuluka.”
41007035	Cha ilyi maṙwi gakye gakaṟusuka, ulumi lokye lukoṟengyeṟa, kaṙeṙa necha.
41007036	Kawaima walaongoye mndu; kyaindi chandu aleengyeṟa iwaima, nyi wuṙo waleengyeṟa ionguo mbonyi.
41007037	Wakaṟiyio mnu, wechigamba, “Naṟunda shindo shoose necha. Wapfu maṙwi naiwaenenga iicho, na wai ndiṟi iṙeṙe.”
41008001	Mfiri iya, chandu wuingyi wulya wo wandu wuweng'anyi-se nawo wauṟa kyindo kyelya, kalaga wanalosho wakye, kawawia,
41008002	“Ngawonia wuingyi-wu wo wandu wukyiwa cha kyipfa nyi mfiri iṟaṟu wakyeri na inyi, maa wawoṙe kyindo kyelya-pfo;
41008003	na inyi ngawasama wayende kanyi kowo na kunu wakuretekyie, wechioloka njienyi; na waata wawukyie kuleshi.”
41008004	Wanalosho wakye wakamgaluo, “Ngyesa mndu neiṙima kuṙa iigutsa iwa kui mkate iha nuka?”
41008005	Kawawesa, “Muwoṙe mkate inga?” Wakagamba, “Mfungaaṙe.”
41008006	Kagamba wuingyi wo wandu waṙamie wanda. Kaira mkate iya mfungaaṙe, kaana, kaipeṟenguo, kaenengyia wanalosho wakye wawagawie; wakagawia wuingyi wulya wo wandu.
41008007	Wawewoṙe shipere shaangu; kashiwikyia mboṟa, kagamba wagawio na isho taa.
41008008	Wakalya, wakaiguṙa, wakasania matsugaṟo ga shipeṟengu sha mkate, mkunja mfungaaṙe ikaichuo.
41008009	Na wandu walelya waweshikyie shiku shiina. Kawasama.
41008010	Cha ilyi kaṙooya ngalawenyi hamwi na wanalosho wakye, kayenda mṟasa ura lo Dalyimanuta.
41008011	Mafarisayo wakacha, wakawooka igaluana na oe; wechipfula kokye kyiṟingyishio kyiwukyie ruwewu; wechimyesha.
41008012	Kawona fowa mrimenyi kokye, kagamba, “Ny'kyilyi rika-lyi lyipfula kyiṟingyishio? Ny'kyaloi, ngammbienyi, rika-lyi lyechienengo kyiṟingyishio kyiwukyie ruwewu-pfo.”
41008013	Kalekana nawo, kaṙooya-se ngalawenyi, kayenda mṟasa molyolya.
41008014	Wakawaṙima iṙuo mkate, maa ngalawenyi wawewoṙe kyindo sile mkate umwi tupu-pfo.
41008015	Kawaikyimbia, kagamba, “Kushowenyi na chachu ya Mafarisayo na chachu ya Herode.”
41008016	Wakagaluana wo wenyi ko wenyi, cha kyipfa walawewoṙe mkate.
41008017	Na Yesu kamanya, kawawia, “Ny'kyilyi muigaluana kyipfa mulawoṙe mkate? Maa mulandemanye-pfoe? Ngyesa mrima yanyu nyi ingyiumu?
41008018	Muwoṙe meso, muwonyi-pfo. Muwoṙe maṙwi, muichuoe-pfoe? Maa mukumburie-pfoe?
41008019	Kyiyeri ngyilepeṟenguo mkate iya itanu na ienengyia walya shiku shitaanu, muleira mkunja inga iichuo shipeṟengu?” Wakammbia, “Ikumi na iwi.”
41008020	“Na iya mfungaaṙe ienengyia walya shiku shiina, muleira mkunja inga iichuo shipeṟengu?” Wakammbia, “Mfungaaṙe.”
41008021	Kawawia, “Mulandemanye-pfoe?”
41008022	Wakashika Betisaida, wakamwendie kyipfupfuṟe wakamterewa nakyipaaye.
41008023	Kawaṙa kyipfupfuṟe kyilya kuwoko, kakyiṙuo nja ya kyikaṟo, kakyipuchia maṙa mesonyi, kakyiyekyia mawoko, kakyiwesa, “Nuwonyi kyindo?”
41008024	Kyikaambuya wuye, kyikagamba, “Ngyiwonyi wandu cha mashiṙi, gaiyenda.”
41008025	Naaho-ng'u kawika-se mawoko gakye wuye ya meso gakyo, nakyo kyikaambuya mnu; kyikachia, kyikawona shoose na pata.
41008026	Kakyiwia kyiyende kanyi, echigamba, “Maa kyikaṟonyi ulaiṙe napfo.”
41008027	Yesu kafuma na wanalosho wakye, wakayenda shikaṟonyi sha Kaisaria-Filyipi na njienyi kawesa wanalosho wakye, kagamba, “Wandu wekyegamba kye inyi nyi wui?”
41008028	Wakamgaluo, “Yohane Mpatisi; wengyi Elyia; wengyi, umwi o waikyimbi.”
41008029	Na oe kawawesa, “Na nyoe muigamba kye inyi nyi wui?” Petiro kamgaluo, kammbia, “Iyoe nyi oe Kristo.”
41008030	Kawatutuma walawie mndu mbonyi tsakye.
41008031	Kawooka iwalosha kye Mono-Mndu nawaṟi iwona matuuro gafoi, na ilego nyi wasongoru, na wang'anyi wa makohanyi, na walosha wa mawawaso, na iwoogo, na numa ya mfiri iṟaṟu iṟuka.
41008032	Na oe naweionguo mbonyi-tso na pata. Petiro kamṙuo, kawooka imṙeria.
41008033	Kagaluka, kaambuya wanalosho wakye, kaṙeṙia Petiro, kagamba, “Wuka koko, Satana; kyipfa uikusaṟa shii sha Ruwa-pfo, indi sha wandu.”
41008034	Kalaga wuingyi wo wandu hamwi na wanalosho wakye, kawawia, “Mndu oose akundi ingyiosha nakulege amonyi, nakuṙikye msalaba okye, nangyioshe.
41008035	Cha kyipfa mndu akundi ikyiṟa moo okye, nechiuṙetsa, na mndu echiṙetsa moo okye kyipfa kyako na kyipfa kya Ndumi Ngyicha, ichu nechiukyiṟa.
41008036	Cha kyipfa mndu nechiiria ho kyi iwona wuyana woose, echiṙetsa mrima okye?
41008037	Ang'u mndu naenengyie kyi handu ha moo okye?
41008038	Kyipfa orio mndu echirigo nyi sonu kyipfa kyako, na malosho gako, kyiiṙi kya rika-lyi lya wuṟui na wunyamaṟi, Mono-Adamu nechirigo nyi sonu kyipfa kya mndu-cho, kyiyeri echicha mng'anonyi o Awu okye hamwi na malaika waele.”
41009001	Kawawia, “Ny'kyaloi, ngammbia, kuwoṙe wandu kyiiṙi kya iwa wagoṟokyi iha, wechiwaṙa moo, mṟasa kyiyeri wechiwona Ruwa echichilyia.”
41009002	Na lyilya mfiri iṟandaaṟu ileiṙa Yesu kaṙuo Petiro, na Yakobo, na Yohane, kawaṙuo wuye ya fumvu lyileshi handu hakuṟiikyie, wo wawenyi; kailachika fana mbele yawo.
41009003	Mawale gakye gechikyema-kyema, gameelyi mnu, kulawoṙe mndu wuyanenyi koose eiṙima igasanja gaile kuṙo.
41009004	Elyia hamwi na Mose wakacha na handu halya, nawo waweiṙeṙa na Yesu.
41009005	Petiro kawia Yesu, “Mlosha, nyi kyicha soe ikaa iha. Luwikye matengo gaṟaaṟu, lyimwi lyapfo iyoe, lyimwi lya Mose, na lyimwi lya Elyia.”
41009006	Petiro alemanya kyeṙeṙa-pfo, cha kyipfa walewoṙo nyi wuowu wung'anyi.
41009007	Numa ya iho hakawoneka ipuchi, lyikawaendie kyirinje. Ṟui lyikawuka kulya ipuchinyi, “Ichu nyi Mono-ko, mkunde oko, mwaṙanyienyi oe.”
41009008	Cha ilyi kyiyeri waleambuya kunu na kunu, walawone mndu akyeri nawo sile Yesu amonyi tupu.
41009009	Na lyilya waweisoka fumvunyi nalewaima walaongoye mndu shilya walewona, mṟasa kyiyeri Mono-Mndu echiṟuka ko wapfu.
41009010	Wakawuta kyilya walewio, wechiwesana wo wenyi ko wenyi, “Iṟuka-lyo ko wapfu lyagamba kyi?”
41009011	Wakammbesa, wechigamba, “Ny'kyilyi walosha wa mawawaso wekyegamba kye kyiwaṟi Elyia icha kuwooka?”
41009012	Kagaluo kawawia, “Nyi loi Elyia naicha kuwooka, na iwiyiṟia wuhya shindo shoose, kyaindi, hamwi na isho, kyikyiṟeie kuṙa kye Mono-Mndu nechiwona matuuro gafoi na imino?
41009013	Kyaindi ngammbia, Elyia amcha, nawo wakammbutia shoose walekunda chandu kyiwekyiṟeie.”
41009014	Na lyilya walekooyana na wanalosho, walewona wuingyi wung'anyi wo wandu wuwaiṟiwie na walosha wa mawawaso wechigaluana nawo.
41009015	Cha ilyi kyiyeri wuingyi wung'anyi wo wandu walemmbona waleṟiyio, wakakapa mteeṟa, wakamwiṟikyiṟa.
41009016	Kawawesa, “Ny'kyikyi muigaluana nawo?”
41009017	Mndu umwi wuingyinyi wulya wo wandu kagaluo kagamba, “Mlosha, ngaende mono-ko na kopfo, nawoṙo nyi mṟufui mmbicho ekyemwima iṙeṙa.
41009018	Na orio kyiyeri ammbaṙa, nekyemwolotsa wanda, na oe nekyeṙosa mawia na ilya ngakuru na imwumiṟa ng'ashu. Ngaṙeṙa na wanalosho wapfo wammbute mṟufui-cho mmbicho walaiṙime.”
41009019	Kawagaluo, kagamba, “Nyoe rika lyiwoṙe iiṙikyia lyifofo, ngyikae na nyoe mṟasa indi? Ngyiṙuane na nyoe mṟasa indi? Muendenyi na koko.”
41009020	Wakamwende na kokye. Na lyilya alemmbona, cha ilyi mṟufui ulya nalemṙeṙemsha, na oe kaoloka wanda, kakuoṟoosa-oṟoosa, echiṙosa mawia.
41009021	Kawesa awuye, “Ishi shimmbookyie indi?” Kagamba, “Wookyia wututunyi.
41009022	Na kafoi nekyemmbiyitsa moṙonyi, na mṟingyenyi, namrumatse. Kyaindi koiṙima, luwonie wukyiwa, na ilutarama.”
41009023	Yesu kammbia, “Koiṙima! Shoose shekyeiṙimika ko ulya aiṙikyie.”
41009024	Cha ilyi awu o manakye ulya kakuilenga na ṟui lying'anyi, kagamba, “Ngaiṙikyia, ngyitarama kundu ngyiiṙikyie.”
41009025	Na Yesu awonyi kye wuingyi wo wandu wuisanza iwinyi, kaṙeṙia mṟufui ulya mmbicho, kammbia, “Iyoe mṟufui mmbicho moima iṙeṙa na iaṙanyia, inyi ngakuwia, wuka ko ichu, maa ulaiṙe-se na kokye.”
41009026	Kafuga, kamṙeṙemsha mnu, kammbuka; na oe kawa cha ilyi apfiie; mṟasa wafoi wakagamba, “Napfa.”
41009027	Kyaindi Yesu kammbaṙa kuwoko kamwira; na oe kagoṟoka.
41009028	Na lyilya aleiṙa na kanyi, wanalosho wakye wakammbesa kui kyiṟika, “Kyitewe soe lulaleiṙima immbuta ny'kyi?”
41009029	Kawawia, “Mbaṟe-i yeiṙima iwuka kui ṙeṙo lyoose, sile kui iterewa-pfo.”
41009030	Wakawuka pfo, wakaiṙa makyiṙi-gawi ga Galyilaya; na oe alekunda mndu namanye-pfo.
41009031	Cha kyipfa naweilosha wanalosho wakye, kawawia, “Mono-Mndu naindewiko mawokonyi ga wandu, nawo wechimmbaaga; na kammboogo, numa ya mfiri iṟaṟu nechiṟuka.”
41009032	Kyaindi walemanya ṙeṙo lyilya-pfo, wakaowuo immbesa.
41009033	Wakashika Kaperinaumu; na lyilya awekyeri kanyi, kawawesa, “Ny'kyikyi muweiṙeṙa njienyi?”
41009034	Wakatsia; cha kyipfa njienyi waweigaluana wo wenyi ko wenyi, nyi wui akyeri ang'anyi.
41009035	Kaṙamia wanda, kalaga walya ikumi na wawi, kawawia, “Mndu akundi iwa o kuwooka nechiwa o mafurumionyi kuta woose, na mṟundi o woose.”
41009036	Kaira kyikoku, kakyiwikyia makyiṙi-gawi gawo, kakyichunguṟia, kawawia,
41009037	“Mndu kaambilyia mana umwi o mbaṟe-i kui rina lyako, nangyiambilyia inyi; na mndu kangyiambilyia inyi, naambilyia, chi inyi-pfo, indi ulya alengyiṙuma.”
41009038	Yohane kamgaluo, kammbia, “Mlosha, lulewona mndu echiwuta waṟufui wawicho kui rina lyapfo, alekyeoshana na soe; lukomwima, cha kyipfa ekyeoshana na soe-pfo.”
41009039	Yesu kagamba, “Mulamwime-pfo, cha kyipfa kuwoṙe mndu echiwuta kyindo kya kyiṟiyisho kui rina lyako kaweiṙima na iṙeṙa kyiwicho kyako-pfo.
41009040	Cha kyipfa ai ura loṙu, nyi oṙu.
41009041	Orio mndu echimrutsa nyoe kyiṙoo kya mṟinga, cha kyipfa nyoe nyi wandu wa Kristo, ny'kyaloi, ngammbia, easha wori wokye-pfo.”
41009042	“Na mndu echitewe umwi o iwa watutu wangyiiṙikyie, nanga apfungyio ikyesa nzingonyi kokye, na iwiyitso ipalyipalyinyi.
41009043	Na kuwoko kopfo kukokutewe, ṙumbuo kuwoko-ko. Nyi nanga iiṙa na moonyi o mlungana uwoṙe kuwoko kumwi, kuta iwaṙa mawoko gawi na iyenda ngyehenenyi, kundu kuwoṙe moṙo ulekyeruma; [
41009044	kulya-ndu mashinu gekyelya mawoko-ga galekyepfa, maa moṙo ulekyeruma.]
41009045	Na kuṙende kopfo kukokutewe, ṙumbuo kuṙende-ko. Nyi nanga iiṙa na moonyi o mlungana, ui kyiwete, kuta iwaṙa maṙende gawi na iwiyitso ngyehenenyi; [
41009046	kulya-ndu mashinu gekyelya maṙende-ga galekyepfa, maa moṙo ulekyeruma.]
41009047	Na riso lyapfo lyikakutewe, lyikuluoe, ulyiwiyitse. Nyi nanga iiṙa na Wumangyinyi wo Ruwa, uwoṙe riso lyimwi, kuta iwaṙa meso gawi, na iwiyitso ngyehenenyi
41009048	kulya-ndu mashinu gekyelya meso-ga galekyepfa, maa moṙo ulekyeruma.”
41009049	“Cha kyipfa iiṙikyia lya orio mndu lyechilotsiṟo nyi moṙo chandu munyu okyelotsiṟa shindo.
41009050	Munyu nyi kyindo kyicha, kyaindi munyu ukowa chi munyu-se-pfo, mochiuwika kyi uṙahie? Waṙenyi munyu mrimenyi konyu, mukae na ufoṟo nyoe wenyi ko wenyi.”
41010001	Kawuka pfo kashika mṟasenyi ya Uyuda, na molyolya o Yoridan. Wuingyi wufoi wukosanza-se wakayenda kokye, kawalosha-se chandu aweichiwie.
41010002	Kyasia Mafarisayo wakayenda kokye, wakammbesa, “Ngyesa nyi sungusinyi mndu iṙa mka okye?” kunu wechimyesha.
41010003	Na oe kagaluo, kawawia, “Mose nalemmbia kyi?”
41010004	Wakagamba, “Mose naleenenga momu iṟeia kyiṟeio kyelekana na imṙa.”
41010005	Yesu kawawia, “Kyipfa kya wuumu wo mrima yanyu nalemuenenga iwawaso-lyi.
41010006	Kyaindi wookyia mawookyionyi ga igumbo wuyana, nalegumba mii na mka.
41010007	Kyipfa kya ikyo mndu nechilekana na awuye na wamae, naawishane na mka okye;
41010008	na iwo wawi wechiwa mmbiu umwi; kyasia wai-se wawi-pfo, indi mmbiu umwi.
41010009	Kyasia ikyo Ruwa akyilunga, mndu alakyiletsane.”
41010010	Na lyilya walewuya na kanyi wanalosho wakammbesa mbonyi tsa ṙeṙo-lyo.
41010011	Kawawia, “Orio mndu echiṙa mka okye na ialyika ungyi nawa mṟui;
41010012	na mka, kaṙa mii okye na ialyiko nyi mndu ungyi, nawa mṟui.”
41010013	Kyasia wakaendie Yesu wana watutu kundu nawapaaye; wanalosho wakye wakawaṙeṙia.
41010014	Indi Yesu kyiyeri alewona kasuo mnu, kawawia, “Lekyenyi wana watutu wache na koko, mulawashingyie-pfo; cha kyipfa wana cha iwa Wumangyi wo Ruwa nyi wowo.
41010015	Ny'kyaloi ngammbia, orio oose alechiiṙikyia Wumangyi wo Ruwa cha mana mtutu echiiṙa napfo maa ale-pfo.”
41010016	Kawachunguṟia, kayekyia mawoko gakye wuye yawo, kawawikyia mboṟa.
41010017	Na lyilya awefuma iyenda njienyi, mndu umwi kacha eṙicha, kampfiria ndi, kammbesa, “Mlosha mcha, ngyiwute kyi ngyiiṙime ioṟa moo o mlungana?”
41010018	Yesu kammbia, “Ny'kyilyi uigamba ngyimcha? Kuwoṙe ai mcha sile umwi tupu-pfo, nyi oe Ruwa.
41010019	Nuichi mawawaso: Ulawaage, Ulaṟuguye maa Ulaṟuguyo, Ulaiwe, Ulaṟingyishie wongo, Ulalembe, India awuyo na womoo.”
41010020	Kammbia, “Mlosha, iga goose ngyekyegaosha wookyia wututu woko.”
41010021	Yesu kamwitukuya ko pfinya kamkunda, kammbia, “Nuuṟie kyindo kyimwi. Yenda, undekumba shoose uwoṙe, uenengye wakyiwa, na iyoe nochiwaṙa kyiseyesoe ruwewu; numa ya iho nnjo ungyioshe.”
41010022	Kyaindi oe kalema nzineeri kyipfa kya ṙeṙo-lyo, kawuka halya ammbihie mrimenyi; cha kyipfa nawewoṙe masaa gafoi.
41010023	Yesu kaambuya ngyuura tsoose, kawia wanalosho wakye, “Kyechiwa kyuumu ko wawoṙe masaa iiṙa na Wumangyinyi wo Ruwa!”
41010024	Wanalosho wakaṟiyio kyipfa kya malosho gakye. Yesu kagaluo-se kawawia, “Wana, kyikyilemeri iiṙa na Wumangyinyi wo Ruwa!
41010025	Kyikyeri kyaangu ngamia iiṙa ṟochonyi lya sindanu kuta mnjama iiṙa na Wumangyinyi wo Ruwa.”
41010026	Nawo wakaṟiyio mnu, wechimmbia, “Nyi wui-ngu ngyesa, echiiṙima ikyia?”
41010027	Yesu kawaitukuya, kagamba, “Ko wandu kyechiiṙimika-pfo, indi ko Ruwa chi wuṙo-pfo; kyipfa shoose shekyeiṙimika ko Ruwa.”
41010028	Petiro kawooka immbia, “Ambuya, soe luleṙa shoose lukokuosha iyoe.”
41010029	Yesu kagamba, “Ny'kyaloi, ngammbia, kuwoṙe mndu aleṙa numba, ang'u wana wa wama wa kyisoṟo, ang'u washikyi, ang'u mama, ang'u awu, ang'u wana, ang'u maṙema kyipfa kyako, na kyipfa kya Ndumi Ngyicha-pfo,
41010030	alechienengo ka igana kyiyeri-kyi kya wulalu, numba, na wana wa wama wa kyisoṟo, na washikyi, na mama, na wana, na maṙema, hamwi na ngapo, na kulya wuyanenyi wuicha moo o mlungana.
41010031	Kyaindi wafoi wakyeri wa kuwooka wechiwa wa mafurumionyi; na wa mafurumionyi wechiwa wa kuwooka.”
41010032	Nawo wawekyeri njienyi, kunu wechiṙo iyenda Yerusalemu; na Yesu nawewasongoye. Wakaṟiyio, nawo wechiosha wakaowuo. Kawuta-se walya ikumi na wawi, kawooka iwawia mbonyi tsa shindo shechimmbutikyia,
41010033	echigamba, “Ambuyenyi luiṙo iyenda Yerusalemu; na Mono-Mndu nechiwiko mawokonyi ga wang'anyi wa makohanyi na walosha wa mawawaso. Nawo wechimwanduya napfe, wechimmbika mawokonyi ga masanga,
41010034	nawo wechimtaluo, na impuchia maṙa, na imkapa na ngowa, na immbaaga, na numa ya mfiri iṟaṟu nechiṟuka.”
41010035	Na Yakobo na Yohane, wana wa Sebedayo, wakayenda kokye, wakammbia, “Mlosha, lukundi uluwutie ikyo kyoose lochikuterewa.”
41010036	Kawawia, “Mukundi ngyimmbutie kyi?”
41010037	Wakammbia, “Uluenengye soe luṙamie, umwi kuwoko kopfo ko kulyoe, na umwi kuwoko kopfo ko kumoso, mng'anonyi opfo.”
41010038	Yesu kawawia, “Muichi kyindo muiterewa-pfo. Moiṙima iiṙia matuuro ngyigaiṙia, ang'u ipatiso wupatiso ngyipatiso inyi?”
41010039	Wakammbia, “Loiṙima.” Yesu kawawia, “Matuuro ngyigaiṙia, mochigaiṙia, na wupatiso ngyipatiso inyi mochipatiso,
41010040	kyaindi mbonyi tsa iṙamia kuwoko koko ko kulyoe ang'u kuwoko koko ko kumoso chi momu oko imuenenga-pfo, sile wechienengo iwo wamuṟeyeṟio.”
41010041	Na kyiyeri walya ikumi waleicho wakawooka isuuya Yakobo na Yohane.
41010042	Yesu kawalaga, kawawia, “Muichi kye walya wawatale iwa wang'anyi wa masanga wekyemuchilyia kui pfinya, na wasongoru wawo wekyemugaluo nyoe waṟundi wawo.
41010043	Kyaindi kyechiwa kuṙo konyu-pfo; indi mndu akundi iwa ang'anyi konyu, nechiwa mṟundi onyu,
41010044	na mndu akundi iwa o kuwooka konyu, nechiwa isinga lya woose.
41010045	Cha kyipfa Mono-Adamu alecha icheṟundio-pfo, indi iṟundia wengyi, na ireka moo okye uwe kyindo kyekyiṟa wengyi.”
41010046	Wakashika Yeriko; na kyiyeri aweiwuka pfo, hamwi na wanalosho wakye, na kyisanzionyi, mana o Timayo, Baritolomayo, kyipfupfuṟe kyilya kyiwekyeeṟeṟa, kyiweṙamie mbai ya njia.
41010047	Nakyo kyiyeri kyileicho kye nyi Yesu o Nasareti, kyilewooka ikuilenga, na igamba, “Mono-Dawidi, Yesu, ungyisaṟie.”
41010048	Na wandu wafoi wakakyiṙeṙia kundu kyitsie, kyaindi kyikaengyeṟa ikuilenga, “Mono-Dawidi, ungyisaṟie.”
41010049	Yesu kagoṟoka, kagamba, “Kyilagenyi.” Wakalaga kyipfupfuṟe kyilya, wakakyiwia, “Kuwanze mrimenyi; goṟoka, naikulaga.”
41010050	Kyikawiyitsa ikunya lyakyo, kyikatoola, kyikayenda ko Yesu.
41010051	Yesu kakyigaluo, kakyiwia, “Nukundi ngyikuwutie kyi?” Kyipfupfuṟe kyilya kyikammbia, “Mlosha oko, ngyikundi ngyiiṙime iwona.”
41010052	Yesu kakyiwia, “Yenda, iiṙikyia lyapfo lyakukyiṟa.” Cha ilyi kyikaenengo iwona; kyikamwosha njienyi.
41011001	Na kyiyeri wawei kufuhi na Yerusalemu, kufuhi na Betifage na Betania, iambuyana na fumvu lya mashiṙi ga mseituni, naleṙuma wawi kyiiṙi kya wanalosho wakye,
41011002	kawawia, “Yendenyi mṟasa kyikaṟo kyilya kyiambuyanyi na nyoe; na mukoiṙa napfo, cha ilyi mochiwona igache lya nzoi, lyilandeṙamilyio nyi mndu; lyipfunguonyi, mulyiende.
41011003	Na mndu kammbia, ‘Ny'kyilyi muiwuta kuṙi?’ gambenyi ‘Mndumii kuwoṙe kyindo aindeṟunda nalyo, na cha ilyi nechilyiwiyiṟa-se na iha.’ ”
41011004	Wakayenda, wakawona igache lya nzoi lyilyipfungye moongonyi, njienyi ing'anyi.
41011005	Wandu waata wawegoṟokyi halya-ndu waleṙumo wakawawia, “Ny'kyilyi muipfunguo igache-lyi lya nzoi?”
41011006	Wakawawia chandu Yesu alewawia, nawo wakawaenenga momu.
41011007	Wakaendie Yesu igache lyilya lya nzoi, wakaala mawale gawo wuye yalyo; kalyiṙamilyia.
41011008	Wandu wafoi wakaala mawale gawo njienyi, na wengyi maṟamba walefunja maṙemenyi.
41011009	Na wandu wawesongoye na walya wawei numa wakakuilenga wechigamba, “Hosiana; nyi oe ammbikyie mboṟa ulya aicha kui rina lya Mndumii.
41011010	Wumangyi wuicha wo awu-yoṙu Dawidi wuwuwikyie mboṟa. Hosiana wuye ruwewu.”
41011011	Na oe kaiṙa na Yerusalemu mṟasa hekalunyi; na kyiyeri amwambuye shoose ngyuura tsoose, cha kyipfa nyi kyiyeri kya kyukonyi, kafuma, kayenda Betania hamwi na walya ikumi na wawi.
41011012	Na lyilya kulekya kyiyeri walewuka Betania nalewoṙo nyi njaa.
41011013	Kuleshi na oe kawona mfumu uwoṙe maṟa, kayenda kundu nawone kokooya uwoṙe ndunda; na kyiyeri aleshika halya-ndu uwekyeri alewona kyindo sile maṟa-pfo; kyipfa chi kyiyeri kya ikumbia ndunda-pfo.
41011014	Kagaluo kauwia, “Wookyia inu mṟasa mlungana mndu alalye ndunda kopfo.” Wanalosho wakye wakaicho.
41011015	Wakashika Yerusalemu, na oe kaiṙa na hekalunyi, kawooka ifuna walya waweikapa mbucha kulya hekalunyi, kapfuluo mesa tsa weilacha heleri, na shiṙi sha walya wekyekumba mbeta.
41011016	Maa aleenenga mndu momu o iitsia kyindo kulya hekalunyi-pfo.
41011017	Kalosha, kagamba, “Ngyesa kyikyiṟeie kye numba yako yechiwa yeterewia masanga goose-pfoe? Indi nyoe moigaluo iwa usanja lo wasokyi.”
41011018	Wang'anyi wa makohanyi na walosha wa mawawaso wakamanya mbonyi wakapfula chandu wechimrumatsa; kyipfa walemwowuo, cha kyipfa wuingyi woose wo wandu waleṟiyio kyipfa kya malosho gakye.
41011019	Na lyilya kuleila kawuka kulya mṟinyi.
41011020	Na ngamenyi kyiyeri waweiṙa, walewona mfumu ulya uumie nakamwi.
41011021	Petiro kakumbuo mbonyi tsa mfumu ulya, kammbia, “Mlosha, ambuya, mfumu ulya uleusesa omwuuma.”
41011022	Yesu kagaluo, kammbia, “Iṙikyienyi Ruwa.
41011023	Ny'kyaloi ngammbia, orio oose echiwia fumvu-lyi, kuluka undewiyitso ipalyipalyinyi, maa alawe moilacha-ilacha kyilya aiṙikyie mrimenyi, indi naiṙikyie kye isho agamba shaafukyia, shechiwa kuṙo.
41011024	Kyipfa kya ikyo ngammbia, orio kyoose moterewa ilyi muiterewa iṙikyienyi kye moshiambilyia, nasho shechiwa shanyu.
41011025	Na nyoe orio kyiyeri mogoṟoka na iterewa, hooṟienyi, orio ṙeṙo muwoṙe na mndu; kundu na Awu-yonyu akyeri ruwewu namuhooṟie nyoe maṙeko ganyu. [
41011026	Kyaindi kokooya nyoe mulaihooṟia, maa Awu-yonyu akyeri ruwewu echimuhooṟia nyoe maṙeko ganyu-pfo.]”
41011027	Wakashika-se Yerusalemu. Na kyiyeri aweichumia hekalunyi, wang'anyi wa makohanyi, na walosha wa mawawaso na wasongoru wa wandu waleyenda kokye.
41011028	Wakammbia, “Nyi kui wuchilyi wuha uiṟunda shindo-shi? Na nyi wui alekuenenga wuchilyi uṟunde ishi?”
41011029	Yesu kawawia, “Ngyechimmbesa kyindo kyimwi, na nyoe mungyigaluoe; naaho-ng'u ngyechimmbia nyi kui wuchilyi wuha ngyiṟunda ishi.
41011030	‘Wupatiso wo Yohane wulewuka ruwewu, ang'u ko wandu?’ Ngyigaluonyi.”
41011031	Wakawesana wo wenyi ko wenyi, wechigamba, “Kokooya logamba wulewuka ruwewu negamba, ‘Ny'kyilyi-ng'u mulalemwiṙikyia?’
41011032	Indi lukogamba, ‘Wulewuka ko wandu...’ ”, waleowuo wandu, kyipfa wandu walewona Yohane cha mwikyimbi nakamwi.
41011033	Wakagaluo Yesu wakagamba, “Luichi-pfo.” Yesu kawawia, “Maa inyi ngyimmbia nyoe nyi kui wuchilyi wuha ngyiṟunda ishi-pfo.”
41012001	Kawooka iṙeṙa nawo kui mfano. “Mndu umwi naleṙonga ṙema lya msabibu, karingyichia uṟigo, kasuma rina lyekamia mafuṙa, kawika kyitaanga, kagawia waṙemi, kayenda kyaro.
41012002	Na kui kyiyeri kyakye kaṙuma mtumo ko waṙemi walya, kundu naambilyie ko waṙemi ndunda tsa msabibu.
41012003	Wakammbaṙa, wakamkapa, wakammbiyitsa nja, alawoṙe kyindo.
41012004	Kawaṙumia-se mtumo ungyi, na oe wakamfaṟa mṙoenyi, wakammbutia shindo shiwicho.
41012005	Kaṙuma ungyi, icho wakammbaaga; na wengyi wafoi, iwa wechiwakapa na iwa wechiwawaaga.
41012006	Kyasia nawewoṙe umwi-se, mana mkunde okye. Ichu na oe kamṙuma kowo mafurumionyi, echigamba, ‘Wechiindia mono-ko.’
41012007	Kyaindi waṙemi walya wakawiana, ‘Ichu nyi mokyioṟa, lummbaage, na kyioṟa kyechiwa kyaṙu.’
41012008	Wakammbaṙa, wakammbaaga, wakammbiyitsa nja ya ṙema lya msabibu.
41012009	Kyasia monyi ṙema lya msabibu newuta kyi? Neecha na irumatsa waṙemi walya, na ṙema lyilya lya msabibu neenengyia wengyi.
41012010	Maa mulandesome shiṟeionyi shiele, ‘Igoe wewika numba walelyilega lyo lyawa igoe lying'anyi lya ndumbenyi.
41012011	Ṙeṙo-lyi lyiwukyie ko Mndumii, nalyo nyi kyiṟiyisho mbele yaṙu?’ ”
41012012	Nawo wakapfula immbaṙa, wakaowuo wandu wa kyisanzionyi; kyipfa walemanya kye kui mfano ulya naleṙeṙa mbonyi tsawo. Wakamṙa wakayenda.
41012013	Wakaṙuma kokye Mafarisayo waata na Maherodi, kundu wamṙege kui maṙeṙo.
41012014	Na kyiyeri waleafukyia walemmbia, “Mlosha, luichi kye iyoe nyi mndu o loi, maa okyesaṟa kyiṟumi kya mndu-pfo; cha kyipfa okyeambuya fana tsa wandu-pfo kyaindi kyiiṙi kya wuloi nokyelosha njia ya Ruwa. Ngyesa nyi sungusinyi ienenga Kaisari kodi ang'u ote?
41012015	Lumwenengye, ang'u lulamwenengye?” Na oe, aichi wukulembecheṟi wowo, kawawia, “Ny'kyilyi mongyiyesha? Ngyiendienyi dinari ngyiiwone.”
41012016	Wakaiende. Kawawia, “Nyi ya wui sanamu-i na kyiṟeio-kyi?” Wakammbia, “Nyi ya Kaisari.”
41012017	Yesu kagaluo, kawawia, “Enengyenyi Kaisari shikyeri sha Kaisari, na shikyeri sha Ruwa enengyienyi Ruwa.” Wakaṟiyio mnu kyipfa kyakye.
41012018	Naaho-ng'u Masadukayo, wandu wekyegamba kye kuwoṙe iṟuka lya wapfu-pfo, wakayenda kokye, wakammbesa, wachigamba,
41012019	“Mlosha, Mose naleluṟeia kye mono-wama o mndu kapfa, kaṙa mka okye alawoṙe mana, mono-wamae naṙuo mka ulya okye nawonie mono-wamae mana.
41012020	Kyasia kuwewoṙe wana wa mka mfungaaṙe. O kuwooka kaalyika mka, kapfa, alaṙe mana.
41012021	O kawi na oe kamwalyika kapfa, maa oe aleṙa mana-pfo. Na o kaṟaaṟu na wuṙo taa;
41012022	mṟasa woose mfungaaṙe, walaṙe mana. Mafurumionyi ga woose mndu mka ulya na oe kapfa.
41012023	Kyasia, kyiiṙi kya iṟuka lya wapfu nechiwa mka o uha kyiiṙi kya iwo? Kyipfa woose mfungaaṙe walekaa na oe.”
41012024	Yesu kagaluo, kawawia, “Ngyesa muiṙeka kyipfa kya ikyi, cha kyipfa mulaichi shiṟeio maa wuiṙimi wo Ruwa?
41012025	Cha kyipfa kyiyeri wechiṟuka ko wapfu, wekyealyika maa ialyiko-pfo, indi wekyewa cha malaika wakyeri ruwewu.
41012026	Na ko mbonyi tsa wapfu kye wekyeṟutso, mulandesome kyitapunyi kya Mose, halya-ndu haṙeṙie mbonyi tsa kyinguṙu, chandu Ruwa alemmbia echigamba, ‘Inyi nyi Ruwa o Abrahamu, na Ruwa o Isakyi, na Ruwa o Yakobo?’
41012027	Oe chi Ruwa o wapfu-pfo, indi o wai na moo. Koikyo muiṙeka mnu.”
41012028	Na umwi o walosha wa mawawaso kacha, kaicho weṙeṙa na oe, kamanya kye nawagaluo necha, kammbesa, “Kyiiṙi kya mawawaso goose nyi lyiha lyikyeri lya kuwooka?”
41012029	Yesu kamgaluo, “Lya kuwooka nyilyo ilyi, ‘Aṙanyia, Isiraelyi, Mndumii Ruwa oṙu nyi Mndumii umwi.
41012030	Na iyoe kunda Mndumii Ruwa opfo kui ngoo yapfo yoose, na kui mrima opfo oose, na kui wuṟango wopfo woose, na kui pfinya tsapfo tsoose.’
41012031	Na lya kawi nyilyo ilyi. ‘Kunda momṟasa opfo chandu ukukundi iyoe kumonyi.’ Kuwoṙe iwawaso lying'anyi kuta iga-pfo.”
41012032	Mlosha ulya o mawawaso kammbia, “Ny'kyaloi, Mlosha, nogamba necha kye Ruwa nyi umwi, kuwoṙe ungyi sile oe-pfo.
41012033	Na imkunda oe kui ngoo yoose, na kui wuṟango woose, na kui pfinya tsoose, na ikunda momṟasa chandu ukukundi kumonyi kuwoṙe kyiira kuta shiṙaso shoose na shienengo taa.”
41012034	Na Yesu, kyiyeri alewona kye nagaluo kui wuṟango, nalemmbia, “Iyoe ukyeri kuleshi na Wumangyi wo Ruwa-pfo.” Maa mndu alekaria-se immbesa kyindo wookyia iho-pfo.
41012035	Na kyiyeri Yesu aweiloshia hekalunyi nalegaluo, kagamba, “Walosha wa mawawaso wekyegamba kuṙa kye Kristo nyi Mono-Dawidi?
41012036	Dawidi amonyi nalegamba, kui wuiṙimi wo Mumuyo Mweele, ‘Mndumii nalewia mndumii oko, uṙamie kuwoko koko ko kulyoe, mṟasa ngyechiwikyia washituwa wapfo ikaa wanda ya wuchilyi wopfo.’ ”
41012037	“Dawidi amonyi nagamba nyi Mndumii; kyasia nawa kuṙa mono-kye?” Na wuingyi wung'anyi wo wandu waweimwaṙanyia kui sia.
41012038	Kawawia maloshonyi gakye, “Kushowenyi na walosha wa mawawaso wakundi ichumia waṟee magale maleshi, na iiṟikyiṟo sangaṙa,
41012039	na iṙamia mbele masinagoginyi, na shiṙi sha mbele shelyenyi.
41012040	Wekyesoka wakusu shindo shawo, na kui wukulembecheṟi iterewa shiterewo shileshi. Iwa wechiwona ianduyo lying'anyi.”
41012041	Na Yesu aṙamie kufuhi na halya-ndu wandu wawekyewika heleri, kaambuya chandu wuingyi wo wandu wawewika heleri handu halya. Wanjama wakawika shifoi.
41012042	Mndu mka umwi mkusu, mkyiwa kacha, kawika helo tsiwi, tsilyingananyi na kyindo kyilashikyie maa dinari.
41012043	Kalaga wanalosho wakye, kawawia, “Ny'kyaloi ngammbia, mkusu-chu mkyiwa nawika ngoseṟa kuta woose waiwika handu-ha hewika heleri;
41012044	kyipfa iwo woose walewika shindo wawuta ngoseṟenyi ya masaa gawo.”
41013001	Na kyiyeri aweiwuka hekalunyi, umwi o wanalosho wakye nalemmbia, “Mlosha, ambuya, chandu magoe-ga na numba-tsi shikyeri!”
41013002	Yesu kagaluo, kammbia, “Uwonyi manumba-ga gang'anyi? Hechitsugaa igoe wuye ya igoe lyilechiolotso-pfo.”
41013003	Na kyiyeri aweṙamie fumvunyi lya mashiṙi ga mseituni; iambuyana na hekalu, Petiro, na Yakobo, na Yohane, na Anderea walemmbesa handu halawoṙe wandu,
41013004	“Luwie, mbonyi-tsi tsechiwa indi? Na nyi kyikyi kyiṟingyishio kya kyiyeri, isho shoose shechiwa kufuhi iafukyia?”
41013005	Yesu kawooka iwawia, “Kuṟiisenyi, mndu alamlembe.
41013006	Wandu wafoi wechicha kui rina lyako, wechigamba, ‘Inyi nyi oe Kristo’, nawo wechilemba wafoi.
41013007	Na nyoe kyiyeri mochiicho mbonyi tsa shiṙa, na iweweṙo lya shiṙa mulakangaṟikye. Isho shiwaṟi iwoneka, kyaindi mafurumionyi galya galandeche-pfo.
41013008	Cha kyipfa isanga lyechiamka ikapana na isanga, na wumangyi ikapana na wumangyi. Kochiwaṙa shiṙiinza handu kui handu na kochiwaṙa njaa. Igo nyigo mawookyionyi ga iwawio lying'anyi.
41013009	“Na nyoe kuṟiisenyi mrima yanyu. Kyipfa wechimṙuo nyoe mengyenyi; na masinagoginyi wechimkapa; na nyoe mochiṙoo mbele ya wachilyi na wamangyi kyipfa kyako, iwa wuṟingyishi kowo.
41013010	Na kyiwaṟi Ndumi Ngyicha iongoyo kuwooka masangyenyi koose.
41013011	Na kyiyeri wechimsuo nyoe, na imṟiinga, mulakusaṟe kuwooka shilya mochigamba, kyaindi orio kyindo mochienengo saa iya, kyigambenyi cha kyipfa chi nyoe muiṙeṙa-pfo, indi nyi Mumuyo Mweele.
41013012	Na mndu nechiṟiinga mono-wamae kundu nawoogo, na awu nechiṟiinga mana, na wana wechigalukyia wafee wawo, na iwawaaga.
41013013	Na nyoe mochiwa muwasuoe nyi wandu woose kyipfa kya rina lyako; kyaindi mokarishia mṟasa mafurumionyi, nyi oe echikyia.”
41013014	“Kyaindi mukowona ulya aoweshie, na ekyenyamaṟa shindo shiele agoṟokyi handu halawaṟi, (aisoma namanye), nyi lyo-ng'u wakyeri urukyenyi lo Uyuda waṙichilyie mafumvunyi.
41013015	Na mndu akyeri kai alasokye pfo, maa alaiṙe na kanyi kokye iṙuo kyindo.
41013016	Na akyeri mṙemenyi alawuye na numa iṙuo ikunya lyakye.
41013017	Kyaindi ochia lowo iwo wai wanene, nawo waionza mfiri-yo!
41013018	Indi terewenyi isho shilawutikye kyiyeri kya mbeho.
41013019	Cha kyipfa mfiri-yo yechiwaṙa wukyiwa, chandu kyilandewe wookyia mawookyionyi ga Ruwa igumba mṟasa wulalu, maa kyechiwa maa ale-pfo.
41013020	Na kokooya Mndumii alalefuiṟa mfiri-yo mndu oose awechikyia-pfo; kyaindi kyipfa kya wasambuṟe alewasambuṟa nalefuhiṟa mfiri-yo.
41013021	Na kyiyeri-kyo mndu kammbia, ‘Kristo nakyeri iha’, ang'u ‘nakyeri kulya’, maa mulaiṙikyie.
41013022	Cha kyipfa kochiwoneka Makristo ga wongo, na weonguo shisuku wa wongo, wechiloṟa shiṟingyishio na maṟiyisho, waiṙime imlemba, kokooya kyaiṙimika, maa iwo wasambuṟe.
41013023	Indi nyoe kuṟiisenyi; ngamumuikyimbia shoose.”
41013024	“Kyaindi mfiri iya, numa ya wukyiwa-wo, mnengyeṟi oshikyio nyi meema, na mori ochiwuta ngyeela yacho-pfo,
41013025	na nyenyeri tsa ruwewu tsechioloka, shindo shingyi shikyeri ruwewu shechikupaaya-paya.
41013026	Iho nyilyo wechiwona Mono-Adamu echicha mapuchinyi kui pfinya tsifoi na mng'ano.
41013027	Nyilyo echiṙuma malaika na isania wasambuṟe wakye iwuka ngyuura tsoose tsiina tsa wuyana, iwuka ura lo kyishingonyi kya uruka mṟasa matsitsionyi ga ruwewu.”
41013028	“Ko mfumu kuloshenyi mfano. Kyiyeri mbaga yacho yawiṟa-wiṟa, na ioṟia maṟa, mokyemanya kye kyiyeri kya kyilyimu kyikyeri kufuhi.
41013029	Na nyoe taa, mukowona mbonyi-tso tsewooka, manyenyi kye nai kufuhi moongonyi.
41013030	Ny'kyaloi, ngammbia, rika-lyi lyechiiṙa-pfo, mṟasa isho shoose shiafukyie.
41013031	Ruwewu na uruka shechiiṙa; kyaindi maṙeṙo gako gechiiṙa maa ale-pfo.”
41013032	“Kyaindi mbonyi tsa mfiri ulya na saa iya kuwoṙe aichi-pfo, maa malaika wakyeri ruwewu, maa Mana, sile Awu.
41013033	Ambuyenyi necha, laenyi kyiṙombo, terewenyi, cha kyipfa muichi kyiyeri kyechiwa indi-pfo.
41013034	Mfano okye nyi cha mndu aiyenda kyaro, kawia watumo wakye waambuye numba yakye, na ienenga orio mndu iṟunda lyakye, na oe kawia mringyi o moongonyi nalae kyiṙombo.
41013035	Kyasia, laenyi-ng'u kyiṙombo, cha kyipfa muichi kyiyeri monyi kanyi aicha-pfo, kye nyi kyukonyi, ang'u kye nyi kyio kya mayeleyele, ang'u kyiyeri ilying'onyi lyifuga, ang'u ngamenyi;
41013036	alache kyituukyia namukooye mulee.
41013037	Na ikyo ngyimmbia nyoe, ngammbia moose, laenyi kyiṙombo.”
41014001	Numa ya mfiri iwi kuwekyeri mfiri ung'anyi o Pasaka na mkate ilawengyitarang'ishe wang'anyi wa makohanyi na walosha wa mawawaso wakapfula njia ya immbaṙa kui ngyeṟo na immbaaga.
41014002	Cha kyipfa walegamba, “Kyilacheewa kyiyeri kya mfiri ung'anyi, kulachewaṙa kyituṟu wandunyi.”
41014003	Na oe kyiyeri awekyeri Betania, kanyi ko Simion awewoṙo nyi taambo, echilya kyelya, mndu mka awoṙe kyimkyepe kya mafuṙa mecha ga woguru wung'anyi kacha, kapfunuo kyimkyepe kyilya kagaletsia mṙoenyi kokye.
41014004	Hawewoṙe na wandu walesuo wechigamba, “Kyitewe nyi kyikyi iṙetsa mafuṙa mecha ga woguru wung'anyi mbaṟe-i iyi?
41014005	Cha kyipfa mafuṙa-ga gaweiṙima ikumbo ko dinari magana gaṟaaṟu na ngoseṟa, wakyiwa wakaenengo. Wakanuṟia mnu kyipfa kya mka ulya.”
41014006	Yesu kagamba, “Mlekyenyi. Ny'kyilyi mumlyisa wukyiwa? Nangyiṟundia kyindo kyicha.
41014007	Kyipfa mfiri yoose muwoṙe wakyiwa hamwi na nyoe, na orio kyiyeri mukokunda moiṙima iwaṟundia mecha; kyaindi inyi mungyiwoṙe mfiri yoose-pfo.
41014008	Naṟunda chandu aiṙima. Nasonguo ishia mmbiu oko mafuṙa mecha kyipfa kya iṟiko.
41014009	Ny'kyaloi, ngammbia, orio kyiyeri Ndumi Ngyicha yaongoyo wuyanenyi koose, ikyi ichu aṟunda kyechisendo imkumbuo.”
41014010	Yuda Isikariote, umwi o walya ikumi na wawi, kayenda mṟasa ko wang'anyi wa makohanyi, naiṙime imṟiinga kowo.
41014011	Nawo kyiyeri waleicho walechihiyo, wakateṟia imwenenga heleri. Kapfula kyiyeri kyicha kyemṟiinga.
41014012	Na mfiri o kuwooka o mkate ilangyitarang'ishe kyiyeri waleshinja shimana sha moondo ga Pasaka, wanalosho wakye wakammbia, “Nyi kwi ukundi luyende lukuṟeyeṟie ulye pasaka?”
41014013	Kaṙuma wawi kyiiṙi kya wanalosho wakye, kawawia, “Yendenyi mṟinyi, mndu msoṟo akuṙikyie kyigondi kya mṟinga nechikarisana na nyoe, muoshenyi.
41014014	Na handu hoose echiiṙa naho wienyi monyi kanyi, ‘Mlosha nagamba, nyi hanga kyiṟi kyako kya wayenu kyikyeri, ngyilyiie pfo pasaka, hamwi na wanalosho wako?’
41014015	Na oe amonyi nechimloṟa, kai ing'anyi, ingyichope, ipfo luṟeyeṟienyi.”
41014016	Wanalosho wakafuma, wakayenda mṟinyi, wakawona chandu alewawia, wakaṟeyeṟa pasaka.
41014017	Kyasia kyiyeri kuleila Yesu kacha hamwi na walya ikumi na wawi.
41014018	Kyiyeri waweilya, Yesu nalegamba, “Ny'kyaloi, ngammbia, umwi onyu, na oe nailya hamwi na inyi nechingyiṟiinga.”
41014019	Wakawooka iwona fowa mrimenyi, wakammbia umwi umwi, “Ngyesa, nyi inyi?”
41014020	Kawawia, “Nyi umwi o iwo ikumi na wawi, aikapa itongye hamwi na inyi kyitelenyi.
41014021	Cha kyipfa Mono-Mndu naindepfa chandu shiṟeio shigambie; kyaindi ochia lokye mndu ulya echiṟiinga Mono-Mndu! Kyiwechiwa nanga kokye mndu-cho alawefeo.”
41014022	Nawo kyiyeri waweilya, kaira mkate, kawikyia mboṟa, kaupeṟenguo, kawaenenga, kagamba, “Ambilyienyi; ichu nyicho mmbiu oko.”
41014023	Kaira kyiṙoo, kaana, kawaenengyia; wakaikanana kyiṙoo kyilya woose.
41014024	Kawawia, “Iyi nyiyo samu yako ya mma, ipusuka kyipfa kya wafoi.
41014025	Ny'kyaloi, ngammbia nyoe, ngyechinyo-se mpfinyo-pfo, mṟasa mfiri ulya ngyechiunyo uhya Wumangyinyi wo Ruwa.”
41014026	Nawo wamuimbe walefuma iyenda fumvunyi lya mashiṙi ga mseituni.
41014027	Yesu kawawia, “Kyio-kyi nyoe moose mochiṙicha mungyiṙe ngyimonyi, cha kyipfa kyikyiṟeie, ‘Ngyechikapa mlyisi, na moondo gechinyanyaṟika.’
41014028	Kyaindi numa ya iṟuka lyako, ngyechimusongoya iyenda Galyilaya.”
41014029	Petiro kammbia, “Wechiṙicha woose, kyaindi chi inyi-pfo.”
41014030	Yesu kammbia, “Ny'kyaloi, ngakuwia iyoe, inu, kyio-kyi, ilying'onyi lyilafuga kawi, nochingyikana kaṟaaṟu.”
41014031	Na oe kaengyeṟa mnu igamba, “Maa kyikangyikooya ipfa na iyoe, ngyechikukana maa ale-pfo.” Na woose wakawegamba kuṙo.
41014032	Numa ya iho wakacha mṟasa bustanyi yekyelago Getisemane; kawia wanalosho wakye, “Ṙamienyi iha kyiyeri-kyo ngyiterewa.”
41014033	Kaṙuo Petiro na Yakobo na Yohane hamwi na oe, kawooka iiṟewe mnu na ikutuura.
41014034	Kawawia, “Mrima oko uiṟewe cha mndu aipfa. Kaenyi iha mulae kyiṙombo.”
41014035	Katikyira mbele kyitutu, kaoloka wanda, echiterewa kye, kyikaiṙimika, saa iya ya matuuro immbukye.
41014036	Kagamba, “Awu, Awu-yoko, shoose shekyeiṙimika kopfo. Ungyiwute matuuro-ga; kyaindi, chi chandu ngyikundi inyi-pfo, indi chandu ukundi iyoe.”
41014037	Kacha kawakooya walee maṙoe, kawia Petiro, “Ngyesa, Simion, nulee? Oiṙima ilaa kyiṙombo maa saa imwi-pfoe?
41014038	Laenyi kyiṙombo muterewe, mulacheyesho. Mrima ukundi indi mmbiu umfafa.”
41014039	Kayenda-se, katerewa, echigamba kyindo kyilya kyilya.
41014040	Kacha-se kawakooya walee, kyipfa meso gawo gawa malemeri, maa walamanye kyemgaluo.
41014041	Kacha lya kaṟaaṟu, kawawia, “Laenyi wulalu, muonyonye. Kyishikyie. Saa yamcha. Ambuya, Mono-Adamu naiwiko mawokonyi ga wandu wawoṙe wunyamaṟi.
41014042	Amkyenyi, sindenyi. Ambuya ulya aingyiṟiinga amshika kufuhi.”
41014043	Kyasia kyiyeri aweiṙeṙa, cha ilyi Yuda nalecha, umwi o walya ikumi na wawi, na hamwi na oe ṟiima lya wandu, wawoṙe ngyuushu na maṟeta, wawukyie ko wang'anyi wa makohanyi, na walosha wa mawawaso, na wasongoru wa wandu.
41014044	Na ulya momṟiinga nalekoawaenenga kyiṟingyishio, echigamba, “Icho ngyechimkomba, icho nyi oe; mmbaṙenyi, mumṙuo mochimringa.”
41014045	Kyasia kyiyeri alecha, cha ilyi kayenda kokye, kagamba, “Rabi,” kamkomba.
41014046	Wakagoṟuo mawoko gawo wakammbaṙa.
41014047	Na umwi o walya wawekyeri ho kaira ushu, kakapa mtumo o Mkohanyi ang'anyi kuta woose, kamṙumbuo kurwi.
41014048	Yesu kagaluo, kawawia, “Ngyesa, nyi cha msokyi mofuma muwoṙe ngyuushu na maṟeta, ingyiwaṙa inyi?
41014049	Orio mfiri ngyiwekyeri mbele yanyu hekalunyi ngyechilosha, mulangyiwaṙe; kyaindi ishi shawa kundu shiṟeio shiiṙime iafukyia.”
41014050	Naaho-ng'u wakamṙa, wakaṙicha woose.
41014051	Na manakye umwi kamwosha, alaṟee kyindo sile iwale lya uwiṟo, wakammbaṙa.
41014052	Na oe kaṙa iwale lyilya, kaṙicha ai kyiṟanguoe.
41014053	Nawo wakaṙuo Yesu ko Mkohanyi ang'anyi kuta woose wakakuumbia kufuhi na oe, wang'anyi wa makohanyi na wasongoru wa wandu na walosha wa mawawaso.
41014054	Na Petiro kamwosha akyeri kuleshi, mṟasa numbenyi ya Mkohanyi ang'anyi kuta woose; kaṙamia hamwi na waṟundi, echioṙa moṙo.
41014055	Kyasia wang'anyi wa makohanyi na woose halya mengyenyi wakapfula wuṟingyishi waiṙime iwaaga Yesu; walawone.
41014056	Cha kyipfa wafoi walemṟingyishia wongo, kyaindi wuṟingyishi wowo wulaṙuane.
41014057	Mṟasa wengyi wakagoṟoka, wakamṟingyishia wongo, wechigamba,
41014058	“Soe lulemwicho echigamba, ‘Inyi ngyechiunduo hekalu-lyi lyilyiachikyie kui mawoko, na kyiiṙi kya mfiri iṟaṟu ngyechiwika lyingyi lyilalyiachikyie kui mawoko.’ ”
41014059	Maa kuṙo wuṟingyishi wowo wuleṙuana-pfo.
41014060	Naaho-ng'u Mkohanyi ang'anyi kuta woose kagoṟoka makyiṙi-gawi, kawesa Yesu, echigamba, “Ugaluo kyindo? Iwa waikuṟingyishia kyi?”
41014061	Kyaindi katsia tsi, maa alegaluo kyindo-pfo. Mkohanyi ulya ang'anyi kuta woose kammbesa-se kammbia, “Iyoe nyi oe Kristo, Mana o ulya awoṙe mng'ano?”
41014062	Yesu kagamba, “Inyi nyi oe, na nyoe mochiwona Mono-Adamu aṙamie kuwoko ko kulyoe ko Ruwa monyi pfinya, echicha na mapuchi ga ruwewu.”
41014063	Mkohanyi ulya ang'anyi kuta woose karanduo mawale gakye, echigamba, “Kuwoṙe-se kyimaṙuma kya kyikyi ipfula waṟingyishi?
41014064	Momuicho chandu alahia Ruwa. Muwonyi kuṙa nyoe?” Woose wakamwanduya kye kyimmbaṟi iwoogo.
41014065	Wengyi wakawooka impuchia maṙa, wakamshikyia kyaam, na imkapa nzina, na immbia, “Lasha. Maa waṟundi nawo wakamkapa ngofi.”
41014066	Na Petiro nawekyeri halya-ndu aweioṙia moṙo. Umwi o shisinga sha Mkohanyi ang'anyi kuta woose kacha,
41014067	kawona Petiro eoṙa moṙo kamwitukuya, kagamba, “Maa iyoe nuwekyeri hamwi na Yesu, Mnasareti ulya.”
41014068	Kakana kagamba, “Ngyiichi maa ngyimanya isho ugamba iyoe-pfo.” Kafuma na nja, ilying'onyi lyikafuga.
41014069	Na kyisinga kyilya kyikammbona-se, kyikawooka-se iwia walya wawegoṟokyi halya, “Ichu nyi umwi owo.”
41014070	Kakana-se. Numa ya kyiyeri kyifuhi-se walya wawegoṟokyi halya wakawia Petiro, “Loi nui umwi owo, cha kyipfa iyoe nui Mgalyilaya.”
41014071	Kawooka ilya nyamu, “Ngyiichi mndu-chu mumsenda-pfo.”
41014072	Na cha ilyi ilying'onyi lyikafuga lya kawi. Petiro kakumbuo kyindo kyilya alewio nyi Yesu, “Ilying'onyi lyilafuga kawi, nochingyikana kaṟaaṟu.” Na kyiyeri alekusaṟa kyipfa kya ṙeṙo-lyo, kalyia.
41015001	Na kyiyeri kulekya wang'anyi wa makohanyi walewaṙa kyisanzionyi hamwi na wasongoru wa wandu na walosha wa mawawaso na mengye yoose, wakapfunga Yesu, wakamṙuo mbele ya Pilato.
41015002	Pilato kammbesa, “Iyoe nyi oe mangyi o Wayuda?” Kagaluo, kammbia, “Iyoe nogamba.”
41015003	Na wang'anyi wa makohanyi wawemwanduya shindo shifoi.
41015004	Pilato kammbesa-se, echigamba, “Ugaluo kyindo? Ambuya nyi shindo shinga waikuanduya!”
41015005	Maa Yesu alegaluo kyindo-se-pfo, mṟasa Pilato kaṟiyio.
41015006	Kyasia kyiyeri kya mfiri ung'anyi nekyewapfunguya mpfungo umwi wamkundi.
41015007	Hawewoṙe mndu umwi ekyelago Baraba, nampfungye hamwi na walya walelya wuṟiingyi, na iwaaga kyiiṙi kya wuṟiingyi-wo.
41015008	Wandu wa kyisanzionyi wakacha wakawooka iterewa nawawutie chandu aweichiwie.
41015009	Pilato kawagaluo, echigamba, “Ngyesa, mukundi ngyimpfunguye mangyi o Wayuda?”
41015010	Cha kyipfa nalemanya kye wang'anyi wa makohanyi wamṙambika kokye kui wunyenyi.
41015011	Kyaindi wang'anyi wa makohanyi wakaamtsa kyituṟu kyiiṙi kya walya wawesanzie halya, kye nanga wapfunguyo Baraba.
41015012	Pilato kagaluo-se, kawawia, “Kyasia ngyimmbutie kyi ichu mugamba kye nyi mangyi o Wayuda?”
41015013	Wakakalagatsa-se, “Mkapie msalabenyi.”
41015014	Pilato kawawia, “Nyi wuwicho wuha alewuta?” Wakaengyeṟa mnu ikalagatsa, “Mkapie msalabenyi.”
41015015	Pilato akundi ichihiṟa walya wasanzie halya, kawapfunguya Baraba; kawuta Yesu, numa ya igamba nakapo na ngowa, kundu nakapio msalabenyi.
41015016	Na asikari wakamṙuo mṟasa Praitorio (kyimwi na igamba numba ya wuchilyi), wakasanzia ho asikari walya wengyi woose.
41015017	Wakamṟika iwale lya kyimaande-maande, wakaoka oṟo ya msha, wakaimṟika mṙoenyi.
41015018	Wakawooka imwiṟikyiṟa, “Lokuiṟikyiṟa, Mangyi o Wayuda!”
41015019	Wakamkapa na upoi mṙoenyi, wakampuchia maṙa, wakapfiria ndi, wakamwindia.
41015020	Na wamumkape makuukuu, wakammbuta iwale lyilya lyakye lya kyimaande-maande, wakamṟika mawale gakye amonyi; wakamṙuo nja kundu wamkapie msalabenyi.
41015021	Wakaitika mndu aweiiṙa, awukyie mṙemenyi, Simion o Kyirene, awu-yawo Iskanda na Ṟufo, kundu naṙuo msalaba okye.
41015022	Wakamwende mṟasa handu hekyelago Golyigota, kyimwi na igamba, “Ipoṟong'u.”
41015023	Wakamwenenga mpfinyo ummbikye manemane, alaambilyie.
41015024	Wakamkapia msalabenyi, wakagawa mawale gakye, wakagakapia kuṟu kuha orio mndu naṙuo kyi.
41015025	Kyasia kyiwekyeri kyiyeri kya saa tsiṟaaṟu, nawo wakamkapia msalabenyi.
41015026	Hawewoṙe na kyiṟeio kya ianduyo lyakye kyigambie, “MANGYI O WAYUDA.”
41015027	Na hamwi na oe walekapia msalabenyi wasokyi wawi, umwi kuwoko kokye ko kulyoe na umwi kuwoko kokye ho kumoso. [
41015028	Kyasia kyiṟeio kyikaafutsio kyigambie, “Naletalo hamwi na wefunja mawawaso.]”
41015029	Na wandu waweiṙa njienyi wakamlahia, wechisunza-sunza mṙoe, wechigamba, “Mwambuye! Iyoe mounduo hekalu na ilyiwika mfirinyi iṟaṟu,
41015030	kukyiṟe mrima opfo, usokye msalabenyi.”
41015031	Na wuṙo na wang'anyi wa makohanyi wakamkapa makuukuu, hamwi na walosha wa mawawaso, wechigamba, “Nalekyiṟa wengyi, aiiṙima ikukyiṟa amonyi-pfo.
41015032	Kristo, mangyi o Isiraelyi, nasokye wulalu msalabenyi luiṙime iwona na iiṙikyia. Maa walya walekapio msalabenyi hamwi na oe wakamṙeṙia maṙeṙo mawicho.”
41015033	Na kyiyeri kulewa saa tsiṟandaaṟu, kukowaṙa meema urukyenyi koose, mṟasa saa kyenda.
41015034	Na saa kyenda Yesu kakuilenga na ṟui lyakye ko pfinya, “Eloi, eloi, lama sabakyitani?” Ikyo kyagamba, “Ruwa oko, Ruwa oko, ny'kyilyi ongyiṙa?”
41015035	Na wandu waata wawegoṟokyi halya, walegamba, “Nailaga Elyiya.”
41015036	Na umwi kakapa mteeṟa, kaichuṟa kyindo kyekyetarang'ia kyindonyi kyekyeongyia mṟinga, kakyiwikyia upoinyi, kamrutsa, echigamba, “Lekyenyi, luwone kokooya Elyiya neecha imsotsa msalabenyi.”
41015037	Na Yesu kafiiṟa na pfinya kalekyia moo.
41015038	Isulyia lyeshingyia hekalunyi lyikaranduka kawi wookyia wuye mṟasa wanda.
41015039	Kyasia mchilyi ulya, awegoṟokyi ho iambuyana na oe, kyiyeri alewona kye nalelekyia moo mbaṟe-yo, kagamba, “Loi mndu-chu nawekyeri Mono-Ruwa.”
41015040	Hawewoṙe na waka waiambuya wakyeri kuleshi; kyiiṙi kyawo hawewoṙe Maria Makyidalena, na Maria wama o Yakobo ulya mtutu na Yose, na Salome.
41015041	Iwo nyiwo waleoshana na oe ipfo Galyilaya, na imṟundia; na wengyi wafoi waleṙo hamwi na oe mṟasa Yerusalemu.
41015042	Na kommbe kyukonyi, cha kyipfa nyi Ikuṟeyeṟa, nyicho mfiri osongoya mfiri o onyonya,
41015043	Yosefu, mndu o Arimataya, mndu ekyeindio, mndu o mengye yeanduya wandu, na oe naweiweṙelyia iafukyia lya Wumangyi wo Ruwa; kayenda kulawoṙe wuowu, mṟasa mbele ya Pilato katerewa mmbiu o Yesu.
41015044	Kyaindi Pilato kaṟiyio, kye ampfa. Kalaga mchilyi ulya kammbesa kokooya ampfa kyiyeri kyileshi kyamwiṙe.
41015045	Na ammbone wuṟingyishi ko mchilyi ulya, kaenenga Yosefu mnying'a ulya.
41015046	Na oe kaguṟa sanda, kamsotsa msalabenyi, kamwaṟahia sanda iya, kammbika kyilomenyi kyiwekyiachikyie iṟaṟenyi; kawikyia igoe mbele ya moongo o kyilome.
41015047	Na Maria Makyidalena na Maria mama o Yose wakaambuya handu alewikyio.
41016001	Na mfiri o onyonya omwiṙe Maria Makyidalena na Maria mama o Yakobo na Salome waleguṟa mafuṙa gekyepfaama necha waiṙime indemshia.
41016002	Na ngamenyi utuko, mfiri o kuwooka o juma, wakayenda kyilomenyi, kyiyeri mnengyeṟi uweiṙo;
41016003	wakawesana wo wenyi ko wenyi, “Nyi wui echiwuta igoe lyilya halya moongonyi o kyilome?”
41016004	Na lyilya waleambuya walewona kye igoe lyilya lyammbuto ho; nalyo lyiweng'anyi mnu.
41016005	Wakaiṙa na kyilomenyi wakawona manakye aṙamie kuwoko ko kulyoe, aṟee iwale lya uwiṟo; wakaṟiyio.
41016006	Na oe kawawia, “Mulaṟiyio. Muipfula Yesu Mnasareti; alekapio msalabenyi. Amṟuka; akyeri iha-pfo. Ambuyenyi handu walemmbikyia.
41016007	Kyaindi yendenyi, mundewia wanalosho wakye, na Petiro, kye namsongoi iyenda Galyilaya; ipfo mochimmbona, chandu alemmbia.”
41016008	Wakafuma na nja, iwuka kulya kyilomenyi weṙicha; cha kyipfa walewoṙo nyi iṙeṙema na iṟiyio. Maa walewia mndu kyindo-pfo, kyipfa waleowuo. [
41016009	Na oe kyiyeri aleṟuka mfiri o kuwooka o juma, nalewoneka ko Maria Makyidalena kuwooka, ulya alemmbuta waṟufui wawicho mfungaaṙe.
41016010	Icho naleyenda kaongoya mbonyi walya wawekyeri hamwi na oe, nawo waweikapa ṟanyi na ifiiṟa.
41016011	Kyaindi iwo kyiyeri waleicho kye nai na moo, na oe nammbona, waleiṙikyia-pfo.
41016012	Numa ya isho kawoneka ko wandu wawi kyiiṙi kyawo, nawoṙe fana ingyi; nawo waweiyenda mṙemenyi.
41016013	Na iwo wakayenda wakaongoya mbonyi walya wengyi; maa iwo walewairikyia-pfo.
41016014	Numa ya iho kawono nyi walya ikumi na umwi kyiyeri waweilya. Kawaṙeṙia kyipfa kya iiṙikyia lyawo lyaangu na wuumu wo mrima yawo, cha kyipfa waleiṙikyia walya walemmbona kyiyeri aleṟuka ko wapfu-pfo.
41016015	Kawawia, “Yendenyi wuyanenyi koose, mundeonguo Ndumi Ngyicha ko orio kyigumbe.
41016016	Aiṙikyia na ipatiso nechikyia; alaiṙikyia, nechianduyo.
41016017	Na shiṟingyishio-shi shechioshana na iwo waiṙikyie. Kui rina lyako wechifuna waṟufui wawicho; wechiṙeṙa kui mṙeṙie ngyihya.
41016018	Wechiwaṙa njoka; maa wakanyo kyindo kya wuṟoi; kyechiwawutia kyindo maa ale-pfo. Wechiyekyia mawoko gawo wuye ya waluoe, nawo wechiwaṙa pfinya.”
41016019	Kyasia Mndumii Yesu, amṙeṙe nawo, kaṙoo wuye ruwewu, kaṙamia kuwoko ko kulyoe ko Ruwa.
41016020	Na walya wakafuma, wakaonguo Ndumi Ngyicha kundu koose, Mndumii echiṟunda maṟunda hamwi nawo, na iṟingyishia mbonyi tsilya kui shiṟingyishio shileoshana natso.]
42001001	Kyipfa kya ilyi wandu wafoi waletambagana iṟeia necha mbonyi tsilya tsilewutika koṙu,
42001002	chandu walya waleṟingyishia na iwona mbonyi-tsi waleluongoya, hamwi na waṟundi wa Ṙeṙo lyilya wookyia mawookyionyi,
42001003	ngawona nyi necha inyi, kyipfa kya ilyi ngyilepfula wuṟingyishi wo mbonyi-tso wookyia mawookyionyi, ikuṟeia necha, Tofilo Monyi Kyiṟumni,
42001004	umanye necha mbonyi tsilya ulelosho.
42001005	Kacha kyiyeri kya Herode, mangyi o Wayuda, kuwewoṙe mkohanyi umwi, ekyelago Sakaria, o kamba lya Abiya, na mka okye nawei umwi o kyishari kya Aron, ekyelago Elyisapeti.
42001006	Na woose wewawi wawewoṙe wusumganyi mbele ya Ruwa, wechiosha mawawaso goose ga Mndumii na shilya atutumie kulawoṙe igambo kye wawoṙe kyindo kyoose kyiwicho.
42001007	Nawo wawewoṙe mana-pfo, kyipfa Elyisapeti nawei muumba na woose wewawi wawewaku mnu.
42001008	Kyasia kyiyeri kya kamba lyakye lyeṟunda cha mkohanyi mbele ya Ruwa,
42001009	chandu kyiwekyeri kyiṙo kya wukohanyi, kaolokyio nyi kuṟu kuha iiṙa na hekalunyi lya Mndumii indekoṟa uvumba.
42001010	Na wuingyi woose wo wandu wawekyeri iterewa Ruwa nja ya hekalu kyiyeri kya ikoṟa uvumba.
42001011	Malaika o Mndumii kacha na kokye agoṟokyi ura lo kulyoe lo mesa ya Mndumii yekoṟia shindo shekyeṙutsa mtsu.
42001012	Kyiyeri Sakaria alemmbona naleiṟewe, kawoṙo nyi wuowu.
42001013	Kyaindi malaika ulya kammbia, “Ulaowuoe, Sakaria, kyipfa kyiterewo kyapfo kyaaṙanyio, na mka opfo, Elyisapeti, nechifee mana o kyisoṟo, na nochimlaga Yohane.
42001014	Na iyoe nochiwaṙa sia na ichihiyo lying'anyi, na wandu wafoi wechichihiyo kyiyeri mana-cho echifeo.
42001015	Kyipfa nechiwa ang'anyi mbele ya Ruwa. Echinyo mpfinyo maa kyindo kya wunanzi-pfo; na oe nechiichuṟo nyi Mumuyo Mweele wookyia wosinyi ko wamae.
42001016	Na oe nechiwiyiṟa wandu wafoi wa Isiraelyi na ko Mndumii Ruwa owo.
42001017	Nechisonguo mbele yakye awoṙe pfinya tsa mrima cha tsilya tsa Elyiya, kundu nagaluo waawu wasanze na wana, na ienenga wawicho wuṟango wo wandu wasumganyi, na iṟeyeṟia Mndumii wandu wawaṟeyeṟie Wumangyi wo Ruwa.”
42001018	Sakaria kawia malaika, “Ngyechimanya kuṙa wuloi wo mbonyi-tsi? Inyi ngyimku na mka oko nyi mkyeku o mfiri ifoi.”
42001019	Malaika kamgaluo, kammbia, “Inyi nyi Kapreelyi, ngekyegoṟoka mbele ya Ruwa; na inyi ngaṙumo ngyiṙeṙe na iyoe na ikuwia mbonyi-tsi ngyicha.
42001020	Nochiwa ndiṟi, ulechiiṙima iṙeṙa, mṟasa mfiri ulya shechiṟundika isho, kyipfa oiṙikyia maṙeṙo gako-pfo, nago gechiafukyia kui kyiyeri kyago.”
42001021	Na wandu walya waweiweṙelyia Sakaria, wakaṟiyio kya ifurumia lyakye kulya hekalunyi.
42001022	Na lyilya alefuma pfo alaiiṙima iṙeṙa nawo, walemanya kye nalewona shindo shilandewono akyeri cha mndu ailoṙo kulya hekalunyi, na oe kawatsinia kaṙio ai ndiṟi.
42001023	Kyasia na lyilya mfiri ya kamba lyakye ileafukyia kayenda kanyi kokye.
42001024	Na numa ya mfiri iya mka okye, Elyisapeti, naleira mana kakaa numba mori itanu, echigamba,
42001025	“Kuṙi nyi wuṙo Mndumii alengyiwutia mfiri iya alengyiambuya kundu nangyiwute sonu mbele ya wandu.”
42001026	Mori iṟandaaṟu wookyia kyiyeri Elyisapeti aleira mana, malaika Kapreelyi naleṙumo nyi Ruwa nayende mṟasa mṟi o Galyilaya okyelago Nasareti,
42001027	ko mana mkyega aweṙuṙo nyi mndu awekyelago Yosefu, o kyishari kya Dawidi; na rina lya mana-cho mkyega nyi Mariamu.
42001028	Kaiṙa na kanyi kokye, kagamba, “Ngakuiṟikyiṟa, iyoe umwenengye isaṟia, Mndumii nai hamwi na iyoe.”
42001029	Na oe kaiṟewe mnu mrimenyi kyipfa kya maṙeṙo ga malaika ulya kakusaṟa mrimenyi, “Kyiiṟikyiṟo-kyi nyi kya mbaṟe iha?”
42001030	Malaika kammbia, “Ulaowuoe, Maria, kyipfa nowona isaṟia ko Ruwa.
42001031	Nochiira mana na nofee mana o kyisoṟo; na nochimlaga Yesu.
42001032	Icho nechiwa ang'anyi. Nechilago Mana o ulya ai wuye, na Mndumii Ruwa nemwenenga kyiṙi kya wuchilyi kya Dawidi, awuye.
42001033	Nechichilyia numba ya Yakobo mlungana, na Wumangyi wokye wochisia-pfo.”
42001034	Maria kawia malaika ulya, “Kyechiwa kuṙa kyindo-kyi, na inyi ngyilamwalyikye?”
42001035	Malaika kagaluo, kammbia, “Mumuyo Mweele necha na kopfo na pfinya tsa icho ai wuye tsekushikyia cha kyirinje. Kyipfa kya ikyo, ikyo kyechifeo kyelago nyi kyiele, Mana o Ruwa.
42001036	Lyingyi-se, mshari opfo, Elyisapeti, na oe naleira mana o kyisoṟo wukunyi wokye; na mori-chu nyi o kaṟandaaṟu ko icho alelago muumba.
42001037	Kyipfa kuwoṙe kyindo kyilekyeiṙimika ko Ruwa-pfo.”
42001038	Maria kagamba, “Inyi nyi kyisinga kya Mndumii; kyiwe koko chandu ogamba.” Numa ya iho malaika kawuka halya kayenda.
42001039	Kyasia, mfiri-yo Maria kafuma, kayenda faṟa mṟasa uruka lo mafumvunyi mṟinyi umwi o Yuda,
42001040	kaiṙa na kanyi ko Sakaria, kaiṟikyiṟa Elyisapeti.
42001041	Na lyilya Elyisapeti aleicho kyiiṟikiṟo kyilya kya Maria, kyikoku kyikakupaaya wosinyi kokye. Elyisapeti kaichuṟo Mumuyo Mweele
42001042	kaṙeṙa kui ṟui lying'anyi, echigamba, “Nummbikyie mboṟa iyoe kyiiṙi kya waka, na mono-pfo nechiwikyio mboṟa.
42001043	Mbonyi-tsi tsangyiwutikyia kuṙa, utane mama o Mndumii oko acha na koko inyi?
42001044	Kyipfa ilyi ṟui lyapfo lyeiṟikyiṟa lyileiṙa na maṙwinyi gako, kyikoku kyilekupaaya kui sia wosinyi-koko.
42001045	Na agusu icho aleiṙikyia; kyipfa isho alewio nyi Mndumii shechiafukyia.”
42001046	Maria kagamba,
42001047	“Mrima oko ong'anyisa Mndumii, na ngoo yako yachihiyo kyipfa kya Ruwa, Mkyiṟa oko.
42001048	Kyipfa naambuya wufofo wo kyisinga kyakye. Kyipfa, ambuya, wookyia wulalu marika goose gengyilaga ammbikyie mboṟa.
42001049	Kyipfa awoṙe pfinya nangiwutia maṟiyisho, na rina lyakye lyilyiele.
42001050	Na isaṟia lyakye lyekyekaa marika mṟasa marika ko iwo wekyemwowuo na imwindia.
42001051	Nawoṙe pfinya yewuta shindo sha maṟiyisho; naleola-ola walekyeicho makusaṟonyi ga ngoo tsawo.
42001052	Naleolotsa wang'anyi shiṙinyi shawo sha wuchilyi, na wafofo kawang'anyisa.
42001053	Wawoṙo nyi njaa kawaigutsa mecha, na wanjama kawaima iwona kyiira.
42001054	Naleikanyia Isiraelyi, mṟundi okye; kundu nakumbuo isaṟia lyakye.
42001055	Chandu alewia waku waṙu, Abrahamu na ushari lokye mṟasa mlungana.”
42001056	Maria kakaa na oe cha mori iṟaṟu, numa ya iho kawuya na kanyi kokye.
42001057	Na kyiyeri mfiri ya Elyisapeti yesaṟio mana ileafukyia, naleenengo mana o kyisoṟo.
42001058	Wamṟasa na wa kyishari kyakye wakaicho kye Mndumii namwengyeṟia isaṟia lyakye, wakachihiyo hamwi na oe.
42001059	Mfiri o nyanya wakacha icheṙina mana; wakakunda imṙumbuya rina lya awuye, Sakaria.
42001060	Wamae kagaluo, kagamba, “Chi wuṙo-pfo; nechilago Yohane.”
42001061	Wakammbia, “Kuwoṙe mndu ekyelago kuṙo kunu kyisharinyi kyapfo-pfo.”
42001062	Wakatsinia awuye wamanye chandu echimlaga.
42001063	Kawawia wamwenenge handu heṟeia, kaṟeia kye rina lyakye nyi Yohane. Wakaṟiyio woose.
42001064	Iho iho ṙumbu lyakye lyikatambuluka na ulumi lokye taa, kawooka iṙeṙa echiṟumisha Ruwa.
42001065	Woose wawei kufuhi wakawoṙo nyi wuowu; na mbonyi-tso tsoose tsikaongoyo urukyenyi loose lo Uyuda luwewoṙe mafumvu.
42001066	Na woose waleicho wakawika mbonyi-tso mrimenyi kowo, wechigamba, “Mana-chu nechiwa o mbaṟe iha? Kyipfa pfinya ya Mndumii iwei hamwi na oe.”
42001067	Na Sakaria, awuye, kaichuṟo Mumuyo Mweele kaonguo shisuku, kagamba,
42001068	“Naṟumisho Mndumii, Ruwa o Isiraelyi, kyipfa nalecha na ko wandu wakye, na iwakyiṟa.
42001069	Nalelugoṟotsia membe ya wukyiṟo moongonyi o Dawidi, mṟundi okye.
42001070	Chandu agambie wookyia mawookyionyi kui ṙumbu lya weonguo shisuku wakye waele;
42001071	Lukyiṟo iwuka ko washituwa waṙu na mawokonyi ga woose walusuuye.
42001072	Kundu nawutie waku waṙu, isaṟia na ikumbuo mma okye mweele.
42001073	Nyamu alelyiia Abrahamu awu-yoṙu,
42001074	kye nechilutarama soe, lukyiṟo iwuka mawokonyi ga washituwa waṙu, na imṟundia kulawoṙe wuowu,
42001075	ko wuele na wusumganyi mbele yakye mfiri yaṙu yoose.
42001076	Na iyoe, mana, nolago moonguo shisuku o icho ai wuye, kyipfa nochisonguo mbele ya Mndumii umṟeyeṟie njia tsakye;
42001077	umanyishe wandu wakye wukyiṟo, kyiiṙi kya ihooṟio ngyuunyamaṟi tsawo.
42001078	Kui njia ya isaṟia lya Ruwa oṙu, na kui njia-tso ngyeela iwukyie wuye yacha na koṙu.
42001079	Ilyimikyia wai meemenyi na kyirinjenyi kya upfu, na isongoya maṙende gaṙu kui njia ya ufoṟo.”
42001080	Mana ulya kang'ana, kaengyeṟika pfinya mrimenyi. Kakaa kundu ko nuka kuumu suwaa kulawoṙe maa mṟinga mṟasa mfiri o kuloṟa ko Waisiraelyi.
42002001	Mfiri iya iwawaso lyilewuka ko Kaisari Agusto kye kuṟeio marina ga wandu woose wa wuyana.
42002002	Marina-ga nyigo ga kuwooka galeṟeio kyiyeri Kyirenio awekyeri mchilyi o Shamu.
42002003	Wandu woose wakandeṟeio, orio mndu mṟinyi kokye.
42002004	Yosefu na oe nalefuma Galyilaya, awuka mṟi o Nasareti, kaṙo kayenda Uyuda mṟasa mṟi o Dawidi, okyelago Betilehemu, kyipfa oe nyi o kyishari kya Dawidi;
42002005	kundu naṟeio hamwi na Maria awekyeri tindi yakye na oe nawei mnene.
42002006	Na kyiiṙi kya ikaa-pfo, mfiri yakye yesaṟio mana ikaafukyia,
42002007	kafee mono-kye mmbele, kamṟika nguwo tsa kyikoku, kamlaṟa mugondinyi o umbe, kyipfa walewona ṙaawa numbenyi ya wayenu-pfo.
42002008	Na kulya urukyenyi kuwewoṙe walyisi wawekyeri mapatenyi wechiringa mapoo gawo kyio kui iseiyana.
42002009	Malaika o Mndumii kacha na kowo walakuṟeyeṟie, mng'ano o Mndumii ukowaa ngyuura tsoose, wakaowuo mnu.
42002010	Malaika kawawia, “Mulaowuoe; kyipfa inyi ngyimuendie mbonyi ngyicha tsa sia ing'anyi yechiwa ko wandu woose.
42002011	Kyipfa inu mṟinyi o Dawidi nafeo, kyipfa kyanyu, Mkyiṟa, nyi oe Kristo Mndumii.
42002012	Na ikyi nyikyo kyiṟingyishio konyu; mochikooya mana aionga amṟikye nguwo tsa kyikoku, alee mgondinyi o umbe.”
42002013	Cha ilyi wawei hamwi na malaika-cho, wuingyi o ngyuulyimalyi tsa ruwewu, wechiṟumisha Ruwa na igamba,
42002014	“Naṟumisho Ruwa wuye Ruwewu, na wuyanenyi kuwe ufoṟo ko wandu awakundi.”
42002015	Na lyilya malaika-wo walelekana nawo wechiyenda ruwewu, walyisi walya walewiana, “Luyende mṟasa Betilehemu lundewona kyindo-kyo Ruwa aleluwia.”
42002016	Wakayenda faṟa wakakooya Maria na Yosefu, na mana ulya aionga alee mgondinyi.
42002017	Wamummbone wakaonguo mbonyi tsakye chandu walekowaongoyo.
42002018	Woose waleicho wakaṟiyio kyipfa kya isho walewio nyi walyisi.
42002019	Kyaindi Maria kakumbuo shindo-sho shoose, echikusaṟa mrimenyi kokye.
42002020	Walyisi walya wakawuya weching'anyisa na iṟumisha Ruwa kyipfa kya mbonyi tsoose waleicho na iwona chandu walewio.
42002021	Hamwiṙe mfiri nyanya, kyiyeri kyeṙina mana kyamwafukie, nalelago nyi Yesu, chandu Malaika alekoamlaga kyiyeri alandemogo.
42002022	Numa ya iho lyilya kyiyeri kya iilyiro lyawo kyileafukyia, chandu mawawaso ga Mose gagambie, waleyenda na oe mṟasa Yerusalemu, wammṙambikye ko Mndumii,
42002023	Chandu kyikyiṟeie mawawasonyi ga Mndumii: “Orio mana o kyisoṟo mmbele ko wamae nalago mweele ko Mndumii.”
42002024	Wandewuta kyiano chandu kyikyigambe mawawasonyi ga Mndumii, “Mbuna tsiwi ang'u maalea gawi ga mbeta.”
42002025	Na halya Yerusalemu hawewoṙe mndu ekyelago Simion, na oe nyi mndu msumganyi, akundi na iowuo Ruwa, echiweṙelyia kyiyeri kya Waisiraelyi, iwiyiṟio moo na Mumuyo Mweele nawei na oe.
42002026	Na oe nawemmbie nyi Mumuyo Mweele kye echipfa alawona Kristo o Mndumii-pfo.
42002027	Kyasia kacha na hekalunyi echisongoyo nyi Mumuyo; na lyilya wafee waleende mana ulya Yesu na numba, kundu wammbutie chandu kyiwekyigambe.
42002028	Oe amonyi nalemwambilyia kaana Ruwa, echigamba,
42002029	“Wulalu Mndumii, noenenga kyisinga kyapfo momu, kui ufoṟo chandu ugambie.
42002030	Kyipfa meso gako gawona wukyiro wopfo,
42002031	ulewuṟeyeṟia wandu woose;
42002032	Ngyeela yelyimika Masanga, na iwa mng'ano o wandu wapfo Isiraelyi.”
42002033	Na awuye na wamae waweiṟiyio kyipfa kya isho shileṙeṙo kyipfa kyakye.
42002034	Simion kawawikyia mboṟa, kawia Maria, wamae, “Ichu nammbikye kyipfa kya ioloka na igoṟoka lya wandu wafoi wakyeri Isiraelyi, na iwa kyindo kya maṟiyisho kyechiṙeṙo uwicho.
42002035	Na iyoe kumonyi, kyechiwa cha ilyi ushu loiṙa na mrimenyi kopfo, kundu mrima ya wandu wafoi igalutso.”
42002036	Kuwewoṙe moonguo shisuku o kyika, ekyelago Ana, mana o Fanuelyi, o ushari lo Asheri, na maka yakye iwefoi. Nalekoamkaa na mii maka mfungaaṙe wookyia kyiyeri alealyiko.
42002037	Na oe nyi mka mkusu o maka makumi nyanya na ina, ekyewuka hekalunyi-pfo, indi nyi iterewa Ruwa kyio na kyingoto echikuretekyia na iterewa.
42002038	Ichu nalecha kyiyeri kyilya kyilya kaana Ruwa, na woose waweiweṙelyia wukyiṟo kulya Yerusalemu kawawia mbonyi tsakye.
42002039	Na kyiyeri walemarisa iwuta shoose chandu kyikyigambe mawawasonyi ga Mndumii, walewuya na Galyilaya mṟasa mṟinyi kowo, Nasareti.
42002040	Mana ulya kang'ana, kaengyeṟika pfinya, aichuo wuṟango na isaṟia lya Ruwa lyiwei wuye yakye.
42002041	Kyasia, wafee wakye wekyeyenda Yerusalemu orio maka, kyiyeri kya mfiri ung'anyi o Pasaka.
42002042	Na kyiyeri alesutsa maka ikumi na iwi, waleṙo chandu kyiwekyeri mwichiwie o mfiri ung'anyi.
42002043	Na mfiri yawo yekaa Yerusalemu yamsie, kyiyeri kya iwuya lyawo, mana ulya Yesu naleṙio numa kulya Yerusalemu, na wafee wakye waweichi-pfo.
42002044	Nawo wakakusaṟa kye nakyeri wandunyi, wakayenda handu ha mfiri umwi, wechimpfula wandunyi wa kyishari kyakye na woṙiao,
42002045	na lyilya walalemmbona, wakawuya na Yerusalemu wechimpfula.
42002046	Na hamwiṙe mfiri iṟaṟu wakammbona hekalunyi, aṙamie makyiṙi-gawi ga walosha, echiwaaṙanyia na iwawesa shindo.
42002047	Na woose waleicho shilya awegamba waleṟiyio kyipfa kya wuṟango wokye na chandu aweiwagaluo.
42002048	Lyilya walemmbona waleṟiyio, na wamae kammbia, “Mono-ko, ny'kyilyi oluwutia kuṙi? Awuyo na inyi luwekupfula luwoṙo nyi fowa mrimenyi.”
42002049	Kawawia, “Kyitewe mungyipfula ny'kyi? Muichi kyangyikooya ikaa numbenyi ya Awu oko?”
42002050	Nawo walemanya kyindo-kyo alewawia-pfo.
42002051	Kayenda nawo mṟasa Nasareti, na oe nawekyewaindia; na wamae kawika isho shoose mrimenyi kokye.
42002052	Na Yesu kang'ana, echiengeṟika wuṟango, echichihiṟa Ruwa na wandu.
42003001	Maka o ikumi na kataanu o ichilyia lya Kaisari Tiberia, kyiyeri Pontio Pilato awei mchilyi o Uyuda, na Herode mangyi o Galyilaya, na Filyipo, mana o wamae, mangyi o Iturea na uruka lo Tirakoniti, na Lyisania, mangyi o Abilene,
42003002	kyiyeri kya wukohanyi wung'anyi wo Anasi na Kayafa, Ṙeṙo lya Ruwa lyileshika ko Yohane mana o Sakaria, kundu kuumu suwaa kulawoṙe maa mṟinga.
42003003	Kashika urukyenyi loose lukyeri kufuhi na Yoridan echionguo mbonyi tsa wupatiso wokyeende iṙumbuya wunyamaṟi na ihooṟio maṙeko.
42003004	Chandu kyikyiṟeie kyitapunyi kya moonguo shisuku Yesaya, “Ṟui lya mndu aieṟeṟia nuka, ‘Ṟeyeṟenyi njia ya Mndumii, goṟotsenyi kundu echiiṙia.
42003005	Orio pichi lyechiichuṟo, na orio fumvu na kyifumvu kyechititiṟo; handu haleme hechigoṟoka, na halaharendekyeri herendekyia.
42003006	Na wandu woose wechiwona wukyiṟo wo Mndumii.’ ”
42003007	Kyasia kawia wuingyi wo wandu walya waleyenda kokye kundu nawapatise, “Nyoe maalea ga njoka, nyi wui alemuikyimbia nyoe iṙicha nyashi-yo iicha?
42003008	Kyasia kumbienyi ndunda tsifananyi na iṙumbuya wunyamaṟi; maa mulagambe mrimenyi konyu kye muwoṙe awu, nyi oe Abrahamu, kyipfa ngammbia kye, iwuka kunu magoenyi Ruwa nechiiṙima ienenga Abrahamu wana.
42003009	Na wulalu kuṙi soka lyilyiwikyie matsindenyi ga mashiṙi. Kyasia orio ikyiṙi lyilaikumbia ndunda ngyicha lyechimanyo na iwiyitso moṙonyi.”
42003010	Wuingyi wulya wo wandu wukommbesa, “Kyasia luwikye kuṙa?”
42003011	Kagaluo, echiwawia, “Awoṙe kanzu tsiwi naenengye ulya alawoṙe kanzu; na awoṙe shelya nawewute kuṙo.”
42003012	Wesania ukamba nawo wakacha ipatiso, wakammbesa, “Mlosha, luwikye kuṙa soe?”
42003013	Kawawia, “Maa mularikye ngoseṟa ya ikyo muwawie.”
42003014	Asikari nawo wakammbesa, wechigamba, “A soe luwikye kuṙa?” Kawawia, “Mulaṙuo kyindo kya mndu ko pfinya, maa mulaṙuo mndu mengyenyi kyipfa kya shindo sha wongo, ngoseṟa shikonyi na shilya muitoo cha wori wonyu.”
42003015	Kyasia, lyilya wandu waweiweṙelyia kyindo kyechiwutika, woose wechikusaṟa mrimenyi kowo mbonyi tsa Yohane, kokooya oe nyi oe Kristo,
42003016	Yohane nalegaluo kawia woose, “Loi inyi ngyimupatisa kui mṟinga, kyaindi naicha mndu awoṙe pfinya kuta inyi, ngilechiiṙima maa ituruchuo ngowa tsa shiaṙu shakye. Oe nemupatisa kui Mumuyo Mweele na kui moṙo.
42003017	Oe indo lyakye lyeela shindo lyikeri kuwokonyi kokye, na oe nechiaia muului oose handu hakye heelyia shindo, na isania nganu yakye kyikumbinyi indi muului nechiurumatsa moṙonyi ulekyeruma.”
42003018	Kyasia, kui shindo shifoi shetutuma naleongoya wandu mbonyi ngyicha.
42003019	Kyaindi lyilya mangyi Herode aleṙeṙio nyi Yohane kyipfa kya Herodia, mka o mono-wamae, na mawicho goose Herode alewuta,
42003020	naleengyeṟa-se na wuwicho wungyi wuye ya shoose, kawika Yohane kyipfungonyi.
42003021	Kyikawa-ng'u wandu woose wampatiso, na Yesu ampatiso na oe naiterewa, mapuchi galeseia.
42003022	Mumuyo Mweele kasokyia wuye yakye kui mfano o mmbiu cha mbuna; ṟui lyikawuka Ruwewu, “Iyoe nyi Mana oko, mkunde oko, ngyimchihiye kyipfa kyapfo.”
42003023	Na Yesu amonyi, kyiyeri alewooka ilosha, nawewoṙe cha maka makumi gaṟaaṟu, echikusaṟo kye nyi mana o Yosefu, o Elyi.
42003024	O Matati, o Lewi, o Melyikyi, o Yana, o Yosefu.
42003025	O Matatia, o Amosi, o Nahomu, o Esilyi, o Nakai.
42003026	O Maati, o Matatia, o Semei, o Yosefu, o Yuda.
42003027	O Yoana, o Resa, o Serubabelyi, o Shealyitielyi, o Neri.
42003028	O Melyikyi, o Adi, o Kosamu, o Elyimadamu, o Eri.
42003029	O Yosua, o Elyieseri, o Yorimu, o Matati, o Lewi.
42003030	O Simion, o Yuda, o Yosefu, o Yonamu, o Elyiakyimu.
42003031	O Melea, o Mena, o Matata, o Natan, o Dawidi.
42003032	O Yese, o Obedi, o Boasi, o Salyimone, o Nashon.
42003033	O Aminadabu, o Aramu, o Hesiron, o Peresi, o Yuda.
42003034	O Yakobo, o Isakyi, o Abrahamu, o Tera, o Nahori.
42003035	O Seṟuikyi, o Rakau, o Pelekyi, o Eberi, o Sala.
42003036	O Kyenan, o Arifakyisadi, o Semu, o Noe, o Lamekyi.
42003037	O Metusela, o Enokyi, o Yaredi, o Mahalalelyi, o Kyenan.
42003038	O Enosi, o Seti, o Adamu, o Ruwa.
42004001	Na Yesu, amwichuṟo nyi Mumuyo Mweele nalewuya iwuka Yoridan, kaṙoo nyi Mumuyo Mweele kyiyeri kya mfiri makumi gaana kundu ko nuka,
42004002	echiyesho nyi Mokyiriinzi. Na mfiri-yo nawekuretekyia; na kyiyeri mfiri yekuretekyia ilesia nalewoṙo nyi njaa.
42004003	Mokyiriinzi kammbia, “Kokooya iyoe nyi mana o Ruwa, wia igoe-lyi lyiwe mkate.”
42004004	Yesu kamgaluo, “Kyikyiṟeie kye mndu echiwona moo kui mkate tikyi-pfo.”
42004005	Kamṙosia wuye, kamloṟa ngyuuchilyi tsoose tsa wuyana ko kyiyeri kyifuhi.
42004006	Mokyiriinzi kammbia, “Ishi shoose ngyechikuenenga, na wung'anyi wosho kyipfa nyi shako na inyi ngyekyeenenga orio mndu chandu ngakunda.
42004007	Kyasia iyoe kongyiindia shoose shechiwa shapfo.”
42004008	Yesu kagaluo, kammbia, “Kyikyiṟeie ‘India Mndumii Ruwa opfo, umterewe oe amonyi.’ ”
42004009	Kamṙuo mṟasa Yerusalemu, kammbikyia wuye ya uweri lo hekalu, kammbia, “Kokooya iyoe nyi mana o Ruwa kuwiyitse wanda;
42004010	kyipfa kyikyiṟeie, ‘Nechikuṙikyia malaika wakye wakuringye;’ ”
42004011	na kye, “Mawokonyi gawo wechikuwaṙa ulachekapa ṙende igoenyi.”
42004012	Yesu kagaluo, kammbia, kyikyigambe, “Ulayeshe Mndumii Ruwa opfo.”
42004013	Kyasia Mokyiriinzi ammarise shiyesho shoose, kamleka ko kyiyeri kyifuhi.
42004014	Yesu kawuya kui pfinya tsa Mumuyo, kayenda Galyilaya; mbonyi tsakye tsikaṙunganana ngyuurukyenyi tsoose tsa mṟasenyi.
42004015	Na oe naweiloshia masinagoginyi gawo, echiṟumisho nyi wandu woose.
42004016	Kayenda Nasareti, halya-ndu aleembeṟio na mfiri o onyonya kaiṙa na sinagoginyi chandu aweichiwie, kagoṟoka kundu nasome.
42004017	Kaenengyio kyitapu kya moonguo shisuku Yesaya, kakyitaṟahuo, kapfula handu haṟeie,
42004018	“Mumuyo o Mndumii nai wuye yako, kyipfa nalengyishumbuo iongoya wakyiwa mbonyi ngyicha nalengyiṙuma iongoya wapfungo kya ilekyio lyawo, na shipfupfuṟe iiṙima iwona-se. Na iashuo walya wawailame.
42004019	Na ionguo kya maka o Mndumii umteseṟe.”
42004020	Kapfunga kyitapu kyilya kakyienengyia mṟundi ulya, kaṙamia; na wandu woose wawei kulya sinagoginyi wakamwitukuya karii.
42004021	Kawooka iwawia, “Inu shiṟeio-shi shaafukyia maṙwinyi ganyu.”
42004022	Wakamṟingyishia woose, wechiṟiyio kyipfa kya shindo sha isaṟia aleṙeṙa, wakagamba, “Ichu chi mana o Yosefu-pfoe?”
42004023	Kawawia, “Nyi loi mochingyiwia mṙeṙie-chu kye mganga, kukyiṟe kumonyi; mbonyi tsoose luleicho kye tsilewutika Kaperinaumu, uwetsiwute taa iha urukyenyi lopfo kumonyi.”
42004024	Kagamba, “Ny'kyaloi, ngammbia kye, kuwoṙe moonguo shisuku ekyeiṙikyio urukyenyi lokye amonyi-pfo.”
42004025	Kyaindi, kyaloi ngyimmbia, “Kuwewoṙe waka wakusu wafoi urukyenyi lo Isiraelyi kacha kyiyeri kya Elyiya, lyilya ngyina tsileshingo tsilawute mvuo kyiyeri kya maka iṟaṟu na mori iṟandaaṟu, uruka loose lukowaṙa njaa ing'anyi.
42004026	Maa Elyiya aleṙumo ko umwi o wakusu-wo-pfo, indi ko mka umwi mkusu o Serepta urukyenyi lo Sidon.
42004027	Ngoseṟa, kuwewoṙe wandu wafoi wawewoṙo nyi taambo urukyenyi lo Isiraelyi nyi kacha kyiyeri kya moonguo shisuku Elyisha, maa kuwoṙe aleilyish sile nyi Naiman, mndu o Shamu-pfo.”
42004028	Wakaicho nyashi woose wawei kulya sinagoginyi kyiyeri waleicho isho.
42004029	Wakamfuna na nja ya mṟi, wakamṙuo mṟasa wuye ya fumvu handu mṟi owo ummbikye kundu wammbiyitse wanda.
42004030	Kyaindi oe naleiṙa makyiṙi-gawi gawo kayenda.
42004031	Kasoka mṟasa Kaperinaumu, mṟi o Galyilaya, kawalosha mfiri o onyonya.
42004032	Wakaṟiyio mnu kyipfa kya malosho gakye, kyipfa ṙeṙo lyakye lyiwewoṙe pfinya.
42004033	Na kulya sinagoginyi kuwewoṙe mndu awewoṙo nyi mṟufui mmbicho. Kafiiṟa kui ṟui lying'anyi,
42004034	echigamba, “Leka! Lokukyi, Yesu o Nasareti? Nocha ilurumatsa? Ngyikuichi iyoe nyi wui, Mweele o Ruwa.”
42004035	Yesu kamṙeṙia echigamba, “Tsia, mmbukye.” Naaho-ng'u mṟufui ulya mmbicho kamwolotsa makyiṙi-gawi kammbuka kulawoṙe immbutia kyindo kyiwicho.
42004036	Wakaṟiyio woose, wakawesana, wechigamba, “Kyindo-kyi nyi kya mbaṟe iha, kyipfa naiṙeṙia waṟufui wawicho ko pfinya na wuiṙimi, wakawuka.”
42004037	Mbonyi tsakye tsikaṙunganana koose kulya urukyenyi.
42004038	Kawuka kulya sinagoginyi, kaiṙa na kanyi ko Simion. Na mamka o Simion, nawewoṙo nyi isemu, wakamterewa kyipfa kyakye.
42004039	Kagoṟoka kufuhi na oe, kaṙeṙia isemu lyilya, lyikamleka; cha ilyi kafuma, kawaṟundia.
42004040	Na lyilya kuleila, wandu woose wawewoṙe wandu waluoe ndoṟe tsa mbaṟe tsoose walewaende na kokye, kayekyia mawoko wuye ya orio umwi owo kawakyiṟa.
42004041	Waṟufui wawicho nawo wakawuka ko wandu wafoi; wechikalagatsa na igamba, “Iyoe nyi Mana o Ruwa.” Kawaṙeṙia, alawalekyie iṙeṙa, kyipfa walemmanya kye oe nyi Kristo.
42004042	Na lyilya kulekya nalefuma kayenda handu halawoṙe wandu, wuingyi wo wandu waweimpfula wakashika kokye, wakatambagana imshingyia alawukye kowo.
42004043	Kawawia, “Kyangyikooya ionguo Mbonyi Ngyicha tsa Wumangyi wo Ruwa mṟi ingyi taa, kyipfa nyi kyipfa kya ikyo ngyileṙumo.”
42004044	Kyasia, naweionguo Mbonyi Ngyicha masinagoginyi ga Galyilaya.
42005001	Kyiyeri awekyeri mbai ya ipalyipalyi lya Kyenesareti wuingyi wo wandu wukokuumbia kufui iaṙanyia Ṙeṙo lya Ruwa na oe alawone maa handu hegalukyia.
42005002	Kawona ngalawa tsiwi tsikyeri mbai ya nduwa, kyaindi weṙeia makunga waweisanja ndusu tsawo.
42005003	Kaiṙa na ngalawenyi imwi, nayo nyi ya Simion, kammbia, naiṙuo kuleshi kyitutu na halya mbai ya nduwa iya. Kaṙamia, kalosha wuingyi wo wandu akyeri ngalawenyi.
42005004	Na ammarise iṙeṙa, nalewia Simion, “Ṙuonyi ngalawa mṟasa handu nduwa iyendie wanda kuta hengyi, musotse ndusu tsanyu muwaṙe makunga.”
42005005	Simion kagaluo, kagamba, “Mndumii, ang'anyi, luwinie kyio kyoose lulawone kyindo, kyaindi kui ṙeṙo lyapfo ngyesotsia ndusu nduwenyi.”
42005006	Kyasia; wammbute kuṙo wakawaṙa makunga gafoi mnu, ndusu tsawo tsikawooka iṙumbuka.
42005007	Wakatsinia walya waweiṟunda nawo wawekyeri kulya ngalawenyi ya kawi, wachewatarama. Wakacha, wakaichuṟa ngalawa tsilya tsitsiwi, mṟasa tsikakyiṟesoṟowia.
42005008	Simion Petiro ammbone kuṙo, naleoloka maṙendenyi ga Yesu, echigamba, “Wuka koko, kyipfa inyi nyi mndu mnyamaṟi, Mndumii.”
42005009	Kyipfa naleṟiyio, oe na walya wawei na oe woose, kyipfa kya chandu walewaṙa makunga gafoi.
42005010	Na wuṙo taa kyilewa ko wana wa Sebedayo, wawekyeṟunda hamwi na Simion. Yesu kawia Simion, “Ulaowuoe. Wookyia wulalu nowamoṙega wandu.”
42005011	Na wammbikyie ngalawa tsawo mbai ya ipalyipalyi, wakaṙa shoose wakamwosha.
42005012	Na kyiyeri awei mṟinyi umwi kyiiṙi kya mṟi iya hawewoṙe mndu awoṙo nyi taambo. Na oe lyilya alewona Yesu naleoloka na ndewu, kamterewa echigamba, “Mndumii, kokunda, nochiiṙima ingyiilyisha.”
42005013	Na oe kagoṟuo kuwoko kokye, kampaaya echigamba, “Ngyikundi, ila.” Cha ilyi taambo lyakye lyikammbuka.
42005014	Kamwima alawie mndu, indi kammbia, “Yenda undekuloṟa ko mkohanyi; undewuta ko iilyiro lyapfo chandu Mose agambie, kyiwe wuṟingyishi kowo.”
42005015	Kyaindi mbonyi tsakye tsikaengyeṟa iṙunganana, wuingyi wufoi wo wandu wakasanzia handu hamwi, wamwaṙanyie na ikyiṟo ndoṟe tsawo.
42005016	Kyaindi oe nalelekana nawo, kayenda handu halawoṙe wandu, kandeterewa.
42005017	Na kyiyeri kyilya naweilosha, na Mafarisayo na walosha wa uwawaso waweṙamie ho, wawewukyie orio kyikaṟo kya Galyilaya, na Uyuda, na Yerusalemu. Na pfinya tsa Mndumii tsiwekyeri ho kundu naiṙime ikyiṟa.
42005018	Wakacha wandu waṙuṙe mndu kyitaṟenyi awoṙe ndoṟe ya ipfa ngapfu ura lumwi wakundi imṙuo numba wammbikyie mbele yakye.
42005019	Na lyilya waleuṟa ṙaawa lyemṙuo numba kyipfa kya wuingyi wulya wo wandu, waleṙooya kai, wakatocha kai iya, wakamsotsa oe na kyitaṟa kyakye makyiṙi-gawi mbele ya Yesu.
42005020	Na oe lyilya alewona iiṙikyia lyawo, nalewia ulya aluoe, “Mbuya-ko, omhooṟio maṙeko gapfo.”
42005021	Kyasia walosha walya wa mawawaso na Mafarisayo wakawooka iwesana, wechigamba, “Nyi wui ichu ailahia Ruwa? Nyi wui echiiṙima ihooṟia ngyuunyamaṟi sile nyi Ruwa amonyi?”
42005022	Na Yesu aichi makusaṟo gawo, kagamba, “Ny'kyilyi mukusaṟa shiwicho mrimenyi konyu?
42005023	Kyipfa nyi kyiha kyii kyaangu, nyi igamba ‘Omhooṟio ngyuunyamaṟi tsapfo,’ ang'u nyi igamba, ‘Amka uyende?’
42005024	Kyaindi muiṙime imanya kye Mono-Adamu nawoṙe wuchilyi wuyanenyi wo hooṟia ngyuunyamaṟi, (nalewia ulya awoṙe ndoṟe ya ipfa ngapfu ura lumwi) ‘Ngakuwia, amka ukuṙikye kyitaṟa kyapfo uyende kanyi kopfo.’ ”
42005025	Cha ilyi kagoṟoka mbele yawo, kakuṙika kyilya awelee wuye yakyo, kayenda kanyi kokye, echiana Mndumii.
42005026	Wakaṟiyio woose, wakang'anyisa Ruwa; wakawoṙo nyi wuowu, wechigamba, “Inu lowona mbonyi tsa maṟiyisho.”
42005027	Numa ya isho kawuka pfo kawona mosania ukamba, ekyelago Lewi, aṙamie handu hesania ukamba, kammbia, “Ngyiosha.”
42005028	Kaṙa shoose, kaamka kamwosha.
42005029	Na Lewi kamwachikyia shelya shifoi kanyi kokye. Napfo kuwewoṙe wuingyi wufoi wo wesania ukamba na wandu wengyi waweilya hamwi nawo.
42005030	Mafarisayo na walosha wawo wa mawawaso wakanunuwia wanalosho wakye, wechigamba, “Ny'kyilyi muilya na inyo hamwi na wesania ukamba na wanyamaṟi?”
42005031	Yesu kagaluo, kawawia, “Walya walaluoe wekyepfula mganga-pfo, sile walya waluoe.
42005032	Ngyilecha ilaga walya wasumganyi-pfo indi wanyamaṟi waiṙime iṙumbuya.”
42005033	Nawo wakammbia, “Wanalosho wa Yohane wekyekuretekyia kafong'ui na iterewa. Na wuṙo taa wanalosho wa Mafarisayo; kyaindi wanalosho wapfo wekyelya na inyo!”
42005034	Kyaindi Yesu kawawia, “Mochiiṙima kuṙa iwia wandu walage wolyinyi wakuretekyie wakyeri na monyi wolyi?
42005035	Kyaindi kochicha mfiri monyi wolyi echiwuto kowo; nyi lyo-ndu wechikuretekyia.”
42005036	Kawawia mfano, “Kuwoṙe mndu ekyewika kyiṙami kya nguwo ngihya nguwonyi ngyiku-pfo. Na kokooya awika naṙumbuo iya ngyihya, na kyiṙami kya nguwo iya ngyihya kyechiwa cha kyilya kyiku-pfo.
42005037	Maa kuwoṙe mndu ekyewika mpfinyo mhya maselelenyi maku-pfo. Na kokooya awika pfo, mpfinyo ulya mhya opaṟa maselela galya, mpfinyo-cho ukopusuka, na maselela gakanyamaṟika.
42005038	Kyaindi kyiwaṟi iwika mpfinyo mhya maselelenyi mahya.
42005039	Maa kuwoṙe mndu ekyenyo mpfinyo o kacha kalanga mhya-pfo; kyipfa negamba ulya o kacha nyicho ui mcha.”
42006001	Kyasia mfiri o onyonya Yesu naweiiṙa maṙemenyi na wanalosho wakye wakawooka itumuo magaa ga nganu na igasusa-susa mawokonyi gawo wakalya.
42006002	Naaho-ng'u Mafarisayo waata wakawawia, “Ny'kyilyi muiṟunda kyilai kya sungusinyi mfiri o onyonya?”
42006003	Yesu kawagaluo, kawawia, “Mulekulosha ikyo Dawidi alewuta, lyilya alewoṙo nyi njaa, oe na oṙoe?
42006004	Chandu aleiṙa na numbenyi ya Ruwa, kalya mkate iya ngyiele, kaenenga na oṙoe kyilawaṟi iilya sile nyi makohanyi wawenyi.”
42006005	Kawawia, “Mono-Adamu nyi oe Mndumii o mfiri o onyonya.”
42006006	Kyasia mfiri ungyi o onyonya naleiṙa na sinagoginyi kalosha, napfo kuwewoṙe mndu awewoṙe kuwoko ko kulyoe kupfiie ngapfu.
42006007	Na walosha wa mawawaso hamwi na Mafarisayo waweimṙega kundu wawone kokooya nekyiṟa mndu mfiri a onyonya; kundu waiṙime iwona kyindo kyemmbusia uwingo.
42006008	Kyaindi oe kamanya makusaṟo gawo, kawia ulya awoṙe kuwoko kupfiie ngapfu, “Nnjo goṟoka iha makyiṙi-gawi.” Kagoṟoka.
42006009	Naaho-ng'u Yesu kawawesa, “Nyi sungusinyi iṟunda mecha mfiri o onyonya, ang'u iṟunda mawicho? Ikyiṟa mrima ang'u iurumatsa?”
42006010	Kawaitukuya woose echiambuya ngyuura tsoose, kawia mndu ulya, “Goṟuo kuwoko kopfo.” Kagoṟuo kuwoko, kukochia na iwaṙa pfinya cha kuwooka.
42006011	Wakasuo mnu, wakawesana wo wenyi ko wenyi wawutie kyi Yesu.
42006012	Kyasia mfiri iya naleyenda fumvunyi kundu nandeterewa, kalaa kyiṙombo kyio kyoose echiterewa Ruwa.
42006013	Na kyiyeri kya kyingoto kalaga wanalosho wakye; kasambuṟa ikumi na wawi kyiiṙi kyawo, kawalaga wasu.
42006014	Simion, ulya alemlaga rina lya kawi Petiro, Anderea, mono-wamae, Yakobo na Yohane, Filyipo na Baritolomayo.
42006015	Na Matayo, Tomasi, Yakobo o Alyifayo, na Simion ekyelago Selote.
42006016	Na Yuda o Yakobo, na Yuda Isikariote, na oe nyi oe alemṟiinga.
42006017	Kasoka hamwi nawo, kagoṟoka handu ha rendewele, hamwi na wanalosho wakye wafoi. Na wuingyi wo wandu walewuka Uyuda koose na Yerusalemu, na mbai ya Tiro na Sidon; walecha imwaṙanyia na ikyiṟo ndoṟe tsawo.
42006018	Na walya waweituuro nyi waṟufui wawicho walekyiṟo.
42006019	Na wuingyi wulya woose wuwekundi impaaya kyipfa pfinya tsekyiṟa tsiwewuka kokye na ikyiṟa woose.
42006020	Kapaluo meso kaambuya wanalosho wakye, kagamba, “Wagusu nyoe mui wakyiwa wa mrima, kyipfa Wumangyi wo Ruwewu nyi wonyu.
42006021	Wagusu nyoe muwoṙo nyi njaa wulalu, kyipfa mochiiguṙa. Wagusu nyoe muifiiṟa wulalu, kyipfa mochiseka.”
42006022	“Wagusu nyoe ilyi wandu wemsuo, na imshingyia nja, na imlahia, na inyamaṟa rina lyanyu, kyipfa kya Mono-Adamu.
42006023	Chihiyonyi mfiri-cho na ishoonga-shonga, kyipfa wori wonyu wung'anyi Ruwewu, kyipfa nyi wuṙo waawu wawo walewutia weonguo shisuku.
42006024	Kyaindi, ochia lonyu muwoṙe masaa, kyipfa wori wonyu mulemuambilyia.
42006025	Ochia lonyu nyoe muigutsu wulalu kyipfa mochiicho njaa. Ochia lonyu nyoe muiseka wulalu, kyipfa mochikapa ṟanyi na ifiiṟa.
42006026	Ochia lonyu nyoe ilyi wandu woose wechimuenenga kyiṟumi, kyipfa nyi wuṙo waku wawo walewutia weonguo shisuku wa wongo.”
42006027	“Kyaindi ngyimmbia nyoe muingyiaṙanyia, kundenyi washituwa wanyu, wutienyi mecha walya wamsuuye nyoe.
42006028	Wikyienyi mboṟa walya waimpfulutsa nyashi, terewienyi walya waimuilama nyoe.
42006029	Mndu kakukapa ura lumwi, mgalutsie ura lo kawi, na mndu akusoka ijoho lyapfo, ulamwime maa iwale.
42006030	Enenga orio mndu akuterewa, na mndu akusoka shindo shapfo maa ulalangye nakuwiyiṟie.
42006031	Na kyilya mukundi wandu wammbutie nyoe, na wuṙo mochiwawutia.
42006032	Kyipfa mukokunda walya wamukundi nyoe, moloṟa kyi? Kyipfa maa wanyamaṟi na wuṙo wekyekunda walya wawakundi.
42006033	Na nyoe mukowutia shicha walya wekyemmbutia shicha moloṟa kyi? Maa wanyamaṟi na wuṙo wekyewuta.
42006034	Mukoakuya mndu kyindo na kunu mukundi iwona kyindo kowo moloṟa kyi? Maa wanyamaṟi wekyeakuya wanyamaṟi kundu wawiyiṟio wuṙo.
42006035	Indi kundenyi washituwa wanyu. Wutenyi shicha, na mukoakuya mulakunde itoo kyindo, na wori wonyu woching'ana. Na nyoe mochiwa wana wa ai wuye, kyipfa oe namcha ko walya walekyemwana, na wawicho.
42006036	Kyasia, wenyi wandu wekyehooṟia chandu Awu-yonyu ai mohooṟia.”
42006037	“Maa mulaanduye, na nyoe mochianduyo-pfo. Mulagambe kye wandu wengyi wawawicho kundu mulagambo kye muwawicho. Lekyienyi na nyoe mochilekyio.
42006038	Enengyenyi wandu shindo, na nyoe mochienengo. Kyiyeṟo kyiichuo na itsindo, na ipaayo-payo mṟasa ipusuka, nyikyo wandu wechimuenenga nyoe. Kyipfa kyiyeṟo kyilya kyilya mochiyeṟa ny'kyo mochiyeṟio.”
42006039	Kawawia mṙeṙie, “Ngyesa kyipfupfuṟe kyechiiṙima isongoya kyipfupfuṟe? Shechioloka mkuwenyi shoose shishiwi-pfoe?
42006040	Manalosho ekyeng'ania mlosha okye-pfo, kyaindi orio mndu aafutsia nechiwa cha mlosha okye.
42006041	Kyasia, ny'kyilyi uiambuya kyiunana kyikyeri risonyi lya mono-womoo, na mriti-cho ukyeri ipfo risonyi lyapfo ulauambuye?
42006042	Ang'u nowia kuṙa mono-womoo, ngyileka ngyiwute kyiunana ipfo risonyi kopfo ulaiambuya mriti ukyeri ipfo risonyi lyapfo kumonyi? Iyoe mkulembecheṟi, wuta kuwooka mriti-cho ipfo risonyi lyapfo, naaho-ng'u ochiwona necha iwuta kyiunana kyilya kyikyeri risonyi lya mono-womoo.”
42006043	“Kyipfa kuwoṙe ikyiṙi lyicha lyekyekumbia ndunda ngyiwicho-pfo; maa ikyiṙi lyiwicho lyekyekumbia ndunda ngyicha-pfo.
42006044	Kyipfa orio ikyiṙi lyekyemanyika kui ndunda tsalyo; kyipfa wandu wekyehaa sabibu mshenyi ang'u ndunda ngyicha tseloṙa nduonyi-pfo.
42006045	Mndu mcha kyiseyesoenyi kyicha nekyewuta shicha. Na mndu mmbicho kyiseyesoenyi kyiwicho nekyewuta shiwicho. Kyipfa ṙumbu lya mndu lyekyeṙeṙa shilya shiichuṟie mrima okye.”
42006046	“Ny'kyilyi mungyilaga, Mndumii, Mndumii, kyaindi mulawute shilya ngyigamba?
42006047	Orio mndu echa na koko na iaṙanyia maṙeṙo gako na igaosha, ngyemuloṟa mfano okye.
42006048	Mfano okye nyi cha mndu alewika numba, kasuma wanda na iwika urende wuye ya iṟaṟa; na kyiyeri kulecha mra ung'anyi, mfu ukokapa numba iya ko pfinya, ulaiṙime iiolotsa, kyipfa ingyiwikye necha.
42006049	Kyaindi ulya aleicho alawute kuṙo, mfano okye nyi cha mndu alewika numba handu halawoṙe iṟaṟa, mfu ukosoka ko pfinya, ikaoloka cha ilyi; na inyamaṟo lyayo lyikawa lying'anyi.”
42007001	Na kyiyeri alemarisa iwawia maṙeṙo gakye goose naleiṙa na Kaperinaumu.
42007002	Na mṟundi o mchilyi umwi naweluoe mnu, kufuhi na ipfa; na oe nawemkundi mnu.
42007003	Kyiyeri aleicho mbonyi tsa Yesu, naleṙuma wameeku wa Kyiyuda kokye imterewa nache nakyiṟe mṟundi okye.
42007004	Nawo kyiyeri waleshika ko Yesu, walemterewa mnu, wechigamba, “Ichu nawaṟi ummbutie kyindo-kyi,
42007005	kyipfa nakundi mnu wandu waṙu na oe naleluwikyia sinagogi.”
42007006	Kyasia Yesu kayenda hamwi nawo. Na lyilya awei kufuhi na numba ya mchilyi ulya, mchilyi ulya naleṙuma mbuya yakye ko Yesu, kammbia, “Mndumii, maa ulakuwinishe, kyipfa inyi ngyiwaṟi iyoe uiṙe na numba koko-pfo.
42007007	Koikyo ngyilewona kyingyiwaṟi icha ngyimonyi na kopfo-pfo; kyaindi gamba ṙeṙo lyimwi tikyi, na mṟundi oko nechichia.
42007008	Cha kyipfa inyi nyi mndu ngyiwoṙe wuchilyi. Ngyiwoṙe asikari wanda yako; ngawia ichu ‘yenda’; na ichu ‘nnjo’ nekyecha; na kyisinga kyako, ‘wuta kuṙi’, kyekyewuta.”
42007009	Kyiyeri Yesu aleicho isho, naleṟiyio, kaindukyia wuingyi wulya wo wandu, kawia walya wawemwosha, “Ngammbia ngyilandewone iiṙikyia lying'anyi kuṙi, kunu Isiraelyi-pfo.”
42007010	Na walya waleṙumo kyiyeri walewuya na kanyi, wakakooya mṟundi ulya amchia.
42007011	Numa ya iho naleyenda mṟasa mṟi umwi okyelago Nain, na wanalosho wakye hamwi na wuingyi wung'anyi wo wandu wukooshana na oe.
42007012	Na kyiyeri aletikyira kufuhi na moongo o mṟi, hawewoṙe mndu apfiie aweiṙoo nja, nyi kyimuumwi kya mndu mka umwi mkusu, na wandu wafoi wa mṟi ulya wawei hamwi na oe.
42007013	Kyiyeri Mndumii alemmbona nalewoṙo nyi fowa mrimenyi kammbia, “Maa ulafiiṟe.”
42007014	Katikyira, kapaaya jeneza lyilya; walya wawelyiṙuṙe wakatirima. Kagamba, “Manakye, ngakuwia, amka.”
42007015	Ulya awepfiie kaamka, kaṙamia, kawooka iṙeṙa. Kamwenengyia wamae.
42007016	Wuowu wukowawaṙa woose, wakaṟumisha Ruwa, wechigamba, “Moonguo shisuku ang'anyi nacha na koṙu, na Ruwa naambuya wandu wakye.”
42007017	Mbonyi-tsi tsakye tsikaṙunganana Uyuda koose, na ngyuuruka tsoose tsa mṟasenyi.
42007018	Wanalosho wa Yohane wakamwendie mbonyi tsa isho shoose.
42007019	Naaho Yohane kalaga wawi kyiiṙi kya wanalosho wakye, kawaṙuma ko Yesu, echiwesa, “Iyoe nyi ulya aicha, ang'u luweṙelyie ungyi?”
42007020	Nawo kyiyeri waleshika kokye, walegamba, “Yohane Mpatisi naluṙuma kopfo, echigamba, ‘Iyoe nyi ulya aicha, ang'u luweṙelyie ungyi?’ ”
42007021	Na kyiyeri kyilya kyilya nalekyiṟa wandu wafoi ndoṟe tsawo, na wawaolokyie nyi ngyuukyiwa, na waṟufui wawicho, na shipfupfuṟe shifoi shikaiṙima iwona.
42007022	Naaho-ng'u kagaluo, kawawia, “Yendenyi mundeongoya Yohane shilya mushiicho na ishiwona. Shipfupfuṟe shienengo iwona, shileeta shichumia, wawoṙo nyi taambo waiilyiṟo, wapfu maṙwi waiicho, wapfu waiṟutso, na wakyiwa waiongoyo Mbonyi Ngyicha.
42007023	Agusu orio mndu alammbihie kyipfa kyako.”
42007024	Kyasia wanalosho wa Yohane wamuyende, Yesu nalewooka iongoya wuingyi wo wandu mbonyi tsa Yohane, “Mulefuma iyenda nuka iambuya-pfo kyi? Unyatsi lochiṙeṙemsho nyi mkuma?
42007025	Kyaindi mulefuma indewona kyi? Mndu amṟikye nguwo tsa wusuṟi? Manyenyi kye wandu waṟee nguwo tsa wusuṟi wakyeri numbenyi tsa kyimangyi.
42007026	Kyaindi mulefuma indewona kyikyi? Nyi iwona moonguo shisuku? Yee loi ngammbia, na akyeri ang'anyi kuta moonguo shisuku.
42007027	Ichu nyi oe shiṟeio shilegamba, ‘Ngyiṙuma mndu oko mbele ya ushangu lopfo, echisungusia njia yapfo mbele yapfo.’ ”
42007028	“Inyi ngammbia, kyiiṙi kya walya wawafee nyi waka kuwoṙe ang'anyi kuta Yohane Mpatisi-pfo. Kyaindi akyeri mtutu Wumangyinyi wo Ruwewu nang'anyi kuta oe.”
42007029	Wandu woose na wesania ukamba kyiyeri waleicho isho, waleṟingyishia loi ya Ruwa kyipfa walepatiso wupatiso wo Yohane.
42007030	Kyaindi Mafarisayo na walosha wa mawawaso, walelega iwuta kyilya Ruwa awekundi wawute, kyipfa wawewapatise nyi Yohane-pfo.
42007031	Mndumii kagamba, “Ngyilyingatsane na kyikyi wandu wa rika-lyi? Nyi kyikyi kyikyeri chawo?
42007032	Wakyeri cha wana waṙamie sangaṙa na ilagana, wechigamba, ‘Lulekapa mtoṟiṟo maa muleshina-pfo. Lulekapa ṟanyi, maa mulefiiṟa-pfo.’
42007033	Kyipfa Yohane Mpatisi nalecha alailya mkate maa alainyo mpfinyo, na nyoe mukogamba, nawoṙo nyi waṟufui wawicho.
42007034	Mana o Adamu nalecha echilya na inyo; na nyoe mukogamba, ichu nawoṙe ndewu, na nekyenyo mpfinyo, mbuya ya wesania ukamba na wanyamaṟi.
42007035	Na wuṟango wo Ruwa womanyika kye wuwoṙe wuloi ko wana wakye woose.”
42007036	Mndu umwi kyiiṙi kya Mafarisayo nalemlaga nalye kyelya kanyi kokye. Kaiṙa na numba ko Mfarisayo ulya, kaṙamia ilya kyelya.
42007037	Na mndu mka umwi o mṟi ulya, awei mnyamaṟi, kyiyeri aleicho kye naṙamie numba ko Mfarisayo ulya, naleende kyimkyepe kyiwewoṙe mafuṙa gekyepfaama necha.
42007038	Kagoṟoka numa kufuhi na maṙende gakye, echifiiṟa, kawooka itonyitsia Yesu mcheṟeṟe maṙendenyi gakye, na imwanguo kui njui tsakye echimkomba-komba maṙende na imshia mafuṙa galya.
42007039	Kyasia, Mfarisayo ulya alemlaga ammbone kuṙo, nalegamba mrimenyi kokye, mndu-chu kokooya awei moonguo shisuku, naweimanya mndu mka-chu aimpaaya nyi wui, na oe nyi o mbaṟe iha, kye nyi mnyamaṟi.
42007040	Yesu kagaluo, kammbia, “Simion, ngiwoṙe kyindo ngikundi ikuwia.” Kagamba, “Mlosha, gamba.”
42007041	Kagamba, “Mndu umwi ekyeakuya nawewoṙe wasile wawi, umwi naweriko dinari magana gataanu, na o kawi makumi gataanu.
42007042	Nawo kyiyeri walawewoṙe kyemtaa nalewahooṟia woose wewawi. Kyiiṙi kya iwo wawi nyi wui emkunda ngoseṟa?”
42007043	Simion kagaluo kagamba, “Ngakusaṟa nyi ulya alemhooṟia tsifoi.” Kammbia, “Nogaluo necha.”
42007044	Kagalukyia mndu mka ulya kawia Simion, “Uwonyi mndu mka-chu? Ngyileiṙa na kanyi kopfo, ulengyienenga mṟinga o sanja maṙende gako-pfo; indi ichu naitonyitsia mcheṟeṟe maṙende gako na ianguo maṙende gako kui njui tsakye.
42007045	Iyoe ongyikomba-pfo; kyaindi ichu wookyia ngashika iha aṙa ingyikomba maṙende gako-pfo.
42007046	Oshia mṙoe oko mafuṙa-pfo; indi ichu nashia maṙende gako mafuṙa gekyepfaama necha.
42007047	Kyipfa kya ikyo ngakuwia, nahooṟio ngyuunyamaṟi tsakye tsifoi, kyipfa nakunda mnu, kyaindi ulya ahooṟio kyitutu, icho nekyekunda kyitutu.”
42007048	Naaho kawia mndu mka ulya, “Nohooṟio ngyuunyamaṟi tsapfo.”
42007049	Nyi lyo-ng'u walya waweilya hamwi na oe walewooka ikusaṟa mrimenyi kowo, “Nyi wui ichu tane ahooṟia ngyuunyamaṟi?”
42007050	Kawia mndu mka ulya, “Iiṙikyia lyapfo lyakukyiṟa. Yenda na ufoṟo.”
42008001	Kyikawa-ng'u numa ya iho naweitenga-tenga mṟinyi na shikaṟonyi echionguo mbonyi tsa Wumangyi wo Ruwa, na walya ikumi na wawi wawei hamwi na oe.
42008002	Na waka waata wawewoṙo nyi waṟufui wawicho na ndoṟe wakakyiṟo; nawo nyi Maria ekyelago Makyidalena, alewuto waṟufui wawicho mfungaaṙe,
42008003	na Yoana, mka o Kusa, mṟundi mṟango o Herode, na Susana, na wengyi wafoi, wawemṟundia kui masaa gawo.
42008004	Kyiyeri wuingyi wung'anyi wo wandu wulekuumbia na wandu walya walewuka orio mṟi wechicha na kokye, nalewawia kui mfano,
42008005	“Moolyia mbeu nalefuma indewaaya mbeu tsakye. Na oe kyiyeri aweiwaaya, tsingyi tsileoloka kufuhi na njia, tsikachumo-chumo, na shileye sha ngyinenyi shikatsilya.
42008006	Tsingyi tsikaoloka handu hawoṙe iṟaṟa; kyiyeri tsilewooka iṙo tsikauma ko iuṟa teri ngyicha.
42008007	Tsingyi tsikaoloka handu hawoṙe msha, na msha iya ikaṙo hamwi natso ikatsiilama.
42008008	Tsingyi tsikaoloka handu hawoṙe teri ngyicha; tsikaṙo, tsikakumbia orio imwi igana.” Kyiyeri aweiṙeṙa isho naleṙeṙa na ṟui lying'anyi echigamba, “Awoṙe maṙwi geaṙanyia naaṙanyie.”
42008009	Wanalosho wakye wakammbesa kyimaṙuma kya mfano-cho.
42008010	Kagamba, “Nyoe muwaenengye imanya shiṟika sha Wumangyi wo Ruwa; indi wengyi nyi kui mfano, kundu wakaambuya walawone, na wakaicho walamanye.
42008011	Na mfano-cho kyitambuluo kyacho nyi ikyi, mbeu nyi Ṙeṙo lya Ruwa.
42008012	Walya wa kufuhi na njia nyi walya wekyeicho, numa Satana nekyecha karakuo Ṙeṙo lyilya lya Ruwa mrimenyi kowo, walacheiṙikyia na ikyia.
42008013	Na walya wa iṟaṟenyi nyi walya wekyeicho na iambilyia Ṙeṙo-lyo lya Ruwa kui sia; nawo wawoṙe mri-pfo. Wekyeiṙikyia kyiyeri kyifuhi, na kyiyeri kya iyesho wekyewuya na numa.
42008014	Na tsileoloka mshenyi, nyi walya waleicho na kyiiṙi kya iyenda wakailamo nyi wulembi wo masaa, na ichihiyo lya wuyana, walakumbie ndunda ngyicha.
42008015	Na tsilya tsa terinyi ngyicha nyi walya wekyeicho na iambilyia Ṙeṙo lyilya lya Ruwa mrimenyi kowo na kui iindia wekyelyiaṙanyia na ilyiwaṙa, numa wekyekumbia ndunda wechikarishia.”
42008016	“Kuwoṙe mndu ekyekoṟa taa na iishikyia na kyindo numa kaiwikyia handu hakuṟiikyie-pfo, indi nekyeiwikyia handu hakuirie, kundu ilyimikyie woose wechiiṙa na ipfo numba.
42008017	Cha kyipfa kuwoṙe kyindo kyikyishikyie maa kyikuṟiikyie kyilechimanyika-pfo.
42008018	Ambuyenyi-ng'u chandu muiaṙanyia, kyipfa awoṙe kyindo nechienengo, na ulya alawoṙe kyindo nechisoko maa kyilya kyitutu awoṙe.”
42008019	Wamae na wana wa wamae wakayenda kokye, walaiṙime ishika kufuhi na oe kyipfa kya wuingyi wo wandu.
42008020	Kaendio mbonyi, echiwio, “Womoo na wana wa womoo wagoṟokyi nja wakundi ikuwona.”
42008021	Kagaluo, kawawia, “Wama oko na wana wa wama wako nyi iwo waiaṙanyia Ṙeṙo lya Ruwa na iosha kyilya lyikundi.”
42008022	Kyikawa-ng'u kyiyeri kyimwi kyiiṙi kya mfiri iya naleṙooya ngalawenyi hamwi na wanalosho wakye, kawawia, “Luambaṙe mṟasa molyolya o nduwa.” Wakayenda.
42008023	Nawo kyiyeri waweiyenda, oe nalelaa maṙoe. Kukocha kyiwiṟi kulya nduwenyi, kyikashikyia ngalawa iya, ikawooka iichuo mṟinga, wakawa ndengyenyi.
42008024	Wakayenda kokye wakamwamtsa, wechigamba, “Mndumii, ung'anyi, Mndumii ung'anyi, luisia.” Kaamka, kaṙeṙia kyiwiṟi na mṟinga ulya o nduwa shikatsia sau, kukowaṙa itsia lying'anyi.
42008025	Kawawia, “Lyookwi iiṙikyia lyanyu?” Wakaowuo, wakatandiṟi, wechigamba wo wenyi ko wenyi, “Ichu nyi wui aṙeṙia shiwiṟi na mṟinga, nasho shikamwaṙanyia?”
42008026	Wakashika mbai ya ipalyipalyi lya uruka lo Wakyerasi, iambuyana na Galyilaya.
42008027	Na oe kyiyeri alesoka ngalawenyi, nalekarisana na mndu awewoṙo nyi waṟufui wawicho; alawendeṟae nguwo mfiri ifoi, maa awekyekaa kanyi-pfo, indi kundu awekyelaa nyi kundu kuwekuṟikye wandu wapfiie.
42008028	Na kyiyeri alewona Yesu nalekalagatsa na ioloka wanda mbele yakye na iṙeṙa na ṟui lying'anyi, echigamba, “Ngyiwoṙe kyikyi na iyoe, Yesu, Mana o Ruwa ai wuye? Ngyikuterewa ulangyituure.”
42008029	Kyipfa nalekoaṙeṙia mṟufui ulya mmbicho nawukye mndu ulya. Kyipfa nawekyemmbaṙa kyiyeri kyifoi, mṟasa kawamoringo kyipfungonyi, echipfungo na mshe na ngowa; kaṙumbuo shipfungo shilya, kaṟichiṟo nyi mṟufui ulya mmbicho mṟasa nukyenyi ngyiumu suwaa ilawoṙe maa mṟinga.
42008030	Yesu kammbesa, “Rina lyapfo nyi wui?” Kagamba, “Rina lyako nyi ulyimalyi.” Kyipfa waṟufui wawicho wafoi wawemmboṙe.
42008031	Wakamterewa kawawuta alawafune wayende ṟungunyi.
42008032	Kyasia, iho hawewoṙe poo lya nguwe tsifoi tsiweilyiso fumvunyi, wakamterewa nawaenengye momu waiṙe na kulya nguwenyi. Kawaiṙikyia.
42008033	Waṟufui walya wawicho wakawuka mndu ulya wakaiṙa na kulya nguwenyi, na poo lyilya lyikaiṟimika iwinyi, tsikasokyia nduwenyi, tsikapfiia mṟingyenyi.
42008034	Kyiyeri walyisi walewona kyindo kyilewutika, waleṙicha, wakaonguo mbonyi-tso mṟinyi na handu hengyi hoose.
42008035	Wandu wakafuma indewona ikyo kyilewutika, wakayenda ko Yesu, wakawona mndu ulya alewuto waṟufui wawicho aṙamie maṙendenyi ga Yesu, aṟee nguwo na makusaṟo gakye gai mecha, wakaowuo.
42008036	Walya walekowammbona waleonguo chandu ulya awewoṙo nyi waṟufui wawicho alekyiṟo.
42008037	Na wandu wa uruka lo Wakyerasi lui mbai ya halya walemterewa nawukye kowo, kyipfa walewoṙo nyi wuowu wung'anyi. Kyasia na oe kaṙooya ngalawenyi, kawuya.
42008038	Na mndu ulya alewuto waṟufui wawicho nalemterewa naoshane na oe; kyaindi oe nalesamana na oe echigamba,
42008039	“Wuya na kanyi kopfo; undeonguo maṟiyisho Ruwa alekuwutia.” Kayenda echionguo kulya mṟinyi koose, maṟiyisho gang'anyi Yesu alemmbutia.
42008040	Kyasia kyiyeri Yesu alewuya wuingyi wo wandu wulemwambilyia kui sia, kyipfa waweimmbeṙelyia woose.
42008041	Na mndu umwi ekyelago Yairo kacha, na oe nawei ang'anyi o sinagogi. Kaoloka maṙendenyi ga Yesu, kamterewa naiṙe na kanyi kokye;
42008042	kyipfa mana okye o kyika nawei kufuhi na ipfa, na nyi mana kyimuumwi kokye, awewoṙe cha maka ikumi na iwi. Na kyiyeri aweiyenda wuingyi wo wandu wulemwiṟiwia.
42008043	Na mndu mka umwi, awekyechoṟa kyiyeri kya maka ikumi na iwi, [alekoammbuta masaa gakye goose echienenga waanga] alaiṙime ikyiṟo nyi mndu oose,
42008044	nalekaa kyanuma ko Yesu kapaaya ikyechu lya iwale lyakye; na cha ilyi ichoṟa lyakye lyikaṙumbuka.
42008045	Yesu kagamba, “Nyi wui angyipaaya?” Kyasia kyiyeri wandu woose wamlege, Petiro nalemmbia, “Mndumii ang'anyi, wuingyi-wu wo wandu wukuiṟiwie na ikupeṟeetsa.”
42008046	Yesu kagamba, “Kuwoṙe mndu angyipaaya, kyipfa ngyikuichuoe pfinya tsangyiwuka.”
42008047	Mka ulya ammbone kye echiiṙima ikuṟiika-pfo, kacha eṙeṙema, kaoloka mbele yakye, kamwongoya mbele ya wandu woose, kyimaṙuma kya impaaya, na chandu alewekyiṟo cha ilyi.
42008048	Kammbia, “Mana, iiṙikyia lyapfo lyakukyiṟa. Yenda na ufoṟo.”
42008049	Kyiyeri aweiṙeṙa isho, kukocha mndu awuka kanyi ko ulya ang'anyi o sinagogi, kammbia, “Mana opfo ampfa; maa ulawinishe mlosha.”
42008050	Kyaindi lyilya Yesu aleicho isho, nalemgaluo, “Maa ulaowuoe. Iṙikyia tupu, na oe nechichia.”
42008051	Kyiyeri aleshika kanyi ko ulya ang'anyi o sinagogi alelekyia mndu iiṙa na kulya numba sile nyi Petiro, Yohane, Yakobo, na awu o mana ulya na wamae-pfo.
42008052	Na wandu woose wawefiiṟa na ikapa ṟanyi. Kawawia, “Maa mulafiiṟe, ichu apfa-pfo, indi nalaa maṙoe tupu.”
42008053	Wakamseka mnu, kyipfa walemanya kye awempfa.
42008054	Kammbaṙa kuwoko, kaṙeṙa na ṟui lying'anyi, echigamba, “Mana, goṟoka.”
42008055	Moo okye ukommbiyilyia na oe cha ilyi kagoṟoka. Kagamba naenengo kyelya.
42008056	Wafee wakye wakaṟiyio mnu, kyaindi kawaima walawie mndu kyindo kyilewutika.
42009001	Yesu kalaga walya ikumi na wawi kawaenenga wuiṙimi na pfinya yechilyia waṟufui woose wawicho na ikyiṟa ndoṟe.
42009002	Kawaṙuma waonguo Wumangyi wo Ruwa, na ikyiṟa waluoe.
42009003	Kawawia, “Mulaṙuo kyindo ilyi moyenda kyaro, upoi maa kyikuchu, maa mkate, maa heleri; maa umwi onyu alaṙuo kanzu tsiwi.
42009004	Na orio numba mochiiṙa napfo kaenyi pfo mṟasa kyiyeri mochiwuka pfo iyenda mṟi ungyi.
42009005	Na walya walechimuambilyia, ilyi mochiwuka ipfo mṟinyi, kute-kutenyi kyilulyi kyikyeri maṙendenyi ganyu, kyiwe wuṟingyishi kowo.”
42009006	Wakayenda wakatenga-tenga shikaṟonyi, wechionguo Ndumi Ngyicha, na ikyiṟa wandu handu hoose.
42009007	Na Mangyi Herode kaicho mbonyi tsa isho shoose shilewutika, kaiṟewe mnu kyipfa wandu wengyi walegamba kye Yohane naṟuka ko wapfu;
42009008	na wengyi kye nyi Elyiya awoneka, na wengyi kye nyi umwi o weonguo shisuku wa kacha aṟuka.
42009009	Kyaindi Herode kagamba, “Yohane ngyilemṙumbuo mṙoe, kyasia nyi wui ichu ngyiichuoe mbonyi-tsi tsake?” Kakunda immbona.
42009010	Kyasia kyiyeri wasu walya walewuya walemwongoya mbonyi tsoose tsilewutika; kawaṙuo kayenda nawo handu hakuṟiikyie mṟasa mṟi umwi okyelago Betisaida.
42009011	Na kyiyeri wuingyi wo wandu wulemanya, wulemwosha, kawaambilyia, kawamoṙeṙa nawo mbonyi tsa Wumangyi wo Ruwa, kakyiṟa walya wawelangyie ikyiṟo.
42009012	Na mnengyeṟi ukowooka iolokyia, walya ikumi na wawi wakayenda kokye, wakammbia, “Samana na wuingyi-wu wo wandu kundu wayende shikaṟo sha mṟasenyi na iha, wawone handu helaa na shelya kyipfa iha handu lukyeri nyi nuka mreesi.”
42009013	Kawawia, “Waenengyenyi kyelya.” Wakagamba, “Luwoṙe kyindo kya ngoseṟa sile nyi mkate itanu na makunga gawi-pfo; ang'u lundewuṟa shelya ko wandu-wa woose.”
42009014	Kyipfa wasoṟo wawekyeri ho wawei cha shiku shitaanu. Kawia wanalosho wakye, “Ṟamiṟenyi wandu kui nzengye, orio nzengye wandu makumi gataanu.”
42009015	Wakawuta kuṙo, wakawaṟamiṟa woose.
42009016	Kawuta mkate iya itanu na makunga galya gawi, kaambuya wuye ruwewu kashiwikyia mboṟa, kapeṟenguo, kaenengyia wanalosho wakye kundu wagawie wuingyi wulya wo wandu.
42009017	Wakalya, wakaiguṙa woose; na shipeṟengu shilya shiletsugaa walesania shikaichuo mkunja ikumi na iwi.
42009018	Kyasia kyiyeri aweiterewa handu hakuṟiikyie, wanalosho wakye wawei hamwi na oe, kawawesa, “Wuingyi-wo wo wandu waigamba inyi nyi wui?”
42009019	Wakamgaluo, wechigamba, “Yohane Mpatisi; kyaindi wengyi, Elyia; na wengyi kye nyi umwi o weonguo shisuku wa kacha aṟuka.”
42009020	Kawawia, “Aa nyoe mokyegamba inyi nyi wui?” Petiro kamgaluo, kagamba, “Iyoe nyi Mshumbuoe o Ruwa.”
42009021	Kawawawasa, kawaima walawie mndu kyindo-kyi;
42009022	echigamba, “Kyakooya Mana o Adamu iwona matuuro gafoi na ilego nyi wameeku wa mengye na wang'anyi wa makohanyi na walosha wa mawawaso, na iwoogo na mfiri o kaṟaaṟu iṟuka.”
42009023	Kawawia woose, “Mndu oose kakunda ingyiosha nakulege amonyi, nakuṙikye msalaba okye orio mfiri nangyioshe.
42009024	Kyipfa mndu mokunda ikyiṟa moo okye nechiuṙetsa, na mndu echiṙetsa moo okye kyipfa kyako nyi oe echiukyiṟa.
42009025	Cha kyipfa nyi kyiira kyiha mndu echiwona kawona wuyana woose; kokooya aṙetsa moo okye na ikuṙetsa amonyi?
42009026	Cha kyipfa orio mndu echingyiwonia sonu inyi na maṙeṙo gako, Mana o Adamu nechiwonia sonu mndu-cho kyiyeri echicha mng'anonyi okye na o Awu na malaika waele.
42009027	Na inyi ngyimmbia loi, kuwoṙe wandu wagoṟokyi iha, walechiwona upfu maa ale, mṟasa wawone kuwooka Wumangyi wo Ruwa.”
42009028	Numa ya mbonyi-tso, hamwiṙe mfiri nyanya, naleṙuo Petiro na Yohane na Yakobo, kaṙo na fumvunyi kundu nandeterewa.
42009029	Kyiyeri aweiterewa fana ya kyaam kyakye ikailachika, mawale gakye gakailachika gakaila peṟu gakakyema-kyema.
42009030	Na wandu wawi waweiṙeṙa na oe, nawo nyi Mose na Elyiya;
42009031	walewono mng'anonyi, wakaṙeṙa mbonyi tsa ipfa lyakye echilyiafutsia Yerusalemu.
42009032	Petiro hamwi na walya wawei na oe wawewalemie nyi maṙoe; kyaindi kyiyeri wamuamkye walewona mng'ano okye, na walya wawi walegoṟoka hamwi na oe.
42009033	Kyasia kyiyeri waweilekana na oe, Petiro nalewia Yesu, “Mndumii, ung'anyi, kyachia ilyi lui iha. Luachikyie matengo gaṟaaṟu, lyimwi lyapfo iyoe, na lyimwi lya Mose, na lyimwi lya Elyiya”; alaichi kyindo aweiṙeṙa.
42009034	Kyiyeri aweigamba isho, kulewoneka ipuchi lyikawashikyia, wakaowuo lyilya waleiṙa na ipfo ipuchinyi.
42009035	Ṟui lyikawuka kulya ipuchinyi, lyechigamba, “Ichu nyi Mono-ko, msambuṟe oko, mwaṙanyienyi oe.”
42009036	Na kyiyeri ṟui-lyo lyiletsia, Yesu kawoneka akyeri amonyi. Nawo wakatsia, walaongoye mndu isho shoose walewona mfiri iya yoose.
42009037	Kyikawa-ng'u ilya-ngama, lyilya walesoka kulya fumvunyi, wuingyi wung'anyi wo wandu wulekarisana na oe.
42009038	Na mndu umwi kyiiṙi kya kyisanzionyi naleiṟuka, echigamba, “Mlosha, ngyikuterewa usaṟie mono-ko, kyipfa oe nyi mono-ko kyimuumwi.
42009039	Na mṟufui mmbicho nekyemmbaṙa, na cha ilyi nekyekalagatsa; kamtewe kauma nguku, echiṙosa mawia, maa ekyemṙa sile kui imtuura lying'anyi na impirichuo-pirichuo-pfo.
42009040	Ngaterewa wanalosho wapfo wammbute, walaiṙime.”
42009041	Yesu kagaluo, kagamba, “Nyoe rika lyilawoṙe iiṙikyia, lyiyendie njia ilawaṟi, ngyechikaa hamwi na nyoe na iṙuana na nyoe mṟasa indi? Ende mana-cho na iha.”
42009042	Kyiyeri aweiyenda kokye, mṟufui mmbicho ukomwolotsa wanda, kauma nguku. Yesu kaṙeṙia mṟufui ulya mmbicho, kakyiṟa mana ulya, kammbiyiṟia awuye.
42009043	Woose wakaṟiyio, wechiwona mng'ano o Ruwa. Nawo kyiyeri waweiṟiyio kyipfa kya shindo shoose aleshiwuta, nalewia wanalosho wakye,
42009044	“Aṙanyienyi necha mbonyi-tsi ngyimmbia, cha kyipfa Mana o Adamu naindewiko mawokonyi ga wandu.”
42009045	Kyaindi walemanya kyindo kyilya-pfo, kyikaṟiko kowo walakyimanye; wakaowuo immbesa kyitambuluo kya kyindo-kyo.
42009046	Wakawooka iwesana, nyi wui echiwa ang'anyi kyiiṙi kyawo.
42009047	Na Yesu kyiyeri alemanya kyindo wawekusaṟie mrimenyi kowo, nalewuta mana mtutu kammbikyia kufuhi na oe,
42009048	kawawia, “Mndu oose echiambilyia mana-chu kui rina lyako nangyiambilyia inyi; na mndu oose echingyiambilyia inyi naambilyia ulya alengyiṙuma. Kyipfa ai mtutu kyiiṙi kyanyu moose icho nyi oe ang'anyi.”
42009049	Yohane kagaluo, kammbia, “Mndumii, ung'anyi, lulewona mndu aiwuta waṟufui wawicho kui rina lyapfo, lukomwima, kyipfa ekyeoshana na soe-pfo.”
42009050	Yesu kammbia, “Maa mulamwime, cha kyipfa icho alaiwingana na nyoe nakyeri ura lonyu.”
42009051	Kyikawa-ng'u, kyiyeri mfiri yakye yeṙo na Ruwewu iletikyira kufuhi, nalekuṟeyeṟa iyenda Yerusalemu.
42009052	Kaṙuma wandu wasonguo mbele yakye, wakayenda wakaiṙa na kyikaṟonyi kya Wasamaria, kundu wamwachikyie handu echikaa.
42009053	Kyaindi wandu wa ipfo walelega imwambilyia kyipfa kya ilyi awekuṟeyeṟie iyenda Yerusalemu.
42009054	Wanalosho wakye, Yakobo na Yohane, wammbone isho, walegamba, “Mndumii, nukundi lugambe moṙo usokye iwuka ruwewu, uwarumatse; [chandu na Elyiya alewuta?]”
42009055	Kawaindukyia, kawaṙeṙia, [kagamba, “Muichi nyi mrima o mbaṟe iha muwoṙe-pfo.]
42009056	Kyipfa Mana o Adamu alecha irumatsa mrima ya wandu-pfo, indi iikyiṟa.” Wakafuma wakayenda kyikaṟonyi kyingyi.
42009057	Nawo kyiyeri wawekyeri njiyenyi, mndu umwi nalemmbia, “Ngyekuosha orio handu ochiyenda.”
42009058	Yesu kammbia, “Mapaara gawoṙe mṟeshe, na shileye sha ngyinenyi shiwoṙe singyi, kyaindi Mana o Adamu awoṙe handu heonyonyia-pfo.”
42009059	Kawia ungyi, “Ngyiosha.” Kagamba, “Mndumii, ngyienenga momu kuwooka ngyindeṟika awu oko.”
42009060	Kammbia, “Leka wapfu waṟikye wapfu wawo; indi iyoe yenda undeonguo Wumangyi wo Ruwa.”
42009061	Mndu ungyi-se kammbia, “Mndumii, ngyekuosha; indi ngyienenga momu kuwooka ngyindesamana na wandu wa kanyi koko.”
42009062	Yesu kammbia, “Mndu akuṟeyeṟa iṙema, naaho kaambuya numa, awaṟi Wumangyi wo Ruwa-pfo.”
42010001	Kyasia, numa ya isho Mndumii nalewika wandu wengyi makumi mfungaaṙe, kawaṙuma wawi wawi wamsongoye iyenda orio mṟi na orio handu awekusurie iyenda amonyi.
42010002	Kawawia, “Shilyimu nyi shifoi, kyaindi waṟundi nyi waangu. Kyasia terewenyi Mndumii o shilyimu naṙikye waṟundi shilyimunyi shakye.
42010003	Yendenyi; ngyimṙuma nyoe cha shiondo shikyeri na shisii.
42010004	Maa mulaṙuo mkunja, maa kyikuchu, maa shiaṙu. Maa mulaiṟikiṟe mndu njienyi.
42010005	Na orio numba mochiiṙa napfo, gambenyi kuwooka kye ufoṟo lukae kunu kanyi.
42010006	Na kukowaṙa mndu echiiṙima iambilyia ufoṟo, ufoṟo lonyu lochikaa na oe. Kyaindi kokooya kulawoṙe, ufoṟo lonyu lochiwuya na konyu.
42010007	Kyasia, kaenyi ipfo numbenyi, mochilya na inyo sha kowo; kyipfa mṟundi nawaṟi ienengo wori wokye. Maa mulakyame-kyame iwuka numba imwi iyenda numba ingyi.
42010008	Na orio mṟi mochiiṙa napfo, wakamuambilyia, lyenyi shelya shechiwikyio mbele yanyu.
42010009	Kyiṟenyi wandu woose waluoe wakyeri pfo. Wawienyi, ‘Wumangyi wo Ruwa womtikyira kowo.’
42010010	Na orio mṟi mochiiṙa napfo, nawo walamuambilyie, wukyenyi pfo, na nyoe mukoiṙa njienyi tsa mṟi-cho gambenyi,
42010011	‘Maa kyilulyi kya mṟi onyu kyikuwoṙe maṙendenyi gaṙu luikyimukutia-kutia.’ Kyaindi manyenyi kye Wumangyi wo Ruwa womtikyira kufuhi.
42010012	Ngammbia kye mfiri ulya kyechiwa kyaangu uruka lo Sodoma ihooṟio maṙeko kuta mṟi-cho.”
42010013	“Ochia lopfo, Korasini! Ochia lopfo Betisaida! Kyipfa kokooya shiṟiyisho shilewutika konyu shilewutika kulya Tiro na Sidon, wawechiṙumbuya wunyamaṟi wookyia iho, wechiṟaa masaṟa ga makunyia na iṙamia ifunyi.
42010014	Kyaindi, mfiri o ianduyo kyechiwa kyaangu wandu wa Tiro na Sidon ikarishia ngapo tsawo kuta nyoe.
42010015	Na iyoe Kaperinaumu, ochienengo kyiṟumi-pfo indi nochisotso mṟasa ko waṟumu.
42010016	Momuaṙanyia nyoe, nangyiaṙanyia inyi; na amulega nyoe nangyilega inyi; na angyilega inyi nalega ulya alengyiṙuma.”
42010017	Naaho-ng'u walya makumi mfungaaṙe walewuya na sia, wechigamba, “Mndumii, maa waṟufui wawicho wailuindia kui rina lyapfo.”
42010018	Kawawia, “Ngyilewona Satana, echioloka iwuka ruwewu cha mbawa.
42010019	Ngamuenenga pfinya yechuma njoka na shisheshe, na pfinya tsoose tsa mokyituwa ulya, maa kuwoṙe kyindo kyemmbutia kyindo kyiwicho-pfo.
42010020	Kyaindi mulachihiyo kyipfa kya ilyi waṟufui wawicho waimuindia; indi chihiyonyi kyipfa marina ganyu gamaṟeie ruwewu.”
42010021	Kyiyeri kyilya kyilya Yesu kachihiyo Mumuyonyi Mweele, kagamba, “Ngakuana, Awu, Mndumii o ruwewu na uruka, kyipfa shindo-shi, uleshitambuluya wandu waṟango-pfo indi nuleshitambuluya wana watutu. Yee, loi Awu, kyipfa nyi wuṙo kyilekuchihiya.”
42010022	Kagamba, “Ngyimwenengye shoose nyi Awu-yoko, maa kuwoṙe aichi Mana, sile Awu-pfo; maa kuwoṙe aichi Awu, sile Mana-pfo, na orio oose ulya mana akundi imshukuya.”
42010023	Kaindukyia wanalosho wakye, kaṙeṙa nawo kyiṟika, kawawia, “Wagusu meso ganyu gaiwona isho muwonyi nyoe.
42010024	Cha kyipfa ngammbia kye weonguo shisuku wafoi na wamangyi walelanga iwona ishi muwonyi nyoe walashiwone; na iicho isho mushiichuoe nyoe walashiicho.”
42010025	Na mlosha umwi o mawawaso nalegoṟoka nayeshe Yesu, echigamba, “Mlosha, ngyiwute kyi kundu ngyioṟe moo o mlungana?”
42010026	Kammbia, “Kyikyiṟeie kuṙa uwawasonyi? Nosoma ho kuṙa?”
42010027	Kagaluo, kagamba, “Kunda Mndumii Ruwa opfo kui ngoo yapfo yoose, na kui mrima opfo oose, na kui pfinya tsapfo tsoose, na kui wuṟango wopfo woose; na momṟasa opfo cha iyoe kumonyi.”
42010028	Kammbia, “Nogaluo necha; wuta kuṙo na iyoe nochiwaṙa moo.”
42010029	Na oe akundi ikuloṟa kye nai msumganyi, kawesa Yesu, “Aa momṟasa oko nyi wui?”
42010030	Yesu kagaluo kagamba, “Mndu umwi nalesoka iwuka Yerusalemu echiyenda Yeriko, kakarisana wasokyi, wakammbuta mawale gakye, wakamkapa, wakayenda, wakamṙa kufuhi na ipfa.
42010031	Mkohanyi umwi naweiiṙia njia iya; na lyilya alemmbona naleiṙa mbai.
42010032	Na Mlewi wuṙo, kyiyeri aleshika halya kammbona, kaiṙa mbai.
42010033	Kyaindi Msamaria umwi echiyenda kyaro naleshika halya-ndu awei; na lyilya alemmbona nalemmbonia wukyiwa.
42010034	Katikyira kufuhi, kampfunga shifaṟa shakye, kashishia mafuṙa na mpfinyo, kamṙosia wuye ya nzoi yakye, kamṙuo mṟasa numbenyi ya wayenu, kamwonduṟa necha.
42010035	Na ilya-ngama kawuta dinari tsiwi, kaenengyia ulya monyi numba ya wayenu, echigamba, ‘Onduṟa necha mndu-chu, na kokooya kuwoṙe kyindo kya ngoseṟa ochimwenenga, ilyi ngyechiwuya ngyekutaa.’
42010036	Nuwonyi kuṙa iyoe, kyiiṙi kya iwo waṟaaṟu, nyi wui awei momṟasa o ulya alekarisana wasokyi?”
42010037	Kagamba, “Nyi ulya alemmbonia wukyiwa.” Yesu kammbia, “Yenda na iyoe undewuta wuṙo.”
42010038	Kyasia kyiyeri waweiyenda naleiṙa kyikaṟonyi kyimwi; mndu mka umwi ekyelago Marita kamlaga na kanyi kokye.
42010039	Na oe nawewoṙe mono-wamae o kyika ekyelago Maria, aleṙamia maṙendenyi ga Yesu, kaaṙanyia maṙeṙo gakye.
42010040	Kyaindi Marita naweikuwinisha na maṟunda gafoi, kayenda ko Yesu, kammbia, “Mndumii, uwonyi uwicho chandu mono-wama-chu oko angyiṙa ngyiṟunde ngyimonyi-pfoe? Kyasia mmbie nangyitarame.”
42010041	Mndumii kagaluo kammbia, “Marita, Marita, nukuwinisha na iiṟewe kyipfa kya shindo shifoi;
42010042	kyaindi nyi kyindo kyimwi tikyi kyikyikunde; na Maria nasambuṟa ṙombo lyicha lyilechiwuto kokye.”
42011001	Kyasia kyiyeri awei handu halyiwe echiterewa, ammarise, umwi o wanalosho wakye nalemmbia, “Mndumii, luloshe iterewa chandu Yohane alelosha wanalosho wakye.”
42011002	Kawawia, “Kyiyeri muiterewa, gambenyi ‘Awu [oṙu ukyeri ruwewu], rina lyapfo lyitano lyiele, Wumangyi wopfo wuche, [kyindo ukundi, kyiṟundikye iha wuyanenyi cha ipfo ruwewu.]
42011003	Uluenengye kando kaṙu mfiri yoose.
42011004	Uluhooṟie ngyuunyamaṟi tsaṙu, kyipfa na soe lokyehooṟia orio mndu ekyeluṙekyio. Na ulaluṙuo kyiyeshionyi indi ulukyiṟe ngyeṟo tsa mmbicho ulya.’ ”
42011005	Kawawia, “Nyi wui konyu awoṙe mbuya, kayenda kokye kyio, na immbia; ‘Mbuya-yako, ngyiakuya mkate iṟaṟu,
42011006	kyipfa mbuya yako yashika koko, yawuka kyaro, na inyi ngyiwoṙe kyindo kyeienenga-pfo,’
42011007	na ulya ai numba namgaluoe echigamba, ‘Maa ulangyiwinishe; moongo omshingo, na soe lomlaa hamwi na wana wako, ngyechiiṙima iamka ngyikuenengye-pfo?’
42011008	Ngammbia kye, maa chandu alaiamka namwenengye kyipfa kya ilyi akyeri mbuya yakye, chandu alaiṙa imterewa, nechiamka namwenengye kyilya aiterewa.
42011009	Na inyi ngyimmbia, ‘Terewenyi na nyoe mochienengo; pfulenyi, na nyoe mochiwona; kape-kapenyi moongo, na nyoe mochipfunguyo.’
42011010	Kyipfa orio moterewa nekyeambilyia; na ulya mopfula nekyewona; na ulya mokapa-kapa moongo nechipfunguyo.
42011011	Kyipfa nyi wui konyu akyeri awu, mono-kye kamterewa mkate, echimwenenga igoe? Ang'u kamterewa ikunga, namwenengye njoka?
42011012	Ang'u kamterewa iyai, namwenengye kyisheshe?
42011013	Kyasia, kokooya nyoe mui wawicho muichi ienenga wana wanyu shisumbo shicha, ngyesa chi ngoseṟa mnu awu onyu akyeri ruwewu echienenga Mumuyo Mweele walya wekyemterewa-pfoe?”
42011014	Na oe naweiwuta mṟufui mmbicho ko mndu awei ndiṟi. Kyiyeri mṟufui ulya mmbicho alewuka, mndu ulya kaṙeṙa wuingyi wo wandu wukoṟiyio.
42011015	Wengyi wakagamba, “Naifuna waṟufui wawicho kui pfinya tsa Beelyisebulyi, ang'anyi o waṟufui wawicho.”
42011016	Wengyi walemyesha wepfula kokye kyiṟingyishio kyiwukyie ruwewu.
42011017	Na oe kamanya makusaṟo gawo, kawawia, “Orio wumangyi wukowaṙa wuṟiingyi kokyewaṙa wukyiwa; na wandu wa nja imwi wakaṟiingana wekyenyanyaṟika.
42011018	Kyasia, kokooya Satana nakuṟiinga oe amonyi, wumangyi wokye wochigoṟoka kuṙa? Kyipfa nyoe mugamba kye ngyifuna waṟufui wawicho kui Beelyisebulyi,
42011019	Kyasia, kokooya ngafuna waṟufui wawicho kui Beelyisebulyi, ngyesa wana wanyu wekyewafuna kui pfinya tsa wui? Kyipfa kya ikyo iwo nyiwo wechimuanduya.
42011020	Kyaindi kokooya inyi ngyifuna waṟufui wawicho kui kyimnyoe kya Ruwa, kyasia Wumangyi wo Ruwa womcha na konyu.
42011021	Mndu awoṙe pfinya aṟee shisha shakye, karinga numba yakye, shindo shakye shechikaa necha.
42011022	Kyaindi mndu awoṙe pfinya kuta oe kyiyeri ayenda kokye na imkapa, nemsoka shisha shakye shoose awekusurie, na igawia wandu wakye shoose awewoṙe.
42011023	Mndu alai hamwi na inyi naiwingana na inyi; na mndu alaisania hamwi na inyi nekyeola-ola.”
42011024	“Mṟufui mmbicho ilyi awuka ko mndu, nekyeiṙia handu halawoṙe mṟinga, echipfula handu heonyonya, alandewone nekyegamba,
42011025	‘Ngyechiwiyilyia numba yako ngyilewuka.’
42011026	Na kashika, kawona ingyiaie na ichopo, nyi lyo-ng'u ekyeyenda kaṙuo handu hamwi na oe waṟufui wengyi wawicho mfungaaṙe wakyeri wawicho kuta oe amonyi, wakaiṙa na ikaa pfo; na mndu ulya mafurumionyi gakye gekyewiha kuta kulya mawookyionyi.”
42011027	Kyikawa-ng'u kyiyeri aweiṙeṙa mbonyi-tso, mndu mka umwi wandunyi wa kyisanzionyi, naleṙeṙa na ṟui lying'anyi kammbia, “Agusu mndu-mka-cho alekufee na mawee uleonga.”
42011028	Kyaindi oe nalegamba, “Nanga, wagusu walya wekyeicho Ṙeṙo lya Ruwa na iosha shilya lyikundi.”
42011029	Na kyiyeri wuingyi wo wandu wulekuumbia halya-ndu Yesu awei nalewooka igamba, “Rika-lyi nyi rika lyiwicho. Lyipfula kyiṟingyishio, maa lyechienengo kyiṟingyishio-pfo, sile nyi kyiṟingyishio kya Yona.
42011030	Kyipfa, chandu Yona alewa kyiṟingyishio ko Waninawi, nyi wuṙo echiwa Mana o Adamu ko rika-lyi.
42011031	Mangyi o kyika o ura lo kyaseri nechigoṟoka mfiri o ianduyo hamwi na wandu wa rika-lyi, na oe nechiwaanduya kye waleṙeko; kyipfa oe nalecha iwuka ngyuura tsa kyishingonyi tsa wuyana kundu naicho wuṟango wo Solomon, na iha hakyeri ai ang'anyi kuta Solomon.
42011032	Wandu wa Ninawi wegoṟoka mfiri o ianduyo hamwi na rika-lyi, nawo wechiwaanduya kye waleṙeko; kyipfa wo waleṙumbuya wunyamaṟi kyipfa kya mbonyi Yona aleonguo, na iha hakyeri ang'anyi kuta Yona.”
42011033	“Kuwoṙe mndu ekyekoṟa taa kaiwikyia handu hakuṟiikyie, ang'u wanda ya kyitela-pfo indi nekyeiwikyia handu hakuirie, kundu iwo wechiiṙa napfo wawone ngyeela.
42011034	Taa ya mmbiu nyi riso. Kyasia riso lyapfo lyechiwona necha mmbiu opfo oose ochiwaṙa ngyeela. Kyaindi lyikanyamaṟika, mmbiu opfo oose ochiwaṙa meema.
42011035	Kyasia, ambuya-ng'u, ngyeela iya ikyeri kopfo ilacheewa meema.
42011036	Kokooya ngyeela yaṙunganana mmbiunyi opfo oose, maa kuwoṙe handu hawoṙe meema-pfo, mmbiu opfo oose ochiwaṙa ngeela tupu; chandu na taa yekyekulyimika kui ngyeela yayo.”
42011037	Kyiyeri aweiṙeṙa, Mfarisayo umwi nalemlaga nache na kokye nalye kyelya. Kaiṙa, kaṙamia nalye kelya.
42011038	Kyiyeri Mfarisayo ulya alemmbona, naleṟiyio kyipfa alesamba mawoko kyimṟumoe kuwooka alalya-pfo.
42011039	Mndumii kammbia, “Nyoe Mafarisayo mokyesanja kyiṙoo na kyitela kyanja, indi mrimenyi konyu muichuo wusokyi na wuwicho.
42011040	Nyoe matondo; icho aleachikyia isho sha nja chi oe aleachikyia isho shikyeri shiṙoonyi na shitelenyi taa-pfoe?
42011041	Kyaindi wutenyi kyiano shilya sha kyanumba, na shoose shechiwa shicha konyu.
42011042	“Indi ochia lonyu, Mafarisayo, cha kyipfa mokyewuta shiano shishiwawase na mboka tsa maṟa tsa orio mbaṟe, na kunu mochiṙa shilya shiwaṟi, na ikunda lya Ruwa. Kyamukooya iwuta isho sha kuwooka kulawoṙe iṙa isho sha kawi.
42011043	Ochia lonyu, Mafarisayo, cha kyipfa mukundi iṙamia mbele masinagoginyi na iiṟikyiṟo sangaṙa.
42011044	Ochia lonyu, cha kyipfa mukyeri cha shilome shilekyewono, shikyeri kye wandu wakaiṙa mbai yasho waichi mbonyi tsasho-pfo.”
42011045	Mndu umwi kyiiṙi kya walosha wa mawawaso kagaluo, kammbia, “Mlosha, kui igamba isho noluṙeṙia uwicho maa soe.”
42011046	Kagamba, “Na nyoe walosha wa mawawaso, ochia lonyu, cha kyipfa mokyeṙika wandu maṟio malemeri maa nyoe muwenyi mokyepaaya maṟio-go maa na kyimnyoe kyanyu-pfo.
42011047	Ochia lonyu, cha kyipfa muichopa shilome sha weonguo shisuku walya waku wanyu walewawaaga.
42011048	Kyasia muṟingyishia na iiṙikyiana na kyilya waku wanyu walewuta; kyipfa wo walewaaga weonguo shisuku-wo, na nyoe muchopa shilome shawo.
42011049	Na kyipfa kya ikyo wuṟango wo Ruwa wulegamba, ‘Ngyeṙuma kowo weonguo shisuku na wasu, nawo wewaaga waata kyiiṙi kyawo na iwafuna,’
42011050	kundu rika-lyi lyiweso samu ya weonguo shisuku woose, ilepusuka wookyia igumbo lya wuyana;
42011051	wookyia samu ya Abelyi mṟasa samu ya Sakaria, ulya alewoogio kyiiṙi kya mesa ya Mndumii na hekalu. Yee, ngyimmbia kye rika-lyi lyechiweso samu-yo.
42011052	Ochia lonyu, nyoe walosha wa mawawaso, kyipfa muleṟika upfunguo lo halya-ndu wandu weiṙima iwona wuṟango nyoe muwenyi mulaiṙe napfo, na walya waweiṙa mukowashingyia.”
42011053	Kyiyeri alewuka pfo, walosha wa mawawaso na Mafarisayo walewooka imringyichia uwicho na imsouo kui immbesa shindo shifoi,
42011054	wemṙega kundu waicho ṙeṙo lyawuka ṙumbunyi kokye.
42012001	Kyiyeri-kyo, wuingyi wo wandu wulesanza shiku kui shiku, mṟasa wakachumana, kawooka iwia wanalosho wakye kuwooka, “Kuringyenyi na chachu ya Mafarisayo, ya wukulembecheṟi.
42012002	Kyaindi kuwoṙe kyindo kyikuṟiikyie kyilechiloṟo na pata, maa kyikyiṟikye kyilechimanyika-pfo.
42012003	Kyasia orio kyindo muleṙeṙa meemenyi kyemanyika saenyi; na kyindo muleweweṙia mndu shiṟinyi sha numba shegambo iwuka kai.”
42012004	“Na inyi ngyimmbia nyoe mbuya tsako, maa mulaowuoe iwo wekyewaaga mmbiu, na numa ya iho wawoṙe kyindo kya ngoseṟa weiṙima iwuta-pfo.
42012005	Kyaindi ngyemmbia mochimwowuo. Owuonyi ulya akyeri kye kammbaaga mndu nechiiṙima immbiyitsa Ngyehenenyi. Yee ngyimmbia, owuonyi icho.
42012006	Ngyesa shilepuru shitaanu shekyekumbo helo tsiwi-pfoe? Maa kuwoṙe maa kyimwi kyekyewaṙimika mbele ya Ruwa-pfo.
42012007	Kyaindi maa njui tsa mṙoe yanyu tsingyitale tsoose. Kyasia mulaowuoe; nanga nyoe kuta shilepuru shifoi.”
42012008	“Na inyi ngyimmbia, orio mndu echingyiṟingyishia mbele ya wandu, Mana o Adamu nemṟingyishia mbele ya malaika wa Ruwa.
42012009	Na echingyikana mbele ya wandu, icho nekano mbele ya malaika wa Ruwa.
42012010	Na orio mndu echiṙeṙa kyindo kyiwicho kya Mana o Adamu nechihooṟio, indi mndu alahia Mumuyo Mweele echihooṟio-pfo.
42012011	Na ilyi wemuṙuo mbele ya Masinagogi na wachilyi na wawoṙe pfinya ya ichilyia, maa mulaiṟewe mochikusaṟa maṙeṙo ganyu chandu mogaluo ang'u iṙeṙa.
42012012	Cha kyipfa Mumuyo Mweele nemulosha saa iya iya kyilya muwaṟi iṙeṙa.”
42012013	Mndu umwi halya kyisanzionyi kammbia, “Mlosha, wia mono-wama oko nangyigawie kyioṟa kyaṙu.”
42012014	Kammbia, “Iyoe mndu, nyi wui alengyiwika inyi ngyiwe moṙumbuo moondu yanyu ang'u mogawa shindo shanyu?”
42012015	Kawawia, “Kushowenyi na wuneesi, kyipfa moo o mndu ukyeri shindonyi shakye awoṙe-pfo.”
42012016	Kawawia mfano, echigamba, “Ṙema lya mndu umwi mnjama lyiwewoṙe shilyimu shifoi mnu.
42012017	Kawooka ikusaṟa mrimenyi kokye, echigamba, ‘Ngyiwikye kuṙa, kyipfa ngyiwoṙe handu ngyekooma shilyimu shako-pfo?’
42012018	Kagamba, ‘Ngyewika kuṙi, ngyeunduo shikumbi shako ngyiwikye shingyi shing'anyi kuta ishi, na ipfo ngyechikooma kyilyimu kyako kyoose na shindo shako.
42012019	Numa ya iho ngyegamba, iyoe mrima oko, nuwoṙe shindo shicha shifoi ukoomie ko maka ifoi. Onyonya-ng'u, ulye, unyo, uchihiyo.’
42012020	Kyaindi Ruwa kammbia, ‘Iyoe tondo, kyio-kyi kya inu wakundi mrima opfo. Na shindo-sho ukoomie shewa sha wui?’
42012021	Nyi wuṙo akyeri mndu ekyekoomia mrima okye kyiseyesoe alakusurie Ruwa.”
42012022	Kawia wanalosho wakye, “Kyipfa kya ikyo ngyimmbia, maa mulawinie moo yanyu, mochilya kyi; maa mmbiu yanyu mochiṟaa kyi.
42012023	Cha kyipfa iwaṙa moo nyi kyindo kying'anyi kuta kyelya, na mmbiu nyi ngoseṟa kuta nguwo.
42012024	Kusaṟenyi mbonyi tsa makuru, kye gekyewaaya maa isambuo-pfo; gawoṙe shikumbi maa handu hekooma shindo-pfo, indi Ruwa nekyegaenenga kyelya. Nanga nyoe kafoi kuta shileye!
42012025	Nyi wui konyu kakuwinisha echiiṙima iengyeṟa moo okye maa mfiri umwi?
42012026	Kyasia, kokooya mulechiiṙima iwuta maa kyindo kyitutu, ny'kyilyi mukuwinisha kya shilya shingyi?
42012027	Kusaṟenyi mbonyi tsa shiwaṟo chandu shekyeṙo. Shekyeṟunda kyindo kyoose-pfo; indi inyi ngyimmbia kye maa Solomon mng'anonyi okye oose aleṟiko necha cha kyiwaṟo kyimwi kya isho-pfo.
42012028	Kyasia kokooya Ruwa nekyeṟika kuṙo maṟa ga ipfo ṙemenyi, gakyeri ho inu na ngama gakawiyitso moṙonyi ngyesa emmbutia ngoseṟa, nyoe wa iiṙikyia lyaangu?
42012029	Nyoe mulapfule mulye kyi ang'u munyo kyi-pfo. Maa mulaiṟewe mrimenyi,
42012030	kyipfa isho shoose nyisho masanga ga wuyana gekyepfula, kyaindi Awu onyu naichi kye mukundi isho.
42012031	Indi pfulenyi Wumangyi wo Ruwa, na isho mochiengyeṟio.”
42012032	“Maa mulaowuoe nyoe poo lyitutu, cha kyipfa Awu onyu nawona nyi kyicha imuenenga Wumangyi wulya.
42012033	Kumbenyi isho muwoṙe, muwute kyiano. Achikyienyi shikuchu shilekyekuo, koomenyi kyiseyesoe kyanyu ruwewu handu kyechiengyeṟika, handu halekyeshika mbafu, maa shinu lyilekyenyamaṟa.
42012034	Cha kyipfa handu kyiseyesoe kyanyu kyikyeri nyi ho-ndu na mrima yanyu yechikaa.”
42012035	“Mukuṟeyeṟe, mukuinewie kyitsinyi, na taa tsanyu tsikae tseaka;
42012036	muwe cha wandu waiweṙelyia mndumii owo, ilyi ewuya iwuka wolyinyi, kundu kyiyeri echicha na ikapa-kapa moongo, wampfunguye moongo cha ilyi.
42012037	Wagusu waṟundi walya, kyiyeri mndumii owo echicha nawakooye walee kyiṙombo. Loi ngyimmbia, nekuinewa na iwaenenga kyelya, na iwaṟundia.
42012038	Na oe kacha lya kawi, ang'u kacha lya kaṟaaṟu, na iwakooya kuṙi, wagusu waṟundi-wo.
42012039	Kyaindi manyenyi kyindo-kyi kye monyi kanyi awemanya kyiyeri mbafu yechicha, nawelaa kyiṙombo, maa aweṙa numba yakye ifunjo-pfo.
42012040	Na nyoe kuṟeyeṟenyi, cha kyipfa kyiyeri mulaichi nyi lyo-ndu Mana o Adamu echicha.”
42012041	Petiro kammbia, “Mndumii, mfano-cho noluwia soe tikyi, ang'u wandu woose taa?”
42012042	Mndumii kagamba, “Kyasia, nyi wui-ng'u akyeri mṟundi msimiri, amṟango, ulya mndumii okye echimmbika nasongoye maṟunda gakye goose, naenengye wandu shelya kui kyiyeri kyiwaṟi?
42012043	Agusu mṟundi ulya mndumii okye echicha namkooye echiwuta kuṙo.
42012044	Loi ngyimmbia, nemmbika nachilyie shindo shakye shoose.
42012045	Kyaindi, mṟundi ulya kagamba mrimenyi kokye, ‘Mndumii oko naikyelyio icha’, kawooka ikapa walya wekyeṟunda na oe, wasoṟo na waka, echilya na inyo na inango;
42012046	Mndumii o mṟundi-cho nechicha mfiri alaukusaṟie na kyiyeri alaichi, nemṙumbuo mateng'eta gawi na immbikyia hamwi na walaiṙikyie.
42012047	Na mṟundi ulya alemanya kyindo mndumii okye akundi, alakuṟeyeṟe, maa alawute kyilya mndumii okye akundi, nechikapo mnu.
42012048	Na ulya alaichi na oe nawuta kyiwaṟi ikapo, nekapo kyitutu. Na orio mndu aleenengo shifoi, icho neweso shifoi, na ulya alekoomio shindo shifoi, kokye werika na ngoseṟa.”
42012049	“Ngyilecha iwiyitsa moṙo wuyanenyi; na moṙo-cho wukomwaka ny'kyikyi ngyikundi ngoseṟa?
42012050	Kyaindi ngyiwoṙe wupatiso ngyiwaṟi ipatiso, na inyi ngyiwoṙo fowa ing'anyi mṟasa wupatiso-wo wuafutsio!
42012051	Ngyesa mokusaṟa kye ngyilecha iende ufoṟo wuyanenyi? Ngyimmbia, ote, chi wuṙo-pfo, indi maletsano.
42012052	Cha kyipfa wookyia wulalu numbenyi imwi kowaṙa wandu wataanu walekanyi, waṟaaṟu wewingana na wandu wawi, wawi wewingana na wandu waṟaaṟu.
42012053	Awu na mono-kye wechilekana, na mana na awuye; mama o mndu na mono-kye o kyika, na mana o kyika na wamae; mndu na watoe okye na watoe na watoe o mndu.”
42012054	Yesu kawia-se wuingyi wulya wo wandu, “Orio kyiyeri mokyewona ipuchi ura lo kyukonyi cha ilyi mokyegamba, ‘Mvuo iicha’; kyikawa kuṙo.
42012055	Na ilyi kokyecha mkuma owuka ura lo kyawuye, mokyegamba, ‘Kowaṙa mrikye’; na nyi wuṙo kyikyeri.
42012056	Nyoe wakulembecheṟi mokyeiṙima imanya chandu kochiwa urukyenyi na ngyinenyi; kyasia, kyawa kuṙa-ng'u kye moiṙima imanya kyiyeri-kyi-pfo?”
42012057	“ Ny'kyilyi nyoe muwenyi kui mrima yanyu mulekyeṙumbuo iwuta shikyeri sha sungusinyi?
42012058	Kokooya ooshana na ulya uwoṙe na oe moondu iyenda ko moṙumbuo moondu, ipfo njienyi pfuṟukana isanza na oe, alachekukuruo mṟasa ko mchilyi, mchilyi ulya kakuṙambika mawokonyi ga ulya ekyeṙumbuo moondu, kakuwiyitsa kyipfungonyi.
42012059	Ngyikuwia, owuka pfo mṟasa umarise itaa helo ya mafurumionyi-pfo.”
42013001	Na kyiyeri kyilya kyilya kuwewoṙe wandu walemwendie mbonyi tsa Wagalyilaya walya Pilato alewawaaga kyiyeri waweiṙasa.
42013002	Kawagaluo, kawawia, “Ngyesa mokusaṟa kye Wagalyilaya-wo wawewoṙe maṙeko kuta Wagalyilaya wengyi woose, mṟasa wakawutio kuṙo?
42013003	Ngyimmbia, chi wuṙo-pfo; kyaindi mulandeṙumbuye wunyamaṟi, nyoe moose mowerumatso mbaṟe-yo iyo.
42013004	Ang'u walya ikumi na nyanya, waleolokyio nyi numba ipfo Siloamu, ikawawaaga, mokusaṟa kye wawewanyamaṟi kuta wandu woose wawekyeri Yerusalemu?
42013005	Ngyimmbia, chi wuṙo-pfo, kyaindi mulandeṙumbuye wunyamaṟi, nyoe moose mochirumatso mbaṟe-yo iyo.”
42013006	Yesu kawawia mfano chu: “Mndu umwi nawewoṙe mfumu umṙongye ṙemenyi lyakye lya msabibu, kayenda indepfula pfo ndunda alawone.
42013007	Kawia ulya awekyeambuya ṙema-lyo lya msabibu, ‘Maka-i iṟaṟu ngyekyecha ipfula ndunda kunu mfumunyi, ngyilawone kyindo. Umanye, kyipfa uinyamaṟa teri.’
42013008	Kagaluo, kammbia, ‘Mndumii uṙe maka-chu, ngyiukawilyie, ngyiuwikye sari;
42013009	nacho ukowika ndunda, nyi kyicha, ote, numa ya iho ulandewikye ndunda, uumanye-ng'u.’ ”
42013010	Mfiri o onyonya naweiloshia sinagoginyi lyimwi.
42013011	Naaho hawewoṙe mndu mka awewoṙo nyi waṟufui wa wufafa kyiyeri kya maka ikumi na nyanya, na oe nalemekyie, eiṙima igoṟoka-pfo.
42013012	Kyiyeri Yesu alemmbona nalemlaga, kammbia, “Mama, nowuto wufafenyi wopfo.”
42013013	Kayekyia mawoko wuye yakye, na oe kagoṟoka cha ilyi kaṟumisha Ruwa.
42013014	Kyasia ang'anyi o sinagogi nalesuo kyipfa Yesu nakyiṟa mndu mfiri o onyonya. Kagaluo, kawia walya wawesanzie halya, “Kuwoṙe mfiri iṟaandaṟu iwaṟi iṟunda, kyasia nnjonyi mukyiṟo mfiri-yo, maa chi mfiri o onyonya-pfo.”
42013015	Kyaindi Mndumii kagaluo, kagamba, “Nyoe wakulembecheṟi, orio umwi onyu, ngyesa ekyepfunguo umbe yakye ang'u nzoi yakye mfiṟigenyi mfiri o onyonya nandeirutsa mṟinga-pfoe?
42013016	Na mndu mka-chu, akyeri o kyishari kya Abrahamu, ichu Satana alempfunga maka-i ikumi na nyanya, kyiwewaṟi nawuto kyipfungo-kyi mfiri o onyonya-pfoe?”
42013017	Kyiyeri alegamba ikyo walewoṙo nyi sonu woose wawewingana na oe. Kyisanzionyi kyoose kyikachihiyo kyipfa kya mbonyi tsa mng'ano tsileṟundo nyi oe.
42013018	Numa ya iho kagamba, “Wumangyi wo Ruwa wukyeri cha kyikyi? Na inyi ngyiwulyingatsane na kyikyi?
42013019	Wukyeri cha mbeu ya haradalyi mndu alewuta kaiolyia ṙemenyi lyakye; ikaṙo, ikawa ikyiṙi, shileye sha ngyinenyi shikaṙamia mbagenyi tsalyo.”
42013020	Kagamba lya kawi, “Ngyilyingatsane na kyikyi Wumangyi wo Ruwa?
42013021	Wukyeri cha chachu mndu mka alewuta kaisanzia shitelenyi shiṟaaṟu sha mso, mṟasa ukotarang'aa woose taa.”
42013022	Na oe naweiiṙa mṟinyi na shikaṟonyi echilosha, kyaronyi kyakye kya iyenda Yerusalemu.
42013023	Mndu umwi kammbesa, “Ngyesa Mndumii, wandu waikyiṟo nyi waangu?” Kawawia,
42013024	“Pfuṟukanenyi iiṙia moongonyi msuse, cha kyipfa ngyimmbia kye wafoi wechikunda iiṙa walaiṙime.
42013025	Kyiyeri monyi kanyi echigoṟoka na ishinga moongo, na nyoe mukowooka igoṟoka nja na ikapa-kapa moongo, mochigamba, ‘Hoi Mndumii, lupfunguye moongo’; oe negaluo na immbia, ‘Ngyiichi kundu muwukyie-pfo’.
42013026	Nyi lyo-ndu mowooka igamba, ‘Lulelya na inyo mbele yapfo, na iyoe nulelosha njienyi tsaṙu.’
42013027	Na oe negamba, ‘Ngammbia, ngyiichi kundu muwukyie-pfo; wukyenyi koko nyoe moose mokyeṟunda mawicho.’
42013028	Nyi lyo-ndu kochiwaṙa kyifiiṟo na ilya ngakuru, kyiyeri mochiwona Abrahamu, Isakyi na Yakobo na weonguo shisuku woose Wumangyinyi wo Ruwa, na nyoe muwenyi muwawiyitse nja.
42013029	Na kochicha wandu iwuka ura lo ngamenyi na lo kyukonyi, na iwuka ura lo kyawuye na lo kyaseri, nawo weṙamia wechilya kyelya Wumangyinyi wo Ruwa.
42013030	Kuwoṙe wakyeri wa mafurumionyi wechiwa wa kuwooka, na wa kuwooka wechiwa wa mafurumionyi.”
42013031	Kyiyeri kyilya kyilya Mafarisayo waata wakayenda kokye, wakammbia, “Wuka iha, uyende handu hengyi, cha kyipfa Herode nakundi ikuwaaga.”
42013032	Kawawia, “Yendenyi mundewia ipaara lyilya, ‘Ambuya, inu na ngama ngyiwuta waṟufui wawicho na ikyiṟa waluoe, mfiri o kaṟaaṟu ngyemarisa iṟunda lyako.’
42013033	Hamwi na isho, ngama na kyilalau, kyangyikooya iengyeṟa iwa mokyaro. Kyipfa chi kyicha moonguo shisuku nawoogo ai nja ya Yerusalemu-pfo.
42013034	Iyoe Yerusalemu, Yerusalemu, uiwaaga weonguo shisuku na ikapa na magoe walya waleṙumo kopfo, nyi kyenga ngyilekunda isania wana wapfo chandu nguku yekyesania shiwana shayo makungonyi gayo, maa mulekunda-pfo.
42013035	Moṙeeyo numba yanyu ilawoṙe mndu! Na inyi ngyimmbia, mochingyiwona-se maa ale-pfo mṟasa kyiyeri mochigamba, ‘Nammbikyie mboṟa ulya aicha kui rina lya Mndumii.’ ”
42014001	Kyikawa-ng'u kyiyeri aleiṙa na numbenyi ya mndu umwi kyiiṙi kya wang'anyi wa Mafarisayo mfiri o onyonya, nalye kyelya, wawemlaalyia.
42014002	Na mbele yakye hawewoṙe mndu awoṙe ndoṟe ya safura.
42014003	Yesu kagaluo, kawia walosha wa mawawaso na Mafarisayo, “Ngyesa nyi sungusinyi ikyiṟa mndu mfiri o onyonya ang'u chi wuṙo-pfo?”
42014004	Wakatsia. Kammbaṙa kamkyiṟa, kamwenenga momu nayende.
42014005	Kawawia, “Nyi wui kyiiṙi kyanyu, kokooya umbe yakye ang'u nzoi yakye yaoloka kyisimenyi alechiiwuta-pfo mfiri o onyonya?”
42014006	Nawo waleiṙima igaluo maṙeṙo-ga-pfo.
42014007	Kawia mfano walya wawewalage, kyiyeri alewona chandu walesambuṟa shitima sha mbele; echigamba,
42014008	“Mndu kakulaga na wolyinyi, ulaṙamie kyitimenyi kya mbele. Kyilawe kye mndu ekyeindio kuta iyoe namlage,
42014009	na ulya awekulagie iyoe kacha na ikuwia, ‘Seiya ichu!’ Nyi lyo-ndu ochiwooka iṙamia handu ha numa kui sonu.
42014010	Indi kolago, yenda undeṙamia handu ha numa, kundu ulya alekulaga kacha nakuwie, ‘Mbuya-yako, nnjo na kunu mbele ngoseṟa.’ Nyi lyo-ndu owaṙa kyiṟumi mbele ya woose waṙamie hamwi na iyoe.
42014011	Cha kyipfa orio mokung'anyisa nechititiṟo na ulya mokutitiṟa neching'anyiso.”
42014012	Kawia ulya alemlaga, “Kyiyeri okoṟa kyelya kya kyingoto ang'u kya kyukonyi, maa ulalage mbuya tsapfo maa wana wa wama wapfo, maa kyishari kyapfo, maa wamṟasa wapfo wawoṙe masaa; kundu wo walachekulaga iyoe kotoo.
42014013	Indi kyiyeri okoṟa shelya laga wakyiwa, wawoṙe shiwungo shifiri, shileeta, shipfupfuṟe,
42014014	na iyoe nochiwa nanga, cha kyipfa iwo wawoṙe kyekutaa-pfo; kyipfa nochitoo kyiyeri kya iṟuka lya wasumganyi.”
42014015	Kyasia kyiyeri aleicho isho umwi o walya waweilya hamwi na oe nalemmbia, “Agusu ulya echilya mkate Wumangyinyi wo Ruwa.”
42014016	Kammbia, “Mndu umwi naleachikyia karama ing'anyi kalaga wandu wafoi.
42014017	Kaṙuma mṟundi okye kyiyeri kya ilya kyelya nawie walya wawewalage, ‘Nnjonyi, cha kyipfa shindo shoose shamuṟeyeṟo.’
42014018	Wakawooka woose iloṟa chandu walechiiṙima iyenda: O kuwooka nalemmbia, ‘Ngyileguṟa ṙema, kyangyikooya iyenda ngyindelyiambuya; ngyiterewa ungyihooṟie.’
42014019	Ungyi kagamba, ‘Ngyileguṟa umbe ikumi tseṙema, ngyindetsiyesha; ngyiterewa ungyihooṟie.’
42014020	Ungyi kagamba, ‘Ngyilealyika mka, na kyipfa kya ikyo ngyechiiṙima icha-pfo.’
42014021	Mṟundi ulya kayenda, kaenenga mndumii okye mbonyi tsa shindo-sho. Kyasia, ulya monyi kanyi kasuo, kawia mṟundi okye, ‘Fuma iwinyi, uyende njienyi ing'anyi na shimṟaṟu sha mṟi, uende wakyiwa na iha, na wawoṙe shiwungo shifiri, na shipfupfuṟe, na shileeta.’
42014022	Mṟundi kagamba, ‘Mndumii, isho ogamba shamṟundika. Kyaindi maa wulalu kuwoṙe ṙaawa.’
42014023	Mndumii kawia mṟundi, ‘Fuma na nja uyende mtandaṟenyi na mṟasenyi, undewaitika iiṙa na numba, numba yako iiṙime iichuo.
42014024	Kyipfa ngyimmbia kye kyiiṙi kya walya wawewalage, kuwoṙe maa umwi esonja karama yako-pfo.’ ”
42014025	Kyiyeri wuingyi wufoi wo wandu wuweoshana na oe, naleinduka kawawia,
42014026	“Kokooya mndu acha na koko na oe asuuye awuye maa wamae, na mka okye, na wana wakye, na wana wa wamae wa kyisoṟo na wa kyika; yee maa mrima okye amonyi, echiiṙima iwa manalosho oko-pfo.
42014027	Mndu oose alechiṙuo msalaba okye na ingyiosha, echiiṙima iwa manalosho oko-pfo.
42014028	Kyipfa nyi wui kyiiṙi kyanyu, kokooya akundi iwika numba, alechiṙamia na itala woguru, kye nawoṙe sheimarisia?
42014029	Alachelemo iimarisia ammbikye urende, wandu woose wawonyi wakawooka imwinyala,
42014030	wechigamba, ‘Mndu-chu nalewooka iwika numba, kyikawa awoṙe pfinya tseimarisia-pfo.’
42014031	Ang'u kuwoṙe mangyi uha, akundi indekapana na mangyi ungyi, alechiṙamia kuwooka na ikusaṟa kye oe na wandu shiku ikumi nechiiṙima ikapana na ulya awoṙe wandu shiku makumi gawi?
42014032	Na kokooya awona echiiṙima-pfo, nekyeṙuma ndumi iterewa ufoṟo, mndu ulya akyeri kuleshi.
42014033	Kyasia, na wuṙo orio umwi onyu alandeṙe shoose awoṙe, eiṙima iwa manalosho oko-pfo.”
42014034	“Munyu nyi kyindo kyicha. Kyaindi munyu ukomnyamaṟika owiko-kyi uiṙime ilotsiṟa?
42014035	Ochiwaṙa-se kyiira ko kyindo kyoose-pfo. Wandu wekyeuwiyitsa nja. Awoṙe maṙwi geaṙanyia, naaṙanyie.”
42015001	Kyasia wesania ukamba woose na wanyamaṟi wawetikyira kufuhi na oe wamwaṙanyie.
42015002	Mafarisayo na walosha wa mawawaso wakamnunuwia, wechigamba, “Mndu-chu nekyeambilyia wanyamaṟi, na ngoseṟa nekyelya nawo.”
42015003	Kawawia mfano-chu, echigamba,
42015004	“Nyi wui konyu, awoṙe moondo igana, lyimwi lyikaṙeka ho, alechiṙa galya makumi kyenda na kyenda patenyi, nandepfula lyilya lyiṙekyie mṟasa nalyiwone?
42015005	Na oe kamlyiwona, nekyelyiwika mayewenyi gakye amchihiye.
42015006	Na kamshika kanyi kokye, nekyelaga mbuya tsakye na wamṟasa wakye, kawawia, ‘Chihiyonyi hamwi na inyi, cha kyipfa ngammbona ondo lyako lyiweṙekyie.’
42015007	Ngyimmbia nyi wuṙo kochiwaṙa sia ruwewu kyipfa kya mnyamaṟi umwi echiṙumbuya wunyamaṟi, kuta kyipfa kya wasumganyi makumi kyenda na kyenda walawaṟi iṙumbuya wunyamaṟi.”
42015008	“Ang'u kuwoṙe mndu mka uha awoṙe shilyingyi ikumi, kaṙetsa imwi alechikoṟa taa na iaiya numba, na ipfula kui wuragari mṟasa naiwone?
42015009	Na kamwiwona, nekyelaga mbuya tsakye na wamṟasa wakye, kawawia, ‘Chihiyonyi hamwi na inyi, cha kyipfa ngawona-se shilyingyi iya iweṙekyie.’
42015010	Ngyimmbia, ‘Nyi wuṙo kuwoṙe sia mbele ya malaika wa Ruwa kyipfa kya mnyamaṟi umwi aṙumbuya wunyamaṟi.’ ”
42015011	Kagamba, “Mndu umwi nawewoṙe wana wawi.
42015012	Ulya mtutu kawia awuye, ‘Papa, ngyienenga ugawi loko lungyiwaṟi.’ Kawagawia shindo shakye.
42015013	Na komiiṙe mfiri ngyaangu, ulya mtutu kasania shoose, kayenda kyaro uruka lo kuleshi; kaola-ola masaa gakye mbonyinyi tsa wuṟui.
42015014	Na amwole-ole shoose, kukocha njaa ing'anyi kulya urukyenyi, na oe kawooka iuṟa kyindo kyelyio.
42015015	Kandeterewa kyiṟundio ko mndu umwi o uruka lulya, na oe kamṙuo ṙemenyi lyakye iambuya nguwe.
42015016	Kalanga ilya makanda gawekyelyio nyi nguwe, maa kuwoṙe mndu alemwenenga kyindo-pfo.
42015017	Kyiyeri alekusaṟa mrimenyi kokye, nalegamba, ‘Nyi waṟundi wenga wa awu oko wekyelya shelya na itsugaṟa, na inyi iha ngyiipfa njaa?’
42015018	Ngyefuma, ngyiyende ko awu oko ngyimmbie, ‘Papa, ngyileṙekyio Ruwa na iyoe.
42015019	Ngyiwaṟi ngyilago mono-pfo-se-pfo. Ngyigaluo cha umwi o waṟundi wapfo.’
42015020	Kafuma kayenda ko awuye. Kyiyeri awekyeri kuleshi, awuye nalemmbona, kamsaṟia, kakapa mteeṟa, kamwolokyia ipfo nzingonyi kamkomba mnu.
42015021	Mana ulya kammbia, ‘Papa, ngyileṙekyio Ruwa na iyoe; ngyiwaṟi ngyilago-se mana opfo-pfo.’
42015022	Kyaindi awuye nalewia waṟundi wakye, ‘Endenyi iwinyi nguwo ngyicha, mumṟikye; mṟikyenyi na peti kyimnyoenyi, na shiaṙu maṙendenyi.
42015023	Endenyi ngache iya ngyinoru muishinje; na soe lulye na ichihiyo.
42015024	Cha kyipfa mana-chu oko nawepfiie, na oe naṟuka; naweṙekyie, na oe nawono.’ Wakawooka ianga na ichihiyo.
42015025	Kyasia, mana ulya okye mmbele nawekyeri ṙemenyi na lyilya aweicha na itikyira kufuhi na numba, naleicho ṟui lya shiimbo na temo.
42015026	Kalaga mṟundi umwi, kammbesa, ‘Mbonyi-tso tsaloṟa-kyi?’
42015027	Kammbia, ‘Mono-womoo nacha, na awuyo namshinjia ngache gyinoru, kyipfa nammbona-se ai na moo.’
42015028	Kasuo, kalega iiṙa na numba. Kyasia awuye kafumia nja, kamterewa.
42015029	Kagaluo awuye, kagamba, ‘Inyi ngyilekuṟundia maka-i yoose, maa ngyilandekuṙekyio-pfo, kyaindi ulandengyienengye maa kyiṙaina, ngyichihiyo na mbuya tsako-pfo.
42015030	Kyaindi, kyiyeri mana-chu opfo acha, alelya shindo shapfo hamwi na maṟai nomshinjia ngache gyinoru.’
42015031	Kammbia, ‘Mono-ko, iyoe nukyeri na inyi mfiri yoose, na shoose ngyiwoṙe nyi shapfo.
42015032	Lyingyi-se, ichihiyo na ishina kyiwaṟi cha kyipfa mono-wama-chu opfo nawepfiie, na oe naṟuka; naweṙekyie, na oe nawono.’ ”
42016001	Lyingyi-se nalewia wanalosho wakye. “Kuwewoṙe mndu umwi, mnjama, awewoṙe mringyi okye o masaa. Ichu naleshitakyio kokye kye naiola-ola masaa gakye.
42016002	Kamlaga, kammbia, ‘Nyi mbonyi tsa mbaṟe iha itsi ngyiichuoe tseṙeṙo kyipfa kyapfo? Loṟa matala ga iṟunda lyapfo, cha kyipfa uiṙima iwa-se mringyi o masaa-pfo.’
42016003	Mringyi ulya kagamba mrimenyi kokye, ‘Ngyiwikye kuṙa? Kyipfa mndumii oko naingyifuna kyiṟundionyi kyako. Iṙema ngyeiṙima-pfo, iterewa, ngiwona sonu.
42016004	Ngammanya kyindo ngyechiwuta, kundu ngamfuno kyiṟundionyi kyako, wangyiambilyie kanyi kowo.’
42016005	Kalaga walya waweriko na mndumii okye, umwi umwi; kawia o kuwooka, ‘Nuriko kyi na mndumii oko?’
42016006	Kagamba, ‘Shiyeṟo igana sha mafuṙa.’ Kammbia, ‘Wuta kyiṟeio kyapfo, ṙamia iwinyi, ṟeia makumi gataanu.’
42016007	Numa kawia ungyi, ‘Aa iyoe nuiriko kyi?’ Kagamba, ‘Makunyia igana ga nganu.’ Kammbia, ‘Wuta kyiṟeio kyapfo, ṟeia makumi nyanya.’
42016008	Mndumii ulya kaṟumisha mringyi ulya mmbicho kyipfa ilyi alewuta kui wuṟango; cha kyipfa wana wa wuyana-wu rikyenyi lyawo wawenyi waṟango kuta wana wa saa.
42016009	Na inyi ngyimmbia, waṙenyi mbuya na shindo sha wuyana, kundu kyiyeri shewuṟika wamuambilyie kulya-ndu mochikaa mlungana.
42016010	Mndu moringa necha kyilya kyitutu amwenengye, neringa necha na shilya shing'anyi taa.
42016011	Kyasia, kokooya nyoe mulechiiṙima iringa shindo sha wuyana, nyi wui emuenenga iringa shilya sha wuloi?
42016012	Na kokooya mulechiiṙima iringa shindo sha mndu ungyi, nyi wui echimuenenga shilya shikyeri shanyu muwenyi.
42016013	Kuwoṙe mṟundi eiṙima iṟundia wandumii wawi-pfo; cha kyipfa, nechisuo ichu na ikunda ichu, ang'u newaṙana na ichu na imina ichu. Mochiiṙima iṟundia Ruwa na masaa-pfo.”
42016014	Kyasia Mafarisayo, wakyeri kye wo wawenyi nyi wandu wakundi heleri, waleicho isho shoose, wakamtaluo.
42016015	Kawawia, “Nyoe mokyekushelyia wusumganyi mbele ya wandu, kyaindi Ruwa naichi mrima yanyu; cha kyipfa kyindo kyang'anyiso ko wandu kyekyewa wusutsu mbele ya Ruwa.
42016016	Uwawaso na weonguo shisuku shiwekyeri-pfo mṟasa Yohane, wookyia kyiyeri-kyo ulogo lucha lo Wumangyi wo Ruwa lokyeongoyo, na orio mndu nekyeiṙa napfo ko pfinya.
42016017	Kyaindi nyi kyaangu Ruwewu na uruka shiwukye ho, kuta kyindo kyitung'tu kya uwawaso kyechiwuka ho.
42016018	Orio mndu echiṙa mka okye na ialyika ungyi naṟuguya; na mndu moalyika ulya aṙio nyi mii okye naṟuguya.”
42016019	Kagamba, “Kuwewoṙe mndu umwi, mnjama, awekyeṟaa nguwo tsa kyimaande-maande na kyimari-mari kyicha, echilya mfiri yoose kui wunjama.
42016020	Na mkyiwa umwi, ekyelago Lasaro, awewoṙe mapee gafoi, nawekyeṟamiṟo moongonyi o mnjama-cho,
42016021	na oe nawekyelanga iigutso kui shelya-sho shiwekyetonyika mesenyi ko mnjama ulya; mṟasa shite shikachemkomba mapee gakye.
42016022	Kyikawa kye mkyiwa ulya nalepfa, malaika wakamṙuo wakammbikyia kufuhi na Abrahamu. Mnjama ulya na oe kapfa, kaṟiko.
42016023	Kyasia, akyeri matuuronyi kulya ko wapfu kawona Abrahamu akyeri kuleshi, na Lasaro kufuhi na oe.
42016024	Kafiiṟa, kagamba, ‘Hoi papa Abrahamu, ngyiwonia wukyiwa, uṙume Lasaro nawikye kyimnyoe kyakye mṟingyenyi naoloṟe ulumi loko, kyipfa ngyituuro kunu moṙonyi.’
42016025	Abrahamu kagamba, ‘Mono-ko, kumbuo kye iyoe nuleambilyia mecha gapfo kyiyeri uwekyeri na moo, na Lasaro nyi wuṙo alewona mawicho; na wulalu oe nakyeri iha naiwiyiṟio moo, na iyoe nutuuro.
42016026	Na ngoseṟa ya isho, makyiṙi-gawi gaṙu soe na nyoe hawikye mkuwa ung'anyi, kundu wakundi iwuka kunu wache na konyu walaiṙime; maa wandu wa konyu walaambaṙe icha na koṙu.’
42016027	Kagamba, ‘Kyasia-ng'u papa, ngyikuterewa, uṙume kanyi ko awu oko,
42016028	cha kyipfa ngyiwoṙe wana wa wama wataanu, kundu nawaṟingyishie, kundu maa wo taa walacheecha na handu-ha ha matuuro.’
42016029	Abrahamu kagamba, ‘Wawoṙe Mose na weonguo shisuku; wawaaṙanyie wo.’
42016030	Kagamba, ‘Ote, papa Abrahamu, kyaindi kokooya mndu awukyie ko wapfu ayenda kowo, weṙumbuya.’
42016031	Kammbia, ‘Walandeaṙanyie Mose na weonguo shisuku, wesaṟa kyindo maa mndu kaṟuka ko wapfu-pfo.’ ”
42017001	Kawia wanalosho wakye, “Shindo shetewe shiwaṟi icha, kyaindi ochia lo mndu ulya shiicha kyipfa kyakye!
42017002	Nanga mndu-cho awepfungyio ikyesa nzingonyi kokye, nandewiyitso ipalyipalyinyi, kuta itewe umwi o iwa watutu.
42017003	Kuṟiisenyi! Kokooya mono-wama opfo akuṙekyio mṙeṙie; kaṙumbuya wunyamaṟi mhooṟie.
42017004	Na kokooya akuṙekyio ka mfungaaṙe mfiri umwi, na iwuya na kopfo ka mfungaaṙe, kagamba, ‘Ngaṙumbuya’, mhooṟie.”
42017005	Wasu wakammbia, “Mndumii, luengyeṟie iiṙikyia.”
42017006	Mndumii kagamba, “Kokooya muwewoṙe iiṙikyia lyitutu cha mbeu ya haradalyi, muwewia mkuu-chu, ‘Kuluka, undeṙongo ipalyipalyinyi’, nakyo kyiwechiwa kuṙo.”
42017007	“Kyaindi, nyi wui konyu awoṙe mṟundi moṙema ang'u molyisa umbe, echimmbia ilyi awuka patenyi, ‘Nnjo iwinyi, ṙamia, ulye kyelya?’
42017008	Ngyesa emmbia, ‘Ngyiachikyia kyelya, ngyilye; kuṟeyeṟe ungyiṟundie, mṟasa ngyimarise ilya na inyo, nyilyo na iyoe ochilya na inyo-pfoe?’
42017009	Ngyesa nemmbia haika mṟundi ulya, kyipfa awuta shilya alewio?
42017010	Nyi wuṙo maa nyoe, mukommarisa iwuta shoose mulewio, gambenyi, ‘Soe nyi waṟundi walawoṙe kyiira, loṟunda shilya shiweluwaṟi iwuta tikyi.’ ”
42017011	Kyiyeri waweiyenda Yerusalemu, naweiṙa makyiṙi-gawi ga Samaria na Galyilaya.
42017012	Na kyiyeri aleiṙa na kyikaṟonyi kyimwi, nalekarisana na wandu ikumi wawoṙo nyi taambo; wakagoṟoka kuleshi.
42017013	Wakakuilenga wechigamba, “Hoi Yesu, Mndumii ung'anyi, ulusaṟie!”
42017014	Kyiyeri alewawona nalewawia, “Yendenyi mundekuloṟa ko makohanyi.” Kyiyeri waweiyenda, waleila.
42017015	Na umwi owo ammbone kye nachia, nalewuya, echiana Ruwa kui ṟui lying'anyi.
42017016	Kakuolotsa wanda maṙendenyi gakye, kamwana; na oe nyi-we Msamaria.
42017017	Yesu kagaluo, kagamba, “Waleilyisho woose ikumi-pfoe? Walya kyenda wookwi?
42017018	Ngyesa kuwoṙe walewuya icheenenga Ruwa mng'ano sile myenu-chu?”
42017019	Kammbia, “Goṟoka, yenda, iiṙikyia lyapfo lyakukyiṟa.”
42017020	Na kyiyeri aleweso nyi Mafarisayo Wumangyi wo Ruwa wochicha indi nalegaluo, kawawia, “Wumangyi wo Ruwa wuicha kui iwusoruo-pfo.
42017021	Maa wechigamba, ‘Ambuya, wukyeri kunu, ang'u kulya-pfo;’ cha kyipfa Wumangyi wo Ruwa wukyeri kyiiṙi kyanyu.”
42017022	Kawia wanalosho wakye, “Mfiri iicha kyiyeri mochilanga iwona mfiri umwi kyiiṙi kya mfiri ya Mana o Adamu, mulechiuwona.
42017023	Lyingyi-se wemmbia, ‘Ambuya, kulya! Ambuya, kunu!’ Maa mulawukye handu mukyeri, maa mulawaoshe.
42017024	Cha kyipfa, chandu mbawa tsekyelyimika iwuka ura-lu mṟasa ura-lu wanda ya ngyina, nyi wuṙo kyechiwa ko Mana o Adamu kyiyeri echicha lya kawi.
42017025	Kyaindi kuwooka, kyamkooya iwona matuuro gafoi, na ilego nyi rika-lyi.
42017026	Na chandu kuwei kyiyeri kya Noe, nyi wuṙo kochiwa mfiri Mana o Adamu echicha lya kawi.
42017027	Waweilya na inyo, waweialyika na ialyiko, mṟasa mfiri ulya Noe aleiṙa na Safinenyi, ngapo ikacha ikawarumatsa woose.
42017028	Nyi wuṙo taa, chandu kuwekyeri mfiri iya ya Loti, weweilya na inyo, waweiguṟa na ikumba, waweiwaaya na iwika numba;
42017029	kyaindi mfiri ulya Loti alewuka Sodoma kuleoloka moṙo na kyipiriti iwuka ruwewu, shikawarumatsa woose.
42017030	Nyi wuṙo kochiwa mfiri ulya o iwoneka lya Mana o Adamu.
42017031	Mfiri ulya, akyeri kai na shindo shakye shikyeri numba, alasokye icheshionduo. Nyi wuṙo taa, akyeri mṙemenyi alaambuye numa.
42017032	Kumbuonyi mka o Loti.
42017033	Mndu oose echikyiṟa mrima okye, neuṙetsa, na oose echiuṙetsa neukyiṟa.
42017034	Ngyimmbia, kyio-kyo wandu wawi wechikooyo kyitaṟenyi kyimwi; umwi neṙoo na umwi neṙio.
42017035	Waka wawi wekooyo wesaa handu hamwi; umwi neṙoo na umwi neṙio.” [
42017036	“Wandu wawi wekooyo mṙemenyi, umwi neṙoo, umwi neṙio.”]
42017037	Wakagaluo, wakammbesa, “Ny'kwi, Mndumii?” Kawawia, “Handu hawoṙe mnying'a nyi ho-ndu hechikuumbia mtonyi.”
42018001	Kawawia mfano, kye kyawakooya iterewa Ruwa mfiri yoose, maa walapfiio nyi mṙoe.
42018002	Kagamba, “Kuwewoṙe moanduo moondu mṟinyi mlyiwe, alekyeindia Ruwa, maa iwutia wandu mecha.
42018003	Na ipfo mṟinyi kuwewoṙe mndu mka mkusu, awekyeyenda-yenda kokye, echigamba, ‘Ngyienenga kyilya kyingyiwaṟi inyi na mokyituwa oko.’
42018004	Na oe kui kyiyeri kyifuhi nalelega. Numa ya iho kagamba mrimenyi kokye, ‘Maa chandu ngyilaiṙikyie Ruwa, maa iwutia wandu mecha,
42018005	kyipfa mka-chu mkusu naingyipfulutsa nyashi ngyemwenenga kyilya kyimmbaṟi, alechengyiwinisha kui icha na koko shiyeri shoose.’ ”
42018006	Mndumii kagamba, “Aṙanyienyi chandu aigamba moanduo moondu ulya mmbicho.
42018007	Ngyesa Ruwa, echiwaenenga kyilya kyiwawaṟi wasambuṟe wakye wekyemfiiṟia kyio na kyingoto- pfoe? Ngyesa nechikyelyio iwatarama?
42018008	Ngyimmbia, newaenenga kyilya kyiwaṟi iwinyi; kyaindi, kyiyeri Mana o Adamu echicha, ngyesa newona iiṙikyia wuyanenyi?”
42018009	Kawia mfano wandu walekuloṟa kye wo nyi wandu wawoṙe wusumganyi, wechipiṟa wengyi woose.
42018010	“Wandu wawi waleṙo iyenda hekalunyi indeterewa, umwi Mfarisayo, na o kawi mosania ukamba.
42018011	Mfarisayo ulya kagoṟoka echiterewa kuṙi mrimenyi kokye, ‘Hoi Ruwa, ngakuana kyipfa inyi chi kyimwi na wandu wengyi, wasokyi, wawicho, waṟui maa cha mosania ukamba-chu-pfo.
42018012	Inyi ngyekyekuretekyia kawi ko juma. Ngyekyewuta kyiano iwuka shienengonyi shako shoose.’
42018013	Kyaindi mosania ukamba ulya nalegoṟoka kuleshi maa alekaria iambuya ruwewu-pfo, indi nalekapa-kapa kyipoota echigamba, ‘Hoi Ruwa, ungyihooṟie inyi mnyamaṟi.’
42018014	Ngyimmbia, ichu nalesoka iyenda kanyi kokye amtalyie wusumganyi kuta ulya; cha kyipfa orio mokung'anyisa nechititiṟo, na ulya mokutitiṟa neching'anyiso.”
42018015	Wakamwendie wana wanangu kundu nawapaaye; kyaindi kyiyeri wanalosho walewona walewatuukyia.
42018016	Indi Yesu kawalaga wache na kokye, kagamba, “Lekyenyi wana-wa wache na koko, maa mulawashingyie, cha kyipfa wandu cha iwa Wumangyi wo Ruwa nyi wowo.
42018017	Kyaloi, ngyimmbia, mndu oose alandeambilyie Wumangyi wo Ruwa cha mana mtutu echiiṙa napfo maa kyitutu-pfo.”
42018018	Lyingyi-se, mndu umwi msongoru nalemmbesa, echigamba, “Mlosha mcha, ngyiwute kyi kundu ngyiiṙime ioṟa moo o mlungana?”
42018019	Yesu kammbia, “Ny'kyilyi ungyilaga mcha? Kuwoṙe akyeri mcha sile umwi-pfo, na oe nyi Ruwa.
42018020	Nuichi mawawaso: Ulaṟuguye maa Ulaṟuguyo, Ulawaage, Ulaiwe; Maa ulaṟingyishie wongo, India awuyo na womoo.”
42018021	Kagamba, “Isho shoose ngyekyeshiosha wookyia wututunyi woko.”
42018022	Kyiyeri Yesu aleicho ikyo nalemmbia, “Nuwuṟie kyindo kyimwi. Kumba shoose uwoṙe, undegawia wakyiwa, na iyoe nochiwaṙa kyiseyesoe ruwewu, numa ya iho nnjo ungyioshe.”
42018023	Indi kyiyeri aleicho ikyo nalewihiyo mrimenyi mnu, kyipfa nawewoṙe masaa gafoi.
42018024	Kyiyeri Yesu alewona kuṙo nalegamba, “Nyi kui wukyiwa wo mbaṟe iha wanjama wechiiṙa na Wumangyinyi wo Ruwa!
42018025	Cha kyipfa nyi kyaangu ngamia iiṙa ṟochonyi lya sindanu kuta mnjama iiṙa na Wumangyinyi wo Ruwa.”
42018026	Na walya waleicho walegamba, “Nyi wui-ng'u echiiṙima ikyia?”
42018027	Kagamba, “Shilekyeiṙimika ko wandu shekyeiṙimika ko Ruwa.”
42018028	Petiro kagamba, “Soe luleṙa shindo shoose na ikuosha.”
42018029	Kawawia, “Ny'kyaloi ngyimmbia, kuwoṙe mndu aleṙa numba, ang'u mka, ang'u wana wa wamae, ang'u wafee, ang'u wana, kyipfa kya Wumangyi wo Ruwa,
42018030	alechiambilyia ngoseṟa mnu kyiyeri-kyi na wuyanenyi wuicha moo o mlungana-pfo.”
42018031	Kaṙuo walya ikumi na wawi, kawawia, “Luiṙo iyenda Yerusalemu, na mbonyi tsoose tsa Mana o Adamu weonguo shisuku waleṟeia tseafukyia.
42018032	Cha kyipfa newiko mawokonyi ga wandu walaiṙikyie Ruwa. Wechimwinyala; wemtaluo, na impuchia maṙa.
42018033	Nawo wemkapa na msharite, na numa ya iho wemmbaaga; na mfiri o kaṟaaṟu neṟuka.”
42018034	Kyaindi walemanya mbonyi-tso maa ale-pfo, na kyindo-kyo kyiwekyiṟikye kowo, maa walemanya kyileṙeṙo-pfo.
42018035	Kyiyeri aleshika kufuhi na Yeriko, mndu umwi kyipfupfuṟe, naweṙamie mbai ya njia, eterewa shienengo.
42018036	Na lyilya aleicho wuingyi wo wandu wochiiṙa, nalewesa, “Kuwoṙe kyikyi?”
42018037	Wakammbia, “Yesu o Nasareti aiiṙa.”
42018038	Kalaga ṟui lying'anyi, echigamba, “Yesu, Mana o Dawidi, ungyisaṟie.”
42018039	Kyasia walya wawesongoi wakamtuukyia kundu natsie; kyaindi oe naleengyeṟa mnu ilaga na ṟui lying'anyi, “Hoi Mana o Dawidi, ungyisaṟie.”
42018040	Yesu kagoṟoka, kagamba naendo na kokye, na kyiyeri alecha na kufuhi Yesu nalemmbesa,
42018041	“Nukundi ngyikuwutie kyi?” Kagamba, “Mndumii, ngyiiṙime iwona.”
42018042	Yesu kammbia, “Enengo iwona. Iiṙikyia lyapfo lyakukyiṟa.”
42018043	Cha ilyi kaenengo iwona, kamwosha kunu echiana Ruwa. Na wandu woose wammbone isho waleṟumisha Ruwa.
42019001	Na oe kyiyeri aleiṙa na Yeriko, naleiṙa makyiṙi-gawi ga mṟi-cho.
42019002	Na hawewoṙe mndu ekyelago Sakayo, msongoru umwi kyiiṙi kya wesania ukamba, na oe nyi mnjama.
42019003	Ichu naweipfula iwona Yesu nyi mndu o mbaṟe iha, alaiṙime kyipfa kya wuingyi wo wandu, kyipfa nawemfuhi.
42019004	Kasonguo eṙicha, kaṙooya mkuunyi naiṙime immbona, cha kyipfa Yesu nawecheiṙia njia iya.
42019005	Na kyiyeri Yesu aleshika handu halya, naleambuya wuye, kammbia, “Sakayo, soka iwinyi, cha kyipfa inu kyangyikooya itsinda kanyi kopfo.”
42019006	Kasokyia wanda faṟa, kamwambilyia, kui sia.
42019007	Lyilya wandu walewona, walenunuwa woose, wechigamba, “Nayenda kanyi ko mndu mnyamaṟi.”
42019008	Sakayo kagoṟoka, kawia Mndumii, “Mndumii, masaa gako goose ngyechigagawa kawi na kyifunjoe kyimwi ngyienengye wakyiwa, na kokooya ngyisokyie mndu kyindo kui ngyeṟo ngyemmbiyiṟia kaana.”
42019009	Yesu kammbia, “Inu wukyiṟo woshika kunu kanyi, kyipfa ichu na oe nyi mana o Abrahamu.
42019010	Cha kyipfa Mana o Adamu nalecha ipfula na ikyiṟa kyilya kyiweṙekyie.”
42019011	Kyiyeri waleicho isho, naleengyeṟa iṙeṙa kui mfano, kyipfa nawekyeri kufuhi na Yerusalemu, nawo walekowakusaṟa kye Wumangyi wo Ruwa wowono cha ilyi.
42019012	Kyasia kagamba, “Mndu umwi, awoṙe rina nalepfunga kyaro iyenda kuleshi kundu nandeambilyia wumangyi na iwuya.
42019013	Kalaga wandu ikumi kyiiṙi kya waṟundi wakye kaenenga orio umwi owo heleri, kawawia, ‘Kapenyi natso mbucha mṟasa ilyi ngyechicha.’
42019014	Kyaindi wandu wa uruka lokye walemsuo, wakaṙuma wandu imwosha na igamba, ‘Lukundi ichu naluchilyie-pfo.’
42019015	Kyiyeri alewuya, amwambilyie wumangyi wokye, nalegamba waṟundi walya alewaenenga heleri walago kundu namanye kyiira walewona orio mndu mbuchenyi yakye.
42019016	Kacha o kuwooka, kagamba, ‘Mndumii, kyiira ngyilewona halya helerinyi nyi mafungu ikumi.’
42019017	Kammbia, ‘Necha, mṟundi mcha. Kyipfa uleringa necha kyilya kyitutu uleenengo chilyia mṟi ikumi.’
42019018	Kacha o kawi, kagamba, ‘Heleri ulengyienenga tsileengyeṟika ngawona ho kyiira mafungu gataanu.’
42019019	Kawia ichu na oe, ‘Iyoe nochilyia mṟi itanu.’
42019020	Kacha ungyi, kagamba, ‘Mndumii, ilyi nyilyo fungu lyapfo ngyilepfungyia kyitambeenyi.
42019021	Cha kyipfa ngyilekuowuo kyipfa iyoe nyi mndu muumu, nokyeambilyia kyilakyeri kyapfo, na isambuo ulawaaya.’
42019022	Kammbia, ‘Iyoe mṟundi mmbicho. Ngyekuanduya kui maṙeṙo gapfo. Nulemanya kye inyi nyi mndu muumu, ngyekyeambilyia kyilakyeri kyako na isambuo ngyilawaaya.
42019023	Kyasia, ny'kyilyi ulalekooma heleri tsako ko walya wekyewuta heleri tsa ngoseṟa, kundu ilyi ngyechicha ngyitsiambilyie hamwi na itso tsa ngoseṟa?’
42019024	Kawia walya wawegoṟokyi kufuhi, ‘Msokyenyi fungu-lyo, muenengye ulya awoṙe mafungu ikumi.’
42019025	Wakammbia, ‘Mndumii, nawoṙe ikumi.’
42019026	Ngyimmbia, ‘Orio mndu awoṙe kyindo nechienengo, indi ulya alawoṙe kyindo nesoko maa kyilya awoṙe.
42019027	Lyingyi-se, washituwa walya wako, walakundi ngyiwachilyie, waendenyi na iha muwawaage mbele yako.’ ”
42019028	Na kyiyeri amgambe isho, nalesonguo mbele echiṙo iyenda Yerusalemu.
42019029	Na lyilya aleshika kufuhi na Betifage na Betania, fumvunyi lyekyelago lya Mseituni, naleṙuma wawi kyiiṙi kya wanalosho walya,
42019030	echigamba, “Yendenyi mṟasa kyikaṟo kyilya kyiambuyanyi na iha, na ilyi mochiiṙa napfo mowona igache lya nzoi lyilyipfungye, lyilandeṙamilyio nyi mndu oose. Lyipfunguonyi mulyiende na iha.
42019031	Na kokooya mndu ammbesa, ny'kyilyi mulyipfunguo gambenyi kuṙi: ‘Mndumii nawoṙe nalyo iṟunda.’ ”
42019032	Na walya waleṙumo wakayenda wakawona chandu alewawia.
42019033	Na kyiyeri wawepfunguo igache lyilya lya nzoi, wenyi walyo walewawia, “Ny'kyilyi mupfunguo igache lya nzoi?”
42019034	Wakagamba, “Mndumii nawoṙe nalyo iṟunda.”
42019035	Wakalyiṙuo ko Yesu, wakaala nguwo tsawo wuye ya igache-lyo lya nzoi, wakaṙosia ho Yesu.
42019036	Na kyiyeri aweiyenda waleala nguo tsawo njienyi.
42019037	Na kyiyeri awei kufuhi na mseṟemko ya fumvu lya Mseituni, wanalosho wakye woose walewooka ichihiyo na iṟumisha Ruwa na ṟui lying'anyi, kyipfa kya maṟunda goose ga maṟiyisho walegawona,
42019038	wechigamba, “Nyi oe ammbikyie mboṟa Mangyi aicha kui rina lya Mndumii. Ufoṟo ruwewu, na mng'ano ipfo wuye.”
42019039	Mafarisayo waata wawekyeri wuingyinyi wo wandu wakammbia, “Mlosha, wia wanalosho wapfo watsie.”
42019040	Kagaluo, “Ngyimmbia, wakatsia iwa, magoe gekalagatsa.”
42019041	Kyiyeri aleshika kufuhi nalewona mṟi, kaufiiṟia
42019042	echigamba, “Kokooya uwemanya, maa iyoe, kyiiṙi kya mfiri-chu, kyiwaṟi ufoṟo! Kyaindi wulalu uiṙima iwona-pfo.
42019043	Cha kyipfa mfiri iicha, kyiyeri washituwa wapfo wechikuwikyia moombo ukuringyichie. Wechikuiṟiwia na ikushingyia ngyuura tsoose.
42019044	Wekuolotsa wanda iyoe na wana wapfo wakyeri ipfo moombonyi, walechikuṙeeya igoe wuye ya igoe, kyipfa ulemanya kyiyeri kya Ruwa icha na kopfo-pfo.”
42019045	Kaiṙa na hekalunyi, kawooka ifuna na nja walya waweikapa mbucha,
42019046	echiwawia, “Kyikyiṟeie, ‘Numba yako yechiwa numba ya kyiterewo’; kyaindi nyoe moigaluo usanja lo wasokyi.”
42019047	Na oe kawamolosha mfiri yoose hekalunyi. Indi wang'anyi wa makohanyi, na walosha wa mawawaso, na wang'anyi wa wandu waweipfula njia ya imrumatsa.
42019048	Walawone kyewuta, cha kyipfa wandu woose waweoshana na oe, wemwaṙanyia.
42020001	Mfiri umwi, kyiyeri aweilosha wandu hekalunyi, na ionguo Ndumi Ngyicha, wang'anyi wa makohanyi na walosha wa mawawaso hamwi na wasongoru wa wandu wakacha na kokye kyituukyia.
42020002	Wakammbesa, “Luwie, nuiwuta shindo-sho kui wuchilyi wo wui? Lyingyi-se nyi wui alekuenenga wuchilyi-wu?”
42020003	Kagaluo, kawawia, “Na inyi ngyemmbesa nyoe kyindo kyimwi.
42020004	Wupatiso wo Yohane, ngyesa wulewuka ruwewu ang'u nyi ko wandu?”
42020005	Wakawesana wo wenyi ko wenyi, wechigamba, “Kokooya logamba wulewuka ruwewu, negamba, ‘Kyasia ny'kyilyi mulalemwiṙikyia?’
42020006	Na lukogamba wulewuka ko wandu, wandu woose welukapa na magoe, cha kyipfa waleiṙikyia Yohane kye nyi moonguo shisuku.”
42020007	Wakagaluo, “Luichi kundu wulewuka-pfo.”
42020008	Yesu kawawia, “Maa inyi ngyimmbia nyoe nyi kui wuchilyi wuha ngyiwuta shindo-shi-pfo.”
42020009	Kawooka iwia wandu mfano-chu: “Mndu umwi nalewaaya ṙema lya msabibu; kalyiṙambika waṙemi, kayenda kandekaa uruka lungyi kyiyeri kyileshi.
42020010	Na kyiyeri kya shilyimu naleṙuma mṟundi ko waṙemi walya kundu wamwenengye ndunda ngyaata tsa msabibu; indi waṙemi wakamkapa wakamfuna alawoṙe kyindo.
42020011	Kaṙuma-se mṟundi ungyi. Ichu na oe wakamkapa, wakamsutsa, wakamfuna alawoṙe kyindo.
42020012	Kaṙuma na o kaṟaaṟu. Ichu na oe wakamfaṟa, wakammbiyitsa nja.
42020013	Kyasia, mndumii o ṙema lya msabibu nalegamba, ‘Ngyiwikye kuṙa? Ngyeṙuma mono-ko, mkunde oko; kofia wemwindia oe.’
42020014	Kyaindi, waṙemi walya lyilya walemmbona, wakawiana wo wenyi ko wenyi, wechigamba, ‘Ichu nyi oe mokyioṟa. Lummbaage kundu kyioṟa kyiwe kyaṙu.’
42020015	Wakammbiyitsa nja ya ṙema lya msabibu, wakammbaaga. Kyasia, mndumii o ṙema lya msabibu newawutia kuṙa?
42020016	Nechicha na irumatsa waṙemi walya, na ṙema lyilya lya msabibu nechienenga wandu wengyi.” Kyiyeri waleicho isho, walegamba, “Ote! Shilawutikye isho!”
42020017	Kawaitukuya, kagamba, “Kyasia kyindo-kyi kyagamba-kyi chandu kyikyiṟeie, ‘Igoe walelega wewika numba ilyo lyilewa igoe lying'anyi lya ndumbenyi.’ ”
42020018	“Orio mndu echioloka wuye ya igoe-lyo nefunjika-funjika; na oose lyechimwolokyia lyemmamiṟa.”
42020019	Na walosha wa mawawaso na wang'anyi wa makohanyi walepfula immbaṙa kyiyeri kyilya kyilya, wakaowuo wandu, kyipfa walemanya kye mfano-cho alewawia naleṙeṙa kyipfa kyawo.
42020020	Wakamwowelyia wakaṙuma shisookyi shilekuloṟa cha wandu wasumganyi, kundu wammbaṙe maṙeṙonyi gakye, waiṙime imṙuo ko mchilyi.
42020021	Wakammbesa, wechigamba, “Mlosha, luichi kye nuiṙeṙa na ilosha gakyeri ga wusumganyi, maa okyesaṟa wung'anyi wo mndu-pfo, indi nuilosha njia ya Ruwa kui wuloi.
42020022	Ngyesa nyi sungusinyi luenengye Kaisari kodi ang'u ote?”
42020023	Kyaindi oe nalemanya ngyeṟo tsawo, kawawia,
42020024	“Ngyiloṟenyi dinari. Iwoṙe fana na kyiṟeio kya wui?”
42020025	Wakamgaluo, “Kya Kaisari.” Kawawia, “Kyasia, sha Kaisari enengyenyi Kaisari, na sha Ruwa enengyenyi Ruwa.”
42020026	Maa waleiṙima immbaṙa kui maṙeṙo gakye mbele ya wandu-pfo; wakaṟiyio chandu alewagaluo wakatsia.
42020027	Numa ya iho Masadukayo waata wakayenda kokye, walya wekyegamba kye kuwoṙe iṟutso lya wapfu-pfo, wakammbesa,
42020028	wechigamba, “Mlosha, Mose naleluṟeia kye mndu awoṙe mono-wamae awoṙe mka, kyaindi awoṙe mana-pfo, naṙuo mka-chu, nawonie mono-wamae mana.
42020029	Kyasia, kuwewoṙe wana wa mka mfungaaṙe. O kuwooka nalealyika mka kapfa alawoṙe mana;
42020030	na o kawi [kaṙuo mka ulya, kapfa alawoṙe mana.]
42020031	Mṟasa o kaṟaaṟu kamwalyika, na wuṙo woose mfungaaṙe, wakapfa, walaṙe wana.
42020032	Lyefurumia mka ulya na oe kapfa.
42020033	Kyasia, kyiyeri kya iṟutso lya wapfu nechiwa mka o wui? Kyipfa nalealyiko na woose mfungaaṙe.”
42020034	Yesu kawawia, “Wana wa wuyana-wu wekyealyika na ialyiko;
42020035	kyaindi, walya wekyetalo kye wawaṟi iambilyia wuyana wulya, na kulya iṟuka ko wapfu, wekyealyika maa ialyiko-pfo.
42020036	Maa weiṙima ipfa-se-pfo; cha kyipfa wekyewa cha malaika, nawo nyi wana wa Ruwa, kyipfa kya ilyi wakyeri wana wa iṟutso.
42020037	Kyaindi kye wapfu wekyeṟutso, maa Mose naleloṟa kyiṟeionyi kya kyiṙi iho-ndu alegamba kya Mndumii kye nyi Ruwa o Abrahamu, na Ruwa o Isakyi, na Ruwa o Yakobo.
42020038	Na oe chi Ruwa o wapfu-pfo, indi o wakyeri na moo; cha kyipfa woose wekyewaṙa moo kokye.”
42020039	Walosha wengyi wa mawawaso wakagaluo, wakammbia, “Mlosha, nogamba necha.”
42020040	Maa walekaria immbesa kyindo numa ya isho-pfo.
42020041	Kawawia, “Wandu waigamba kuṙa kye Kristo nyi Mono-Dawidi?
42020042	Kyipfa Dawidi oe amonyi naigamba kyitapunyi kya Shiimbo, ‘Mndumii nalewia Mndumii oko, uṙamie kuwoko koko ko kulyoe,
42020043	mṟasa ngyiwikye washituwa wapfo iwa kyitima kyewikyia maṙende gapfo.’ ”
42020044	“Kyasia Dawidi naimlaga ‘Mndumii,’ nawa-se kuṙa mana okye?”
42020045	Na kyiyeri wandu woose wawemwaṙanyia, nalewia wanalosho wakye,
42020046	“Kushowenyi na walosha wa mawawaso, wakundi ichumia waṟee nguwo ngyileshi, na iiṟikyiṟo sangaṙenyi, na iṙamia mbele masinagoginyi, na shitima sha mbele karamenyi.
42020047	Wekyesoka waka wakusu masaa gawo, na kui wukulembecheṟi wekyeterewa shiterewo shileshi. Iwo wewona ianduyo lying'anyi.”
42021001	Kapaluo meso kawona wanjama wewika shiano shawo sandukunyi ya shiano.
42021002	Kawona mndu mka umwi mkusu na mkyiwa ewika pfo helo tsiwi.
42021003	Kagamba, “Kyaloi ngyimmbia, mndu mka-chu mkusu na mkyiwa nawika ngoseṟa kuta woose;
42021004	kyipfa, iwo woose wawika shindo wawuta ngoseṟenyi ya masaa gawo indi ichu wukyiwenyi wokye nawika shoose awoṙe.”
42021005	Na kyiyeri wandu waata waweiṙeṙa mbonyi tsa Hekalu, chandu lyiwelyichope kui magoe mecha na shiano sha wandu, nalegamba,
42021006	“Ishi muishiambuya, kuicha mfiri halechiṙio igoe wuye ya igoe lyingyi indi geolo-olo goose.”
42021007	Wakammbesa, wechigamba, “Mlosha, shindo-sho shechiwa indi? Na nyi kyiṟingyishio kyiha kyeloṟa kye shindo-sho shikyeri kufuhi na icha?”
42021008	Kagamba, “Ambuyenyi, mulachelembo, cha kyipfa wafoi wechicha kui rina lyako, wechigamba, ‘Inyi nyi oe.’ Lyingyi-se, ‘Kyiyeri kyamshika.’ Kyasia, maa mulawaoshe.
42021009	Na nyoe kyiyeri mochiicho mbonyi tsa shiṙa na wuṟiingyi, maa mulaowesho; kyipfa isho shoose kyakooya icha kuwooka, indi mafurumionyi galya gecha iwinyi-pfo.”
42021010	Numa ya iho kawawia, “Isanga lyefuma ikapana na isanga, na wumangyi ikapana na wumangyi.
42021011	Kowaṙa shiriinza shing'anyi na njaa na ndoṟe ya tauni; na shindo sheowesha na shiṟingyishio shing'anyi iwuka ruwewu.
42021012	Kyaindi, maa kyiyeri shoose shilandewono, wemmbaṙa na imsuiṟa; wemṙuo mbele ya masinagogi, na immbika kyipfungonyi, mochiṙoo mbele ya wamangyi na wachilyi kyipfa kya rina lyako.
42021013	Na isho sheewa kyiṟingyishio konyu.
42021014	Kyasia, maa mulakusaṟe-saṟe mrimenyi konyu chandu mochiṙeṙa;
42021015	cha kyipfa inyi ngyemuenenga maṙeṙo na wuṟango watuuri wanyu woose walechiiṙima iwingana nawo maa imulega.
42021016	Na nyoe mochiṟiingyio nyi wafee wanyu, na wana wa wama wanyu, na wa kanyi konyu, na mbuya tsanyu, na wafoi wanyu mochiwoogo.
42021017	Na nyoe wandu woose wemusuo kyipfa kya rina lyako.
42021018	Kyaindi maa uchui lumwi lo mṙoe yanyu loṙeka-pfo.
42021019	Na nyoe kui wusimiri wonyu mochikyiṟa mrima yanyu.”
42021020	“Kyaindi, kyiyeri-kyo mochiwona mṟi o Yerusalemu umringyichie nyi wamesa, manyenyi-ng'u kye irumatso lyacho lyatikyira.
42021021	Nyi lyo-ndu wakyeri urukyenyi lo Uyuda waṙichilyie fumvunyi, na wakyeri makyiṙi-gawi gacho waṙichilyie nja, na wakyeri maṙemenyi walaiṙe na mṟinyi.
42021022	Cha kyipfa mfiri-yo nyiyo yetaa kyiṟaache, kundu shiafukyie shoose shishiṟeie.
42021023	Ochia lo iwo wawanene na waionza mfiri-yo! Cha kyipfa kochiwaṙa wukyiwa wung'anyi urukyenyi, na nyashi kyipfa kya isanga-lyi.
42021024	Wechiwoogo kui ushu, nawo wewoṙo na iṙoo masangyenyi koose, na mṟi o Yerusalemu ochichilyio nyi walya walaiṙikyie Ruwa mṟasa kyiyeri kya walya walaiṙikyie Ruwa kyechiafukyia.”
42021025	“Lyingyi-se, kochiwaṙa kyiṟingyishio mnengyeṟinyi, na morinyi, na nyenyerinyi, na urukyenyi wukyiwa wung'anyi wo masanga gechiṟiyio kyipfa kya ndiṟimo tsing'anyi tsa ipalyipalyi.
42021026	Wandu wechiuma wechiweṙelyia shindo shewutikyia wuyana. Cha kyipfa shindo shikyeri ruwewu shekupaaya-paya.
42021027	Iho nyiho wewona Mana o Adamu echicha ipuchinyi hamwi na pfinya na mng'ano ung'anyi.
42021028	Kyasia kyiyeri shindo-sho shechiwooka icha, kaṟamkyenyi mochiira mṙoe yanyu, cha kyipfa wukyiṟo wonyu womtikyira.”
42021029	Kawawia mfano, “Ambuyenyi mfumu na mashiṙi gengyi goose.
42021030	Kyiyeri gamuoṙie, mokyewona na imanya muwenyi kye kyiyeri kyesambuo kyamtikyira kufuhi.
42021031	Na nyoe taa, mukowona shindo-sho shewooka icha, manyenyi kye Wumangyi wo Ruwa wukyeri kufuhi.
42021032	Ny'kyaloi, ngyimmbia, rika-lyi lyechiiṙa-pfo mṟasa isho shoose shiafukyie.
42021033	Ngyina na uruka shechiiṙa, kyaindi maṙeṙo gako gechiiṙa maa ale-pfo.”
42021034	“Kyasia ringyenyi mrima yanyu ilachelemeṟo nyi shindo shelya, na wunanzi, na iwinia shindo sha wuyanenyi; mfiri ulya ukocha na konyu kyituukyia chandu mṙego okyetalasuka.
42021035	Cha kyipfa nyi wuṙo mfiri ulya ochicha ko wandu woose wakyeri wuyanenyi koose.
42021036	Kyasia, nyoe laenyi kyiṙombo orio kyiyeri, mochiterewa kundu muiṙime ikyia kyiiṙi kya isho shoose shewutika, na igoṟoka mbele ya Mana o Adamu.”
42021037	Kyasia, orio kyingoto nawekyeloshia hekalunyi, na kyio nawekyendelaa fumvunyi lyiwekyelago Mseituni.
42021038	Na wandu woose wawekyeamka ngamenyi utuko iyenda hekalunyi kundu wamwaṙanyie.
42022001	Mfiri ung'anyi o mkate ilangyitarang'ishe, okyelago Mfiri ung'anyi o Pasaka, uletikyira kufuhi.
42022002	Na wang'anyi wa makohanyi na walosha wa mawawaso waweipfula njia ya immbaaga; kyipfa wawekyeowuo wandu.
42022003	Satana kacha na ko Yuda, ekyelago Isikariote, na oe nyi umwi o walya ikumi na wawi.
42022004	Kafuma kandeṙeṙa na wang'anyi wa makohanyi, na wang'anyi wa asikari wa shiṙa, chandu eiṙima immbika mawokonyi gawo.
42022005	Wakachihiyo, wakaiṙikyiana na oe imwenenga heleri.
42022006	Kaiṙikyia, kapfula ṙaawa lyemṟiinga kowo kyiyeri wandu wa kyisanzionyi walaichi.
42022007	Mfiri o mkate ilangyitarang'ishe ukoshika na mfiri-cho kyiwewaṟi ishinja Kyiondo kya Pasaka.
42022008	Kaṙuma Petiro na Yohane, echigamba, “Yendenyi, mundeluṟeyeṟia Pasaka luiṙime ilya.”
42022009	Wakammbia, “Nukundi lukuṟeyeṟie hanga?”
42022010	Kawawia, “Ilyi muiṙa na mṟinyi mokarisana msoṟo akuṙikyie kyitongoṟima. Muoshenyi muiṙe na numba-yo echiyenda.
42022011	Na mowia monyi numba, ‘Mlosha nakuwia, kyookwi kyiṟi kya wayenu ngyilyiie-pfo pasaka hamwi na wanalosho wako?’
42022012	Na oe nemuloṟa kyiṟi kying'anyi kyikyeri kai, kyamchopo; ṟeyeṟenyi pfo.”
42022013	Wakayenda, wakawona chandu alewawia, wakaṟeyeṟa pasaka.
42022014	Lyilya kyiyeri kyileshika nalewooka ilya, oe hamwi na wasu walya.
42022015	Kawawia, “Ngalanga mnu ilya pasaka-i hamwi na nyoe ituuro lyako lyilandeshikye.
42022016	Cha kyipfa ngyimmbia kye ngyechilya-se mṟasa kyiyeri yeafutsio Wumangyinyi wo Ruwa-pfo.”
42022017	Kaambilyia kyiṙoo, kaana, echigamba, “Ambilyienyi ikyi, mugawane nyoe wenyi ko wenyi.
42022018	Kyipfa ngyimmbia kye wookyia wulalu ngyechinyo-se kyindo kyawuka msabibunyi sile mṟasa kyiyeri Wumangyi wo Ruwa wochicha-pfo.”
42022019	Kaambilyia mkate, kaana, kaupeṟenguo, kawaenengyia echigamba, “Ichu nyicho mmbiu oko uiwuto kyipfa kyanyu. Wutenyi kuṙi kui ingyikumbuo.”
42022020	Kyiṙoo nakyo na wuṙo amlye; kagamba, “Kyiṙoo-kyi nyi mma mhya samunyi yako, ipusuka kyipfa kyanyu.
42022021	Kyaindi kuwoko ko ulya aingyiṟiinga kukyeri hamwi na inyi iha mesenyi.
42022022	Cha kyipfa Mana o Adamu naindepfa chandu kyiwaṟi kyaindi ochia lokye mndu ulya momṟiinga!”
42022023	Wakawooka iwesana wo wenyi ko wenyi, nyi wui kyiiṙi kyawo ewuta kyindo-kyo.
42022024	Kukowaṙa iwingana kyiiṙi kyawo, kye nyi wui aitalo nang'anyi.
42022025	Kawawia, “Wamangyi wa walya walaiṙikyie Ruwa wekyemchilyia, na walya wamchilyie wekyelago nyi wesaṟia;
42022026	kyaindi konyu nyoe chi wuṙo-pfo, indi ang'anyi konyu nawe cha akyeri mtutu; na mochilyia nawe cha ulya aiṟundia wengyi.
42022027	Kyipfa ang'anyi nyi uha? Ulya aṙamie echilya ang'u nyi ulya aiṟundia wengyi? Chi ulya aṙamie echilya-pfoe? Kyaindi inyi kyiiṙi kyanyu nyi cha mndu aiṟundia wengyi.
42022028	Na nyoe muleṙio hamwi na inyi kyiyeri kyoose kya iyesho lyako.
42022029	Chandu alengyienenga inyi Wumangyi, na wuṙo ngyechimuenenga nyoe Wumangyi;
42022030	muiṙime ilya na inyo mesenyi yako Wumangyinyi woko; na iṙamia shitimenyi sha mng'ano, kunu mochianduya wandu wa mbaṟe ikumi na tsiwi tsa Isiraelyi.”
42022031	Kagamba, “Simion, Simion; Satana namlanga nyoe namuele cha nganu.
42022032	Kyaindi ngakuterewia iyoe kundu iiṙikyia lyapfo lyilawe lyifofo; na iyoe ilyi okyiṟo ukarishe wana wa womoo.”
42022033	Kammbia, “Mndumii, kyiyeri ngyikyeri hamwi na iyoe, ngyikuṟeyeṟie iyenda kyipfungonyi ang'u upfunyi.”
42022034	Kagamba, “Ngakuwia, Petiro, ilying'onyi lyechifuga inu, iyoe ulangyikana kaṟaaṟu kye ungyiichi-pfo.”
42022035	Kawawesa, “Ngyesa lyilya ngyilemuṙuma mulawoṙe kyikuchu, maa mkunja, maa shiaṙu, muleuṟa kyindo?” Wakagamba, “Ote.”
42022036	Kawawia, “Kyaindi wulalu mndu awoṙe kyikuchu nakyiṙuo, na mkunja na wuṙo; na alawoṙe ushu, nakumbe ijoho lyakye nandeguṟa.
42022037	Cha kyipfa ngyimmbia, isho shileṟeio kyakooya iafutsio koko, kye naletalyio hamwi na wanyamaṟi. Cha kyipfa isho shingyiwaṟi shiwoṙe mafurumionyi gasho.”
42022038	Wakagamba, “Mndumii, iha hawoṙe mapanga gawi.” Kawawia, “Lekyenyi, kyishikyie.”
42022039	Kafuma kayenda mṟasa fumvunyi ya Mseituni chandu aweichiwie, wanalosho wakye wakaoshana na oe.
42022040	Kyiyeri aleshika handu halya nalewawia, “Terewenyi kundu mulacheṙoo kyiyeshionyi.”
42022041	Oe amonyi kalekana nawo cha handu hewiyitsa igoe, kapfiria ndi katerewa,
42022042	echigamba, “Hoi Awu, kokooya nyi wuṙo ukundi ungyiwute kyiṙoo-kyi. Indi chi chandu ngakunda inyi-pfo, kyaindi kyilya ukundi kyiwutikye.”
42022043	Malaika iwuka ruwewu kacha na kokye kamkarisha.
42022044	Na oe kyipfa awekyeri wukyiwenyi wung'anyi, kaengyeṟa mnu iterewa; msino okye ukowa cha maṙonyi ga samu gechitonyika wanda.
42022045	Kyiyeri alewuka kyiterewonyi, kacha na ko wanalosho wakye, kawakooya walee maṙoe kui fowa.
42022046	Kawawia, “Ny'kyilyi molaa maṙoe? Amkyenyi, mundeterewa, mulacheiṙa na kyiyeshionyi.”
42022047	Kyasia, kyiyeri aweiṙeṙa, wuingyi wo wandu, na ulya ekyelago Yuda, umwi o walya ikumi na wawi, nawewasongoye. Katikyira ko Yesu kundu namkombe.
42022048	Yesu kammbia, “Yuda, noṟiinga Mana o Adamu kui imkomba?”
42022049	Na walya wawekyeri kufuhi na oe kyiyeri walewona kyindo kyichewutika, walegamba, “Mndumii, lukowakapa na ushu?”
42022050	Umwi owo kakapa mṟundi o Mkohanyi ang'anyi kuta woose kamṙumbuo kuṙwi ko kulyoe.
42022051	Yesu kagaluo, kagamba, “Lekyenyi, kuwoṙe ikapana-se-pfo.” Kampaaya kuṙwi kamkyiṟa.
42022052	Yesu kawia wang'anyi wa makohanyi, na wasongoru wa hekalu, na wasongoru wa wandu, walecha kyipfa kyakye, “Ngyesa mocha muwoṙe ngyuushu na ṟungu cha ilyi muichewaṙa msokyi?
42022053	Orio mfiri ngyiwekyeri na nyoe hekalunyi kyaindi mulengyileshia kuwoko-pfo, indi ikyi nyikyo kyiyeri kyanyu, na wuchilyi wo meema.”
42022054	Wakammbaṙa, wakamṙuo, wakayenda na oe kanyi ko Mkohanyi ang'anyi kuta woose. Na Petiro nalemwosha ai kuleshi.
42022055	Na kyiyeri wamuatse moṙo makyiṙi-gawi ga pata, waleṙamia handu hamwi, na Petiro kaṙamia kyiiṙi kyawo.
42022056	Nyi lyo-ndu kyisinga kyimwi kyilemmbona aṙamie saenyi, kyikamwambuya karii, kyikagamba, “Na ichu nawekyeri hamwi na oe.”
42022057	Kakana, echigamba, “Iyoe mndu mka, ngimwichi-pfo.”
42022058	Hamwiṙe kyiyeri kyitutu mndu ungyi nalemmbona, kagamba, “Na iyoe nyi umwi owo.” Petiro kagamba, “Iyoe mndu, chi inyi-pfo.”
42022059	Numa ya iho cha saa imwi, mndu ungyi kapfuṟukana igamba, “Kyaloi na ichu nawei hamwi na oe, cha kyipfa oe taa nyi Mgalyilaya.”
42022060	Petiro kagamba, “Iyoe mndu, ngyiichi kyindo uigamba-pfo.” Na kyiyeri aweiṙeṙa kuṙo, ilying'onyi lyilefuga.
42022061	Mndumii kainduka kaambuya Petiro. Petiro kakumbuo kyindo kyilya Mndumii alemmbia, “Inu ilying'onyi lyilafuga, nongyikana kaṟaaṟu.”
42022062	Kafuma na nja kafiiṟa mnu.
42022063	Na wandu walya waweiweṙa Yesu walemtaluo na imkapa.
42022064	Wakamshikyia meso, numa wakammbesa-wesa, wechigamba, “Manya nyi wui akukapa?”
42022065	Wakammbia na shindo shingyi shifoi shemlahia.
42022066	Kyiyeri kulekya, wasongoru wa wandu walewaṙa kyisanzionyi na wang'anyi wa makohanyi, na walosha wa mawawaso, wakamwende na mengyenyi kowo, wechigamba,
42022067	“Kokooya iyoe nyi oe Kristo, luwie.” Kawawia, “Maa ngammbia, mochiiṙikyia maa ale-pfo.
42022068	Lyingyi-se, ngammbesa mongyigaluo-pfo.
42022069	Kyaindi wookyia wulalu Mana o Adamu nechiṙamia ura lo kulyoe lo Ruwa Mopfinya.”
42022070	Wakagamba woose, “Kyasia, iyoe nyi oe Mono-Ruwa-ng'ue?” Kawawia, “Nyoe mogamba kye inyi nyi oe.”
42022071	Wakagamba, “Kyasia, lukundi-se wuṟingyishi wokyi? Kyipfa, soe luwenyi loicho maṙeṙo ga ṙumbu lyakye.”
42023001	Wandu woose wa kyisanzionyi wakagoṟoka wakamṙuo ko Pilato.
42023002	Wakawooka imshitakyi, wechigamba, “Lulewona ichu eṙetsa wandu waṙu, na iima wandu walatae kodi ko Kaisari, echigamba kye oe amonyi nyi Kristo, mangyi.”
42023003	Pilato kammbesa, echigamba, “Iyoe nyi oe mangyi o Wayuda?” Kagaluo, kammbia, “Iyoe nogamba.”
42023004	Pilato kawia wang'anyi wa makohanyi na wuingyi wo wandu, “Ngyiwonyi kyindo kyiwicho ko mndu-chu-pfo.”
42023005	Nawo wakaengyeṟa mnu, wechigamba, “Nekyeṙetsa wandu elosha urukyenyi lo Uyuda loose wookyia Galyilaya mṟasa kunu.”
42023006	Kyiyeri Pilato aleicho isho nalewesa kokooya nyi-we mndu o Galyilaya.
42023007	Na kyiyeri alemanya kye nakyeri wuchilyinyi wo Herode, nalemṙika ko Herode, kyipfa maa oe nawekyeri Yerusalemu mfiri iya.
42023008	Na kyiyeri Herode alewona Yesu nalechihiyo mnu, cha kyipfa nawekundi immbona wookyia mfiri ifoi, kyipfa awemwicho mbonyi tsakye, kalanga iwona kyiṟingyishio kyilewuto nyi oe.
42023009	Kammbesa shindo shifoi, oe alamgaluo kyindo kyoose.
42023010	Wang'anyi wa makohanyi na walosha wa mawawaso wakagoṟoka wakamshitakyi ko pfinya mnu.
42023011	Kyasia Herode kammina, hamwi na asikari wakye, kamtaluo, na imṟika nguwo ngyicha, numa kammbiyiṟa na ko Pilato.
42023012	Kyasia mfiri ulya ulya Herode na Pilato wakaiṙikyiana iwaṙa umbuya, cha kyipfa ipfo mawookyionyi wawesuanyi.
42023013	Na Pilato kasanzia handu hamwi na wang'anyi wa makohanyi, wasongoru wa wandu, na wandu,
42023014	kawawia, “Mndu-chu momuende na koko mochigamba kye naiṙetsa wandu; na inyi ngaaṙanyia mbonyi tsakye mbele yanyu, indi ngawona ṙeko lyoose kokye ko shindo shilya shamuenenga imshitakyi-pfo.
42023015	Maa Herode, cha kyipfa nammbiyiṟa na koṙu. Kyasia kuwoṙe kyindo kyoose awutie kyemwenenga ianduyo ipfa-pfo.
42023016	Koikyo ngyigamba nakapo, numa ya iho ngyimlekyie nayende.” [
42023017	Kyipfa kyilemkooya iwapfunguya mpfungo umwi kyiyeri kya mfiri ung'anyi.]
42023018	Wakakalagatsa woose, wechigamba, “Mmbaage ichu, ulupfunguye Baraba.”
42023019	Na oe nyi mndu alewiko kyipfungonyi kyipfa kya wuṟiingyi wulecha mṟinyi, na wuwaagi.
42023020	Kyasia Pilato naleṙeṙa nawo lya kawi, kyipfa kya chandu awekundi ipfunguo Yesu.
42023021	Kyaindi wakakalagatsa, wechigamba, “Mkapie msalabenyi! Mkapie msalabenyi!”
42023022	Kawawia lya kaṟaaṟu, “Kyipfa kya kyikyi? Ichu nawuta wuwicho wuha? Ngawona nawoṙe kyindo kyechimwenenga ipfa-pfo. Kyasia ngamumkapa ngyemlekyia.”
42023023	Kyaindi wakaṙeṙa na pfinya wakundi nawoogo. Maṟui gawo gakawinga.
42023024	Pilato kaanduo kye kyilya wakundi kyiṟundikye.
42023025	Kapfunguo ulya awempfungye kyipfa kya wuṟiingyi na wuwaagi, ulya wawemkundi, kawuta Yesu wammbutie chandu wawekundi.
42023026	Na kyiyeri wawemṙuo walekarisana mndu umwi ekyelago Simion Mkyirene, alekoawuka ṙemenyi, wakamṙika msalaba, nauṙuo numa ya Yesu.
42023027	Wuingyi wung'anyi wo wandu wukomwosha, na waka wawekapa-kapa shipoota na ikapa ṟanyi kyipfa kyakye.
42023028	Yesu kawaindukyia, echigamba, “Nyoe waka wa Yerusalemu, maa mulangyilyilyie inyi, indi lyilyienyi mrima yanyu na wana wanyu.
42023029	Cha kyipfa mfiri iicha, wechigamba, ‘Nanga walawoṙe wana na waumba, na mawee galekyeonza.’
42023030	Nyi lyo-ndu wewooka iwia mafumvu, ‘Luolokyienyi’, na shifumvu ‘Lushikyienyi.’
42023031	Cha kyipfa kokooya wawutia ikyiṙi lyiwishi shindo-shi, kyechiwa kuṙa ikyiṙinyi lyiumu?”
42023032	Wakaṙoo na wandu wengyi wawi, wandu wanyamaṟie, wawoogo hamwi na oe.
42023033	Na lyilya waleshika handu hekyelago, “Ipoṟong'u,” nyi ho-ndu walemkapia msalabenyi, oe na walya wengyi wawi, umwi ura lo kulyoe, na umwi ura lo kumoso.
42023034	Yesu kagamba, “Awu, uwahooṟie, kyipfa waichi kyindo waiwuta-pfo.” Wakagawana nguwo tsakye, wechikapa kuṟu kuha.
42023035	Wandu wakagoṟoka wechiambuya. Wasongoru walya nawo wawemtaluo, wegamba, “Nalekyiṟa wengyi; nakukyiṟe amonyi, kokooya oe nyi Kristo o Ruwa, msambuṟe okye.”
42023036	Asikari walya wakawemtaluo, wechiyenda kokye na imwendie kyindo kyekyetarang'ia,
42023037	wechigamba, “Kokooya iyoe nyi mangyi o Wayuda, kukyiṟe kumonyi.”
42023038	Na wuye yakye hawewoṙe kyiṟeio: “ICHU NYI OE MANGYI O WAYUDA.”
42023039	Na umwi o wanyamaṟi walya wawewamanyikye msalabenyi nalemlahia, echigamba, “Ngyesa iyoe chi Kristo-pfoe? Kyiṟa mrima opfo na soe.”
42023040	Kyaindi ulya o kawi kamgaluo, kamṙeṙia, echigamba, “Iyoe uowuye maa Ruwa, na iyoe nukyeri kyiiṙi kya ianduyo-lyo ilyo?
42023041	Nakyo nyi sungusinyi koṙu soe, cha kyipfa luambilyia wori wuwaṟi mawuto gaṙu; indi ichu alewuta kyindo kyoose kyiwicho-pfo.”
42023042	Numa kagamba, “Hoi Yesu, ungyikumbuo ilyi ochiiṙa na Wumangyinyi wopfo.”
42023043	Yesu kammbia, “Ny'kyaloi, ngakuwia, inu kuṙi nochikaa hamwi na inyi paradiso heonyonya mlungana.”
42023044	Kuwekyeri cha saa tsiṟandaaṟu, kukowaṙa meema urukyenyi koose mṟasa saa kyenda.
42023045	Ngyeela ya mnengyeṟi ikatitia; isulyia lyeshingyia hekalunyi lyikaranduka makyiṙi-gawi.
42023046	Yesu kakuilenga na ṟui lying'anyi, kagamba, “Hoi Awu, mawokonyi gapfo ngawika mrima oko.”
42023047	Amgambe kuṙo nalelekyia moo. Kyiyeri mchilyi ulya alewona shindo shilewutika, naleana Ruwa, echigamba, “Loi mndu-chu nawekyeri msumganyi.”
42023048	Na wandu wa kyisanzionyi kyoose walekowakuumbia iambuya shindo-sho, wammbone kyindo kyilewutika, wakayenda kowo wechikapa-kapa shipoota.
42023049	Na woose wawemwichi, na waka walya waleoshana na oe iwuka Galyilaya, wakagoṟoka kuleshi weambuya shindo-sho.
42023050	Kukocha mndu umwi, ekyelago Yosefu, awekyeri nyi mndu o mengye ya Wayuda, mndu mcha, awoṙe wusumganyi.
42023051	(Maa aleiṙikyiana na kyilya walewuta-pfo), na oe nyi mndu o Arimataya, mṟi umwi o Wayuda, lyingyi-se naweiweṙelyia Wumangyi wo Ruwa.
42023052	Mndu-cho naleyenda ko Pilato, kakunda naenengo mmbiu o Yesu.
42023053	Kasotsa mmbiu-cho iwuka msalabenyi, kauaṟahia sanda, kauwika kyilomenyi kyiwekyipache iṟaṟenyi, nakyo kyilawendeṟiko mndu-pfo.
42023054	Na mfiri ulya uwekyeri mfiri o ikuṟeyeṟa, na mfiri o onyonya ukowooka iafukyia.
42023055	Na waka walya walecha na oe iwuka Galyilaya waleosha, wakawona kyilome, na chandu mmbiu okye uwemmbikyie.
42023056	Wakawuya wakaṟeyeṟa mafuṙa gekyepfaama necha. Na mfiri o onyonya walechihiyo chandu kyiwekyigambe.
42024001	Mfiri o kuwooka o juma, kyiyeri kulewooka ikya, waleyenda kyilomenyi, wechiende mafuṙa galya waweṟeyeṟie.
42024002	Wakakooya igoe lyilya lyilyiimbiṟitsie kuleshi na kyilome,
42024003	wakaiṙa napfo walawone mmbiu o Mndumii Yesu.
42024004	Kyiyeri waweiṟewe kyipfa kya kyindo-kyo, wandu wawi walegoṟoka kufuhi nawo, waṟee nguwo tsikyema-kyema.
42024005	Nawo kyiyeri walewoṙo nyi fowa na iarama mṟasa wanda, iwo walewawia, “Ny'kyilyi muipfula ai na moo ko wapfu?
42024006	Akyeri iha-pfo, amṟuka. Kumbuonyi chandu aleṙeṙa na nyoe kyiyeri awekyeri Galyilaya,
42024007	echigamba, ‘Kyakooya Mana o Adamu iwiko mawokonyi ga wanyamaṟi, na iwoogo, na iṟuka mfiri o kaṟaaṟu.’ ”
42024008	Wakakumbuo maṙeṙo gakye.
42024009	Wakawuka kyilomenyi, wakawuya; wakawia walya ikumi na umwi na wengyi woose mbonyi-tso tsoose.
42024010	Nawo nyi Maria Makyidalena, na Yoana, na Maria, wama o Yakobo, na waka walya wengyi wawekyeri nawo;
42024011	iwo walewia wasu mbonyi tsa shindo-sho.
42024012	Maṙeṙo gawo gakawa cha kyindo kyerooiya kowo, maa walewaiṙikyia-pfo. Indi Petiro nalefuma kakapa mteeṟa mṟasa kyilomenyi, kaarama kaimemia pfo, kawona nguwo iya awemwaṟahie, kayenda echiṟiyio ko isho shilewutika.
42024013	Na mfiri ulya ulya wandu wawi kyiiṙi kyawo waweiyenda kyikaṟo kyimwi, kyekyelago Emau, kyiwekyeri kuleshi na Yerusalemu cha handu ha kyaro kya saa tsiwi.
42024014	Nawo waweiṙeṙa wo wenyi ko wenyi mbonyi tsa shindo-sho shoose shilewutika.
42024015	Na kyiiṙi kya ikapa sumu na iwesana lyawo, Yesu amonyi naletikyira kufuhi, kaoshana nawo.
42024016	Meso gawo gakashingo walammanye.
42024017	Kawawia, “Nyi maṙeṙo ga mbaṟe iha muwiana kuṙi ilyi muichumia?” Wakagoṟoka walemie nzineeri.
42024018	Kagaluo umwi owo, ekyelago Kyileopa, kammbia, “Ngyesa nyi iyoe kumonyi ukyeri myenu kulya Yerusalemu, mṟasa ulamanye shilewutika pfo mfiri-i?”
42024019	Kawawesa, “Mbonyi tsiha?” Wakammbia, “Mbonyi tsa Yesu o Nasareti, awekyeri moonguo shisuku awewoṙe wuiṙimi kyiiṙi kya iwuta na iṙeṙa mbele ya Ruwa na wandu woose.
42024020	Lyingyi-se chandu wang'anyi wa makohanyi, na wasongoru waṙu walemwanduya ipfa, wakammbaaga.
42024021	Na soe luwekusurie kye oe nyi oe echikyiṟa Isiraelyi. Ngoseṟa ya isho shoose, inu nyi mfiri o kaṟaaṟu wookyia shilewutika isho.
42024022	Lyingyi-se, waka waata wa koṙu waleluowesha, waleyenda kyilomenyi ngamenyi utuko,
42024023	walawone mmbiu okye; wakachegamba kye walechio nyi malaika walegamba kye nakyeri na moo.
42024024	Na wengyi wawekyeri hamwi na soe waleyenda kyilomenyi wakawewona kuṙo chandu waka walya walegamba, indi oe walemmbona-pfo.”
42024025	Kawawia, “Nyoe wandu mulaichi, muwoṙe mrima ngyilemeri iiṙikyia shoose weonguo shisuku walegamba!
42024026	Ngyesa kyilekooya Kristo iwona matuuro-ga na iiṙa na mng'anonyi okye-pfoe?”
42024027	Kawooka wookyia Mose na weonguo shisuku woose, kawaongoya shiṟeionyi shoose, mbonyi tsakye oe amonyi.
42024028	Wakatikyira kufuhi na kyikaṟo kyilya waweiyenda, na oe kawa cha ilyi naweiyenda mbele.
42024029	Wakamterewa, wechigamba, “Kaa hamwi na soe, cha kyipfa komiila na kyio kyamcha.” Kaiṙa na numba ikaa nawo.
42024030	Na kyiyeri aweṙamie nawo echilya, naleira mkate, kauwikyia mboṟa, kaupeṟenguo.
42024031	Meso gawo gakatambaṟuka, wakammanya; numa ya iho kawuka mbele yawo.
42024032	Wakawiana, “Ngyesa mrima-i yaṙu yaluloṟa ilyi aweiṙeṙa na soe njienyi, na ilutambuluya shiṟeio-pfoe?”
42024033	Wakaamka saaiya-iya, wakawuya na Yerusalemu, wakakooya walya ikumi na umwi wakusanie, wo na walya wawekyeri hamwi nawo,
42024034	wechigamba, “Mndumii amṟuka loi loi, na oe nawonekyia Simion.”
42024035	Nawo wakawawia mbonyi tsilya tsa njienyi, na chandu alemanyika kowo kyiyeri alepeṟenguo mkate.
42024036	Na lyilya waweiṙeṙa mbonyi-tso oe amonyi nalegoṟoka makyiṙi-gawi gawo, kawawia, “Ufoṟo lukae konyu.”
42024037	Wakaṙumbuko nyi maṙima wakaowuo mnu, wekusaṟa kye wawonyi mumuyo.
42024038	Kawawia, “Ny'kyilyi muiṟewe? Na kyitewe mokapa kawi mrimenyi konyu ny'kyi?
42024039	Ambuyenyi mawoko gako na maṙende gako, kye nyi inyi ngyimonyi. Ngyiwaṙe-waṙenyi muwone; cha kyipfa mumuyo uwoṙe mmbiu na mafuo chandu mungyiwonyi ngyiwoṙe-pfo.”
42024040	Amgambe isho nalewaloṟa mawoko gakye na maṙende gakye.
42024041	Kyasia kyiyeri walelemo iiṙikyia kyipfa kya sia, na kunu wechiṟiyio, nalewawia, “Muwoṙe kyelya kyoose iha?”
42024042	Wakamwenenga kyipeṟengu kya ikunga kyiwekyikagaṟe.
42024043	Kakyiambilyia, kalya mbele yawo.
42024044	Numa ya iho kawawia, “Igo nyigo maṙeṙo gako ngyilemmbia lyilya ngyiwekyeri hamwi na nyoe, kye kyakooya shiafutsio shoose Mose aleṟeia Uwawasonyi kyipfa kyako na shilya weonguo shisuku waleṟeia na shilya shishiṟeie shiimbonyi.”
42024045	Nyi lyo-ng'u aletambuluo ngyuuṟango tsawo waiṙime imanya shiṟeio.
42024046	Kawawia, “Nyi wuṟo kyiwekyiṟeie, kye Kristo nechituuro na iṟuka mfiri o kaṟaaṟu.
42024047	Na kye masanga goose geongoyo mbonyi ngyicha kui rina lyakye, mbonyi tsa iṙumbuya wunyamaṟi na ihooṟio gyuunyamaṟi, iwookyia Yerusalemu.
42024048	Na nyoe nyi waṟingyishi wa mbonyi-tsi.
42024049	Na inyi ngyimuendie kyaasa kya Awu oko; kyaindi ṙionyi kunu mṟinyi, mṟasa muṟiko pfinya tsiwukyie wuye.” Mṟi o Yerusalemu (Luk 24:47,52)
42024050	Kawasongoya mṟasa Betania, kaira mawoko gakye kawawikyia mboṟa.
42024051	Na kyiyeri aweiwawikyia mboṟa, nalelekana nawo; kaṙoo wuye ruwewu.
42024052	Wakamwindia; numa ya iho wakawuya na Yerusalemu wawoṙo nyi sia ing'anyi.
42024053	Nawo kyiyeri kyoose wawekyeri hekalunyi, weṟumisha Ruwa.
43001001	Ipfo mawookyionyi wuyana wulandegumbo kuwewoṙe Ṙeṙo, na Ṙeṙo nawekyeri ko Ruwa, na Ṙeṙo nawei Ruwa.
43001002	Ipfo mawookyionyi nawekyeri ko Ruwa.
43001003	Shoose shilewutika kui oe; maa kuwoṙe kyindo kyileiṙima iwutika nja yakye-pfo.
43001004	Oe nyi-we shoka ya moo, na moo-cho uwei ngyeela ya wandu.
43001005	Na ngyeela-yo yekyelyimika meemenyi, maa meema uleiṙima iirumisha-pfo.
43001006	Hawewoṙe mndu, amṙume iwuka ko Ruwa, ekyelago Yohane.
43001007	Icho nalecha iṟingyishia, kundu naṟingyishie ngyeela-yo, wandu woose waiṙime iiṙikyia.
43001008	Mndu-cho awei ngyeela-yo-pfo, indi nalecha kundu naiṟingyishie.
43001009	Kuwewoṙe Ngyeela ya loi, ekyeenenga orio mndu saa, echicha na wuyanenyi.
43001010	Nawekyeri wuyanenyi, na kui oe wuyana wulegumbo kyaindi wuyana wulemmanya-pfo.
43001011	Nalecha na urukyenyi kokye, kyaindi maa walya wai wakye walemwambilyia-pfo.
43001012	Indi woose walemwambilyia nalewaenenga wuiṙimi wo iwa wana wa Ruwa; nyi walya waiṙikyie rina lyakye.
43001013	Wandu-wa wawafee, chi kui pfinya tsa mndu, maa chi kui ikunda lya mmbiu, maa kui chandu mndu akundi-pfo, indi kui pfinya tsa Ruwa.
43001014	Na Ṙeṙo nalewa mndu, kakaa koṙu; na soe lukowona mng'ano okye, mng'ano cha o Mana kyimuumwi awukyie ko Awu; naichuo isaṟia na wuloi.
43001015	Yohane nalemṟingyishia, kakuilenga na ṟui lying'anyi, kagamba, “Ichu nyi oe ngyileonguo mbonyi tsakye kye, ‘Aicha numa yako nawekyeri mbele yako; kyipfa nawekyeri pfo maa inyi ngyilafeo.’ ”
43001016	Kyipfa awoṙe mboṟa tsifoi soe loose luleambilyia isaṟia lying'anyi.
43001017	Cha kyipfa uwawaso luleṙiko iiṙia Mose; isaṟia na wuloi shilecha iiṙia Yesu Kristo.
43001018	Kuwoṙe mndu alemmbona Ruwa kyiyeri kyoose-pfo. Mana kyimuumwi ai cha Ruwa nyi oe aleshukuo mbonyi tsakye.
43001019	Na iwu nyiwo wuṟingyishi wo Yohane, kyiyeri Wayuda waleṙuma makohanyi kokye na Walewi iwuka Yerusalemu kundu wammbese, “Iyoe nukyeri wui?”
43001020	Na oe naleiṙikyia, maa alekana-pfo. Naleiṙikyia kye, “Inyi chi Kristo-pfo.”
43001021	Nawo wakammbesa, “Nyi wui-ng'u? Iyoe nyi Elyiya?” Kagamba, “Inyi chi oe-pfo.” “Iyoe nyi moonguo shisuku ulya?” Kagaluo, “Ote.”
43001022	Naaho wakammbia, “Nui wui? Luiṙime igaluo walya waluṙuma. Nuigamba iyoe nyi wui?”
43001023	Kagamba, “Inyi nyi ṟui lya mndu aieṙia kundu ko nuka, ‘Goṟotsenyi mṟaṟu o Mndumii!’ Chandu moonguo shisuku Yesaya alegamba.”
43001024	Na walya walekowaṙumo wawewukyie ko Mafarisayo.
43001025	Wakammbesa, wakammbia, “Ny'kyilyi-ng'u uipatisa kokooya iyoe chi Kristo, maa Elyiya, maa moonguo shisuku ulya-pfo?”
43001026	Yohane kawagaluo, echigamba, “Inyi ngyimupatisa kui mṟinga, kyaindi kyiiṙi kyanyu hagoṟokyi mndu mulamuichi nyoe.
43001027	Nyi oe ulya aicha numa yako, inyi ngyilawaṟi ituruchuo ukowa lo kyiaṙu kyakye.”
43001028	Isho shilewutika kulya Betania molyolya o Yoridan, kundu Yohane aweipatisia.
43001029	Ilya-ngama kawona Yesu echicha na kokye, kagamba, “Aikyi Kyiondo kya Ruwa, kyechiwuta ngyuunyamaṟi tsa wuyana!
43001030	Ichu nyi oe ngyileṙeṙa mbonyi tsakye kye, ‘Kuicha mndu numa yako, alengyisongoya; kyipfa nawekyeri pfo ngyilafeo.’
43001031	Maa inyi ngyiwemwichi-pfo; kyaindi kundu naṟingyishio ko wandu wa Isiraelyi inyi ngyilecha ngyechipatisa kui mṟinga.”
43001032	Lyingyi-se Yohane kaṟingyishia, echigamba, “Ngyilewona Mumuyo echisoka cha mbeta awuka ruwewu; na oe kaṙamia wuye yakye.
43001033	Maa inyi ngyilemmanya-pfo; kyaindi oe alengyiṙuma ipatisa kui mṟinga nalengyiwia, ‘Ulya ochiwona Mumuyo echisoka na iṙamia wuye yakye, icho nyi oe ekyepatisa kui Mumuyo Mweele.’
43001034	Na inyi ngammbona, lyingyi-se ngaṟingyishia kye ichu nyi Mana o Ruwa.”
43001035	Ilya-ngama-se Yohane nawegoṟokyi hamwi na wanalosho wawi kyiiṙi kya wanalosho wakye.
43001036	Kaambuya Yesu echumia, kagamba, “Aikyi Kyiondo kya Ruwa!”
43001037	Wanalosho walya wawi wakaicho eṙeṙa wakayenda halya-ndu Yesu awekyeri.
43001038	Yesu kainduka, kawawona wechicha na kokye, kawawia, “Muipfula kyi?” Wakammbia, “Rabi (kyimwi na igamba, Mlosha), nyi kwi okyekaa?”
43001039	Kawawia, “Nnjonyi, na nyoe mowona.” Wakayenda, wakawona handu ekyekaa, wakakaa kokye mfiri ulya. Na nyi-we cha kyiyeri kya saa kumi.
43001040	Anderea, mono-wama o Simion Petiro, nawei umwi o wanalosho walya wawi waleicho ulogo lo Yohane na iosha Yesu.
43001041	Icho nalewona Simion kuwooka mono-wama okye oe amonyi, kammbia, “Lommbona Mesia.” (Kyimwi na igamba, Kristo).
43001042	Kamṙuo ko Yesu. Na Yesu kamwambuya, kammbia, “Iyoe nyi Simion, mana o Yohane; na iyoe nochilago Kyefa (kyimwi na igamba Petiro ang'u Igoe)”
43001043	Ilya-ngama nawekundi iyenda Galyilaya, na oe kawona Filyipo. Yesu kammbia, “Ngyiosha.”
43001044	Na Filyipo nawekyeri mndu awukyie Betisaida, mṟi Anderea na Filyipo wawekyekaa.
43001045	Filyipo kawona Natanaelyi kammbia, “Lommbona ulya mbonyi tsakye tsingyiṟeie mawawasonyi ga Mose na weonguo shisuku, Yesu mana o Yosefu, mndu o Nasareti.”
43001046	Natanaelyi kammbia, “Kyindo kyicha kyeiṙima iwuka Nasareti?” Filyipo kammbia, “Nnjo uwone.”
43001047	Kyasia Yesu kawona Natanaelyi echicha na kokye, kaonguo mbonyi tsakye, “Aichu Muisiraelyi loi loi, awoṙe ngyeṟo maa ale-pfo.”
43001048	Natanaelyi kammbia, “Noiṙima kuṙa ingyimanya?” Yesu kagaluo, kammbia, “Kyiyeri Filyipo alandekulage ukyeri halya wanda ya mfumu ngyilekuwona.”
43001049	Natanaelyi kamgaluo, kagamba, “Rabi, iyoe nyi Mana o Ruwa, nyi oe mangyi o Isiraelyi.”
43001050	Yesu kagaluo, kammbia, “Kyipfa ngyilekuwia, ngyilekuwona wanda ya mfumu, noiṙikyia? Nochiwona shindo shing'anyi kuta ishi.”
43001051	Kammbia, “Loi, loi ngammbia, mochiwona mapuchi geseia na malaika wa Ruwa wechiṙooya na isokyia wuye ya Mana o Adamu.”
43002001	Na mfiri o kaṟaaṟu kuwewoṙe wolyi kulya Kana, mṟi o Galyilaya; na mama o Yesu nawekyeri ho.
43002002	Na Yesu nalekoalago na wolyinyi hamwi na wanalosho wakye.
43002003	Na kyiyeri mpfinyo uleṙumbukyia, mama o Yesu kammbia, “Wawoṙe mpfinyo-pfo.”
43002004	Yesu kammbia, “Mama, ny' kyikyi luwoṙe inyi na iyoe? Kyiyeri kyako kyilandeshikye-pfo.”
43002005	Wamae kawia waṟundi, “Kyindo kyoose echimmbia, wutenyi.”
43002006	Kyasia kuwewoṙe shigondi shiṟandaaṟu sha magoe, shiweshiwikye pfo kui muichiwie o Wayuda o samba kyimṟumoe, orio kyimwi kyiwoṙe cha madewe gaṟaaṟu.
43002007	Yesu kawawia, “Ichuṟenyi shigondi-shi mṟinga.” Nawo wakashiichuṟa pacha.
43002008	Kawawia, “Wulalu ṙahienyi, muṙooye monyi kyila.” Wakaṙuo.
43002009	Na kyiyeri monyi kyila aleria mṟinga ulya ulewa mpfinyo, (maa alamanye kundu ulecha kyaindi waṟundi waweichi, walya waleṙahia mṟinga-cho) nalelaga monyi wolyi,
43002010	kammbia, “Orio mndu mawookyionyi nekyeṟeyeṟa mpfinyo mcha; na wandu wakamnyo nakamwi nekyeende mpfinyo umwipale. Iyoe nokooma mpfinyo mcha mṟasa wulalu.”
43002011	Kyindo-kyi kya kuwooka kya kyiṟiyisho Yesu nalekyiwuta kulya Kana ya Galyilaya, kaṟingyishia mng'ano okye, na wanalosho wakye wakamwiṙikyia.
43002012	Numa ya isho kasoka mṟasa Kaperinaumu, oe na wamae na wana wa wamae na wanalosho wakye; wakakaa pfo mfiri ngyaangu.
43002013	Na Pasaka ya Wayuda iwekyeri kufuhi; na Yesu kaṙo mṟasa Yerusalemu.
43002014	Kawona halya hekalunyi wandu waweikumba umbe na moondo na mbeta, na weilacha heleri waṙamie.
43002015	Kaachikyia msharite, kawafuna woose kulya hekalunyi, na moondo na umbe; kaola-ola heleri tsa weilacha heleri, kapfuluo mesa tsawo;
43002016	kawia walya waweikumba mbeta, “Wutenyi ishi iha. Mulagaluo numba ya Awu oko iwa numba ya mbucha.”
43002017	Wanalosho wakye wakakumbuo kye kyikyiṟeie, “Ikunda lyako ko mbonyi tsapfo lyechingyirumatsa.”
43002018	Kyasia Wayuda wakagaluo wakammbia, “Nyi kyiṟingyishio kyiha ululoṟa kye nuiwuta ishi?”
43002019	Yesu kagaluo, kawawia, “Unduonyi hekalu-lyi na inyi ngyelyiwika mfirinyi iṟaṟu.”
43002020	Kyasia Wayuda wakagamba, “Hekalu-lyi lyilewiko kyiyeri kya maka makumi gaana na iṟandaaṟu, na iyoe nochilyiwika mfirinyi iṟaṟu?”
43002021	Kyaindi oe naleonguo mbonyi tsa hekalu lya mmbiu okye.
43002022	Koikyo kyiyeri aleṟuka ko wapfu, wanalosho wakye wakakumbuo kye nalegamba kuṙo, wakaiṙikyia kyiṟeio na kyindo kyilya Yesu alekyionguo.
43002023	Na kyiyeri awekyeri Yerusalemu kyiyeri kya Pasaka wandu wafoi waleiṙikyia rina lyakye, kyiyeri walewona shiṟiyisho alewuta.
43002024	Kyaindi Yesu alewaiṙikyia-pfo kyipfa nalemanya kyikyeri mrimenyi kowo;
43002025	kyipfa kuwewoṙe kyimaṙuma kya mndu iṟingyishia mbonyi tsa mndu-pfo; kyipfa oe amonyi nalemanya shikyeri mrimenyi ko mndu.
43003001	Kuwewoṙe mndu umwi kyiiṙi kya Mafarisayo ekyelago Nikodemo, awei msongoru o Wayuda.
43003002	Mndu-cho nalecha na ko Yesu kyio, kammbia, “Rabi, luichi kye iyoe nyi mlosha uwukyie ko Ruwa; cha kyipfa kuwoṙe mndu eiṙima iwuta shiṟiyisho-shi uiwuta iyoe-pfo, sile kokooya Ruwa nakyeri na mndu-cho.”
43003003	Yesu kagaluo, kammbia, “Ny'kyaloi, ngakuwia, mndu alandefeo lya kawi echiiṙima iwona Wumangyi wo Ruwa-pfo.”
43003004	Nikodemo kammbia, “Mndu neiṙima kuṙa ifeo amku? Neiṙima iwuya na wosinyi ko wamae nafeo-se lya kawi?”
43003005	Yesu kamgaluo, “Ny'kyaloi, ngakuwia, mndu alandefeo kui mṟinga na Mumuyo echiiṙima iiṙa na Wumangyinyi wo Ruwa-pfo.
43003006	Kyikyifee nyi mmbiu nyi mmbiu; na kyikyifee kui Mumuyo nyi mumuyo.
43003007	Ulaṟiyio kyipfa ngakuwia, kyikuwaṟi ifeo lya kawi.
43003008	Mkuma okyekuma handu ukundi, na ṟui lya mkuma-cho nokyelyiicho, kyaindi uichi kundu owuka ang'u uiyenda-pfo. Na wuṙo mbonyi tsa orio mndu afeo kui Mumuyo.”
43003009	Nikodemo kagaluo, kammbia, “Mbonyi-tsi tseiṙimika kuṙa?”
43003010	Yesu kagaluo, kammbia, “Iyoe nyi mlosha o Isiraelyi na mbonyi-tsi utsiichi-pfo?
43003011	Ny'kyaloi ngakuwia kye, kyilya lukyiichi lukyionguo, na kyilya lulekyiwona lukyiṟingyishia. Kyaindi maa wuṟingyishi woṙu muwuiṙikyia-pfo.
43003012	Kokooya ngamuongoya mbonyi tsa wuyanenyi mulaiṙikyie, moiṙikyia kuṙa ngamuongoya mbonyi tsa ruwewu?
43003013	Maa kuwoṙe mndu alemṙo na ruwewu sile Mana o Adamu ulya alesoka iwuka ruwewu-pfo.”
43003014	“Na chandu Mose aleira njoka iya kulya nukyenyi ngyiumu suwaa ilawoṙe maa mṟinga, na wuṙo Mana o Adamu awaṟi iiro;
43003015	kundu orio mndu aiṙikyie nawaṙe moo o mlungana kui oe.
43003016	Cha kyipfa nyi wuṙo Ruwa alekunda wuyana, katana awuta Mana okye kyimuumwi, kundu orio mndu amwiṙikyie alaṙekye, indi nawaṙe moo o mlungana.
43003017	Cha kyipfa Ruwa aleṙuma Mana wuyanenyi kundu naanduye wuyana-pfo, indi wuyana wukyiṟo kui oe.
43003018	Amwiṙikyie oe echianduyo-pfo; alaiṙikyie amwanduyo; cha kyipfa aiṙikyia rina lya Mana kyimuumwi o Ruwa-pfo.
43003019	Na ilyi nyilyo ianduyo; kye ngyeela ilecha na wuyanenyi, na wandu wakakunda meema kuta ngyeela; kyipfa mawuto gawo gawemawicho.
43003020	Kyipfa orio mndu ekyewuta shindo shiwicho nasuuye ngyeela, maa ekyecha na ngyeelenyi-pfo, mawuto gakye galachemanyika naṟoṟomo.
43003021	Indi ulya ekyewuta kyindo kya loi nekyecha na ngyeelenyi, kundu mawuto gakye gawono na pata kye gawuto kui Ruwa.”
43003022	Numa ya isho Yesu na wanalosho wakye waleyenda mṟasa uruka lo Uyuda; katsinda pfo hamwi nawo, echipatisa.
43003023	Yohane na oe naweipatisa ipfo Ainon, kufuhi na Salyimu, kyipfa ipfo kuwewoṙe mṟinga ushikyie; na wandu wakayenda kokye, wakapatiso.
43003024	Cha kyipfa Yohane alekoawiko kyipfungonyi-pfo.
43003025	Kyasia wanalosho wa Yohane wakagaluana na Myuda umwi kya mbonyi tsa isanjo mrima.
43003026	Wakayenda ko Yohane, wakammbia, “Rabi, ulya awekyeri hamwi na iyoe molyolya o Yoridan, ulya uleṟingyishia mbonyi tsakye, naipatisa, na wandu woose waiyenda kokye.”
43003027	Yohane kagaluo, kagamba, “Kuwoṙe mndu echiiṙima imanya kyindo kyoose sile Ruwa amwenenga wuiṙimi-pfo.
43003028	Nyoe mungyiṟingyishia kye ngyilegamba ‘Inyi chi oe Kristo-pfo, indi ngileṙiko oe alacha.’
43003029	Ulya awoṙe mono-kyika ailayiko nyi monyi wolyi; kyaindi mbuya ya monyi wolyi, ulya ekyegoṟoka na imwaṙanyia, nekyechihiyo kyipfa kya ṟui lya monyi wolyi. Kyasia sia yako yaafukyia.
43003030	Kyiwaṟi oe iwaṙa kyiṟumi kying'anyi na kyako ititia.”
43003031	“Ulya acha awuka wuye, icho nakyeri wuye ya shoose. Ulya akyeri o wuyana, kanyi kokye nyi wuyanenyi, na oe nekyeṙeṙa shindo sha wuyanenyi. Ulya aicha awuka ruwewu nakyeri wuye ya shoose.
43003032	Shilya aleshiwona na ishiicho nyisho aiṟingyishia, kyaindi maa kuwoṙe mndu aiiṙikyia wuṟingyishi wokye-pfo.
43003033	Ulya aleiṙikyia wuṟingyishi wokye naloṟa na pata kye Ruwa nyi loi.
43003034	Cha kyipfa ulya amṙume nyi Ruwa nekyeonguo mbonyi tsa Ruwa; cha kyipfa ekyeenengyia Mumuyo kui iehia-pfo.
43003035	Awu nakundi Mana, na oe nawikyie shoose mawokonyi gakye.
43003036	Aiṙikyie Mana nawoṙe moo o mlungana; alaiṙikyie Mana echiwona moo-pfo, indi nyashi ya Ruwa yechimwolokyia.”
43004001	Kyiyeri Mndumii alemanya kye Mafarisayo wamuicho kye Yesu naigalutsia wandu wafoi ura lokye na iwapatisa kuta Yohane,
43004002	(kyaindi Yesu alepatisa-pfo, indi wanalosho wakye),
43004003	nalewuka Uyuda, kayenda-se mṟasa Galyilaya.
43004004	Na oe kyiwemmbaṟi naiṙe kyiiṙi kya Samaria.
43004005	Kyasia kashika mṟinyi o Samaria, okyelago Sikari, kufuhi na ṙema lyilya Yakobo alekoaenenga Yosefu mono-kye.
43004006	Na iho hawewoṙe kyisima kya Yakobo. Kyasia Yesu, kyipfa kyaro kyilekokyamwenenga iwina, kaṙamia halya kyisimenyi. Na nyi-we cha saa tsiṟandaaṟu tsa kyingoto.
43004007	Mndu mka o kyisamaria kacheṙahia mṟinga. Yesu kammbia, “Ngyienenga mṟinga ngyinyo.”
43004008	Cha kyipfa wanalosho wakye waweiyenda mṟinyi iguṟa kyelya.
43004009	Kyasia mndu mka ulya o Kyisamaria kammbia, “Kyawa kuṙa iyoe Myuda iterewa mṟinga koko na inyi nyi mndu mka o Kyisamaria?” (Kyipfa Wayuda na Wasamaria wekyekaa handu hamwi-pfo).
43004010	Yesu kagaluo, kammbia, “Kokooya uweichi kyindo Ruwa ekyeenengyia, na nyi wui aikuwia ‘Ngyienenga mṟinga ngyinyo’, nuwechimterewa oe, na oe nawechikuenenga mṟinga uwoṙe moo.”
43004011	Mndu mka ulya kammbia, “Mndumii, uwoṙe kyindo kyeṙahia-pfo, na kyisima kyikyileshi. Nyi kwi owona mṟinga-cho uwoṙe moo?
43004012	Ngyesa iyoe nung'anyi kuta awu oṙu, Yakobo, aleluenenga kyisima-kyi, na oe kanyo pfo mṟinga, na wana wakye taa, na shima shakye?”
43004013	Yesu kagaluo, kammbia, “Orio mndu anyo mṟinga-chu nechiwoṙo-se nyi nyoṙa;
43004014	kyaindi orio mndu echinyo mṟinga ulya ngyechimwenenga inyi echiwoṙo nyoṙa nyi mṟasa mlungana-pfo. Indi mṟinga ulya ngyechimwenenga ochiwa shoka ya mṟinga ochimwenenga moo o mlungana.”
43004015	Mndu mka ulya kammbia, “Mndumii, ngyienenga mṟinga-cho, ngyilawoṙo nyi nyoṙa, maa ngyilache-se iṙahia iha.”
43004016	Yesu kammbia, “Yenda undelaga mii opfo, uche na oe na iha.”
43004017	Mndu mka ulya kagaluo, kagamba, “Ngyiwoṙe mii-pfo.” Yesu kammbia, “Nogamba necha, ‘Ngyiwoṙe mii-pfo’;
43004018	kyipfa ulemkaa na wasoṟo wataanu, na ulya ukyeri na oe wulalu chi mii opfo-pfo. Iho nogamba loi.”
43004019	Mndu mka ulya kammbia, “Mndumii, ngyiwonyi kye nui moonguo shisuku!
43004020	Waku waṙu waleindia Ruwa iha fumvunyi, na nyoe mokyegamba kye ipfo Yerusalemu nyi handu luwaṟi iindia pfo Ruwa.”
43004021	Yesu kammbia, “Mama, ngyiiṙikyia. Kyiyeri kyiicha mulechiiṙima iindia Ruwa iha fumvunyi, maa kulya Yerusalemu.
43004022	Nyoe muindia kyindo mulakyiichi; soe luindia kyindo lukyiichi; cha kyipfa wukyiṟo wuwukyie ko Wayuda.
43004023	Kyaindi kyiyeri kyiicha, na wulalu kyikyeri ho, wandu wechiindia necha Awu mumuyonyi na wuloinyi. Cha kyipfa Awu naipfula wandu cha iwo wamwindie.
43004024	Ruwa nyi Mumuyo na iwo wekyemwindia kyiwawaṟi imwindia mumuyonyi na wuloinyi.”
43004025	Mndu mka ulya kammbia, “Ngyiichi kye Mesia naicha (ekyelago Kristo); na oe ilyi echicha, nechilutambuluya shindo shoose.”
43004026	Yesu kammbia, “Inyi ngyiṙeṙa na iyoe nyi oe.”
43004027	Kyiyeri kyilya kyilya wanalosho wakye wakacha, wakaṟiyio kyipfa naweiṙeṙa na mndu mka; kyaindi kuwoṙe alegamba, “Nuipfula kyi?” Ang'u “Ny'kyilyi uiṙeṙa na oe-pfo?”
43004028	Kyasia mndu mka ulya kaṙa kyitongoṟima kyilya kyakye, kayenda mṟinyi, kawia wandu,
43004029	“Nnjonyi muwone mndu angyiwia shindo shoose ngyilewuta. Ngyesa ichu chi oe Kristo-pfoe?”
43004030	Kyasia wandu wakawuka mṟinyi wakayenda ko Yesu.
43004031	Kyiyeri-kyo ikyo wanalosho wakye walemterewa, wechigamba, “Rabi, lya kyelya.”
43004032	Kawawia, “Inyi ngyiwoṙe kyelya mulakyiichi nyoe.”
43004033	Kyasia wanalosho wakye wakawesana wo wenyi ko wenyi, “Ngyesa kuwoṙe mndu amwendie kyelya?”
43004034	Yesu kawawia, “Kyelya kyako ny'kyo ikyi, ngyiwute shilya ulya alengyiṙuma akundi, ngyiafutsie iṟunda lyakye.
43004035	Ngyesa mokyegamba, ‘Hatsugai mori ina kyiyeri kyesambuo kyishikye-pfoe?’ Inyi ngammbia, kye maṙema gamshika kyiyeri kyesambuo.
43004036	Na ulya mosambuo nekyeambilyia wori, na isania shilyimu kyipfa kya moo o mlungana; kundu ulya ekyewaaya na ulya ekyesambuo waiṙime ichihiyo handu hamwi.
43004037	Cha kyipfa iho ṙeṙo-lyo lyekyewa loi, ‘Umwi nekyewaaya ungyi kasambuo.’
43004038	Inyi ngyilemṙuma musambuo shilya mulaleshiwinia. Wengyi walewina, nyoe mowona kyiira kyipfa waleṟunda kui wuragari.”
43004039	Na kulya mṟinyi Wasamaria wafoi walemwiṙikyia kyipfa kya ulogo lo mndu mka ulya, aleṟingyishia kye, “Nalengyiwia shindo shoose ngyilewuta.”
43004040	Kyasia Wasamaria walya kyiyeri waleyenda kokye, wakamterewa nakae kowo; na oe kakaa pfo mfiri iwi.
43004041	Wandu wafoi ngoseṟa wakawaṙa iiṙikyia kyipfa kya ulogo lokye.
43004042	Wakawia mndu mka ulya, “Wulalu loiṙikyia, maa chi kyipfa kya maṙeṙo gapfo tupu-pfo, maa soe loicho luwenyi. Lyingyi-se luichi kye kyaloi ichu nyi oe Mkyiṟa o wuyana.”
43004043	Na numa ya mfiri iya iwi nalewuka pfo, kayenda Galyilaya.
43004044	Cha kyipfa Yesu amonyi naleṟingyishia kye moonguo shisuku nekyeindio kundu koose sile kulya urukyenyi kokye.
43004045	Kyasia kyiyeri aleshika Galyilaya, Wagalyilaya walemwambilyia; cha kyipfa walewona shindo shoose alewuta ipfo Yerusalemu kyiyeri kya mfiri ung'anyi; kyipfa Wagalyilaya-wo walekowayenda Yerusalemu kyipfa kya mṟumoe o Pasaka.
43004046	Kyasia naleshika-se Kana ya Galyilaya, halya-ndu alekoagaluo mṟinga ukowa mpfinyo. Na kuwewoṙe mchilyi umwi mono-kye aweluoe kulya Kaperinaumu.
43004047	Mchilyi-cho kyiyeri aleicho kye Yesu nacha awuka uruka lo Uyuda mṟasa Galyilaya, naleyenda kokye, kamterewa nandekyiṟa mono-kye; kyipfa nawekyeri kufuhi na ipfa.
43004048	Kyasia Yesu kammbia, “Mulandewone shiṟiyisho na ṟigo tsifoi maa ale-pfoe?”
43004049	Mchilyi ulya kammbia, “Mndumii, nnjo mono-ko alapfa.”
43004050	Yesu kammbia, “Yenda; mono-pfo nai na moo.” Mndu ulya kaiṙikyia kyindo kyilya alewio nyi Yesu, na oe kayenda.
43004051	Na kyiyeri aweiyenda, masinga gakye gakamwambilyia, gechigamba kye mono-kye nai na moo.
43004052	Kyasia kawawesa mbonyi tsa saa alewooka iwa ungyi-ungyi; nawo wakammbia, “Ukou, saa mfungaaṙe, isemu lyilemleka.”
43004053	Kyasia awuye kamanya kye nyi saa iya iya Yesu alemmbia, “Mono-pfo nai na moo.” Kaiṙikyia oe na woose wa kanyi kokye.
43004054	Ikyo nyi kyiṟiyisho kya kawi Yesu alekyiwuta, kyiyeri alekoawuka uruka lo Uyuda ishika Galyilaya.
43005001	Numa ya isho, Yesu kayenda Yerusalemu mṟumoenyi o Wayuda.
43005002	Na ipfo Yerusalemu kufuhi na moongo o moondo hawewoṙe iruwa lya mṟinga, lyekyelago Betisata ko mṙeṙie o Kyiebrania, nalyo lyiwewoṙe mbuo tsitaanu.
43005003	Ipfo mbuonyi kuwewoṙe wandu wafoi mnu waluoe wawelee pfo, shipfupfuṟe, shiwete, na wapfiie ngapfu, [wechiweṙa mṟinga uchemkye.
43005004	Cha kyipfa kuwewoṙe kyiyeri malaika ekyesoka awuka ruwewu, kaiṙa na kulya iruwenyi lya mṟinga kapaaya na ifoga mṟinga ulya. Kyasia ulya echiwa o kuwooka iiṙa napfo numa ya mṟinga-cho ifoika nawekyekyia ndoṟe ilekoyammbaṙa.]
43005005	Na iho hawewoṙe mndu aweluoe kyiyeri kya maka makumi gaṟaaṟu na nyanya.
43005006	Kyiyeri Yesu alewona mndu-chu alee, na Yesu aichi kye nawekyeri kuṙo mfiri ifoi, nalemmbia, “Nukundi ichia?”
43005007	Mndu ulya aweluoe kagaluo, kagamba, “Mndumii, inyi ngyiwoṙe mndu mongyiwikyia ipfo iruwenyi lya mṟinga kyiyeri malaika ekyepaaya na ifoga mṟinga-pfo. Kyiyeri inyi ngacha, mndu ungyi nekyesonguo isokyia pfo.”
43005008	Yesu kammbia, “Goṟoka, ukuṙikye ikondoṟo lyapfo, uyende.”
43005009	Cha ilyi mndu ulya kawaṙa pfinya, kakuṙika ikondoṟo lyakye, kayenda. Na mfiri-cho nyi-we mfiri o onyonya.
43005010	Kyipfa kya ikyo Wayuda wakawia ulya alekyiṟo, “Inu nyi mfiri o onyonya, maa chi sungusinyi kopfo ikuṙika ikondoṟo-pfo.”
43005011	Kawagaluo kagamba, “Ulya angyikyiṟa nyi oe angyiwia, ‘Kuṙikye ikondoṟo lyapfo, uyende.’ ”
43005012	Kyasia wakammbesa, “Ulya akuwia ‘Kuṙikye, uyende,’ nyi wui?”
43005013	Kyaindi ulya alekyiṟo alemmanya nyi wui-pfo; kyipfa Yesu nalekoamlekana nawo, cha kyipfa handu halya hawewoṙe wandu wafoi.
43005014	Numa ya isho Yesu kamkooya hekalunyi, kammbia, “Ambuya, ommbaṙa pfinya; ulawute-se wunyamaṟi, ulacheolokyio nyi kyindo kyiwicho ngoseṟa.”
43005015	Mndu ulya kayenda, kaongoya Wayuda kye nyi Yesu amkyiṟa.
43005016	Cha kyipfa kya ikyo Wayuda wakalyisa Yesu wukyiwa, kyipfa nalewuta isho mfiri o onyonya.
43005017	Kawagaluo, kawawia, “Awu oko naiṟunda mṟasa wulalu, na inyi ngyiṟunda.”
43005018	Kyasia kyipfa kya ikyo Wayuda wakaengyeṟa ilanga immbaaga, chi kyipfa alefunja iwawaso lya mfiri o onyonya tupu-pfo, indi hamwi na isho nalelaga Ruwa Awu okye, echikuloṟa kye nalyingananyi na Ruwa.
43005019	Kyasia Yesu kagaluo kawawia, “Ny'kyaloi ngammbia, Mana eiṙima iwuta kyindo amonyi sile kyilya awonyi Awu ewuta-pfo; cha kyipfa shoose ekyewuta oe, nyisho Mana ekyewuta.
43005020	Cha kyipfa Awu nakundi Mana na oe nekyemloṟa shoose ekyewuta; maa maṟunda gang'anyi kuta isho ngoseṟa nechimloṟa, kundu nyoe muiṙime iṟiyio.
43005021	Kyipfa chandu Awu ekyeṟutsa wapfu na iwaenenga moo, na wuṙo Mana echienenga moo walya akundi iwawutia kuṙo.
43005022	Lyingyi-se Awu ekyeanduya mndu oose-pfo, indi naenengyie Mana ianduya lyoose;
43005023	kundu wandu woose waindie Mana chandu wekyeindia Awu. Mndu alekyeindia Mana ekyeindia Awu ulya alemṙuma-pfo.
43005024	Ny'kyaloi ngammbia, ulya aicho ṙeṙo lyako na iiṙikyia ulya alengyiṙuma nawoṙe moo o mlungana; maa echianduyo-pfo, indi ammbuka upfunyi na iira na moonyi o mlungana.
43005025	Ny'kyaloi ngammbia, kyiyeri kyiicha, nakyo kyamcha, wapfu wechiicho ṟui lya Mono-Ruwa, na walya wechilyiaṙanyia wechiwaṙa moo.
43005026	Kyipfa chandu Awu awoṙe moo o mlungana, na wuṙo aleenenga mana wuiṙimi wo waṙa moo o mlungana.
43005027	Na oe kamwenenga wuchilyi wo ianduya kyipfa nyi Mono-Adamu.
43005028	Mulaṟiyio kyipfa kya maṙeṙo-ga; cha kyipfa kyiyeri kyiicha, kyiyeri wandu woose wakyeri shilomenyi wechiicho ṟui lyakye.
43005029	Nawo wechiwuka shilomenyi; walya walewuta shindo shicha wawone moo o mlungana na walya walewuta shiwicho waanduyo.”
43005030	“Inyi ngyeiṙima iwuta kyindo ngyimonyi-pfo. Chandu ngyekyeicho nyi wuṙo ngyekyeanduya; na ianduya lyako nyi lya sungusinyi, cha kyipfa ngyekyewuta kyilya ngyikundi inyi-pfo, indi kyilya ulya alengyiṙuma akundi.
43005031	Inyi ngakuṟingyishia ngyimonyi wuṟingyishi woko chi loi-pfo.
43005032	Kuwoṙe ungyi aingyiṟingyishia; na inyi ngyiichi kye kyilya aingyiṟingyishia nyi kya loi.
43005033	Nyoe muleṙuma wandu ko Yohane, na oe kaṟingyishia wuloi.
43005034	Kyaindi inyi ngyiambilyia wuṟingyishi ko wandu-pfo; indi ngyigamba ishi kundu nyoe muiṙime ikyia.
43005035	Yohane nawekyeri cha taa iwuta ngyeela, na nyoe mulechihiyo kyipfa kya kyilya alegamba.
43005036	Kyaindi wuṟingyishi ngyiwoṙe inyi wung'anyi kuta wulya wo Yohane; cha kyipfa maṟunda galya Awu alengyienenga ngyigaṟunde gangyiṟingyishia kye Awu nalengyiṙuma.
43005037	Na Awu ulya alengyiṙuma nangyiṟingyishia. Ṟui lyakye mulandelyiicho kyiyeri kyoose maa fana yakye muleiwona-pfo.
43005038	Maa ulogo lokye lukyeri mrimenyi konyu-pfo, cha kyipfa nyoe muiṙikyie ulya oe alemṙuma-pfo.
43005039	Mokyekulosha mbonyi tsa shiṟeio shiele, cha kyipfa mokyekusaṟa kye kyiiṙi kyasho mochiwona moo o mlungana; na shiṟeio-sho shagamba mbonyi tsako.
43005040	Maa mukundi icha na koko muwone moo o mlungana-pfo.
43005041	Inyi ngyipfula iṟumisho nyi wandu-pfo.
43005042	Kyaindi ngamanya kye nyoe muwoṙe ikunda lya Ruwa mrimenyi konyu-pfo.
43005043	Inyi ngyilecha kui rina lya Awu oko kyaindi nyoe muingyiambilyia-pfo; ungyi kacha kui rina lyakye amonyi, icho mochimwambilyia.
43005044	Moiṙima kuṙa iiṙikyia nyoe muiṟumishana nyoe wenyi ko wenyi, na kyiṟumi kyilya kyiwukyie ko Ruwa alawoṙe amng'anyie muikyipfula-pfo?
43005045	Mulakusaṟe kye inyi ngyechimshitakyi mbele ya Awu; kuwoṙe echimshitakyi, nyi oe Mose, ulya muikusaṟa nechimtarama.
43005046	Cha kyipfa kokooya muleiṙikyia Mose, muwechingyiiṙikyia inyi; cha kyipfa Mose naleṟeia mbonyi tsako.
43005047	Kyaindi mulandeiṙikyie shiṟeio shakye, mochiiṙikyia kuṙa ulogo loko?”
43006001	Numa ya isho Yesu naleyenda molyolya o Nduwa ya Galyilaya iwekyelago Tiberia.
43006002	Na kyisanzionyi kying'anyi kya wandu kyikamwosha, cha kyipfa walewona shiṟiyisho alewutia wandu waluoe.
43006003	Na Yesu kaṙooya fumvunyi, kaṙamia pfo hamwi na wanalosho wakye.
43006004	Na Pasaka, mfiri ung'anyi o Wayuda, uwekyeri kufuhi.
43006005	Kyasia kyiyeri Yesu alewona ṟiima lying'anyi lya wandu lyechicha na kokye nalewia Filyipo, “Luguṟe kwi mkate kundu wandu-wa waiṙime ilya?”
43006006	Na naleṙeṙa kuṙo kundu namyeshe; cha kyipfa naweichi kyindo echiwuta.
43006007	Filyipo kamgaluo, kagamba, “Mkate ya woguru wo dinari magana gawi gewashika maa kokooya orio umwi alya kyitung'tu-pfo.”
43006008	Anderea, umwi o wanalosho wakye, mono-wama o Simion Petiro, kammbia,
43006009	“Iha hawoṙe mana awoṙe mkate itanu na makunga gawi, kyaindi ishi ny'kyikyi ko wandu wafoi cha iwa?”
43006010	Yesu kagamba, “Wienyi wandu waṙamie.” Na handu halya hawewoṙe maṟa gafoi. Kyasia wasoṟo wakaṙamia, cha shiku shitaanu woose piu.
43006011	Yesu kaira mkate iya, kaana, kagawia walya waweṙamie; kagawa na makunga galya taa chandu orio mndu alekunda.
43006012	Nawo kyiyeri waleiguṙa, nalewia wanalosho wakye, “Sanienyi shifunjoe-sho shatsugaa, kyilaṙekye maa kyimwi.”
43006013	Kyasia wakasania shifunjoe sha mkate iya itanu shiletsugaa wandu wamlye, wakaichuṟa mkunja ikumi na iwi.
43006014	Kyasia kyiyeri wandu walya walewona kyiṟiyisho alewuta, walegamba, “Loi ichu nyi moonguo shisuku ulya aicha wuyanenyi.”
43006015	Naaho-ng'u, aichi kye wawekundi ichemmbaṙa kundu wamgaluo mangyi, nalelekana nawo, kayenda-se fumvunyi alaṙuṙanyi na mndu.
43006016	Kyiyeri kya kyukonyi wanalosho wakye wakasoka na kulya nduwenyi,
43006017	wakaṙooya ngalawenyi, wakawooka iambaṙa iyenda Kaperinaumu. Napfo kuwemmbaṙa meema, kyaindi Yesu alekoamcha-pfo.
43006018	Na nduwa ikawooka ifoika kyipfa mkuma ung'anyi uweikuma.
43006019	Wanalosho walekowamuyenda cha mailyi tsiṟaaṟu tsiina kyiyeri walewona Yesu echumia wuye ya mṟinga na itikyira kufuhi na ngalawa iya; wakaowuo.
43006020	Na oe kawawia, “Nyi inyi, mulaowuoe.”
43006021	Kyasia wakamwitsa na kulya ngalawenyi; na cha ilyi ngalawa iya ikashika uruka lulya waweiyenda.
43006022	Mfiri ulya uleosha kyisanzionyi kya wandu wawegoṟokyi molyolya o nduwa walewona kye kuwewoṙe ngalawa ingyi kulya sile imwi tupu-pfo. Ngoseṟa walewona kye Yesu aleiṙa na kulya ngalawenyi hamwi na wanalosho wakye-pfo, indi wanalosho waleyenda wo wawenyi.
43006023	(Kyaindi kukocha ngalawa tsingyi iwuka Tiberia mṟasa kufuhi na handu halya walekowalyiia mkate, kyiyeri Mndumii Yesu aleana).
43006024	Kyasia wandu wa kyisanzionyi, kyiyeri walewona kye Yesu akyeri pfo maa wanalosho wakye-pfo, waleiṙa na ngalawenyi wo wawenyi, wakayenda Kaperinaumu wechipfula Yesu.
43006025	Na kyiyeri walemmbona molyolya o nduwa, walemmbia, “Rabi, iyoe nocha indi na iha?”
43006026	Yesu kawagaluo, kagamba, “Ny'kyaloi ngammbia, nyoe muingyipfula, chi kyipfa mulewona shiṟiyisho-pfo, indi kyipfa mulelya mkate iya mukoiguṙa.
43006027	Mulapfuṟukane ipfula kyelya kyekyenyamaṟika, indi pfulenyi kyelya kyilekyesia kyekyeende moo o mlungana; kyelya kyilya Mana o Adamu echimuenenga cha kyipfa icho nyi oe aṟingyishio nyi Ruwa kye nyi o sungusinyi.”
43006028	Kyasia wakammbia, “Luwikye kuṙa kundu luiṙime iṟunda maṟunda ga Ruwa?”
43006029	Yesu kagaluo, kawawia, “Ilyi nyilyo iṟunda lya Ruwa, mumwiṙikyie ulya aleṙumo nyi oe.”
43006030	Wakammbia, “Kyasia nuiwuta kyiṟingyishio kyiha, kundu luwone lukuiṙikyie? Nuiṟunda kyi?
43006031	Waku waṙu walelya Manna kulya nukyenyi ngyiumu suwaa ilawoṙe maa mṟinga, chandu kyikyiṟeie, ‘Nalewaenenga kyelya kya ruwewu kundu walye.’ ”
43006032	Yesu kawawia, “Ny'kyaloi ngammbia, ‘Chi Mose alewaenenga kyelya kyilya kya ruwewu-pfo, indi Awu oko naimuenenga nyoe kyelya kya loi kyiwukyie ruwewu.
43006033	Cha kyipfa kyelya kya Ruwa nyi kyilya kyisokyie iwuka ruwewu na ienenga wuyana moo o mlungana.’ ”
43006034	Kyasia wakammbia, “Mndumii, mfiri yoose uluenengye kyelya-kyi.”
43006035	Yesu kawawia, “Inyi nyi kyelya kya moo; ulya acha na koko echiicho njaa maa ale-pfo; na ulya angyiiṙikyie echiwoṙo nyi nyoṙa-pfo.
43006036	Kyaindi ngyilemmbia kye momngyiwona indi muiṙikyia-pfo.
43006037	Walya Awu angyienenga wechicha na koko; maa kuwoṙe mndu echicha na koko ngyimmbiyitse nja maa ale-pfo.
43006038	Cha kyipfa inyi ngyilesoka iwuka ruwewu kundu ngyiwute kyilya ngyikundi-pfo, indi kyilya ulya alengyiṙuma akundi.
43006039	Na kyilya ulya alengyiṙuma akundi nyi ikyi, kye kyiiṙi kya woose angyienengyie ngyilaṙetse maa umwi, indi ngyimṟutse mfiri ulya o furumia.
43006040	Cha kyipfa kyilya Awu oko akundi nyi ikyi, kye orio mndu mokusuria Mana na imwiṙikyia, nawaṙe moo o mlungana; na inyi ngyechimṟutsa mfiri ulya o furumia.”
43006041	Kyasia Wayuda wakamnunuwia, cha kyipfa nalegamba, “Inyi nyi kyelya kyilesoka iwuka ruwewu.”
43006042	Wakagamba, “Ichu chi Yesu, mana o Yosefu, ulya luichi awuye na wamae? Wulalu naigamba kuṙa, ‘Ngyilesoka iwuka ruwewu? ’ ”
43006043	Kyasia Yesu kagaluo, kawawia, “Mulanunuwiane nyoe wenyi ko wenyi.
43006044	Kuwoṙe mndu eiṙima icha na koko sile Ruwa ulya alengyiṙuma amsongoya-pfo; na inyi ngyechimṟutsa mfiri o furumia.
43006045	Kyikyiṟeie maloshonyi ga weonguo shisuku, ‘Na woose wekowamlosho nyi Ruwa.’ Kyasia orio mndu aicho na ikulosha ko Awu nekyecha na koko.
43006046	Chi kye mndu nawona Awu sile ulya awukyie ko Ruwa-pfo. Icho nyi oe alewona Awu.
43006047	Ny'kyaloi ngammbia, ‘Ulya aiṙikyie nawoṙe moo o mlungana.’
43006048	Inyi nyi kyelya kya moo.
43006049	Waku wanyu walelya Manna kulya nukyenyi ngyiumu suwaa ilawoṙe maa mṟinga, wakapfa.
43006050	Indi ikyi nyi kyelya kyisokyie iwuka ruwewu, kye mndu kakyilya alapfe.
43006051	Ikyi nyi kyelya kyiwoṙe moo kyilesoka iwuka ruwewu; mndu kalya kyelya-kyo, nechiwaṙa moo mlungana. Na kyelya ngyechienengyia inyi nyi mmbiu oko, kundu wuyana wuwaṙe moo.”
43006052	Kyasia Wayuda kui nyashi walegaluana wo wenyi ko wenyi wechigamba, “Mndu-chu neiṙima kuṙa iluenenga mmbiu okye luulye?”
43006053	Naaho Yesu kawawia, “Ny'kyaloi ngammbia, mulandelye mmbiu o Mana o Adamu na inyo samu yakye, muwoṙe moo mrimenyi konyu-pfo.
43006054	Mndu alya mmbiu oko na inyo samu yako nawoṙe moo o mlungana; na inyi ngyechimṟutsa mfiri o furumia.
43006055	Cha kyipfa mmbiu oko nyi kyelya kya loi, na samu yako nyi kyindo kyenyo kya loi.
43006056	Mndu alya mmbiu oko na inyo samu yako nekyekaa kyiiṙi kyako na inyi ngyekyekaa kyiiṙi kyakye.
43006057	Chandu Awu ai na moo alengyiṙuma inyi, na inyi ngyiwoṙe moo kyipfa kyakye, na wuṙo taa ulya alya mmbiu oko echiwaṙa moo kyipfa kyako.
43006058	Ikyi nyikyo kyelya kyisokyie iwuka ruwewu; chi chandu waku walelya wakapfa-pfo; indi mndu alya kyelya-kyo nechiwaṙa moo mlungana.”
43006059	Mbonyi-tsi naletsionguo akyeri sinagoginyi, kyiyeri aweilosha, kulya Kaperinaumu.
43006060	Kyasia kyiyeri wandu wafoi kyiiṙi kya wanalosho wakye waleicho, walegamba, “Kyindo-kyi kyikyiumu; nyi wui eiṙima ikyiiṙikyia?”
43006061	Na Yesu aichi mrimenyi kokye kye wanalosho wakye walenunuwa kyipfa kya kyindo-kyo, kawawia, “Ngyesa kyindo-kyi kyimutewe iilacha iiṙikyia lyanyu?
43006062	Kyechiwa-se kuṙa kyiyeri mochiwona Mana o Adamu echiṙo na ruwewu kulya-ndu awekyeri?
43006063	Mumuyo o Ruwa nyi oe ekyeenenga wandu moo, pfinya ya mndu iwoṙe kyiiṙa kyoose-pfo. Mbonyi-tsi ngamuongoya nyi Mumuyo, ngoseṟa nyi moo.
43006064	Kyaindi kuwoṙe wengyi kyiiṙi kyanyu walawoṙe iiṙikyia.” Cha kyipfa Yesu nalemanya wookyia mawookyionyi nyi wakyi walawoṙe iiṙikyia, na nyi wui echimṟiinga.
43006065	Kagamba, “Kyipfa kya ikyo ngammbia kye kuwoṙe mndu eiṙima icha na koko sile Awu amwenenga wuiṙimi-pfo.”
43006066	Kyipfa kya isho wandu wafoi wanaloshonyi wakye wakawuya na numa, walaoshane na oe-se.
43006067	Kyasia Yesu kawia walya ikumi na wawi, “Ngyesa na nyoe mukundi ilekana na inyi?”
43006068	Simion Petiro kagaluo, kagamba, “Mndumii! Luyende ko wui? Iyoe nuwoṙe maṙeṙo ga moo o mlungana.
43006069	Na soe lommbaṙa iiṙikyia; lyingyi-se lomanya kye iyoe nyi oe Mweele o Ruwa.”
43006070	Yesu kawagaluo, kagamba, “Ngyesa ngyilemusambuṟa nyoe ikumi na wawi kyaindi umwi onyu nyi Satana?”
43006071	Naleṙeṙa mbonyi tsa Yuda, mana o Simion Isikariote; kyipfa icho nyi oe echimṟiinga; na oe nyi umwi o walya ikumi na wawi.
43007001	Numa ya isho Yesu naweichumia urukyenyi lo Galyilaya; kyipfa alekunda iyenda uruka lo Uyuda-pfo, cha kyipfa Wayuda wawekundi immbaaga.
43007002	Na mfiri ung'anyi o Wayuda, mfiri ung'anyi o matengo, uwekyeri kufuhi.
43007003	Kyasia wana wa wamae wakammbia, “Wuka iha, uyende uruka lo Uyuda, kundu wanalosho wapfo nawo waiṙime iwona maṟunda gapfo.
43007004	Cha kyipfa kuwoṙe mndu eiṙima iwuta kyindo kui kyiṟika kokooya nakundi imanyika-pfo. Kyipfa kowuta shindo-shi kuṟingyishie ko wandu wa wuyana.”
43007005	Kyipfa maa wana wa wamae walemwiṙikyia-pfo.
43007006	Kyasia Yesu kawawia, “Kyiyeri kyako kyilandeafukyie-pfo; indi kyiyeri kyanyu orio mfiri kyikyeri ho.
43007007	Wandu wa wuyana weiṙima imsuo nyoe-pfo; indi wangyisuuye inyi, cha kyipfa inyi ngyiṟingyishia kye mawuto gawo gamawicho.
43007008	Yendenyi mundechihiyo ipfo mṟumoenyi o mfiri ung'anyi; inyi ngyiyenda pfo-pfo; cha kyipfa kyiyeri kyako kyilandeshikye-pfo.”
43007009	Na oe amwawie isho, kakaa mfiri ngyaangu kulya Galyilaya.
43007010	Na wana wa wamae wamndechihiyo halya-ndu mṟumoe uwekyeri, na oe kayenda ho kui kyiṟika.
43007011	Kyasia Wayuda wakampfula kulya mṟumoenyi, wakagamba, “Nyi kwi ai mndu ulya?”
43007012	Kukowaṙa mnunuwo ifoi kyipfa kya Yesu kyiiṙi kya walya wawesanzie halya. Wengyi wakagamba, “Nyi mndu mcha.” Na wengyi wakagamba, “Chi wuṙo-pfo; nailemba walya wasanzie iha.”
43007013	Kyaindi kuwoṙe mndu alemsenda na pata-pfo, kyipfa kya iowuo Wayuda.
43007014	Na makyiṙi-gawi ga mṟumoe ulya Yesu kaiṙa na hekalunyi kalosha.
43007015	Wayuda wakaṟiyio, wechigamba, “Ichu nawaṙa kuṙa wuṟango na oe asomie-pfo?”
43007016	Kyasia Yesu kawagaluo, kagamba, “Malosho gako chi gako inyi-pfo, indi nyi ga ulya alengyiṙuma.
43007017	Mndu kakunda iwuta kyilya Ruwa akundi, nechimanya mbonyi tsa malosho-ga, kye gawukyie ko Ruwa, ang'u kye inyi ngyiṙeṙa kui wuchilyi woko inyi ngyimonyi tupu.
43007018	Ulya aṙeṙa kui wuchilyi wokye amonyi tupu nekyepfula kyiṟumi kyakye amonyi; indi ulya apfula kyiṟumi kya ulya alemṙuma, icho nyi o loi, maa mrimenyi kokye kuwoṙe wunyamaṟi-pfo.
43007019	Ngyesa Mose alemuenenga uwawaso-pfoe? Maa kuwoṙe umwi onyu aiosha uwawaso-pfoe. Ny'kyilyi mukundi ingyiwaaga.”
43007020	Wandu wawesanzie halya wakagaluo, wakagamba, “Loi, nuwoṙo nyi mṟufui mmbicho! Nyi wui akundi ikuwaaga?”
43007021	Yesu kagaluo kawawia, “Inyi ngyilewuta kyindo kyimwi, na nyoe moose muiṟiyio kyipfa kya kyindo-kyo.
43007022	Mose nalemuenenga mṟumoe o iṙino kyaindi mṟumoe-cho chi uwukyie ko Mose-pfo, indi nyi ko waku wanyu; na nyoe mfiri o onyonya mokyeṙina mndu.
43007023	Kyasia kokooya mndu nekyeṙino mfiri o onyonya, kundu uwawaso lo Mose lulachenyamaṟika, ny'kyilyi mungyisuuya inyi kyipfa ngyilekyiṟa mndu mfiri o onyonya?
43007024	Kyasia mulaanduye mndu kui imwambuya ipfo kyanja, indi anduyenyi wandu kui sungusinyi.”
43007025	Kyasia wandu waata wa Yerusalemu wakagamba, “Ichu chi ulya wandu waimpfula kundu wammbaage-pfoe?
43007026	Kyeambuya chandu aiṙeṙa kulawoṙe iṟikyia kyindo kyaindi wasongoru wa Wayuda waimmbutia kyindo-pfo. Ngyesa kyeiṙima iwa wasongoru-wo wa Wayuda waichi kye ichu nyi oe Kristo?
43007027	Ichu luichi nyi kwi awukyie; indi kyiyeri Kristo echicha kuwoṙe aichi kundu awukyie-pfo.”
43007028	Kyasia Yesu kakuilenga kulya hekalunyi, kalosha echigamba, “Inyi mungyiichi, na kundu ngyiwukyie muichi; maa ngyilecha kui wuchilyi woko ngyimonyi-pfo. Ulya alengyiṙuma nyi o loi indi mumwichi-pfo.
43007029	Inyi ngyimwichi, cha kyipfa ngyiwukyie kokye, na oe nyi oe alengyiṙuma.”
43007030	Kyasia wakakunda immbaṙa; kyaindi kuwoṙe mndu alegoṟuo kuwoko kokye immbaṙa-pfo, kyipfa kyiyeri kyakye kyewutio kuṙo kyilekokyamshika-pfo.
43007031	Na wandu wafoi kyiiṙi kya walya wawesanzie halya wakamwiṙikyia, wakagamba, “Ngyesa kyiyeri Kristo echicha nechiwuta shindo shifoi sha maṟiyisho kuta ishi ichu aiwuta?”
43007032	Mafarisayo wakaicho wandu walya wechinunuwa kyipfa kya Yesu. Kyasia wang'anyi wa makohanyi na Mafarisayo wakaṙuma waṟundi kundu wammbaṙe.
43007033	Kyasia Yesu kagamba, “Hatsugai kyiyeri kyifuhi ngyikyeri hamwi na nyoe; numa ya iho ngyechiyenda ko ulya alengyiṙuma.
43007034	Mochingyipfula maa mochingyiwona-pfo; na inyi handu ngyikyeri nyoe moiṙima icha na ho-pfo.”
43007035	Kyasia Wayuda wakawesana, “Ichu nechiyenda kwi mṟasa lulechimmbona? Ngyesa nechiyenda mṟinyi ikyeri nja ya uruka loṙu kulya-ndu wandu walai Wayuda wekyekaa na iwalosha?
43007036	Nyi kyindo kya mbaṟe iha ikyo aigamba, ‘Mochingyipfula maa mochingyiwona-pfo; na handu ngyikyeri nyoe moiṙima icha na ho-pfo?’ ”
43007037	Na mfiri o furumia, mfiri ulya ung'anyi o mṟumoe, Yesu kagoṟoka, kakuilenga na ṟui lying'anyi, echigamba, “Mndu kawoṙo nyi nyoṙa, nache na koko nawone kyindo kyenyo.
43007038	Ulya angyiiṙikyia inyi, chandu kyikyiṟeie ipfo shiṟeionyi shiele, mfo ya mṟinga uwoṙe moo yechiwuka mrimenyi kokye.”
43007039	Kyiyeri Yesu aweiṙeṙa naweionguo mbonyi tsa Mumuyo o Ruwa, walya wamwiṙikyie wechimwambilyia kyiyeri kya numa; cha kyipfa Mumuyo o Ruwa alekoamcha-pfo, cha kyipfa Yesu alekoamwirio wuye na ienengo kyiṟumi-pfo.
43007040	Kyasia wandu wengyi kyiiṙi kya walya wawesanzie halya kyiyeri waleicho mbonyi-tso, walegamba, “Loi, ichu nyi oe moonguo shisuku ulya.”
43007041	Wengyi walegamba, “Ichu nyi oe Kristo.” Wengyi wakagamba, “Ngyesa Kristo nechiwuka Galyilaya?
43007042	Kyikyiṟeie kyiṟeionyi kyiele kye Kristo nechiwuka kyisharinyi kya Dawidi, na iwuka Betilehemu, mṟi ulya Dawidi awekyekaa?”
43007043	Kyasia wandu waata kyiiṙi kya walya wawesanzie halya wakaṙeṙa Yesu necha, wengyi wakamṙeṙa uwicho.
43007044	Waata wakakunda immbara kyaindi kuwoṙe mndu alegoṟuo mawoko gakye kundu nammbaṙe-pfo.
43007045	Kyasia waṟundi walya wakayenda ko wang'anyi wa makohanyi na Mafarisayo. Nawo wakawawesa, “Ny'kyilyi mulamwende?”
43007046	Waṟundi walya wakagaluo, wakagamba, “Kuwoṙe mndu oose alemgamba shindo-sho ichu agamba-pfo.”
43007047	Kyasia Mafarisayo wakawagaluo, wakagamba, “Namlemba maa nyoe?
43007048	Nyi wui kyiiṙi kya wasongoru ang'u Mafarisayo amwiṙikyie?”
43007049	Kyaindi wandu-wa wasanzie iha walaichi uwawaso wawasese.
43007050	Nikodemo (ulya alekoayenda ko Yesu kyiyeri kya ipfo numa, kyipfa nyi umwi o wasongoru-wo) kawawia,
43007051	“Iṙuana na uwawaso loiṙima ianduya mndu lulaaṙanyia ny'kyikyi awoṙe kyegamba-pfo; hamwi na ipfula imanya ny'kyikyi akundi iwuta.”
43007052	Wakagaluo wakammbia, “Ngyesa na iyoe nuwukyie Galyilaya? Pfula shiṟeionyi shiele umanye kye Galyilaya kochiwuka moonguo shisuku-pfo.”
43008001	Waleyenda orio mndu kanyi kokye, na Yesu kayenda mṟasa fumvunyi lya Mseituni.
43008002	Na kyiyeri kya ngamenyi lyilya kulekya kaiṙa-se na hekalunyi, na wandu woose wakayenda kokye. Na oe kaṙamia, kawooka iwalosha.
43008003	Walosha wa mawawaso na Mafarisayo wakamwendie mndu mka alekooyo wuṟuinyi, wakammbikyia makyiṙi-gawi.
43008004	Wakammbia, “Mlosha, mndu mka-chu nakooyo eṟuguyo.
43008005	Kyasia, uwawasonyi, Mose naleluwia lukape na magoe waka wa mbaṟe-i iyi. Iyoe nogamba kyi?”
43008006	Nawo walegamba kuṙo wechimyesha, kundu wawone kyimaṙuma kyemshitakyi. Kyaindi Yesu kaarama, kaṟeia na kyimnyoe kyakye iho terinyi.
43008007	Na kyiyeri waleengyeṟa immbesa, nalewawia “Ulya alawoṙe wunyamaṟi kyiiṙi kyanyu nawe o kuwooka imkapa na igoe.”
43008008	Kaarama-se kaṟeia na kyimnyoe kyakye iho terinyi.
43008009	Nawo kyiyeri waleicho, wakafuma soṟom soṟom, wechiwooka na ulya mku kuta woose; Yesu kaṙio amonyi, na mndu mka ulya agoṟokyi halya.
43008010	Yesu kaamkyia wuye alawone mndu sile mndu mka ulya. Kammbia, “Mndu mka, wookwi walya waweigamba kye numnyamaṟi? Kuwoṙe maa umwi aṙio iha igamba kye nuwaṟi iwoogo?”
43008011	Mndu mka ulya kagamba, “Kuwoṙe-pfo, Mndumii.” Yesu kammbia, “Maa inyi ngyikuanduya-pfo. Yenda kyaindi ulawute-se wunyamaṟi.”]
43008012	Kyasia Yesu kawia-se Mafarisayo walya, “Inyi nyi ngyeela ya wuyana. Ulya angyiosha inyi nechiwaṙa ngyeela yekyeenenga wandu moo, na echichumia handu hawoṙe meema-pfo.”
43008013	Mafarisayo wakammbia, “Iyoe nuikuṟingyishia kumonyi; wuṟingyishi wopfo chi loi-pfo.”
43008014	Yesu kagaluo kawawia, “Inyi maa chandu ngyikuṟingyishia ngyimonyi, wuṟingyishi woko nyi wo loi; cha kyipfa ngyiichi kundu ngyiwukyie na kundu ngyiyenda; kyaindi nyoe muichi kundu ngyiwukyie maa kundu ngyiyenda-pfo.
43008015	Nyoe mokyeanduya kui iambuya mbonyi tsa mmbiu; inyi ngyekyeanduya mndu-pfo.
43008016	Na kokooya ngyiwechianduya, ianduya lyako lyechiwa lya loi; cha kyipfa inyi ngyikyeri ngyimonyi-pfo, indi ngyikyeri na ulya alengyiṙuma.
43008017	Lyingyi-se uwawasonyi lonyu kyikyiṟeie kye ‘Wuṟingyishi wo wandu wawi nyi wo loi.’
43008018	Inyi ngyikuṟingyishia ngyimonyi, na Awu ulya alengyiṙuma naingyiṟingyishia.”
43008019	Kyasia wakammbia, “Ookwi Awu opfo?” Yesu kagaluo kagamba, “Inyi mungyiichi-pfo; maa Awu oko mumwichi-pfo. Kokooya muwengyiichi inyi, muwechimanya na Awu oko.”
43008020	Mbonyi-tsi naletsiṙeṙa kyiyeri aweilosha hekalunyi, kyiṟinyi kyekooma heleri; maa kuwoṙe mndu alemmbaṙa-pfo, cha kyipfa kyiyeri kyakye kyewutio kuṙo kyilekokyamshika-pfo.
43008021	Yesu kawawia-se, “Inyi ngyiwuka iha, na nyoe mochingyipfula; na nyoe mochipfa mowuta wunyamaṟi; na inyi kundu ngyiyenda moiṙima iyenda pfo-pfo.”
43008022	Kyasia Wayuda wakagamba, “Ngyesa nechikuwaaga? Cha kyipfa naigamba, ‘Kundu ngyiyenda nyoe moiṙima iyenda pfo-pfo.’ ”
43008023	Kawawia, “Nyoe nyi wa iha wanda wuyanenyi, inyi nyi o wuye ruwewu. Nyoe nyi wa wuyana-wu, inyi chi o wuyana-wu-pfo.
43008024	Koikyo ngammbia kye mochipfa mowuta wunyamaṟi; cha kyipfa mulandeiṙikyie kye inyi nyi oe ulya ngyigamba kye inyi nyi oe mochipfa mowuta wunyamaṟi.”
43008025	Kyasia wakammbia, “Iyoe nyi wui?” Yesu kawawia, “Inyi nyi ulya ngammbia wookyia mawookyionyi kye inyi oe.
43008026	Ngyiwoṙe shindo shifoi shegamba na sheanduya kyipfa kyanyu; kyaindi ulya alengyiṙuma nyi o loi, na inyi shilya ngyileicho kokye nyisho ngyishionguo iha wuyanenyi.”
43008027	Maa walemanya kye naweiwaongoya mbonyi tsa Awu-pfo.
43008028	Kyasia Yesu kawawia, “Kyiyeri-kyo mochimarisa iwikyia Mana o Adamu msalabenyi nyi lyo-ndu momanya kye inyi nyi oe ulya ngammbia kye inyi nyi oe; na kye inyi ngyekyewuta kyindo kui iambuya kyilya ngyikundi-pfo, indi chandu Awu alengyilosha nyi wuṙo ngyekyeonguo.
43008029	Na ulya alengyiṙuma nakyeri hamwi na inyi; angyiṙeeye ngyimonyi-pfo; cha kyipfa mfiri yoose ngyekyewuta shilya shimchihiṟie.”
43008030	Na oe kyiyeri aweionguo isho, wandu wafoi wakamwiṙikyia.
43008031	Kyasia Yesu kawia Wayuda walya wawemwiṙikyie, “Mukoosha shilya ngyimulosha, mochiwa wanalosho wako loi loi;
43008032	lyingyi-se mochimanya wuloi wo mbonyi tsa Ruwa, na wuloi-wo wochimmbuta wusingyenyi.”
43008033	Wakamgaluo, wakagamba, “Soe nyi kyishari kya Abrahamu, maa lulandewe watumo wa mndu kyiyeri maa kyimwi-pfo; na iyoe nuigamba, ‘Mochiwuto wusingyenyi?’ ”
43008034	Yesu kawagaluo, kagamba, “Ny'kyaloi ngammbia, ‘Orio mndu ekyewuta wunyamaṟi nyi mtumo o wunyamaṟi.’
43008035	Mtumo akyeri mndu o mfiri yoose o numba iya ekyeiṟundia-pfo; indi mana nyi mndu o numba-yo mfiri yoose.
43008036	Kyasia Mana kammbuta wusingyenyi, mochiwuka wusingyenyi loi loi.
43008037	Ngyiichi kye nyoe nyi kyishari kya Abrahamu; kyaindi mukundi ingyiwaaga cha kyipfa kyilya ngyimlosha kyikyeri mrimenyi konyu-pfo.
43008038	Shilya ngyileshiwona ko Awu nyisho ngyionguo; na nyoe na wuṙo muwuta shilya muleicho ko awu onyu.”
43008039	Wakagaluo, wakammbia, “Awu oṙu nyi oe Abrahamu!” Yesu kawawia, “Kokooya muwei wana wa Abrahamu, muweṟunda maṟunda ga Abrahamu.
43008040	Kyaindi wulalu mukundi ingyiwaaga, mndu ammbia kyikyeri kya loi, ngyilekyiicho ko Ruwa. Abrahamu alewuta kuṙo-pfo.
43008041	Nyoe muiṟunda maṟunda ga awu onyu.” Nyi lyo-ndu walemmbia, “Soe lulefeo wuṟuinyi-pfo. Soe luwoṙe Awu umwi, nyi oe Ruwa.”
43008042	Yesu kawawia, “Kokooya Ruwa awekyeri awu onyu, muwengyikunda inyi; cha kyipfa ngyilewuka ko Ruwa, na inyi ngyilecha; maa ngyilecha kui ikunda lyako ngyimonyi-pfo, indi oe nyi oe alengyiṙuma.
43008043	Kyitewe mulaimanya ikyo ngyigamba ny'kyi? Nyi kyipfa nyoe mulaiiṙima imanya malosho gako.
43008044	Nyoe nyi wa awu onyu Mokyiriinzi, na lango tsa awu onyu nyitso mukundi itsiosha. Oe nyi mmbaagi wookyia mawookyionyi; maa alandekae ura lo wuloi-pfo, cha kyipfa kokye kuwoṙe wuloi-pfo. Kyiyeri aṙeṙa wongo, nekyeṙeṙa shikyeri shakye amonyi; cha kyipfa oe nekyeṙeṙa wongo na nyi awu o wongo.
43008045	Na inyi, cha kyipfa ngyiṙeṙa kyikyeri loi, mungyiiṙikyia-pfo.
43008046	Nyi wui kyiiṙi kyanyu angyiṟingyishia kye ngyiwoṙe wunyamaṟi? Na inyi ngaṙeṙa loi, ny'kyilyi nyoe mulaingyiiṙikyia?
43008047	Ulya ai o Ruwa nekyeaṙanyia malosho ga Ruwa. Koikyo nyoe muiaṙanyia-pfo cha kyipfa nyoe chi wana wa Ruwa-pfo.”
43008048	Wayuda wakagaluo, wakammbia, “Ngyesa soe luigamba loi kye iyoe nyi mndu o Samaria, na iyoe nuwoṙo nyi mṟufui mmbicho-pfoe?”
43008049	Yesu kawagaluo, kagamba, “Inyi ngyiwoṙo nyi mṟufui mmbicho-pfo; kyaindi inyi ngyiindia Awu oko, na nyoe mungyiindia-pfo.
43008050	Maa inyi ngyipfula kyiṟumi kyako-pfo; kuwoṙe mopfula kyiṟumi na ianduya.
43008051	Ny'kyaloi, ngammbia ‘Mndu kaosha kyilya malosho gako gagamba mrima okye ochiwaṙa moo mlungana.’ ”
43008052	Kyasia Wayuda wakammbia, “Wulalu lomanya kye nuwoṙo nyi mṟufui mmbicho. Abrahamu alempfa, na weonguo shisuku walempfa; na iyoe nugamba, ‘Mndu kaosha kyilya malosho gako gagamba mrima okye ochiwaṙa moo mlungana.’
43008053	Iyoe nung'anyi kuta awu oṙu Abrahamu, alempfa? Weonguo shisuku nawo walempfa. Nukundi ikuloṟa iyoe nyi wui?”
43008054	Yesu kagaluo kagamba, “Ngakuṟumisha inyi ngyimonyi, kyiṟumi kyako chi kyindo-pfo. Ekyengyiṟumisha nyi Awu oko, ulya nyoe muigamba kye nyi Ruwa onyu.
43008055	Maa nyoe mulemmanya-pfo; kyaindi inyi ngyimwichi. Ngagamba kye ngyimwichi-pfo ngyechiwa mndu ekyeṙeṙa wongo cha nyoe; kyaindi ngyimwichi, na malosho gakye ngyekyegaosha.
43008056	Abrahamu, awu onyu, nalechihiyo chandu echiwona mfiri o icha lyako; na oe kauwona kachihiyo.”
43008057	Kyasia Wayuda wakammbia, “Nuwewona kuṙa Abrahamu na iyoe ulandewaṙe maa maka makumi gataanu-pfo?”
43008058	Yesu kawawia, “Ny'kyaloi ngammbia, Abrahamu alafeo, inyi ngyikyeri pfo.”
43008059	Kyasia wakaira magoe kundu wamkape nago; kyaindi Yesu kakuṟiika, kawuka kulya hekalunyi.
43009001	Na kyiyeri aweiiṙa nalewona mndu awei kyipfupfuṟe wookyia ifeo lyakye.
43009002	Wanalosho wakye wakammbesa, wechigamba, “Rabi, nyi wui alewuta wunyamaṟi, mndu-chu ang'u wafee wakye, mṟasa nafeo ai kyipfupfuṟe?”
43009003	Yesu kagaluo, kagamba, “Ichu alewuta wunyamaṟi maa wafee wakye-pfo; indi nalefeo ai kyipfupfuṟe kundu wandu waiṙime iwona maṟunda galya Ruwa tupu eiṙima iṟunda.
43009004	Kyiwaṟi iṟunda maṟunda ga ulya alengyiṙuma kyiyeri kuwoṙe ngyeela; kyio kyiicha kyiyeri mndu alechiiṙima iṟunda.
43009005	Kyiyeri ngyikyeri wuyanenyi, inyi nyi ngyeela ya wuyana.”
43009006	Kyiyeri alemarisa igamba isho, nalepuchia maṙa iho wanda, kaachikyia toombo na maṙa galya. Kashia mndu ulya awei kyipfupfuṟe toombo ipfo mesonyi,
43009007	kammbia, “Yenda undesamba kulya iruwenyi lya Siloamu.” (Kyimwi na igamba, “Aleṙumo.”) Kyasia mndu ulya awei kyipfupfuṟe kayenda na isamba; kawuya ewona.
43009008	Wamṟasa wakye, na walya walekowammbona mfiri ya numa echieṟeṟa, wakagamba, “Ichu chi ulya awekyeeṟeṟa-pfoe?”
43009009	Wengyi wakagamba, “Nyi oe.” Wengyi wakagamba, “Ote; kyaindi nafananyi na oe.” Oe amonyi kagamba, “Nyi oe.”
43009010	Kyasia wakammbia, “Meso gapfo gaiṙima kuṙa iwona?”
43009011	Oe kawagaluo, kagamba, “Mndu ulya ekyelago Yesu naleachikyia toombo, kangyishia mesonyi kangyiwia, ‘Yenda Siloamu undesamba.’ Koikyo ngayenda na isamba, ngaiṙima iwona.”
43009012	Wakammbia, “Ny'kwi akyeri?” Kagamba, “Inyi ngyiichi-pfo.”
43009013	Kyasia wakaṙuo ko Mafarisayo mndu ulya awekyeri kyipfupfuṟe mfiri ya numa.
43009014	Na nyi-we mfiri o onyonya, kyiyeri kyilya Yesu aleachikyia toombo na ienenga mndu ulya iwona.
43009015	Kyasia Mafarisayo nawo wakammbesa-se chandu aleiṙima iwona. Kawawia, “Nalengyishia toombo mesonyi, na inyi ngasamba, na wulalu ngyiwona.”
43009016	Kyasia Mafarisayo waata wakagamba, “Mndu-cho awukyie ko Ruwa-pfo, cha kyipfa nekyewuta kyilya kyilawaṟi iwuta mfiri o onyonya.” Wengyi wakagamba, “Mndu mnyamaṟi neiṙima kuṙa iwuta shiṟiyisho cha isho?” Walawaṙe makusaṟo gamwi.
43009017	Kyasia lya kawi wakawia ulya awei kyipfupfuṟe, “Mbonyi tsiha uigamba tsa ichu akuenenga wuiṙimi wo iwona?” Kagamba, “Nyi moonguo shisuku.”
43009018	Kyasia Wayuda walaiṙikyie mbonyi tsilya aweigamba, kye nawei kyipfupfuṟe na numa ya iho kaenengo iwona; mṟasa wakalaga wafee wakye.
43009019	Wakawawesa, “Ichu nyi oe mana onyu, ulya mulegamba kye nalefeo ai kyipfupfuṟe? Wulalu naiṙima kuṙa iwona?”
43009020	Wafee wakye wakagaluo, wakagamba, “Luichi kye ichu nyi oe mana oṙu, lyingyi-se kye nalefeo ai kyipfupfuṟe;
43009021	kyaindi chandu aiwona wulalu luichi-pfo; maa luichi nyi wui alemwenenga wuiṙimi wo iwona-pfo. Mmbesenyi oe amonyi; oe nyi mndu apfulukyie, neiṙima ionguo amonyi.”
43009022	Wafee wakye walegamba kuṙo kui iowuo Wayuda; cha kyipfa Wayuda walekowaiṙikyiana kye mndu echigamba kye nyi Kristo, nechiimo momu o yenda sinagoginyi.
43009023	Nyikyo kyitewe wafee walya walegamba, “Nyi mndu apfulukyie, mmbesenyi oe.”
43009024	Kyasia lya kawi Mafarisayo wakalaga mndu ulya awei kyipfupfuṟe, wakammbia, “Enenga Ruwa kyiṟumi. Soe luichi kye mndu-chu nyi mnyamaṟi.”
43009025	Kyasia mndu ulya kagaluo, kagamba, “Kye oe nyi mnyamaṟi ngyiichi-pfo. Ngyiichi kyindo kyimwi tupu: kye inyi ngyiwei kyipfupfuṟe na wulalu ngyiwona.”
43009026	Kyasia wakammbia, “Ny'kyikyi alekuwutia? Nalekuenenga kuṙa wuiṙimi wo iwona?”
43009027	Kawagaluo, kagamba, “Ngamummbia, maa moiṙikyia-pfo. Ny'kyilyi mukundi iwio-se? Na nyoe mukundi iwa wanalosho wakye?”
43009028	Kyasia wakamnyeṟie, wechigamba, “Iyoe nyi manalosho okye; soe nyi wanalosho wa Mose.
43009029	Soe luichi kye Ruwa naleṙeṙa na Mose; indi icho luichi kundu awukyie-pfo.”
43009030	Mndu ulya kagaluo, kawawia, “Ikyi nyi kyindo kyeṟiyisha! Kye nyoe muichi kundu awukyie-pfo, na oe nalengyienenga wuiṙimi wo iwona!
43009031	Luichi kye Ruwa ekyeaṙanyia wanyamaṟi-pfo; indi mndu kawa naowuye na ikunda Ruwa, na iosha kyilya Ruwa akundi, Ruwa nekyemwaṙanyia.
43009032	Wookyia kyiyeri-kyo kyilandegambo kye mndu naenenga kyipfupfuṟe wuiṙimi wo iwona, ulya alefeo mbaṟe-yo iyo-pfo.
43009033	Kokooya icho alawewukyie ko Ruwa, aweiṙima iwuta kyindo kyoose-pfo.”
43009034	Wakagaluo, wakammbia, “Iyoe nulefeeyo wunyamaṟinyi nakamwi, na iyoe nuilulosha soe?” Kui nyashi wakamtsindikyia nja ya sinagogi.
43009035	Yesu kaicho kye wamtsindikyia nja; na oe kyiyeri alemmbona nalegamba, “Iyoe nuiṙikyie Mana o Ruwa?”
43009036	Na oe kagaluo, kagamba, “Nyi wui, Mndumii, ngyiiṙime imwiṙikyia?”
43009037	Yesu kammbia, “Omummbona, na oe aiṙeṙa na iyoe nyi oe.”
43009038	Kagamba, “Ngaiṙikyia, Mndumii.” Kamwindia.
43009039	Yesu kagamba, “Inyi ngyilecha na kunu wuyanenyi ianduya, kundu iwo walaiwona wawone, na walya waiwona wawe shipfupfuṟe.”
43009040	Mafarisayo waata wawekyeri hamwi na oe wakaicho isho, wakammbia, “Ngyesa na soe nyi shipfupfuṟe?”
43009041	Yesu kawawia, “Kokooya muwei shipfupfuṟe muweiwaṙa wunyamaṟi-pfo; kyaindi wulalu muigamba, ‘Luwonyi,’ kyasia wunyamaṟi wonyu wuengyeṟa ikaa ho.”
43010001	Yesu nalewawia, “Ny'kyaloi, ngammbia, ulya alaiiṙa na mfiṟigenyi o moondo kui iiṙia moongonyi, kyaindi kaiṙia handu hengyi, icho nyi mbafu na oe nyi msokyi.
43010002	Aiṙia moongonyi nyi mlyisi o moondo.
43010003	Mringyi o moongo nekyepfunguya mlyisi-cho moongo, na moondo gekyemanya ṟui lyakye; na oe nekyelaga moondo gakye kui marina gawo, na igafumiṟia nja.
43010004	Na oe kyiyeri afumiṟia nja moondo-go gakye goose, nekyegasongoya; na moondo galya gekyemwosha, cha kyipfa gaichi ṟui lyakye.
43010005	Myenu gechimwosha maa ale-pfo, indi gechimṙicha; cha kyipfa gaichi maṟui ga wayenu-pfo.”
43010006	Mfano-cho Yesu nalewawia; kyaindi wo walemanya kyindo aweiwawia-pfo.
43010007	Kyasia Yesu kawawia-se, “Ny'kyaloi, ngammbia, inyi nyi moongo o moondo.
43010008	Walya walengyisongoya nyi mbafu na wasokyi; kyaindi moondo galewaaṙanyia-pfo.
43010009	Inyi nyi moongo. Mndu kaiṙia koko, nechikyia. Nechiiṙa na numba na ifumia nja, na oe nechiiguṙa kando.
43010010	Mbafu yekyecha ikusaṟie kyindo kyingyi sile iiwa na iwaaga na inyamaṟa-pfo. Inyi ngyilecha kundu wawaṙe moo, ngoseṟa wauwaṙe pacha.
43010011	“Inyi nyi mlyisi mcha. Mlyisi mcha nekyereka moo okye kyipfa kya moondo.
43010012	Mndu o wori, maa chi mlyisi-pfo, ulya moondo galai gakye, nekyewona kyisii kyeecha, kaṙa moondo na iṙicha, na kyisii kyekyerakuo ho ondo lyimwi na inyanyaṟitsa igo gengyi.
43010013	Icho nekyeṙicha cha kyipfa nyi mndu o wori; maa mbonyi tsa moondo chi kyindo kokye-pfo.
43010014	Inyi nyi mlyisi mcha; na walya wakyeri wako ngyiwaichi; na walya wai wako wangyiichi inyi;
43010015	chandu Awu angyiichi na chandu ngyiichi Awu. Na inyi ngyekyereka moo oko kyipfa kya moondo.
43010016	Ngyiwoṙe na moondo gengyi, galakyeri ga mfiṟiga-chu; na igo nago kyingyiwaṟi igaende na kunu mfiṟigenyi, na ṟui lyako gechilyiaṙanyia. Naaho-ng'u kochiwaṙa poo lyimwi na mlyisi umwi.
43010017	Awu nagyikundi, cha kyipfa ngyekyereka moo oko kundu ngyiuambilyie-se numa.
43010018	Kuwoṙe mndu ekyengyiwuta moo-chu-pfo, indi inyi ngyimonyi ngyekyeureka. Inyi ngyiwoṙe wuiṙimi wo iureka; ngyiwewoṙe taa wuiṙimi wo iuambilyia-se. Iwawaso-lyi ngyilelyiambilyia ko Awu oko.”
43010019	Lyingyi-se kulawaṙe makusaṟo gamwi kyiiṙi kya Wayuda, kyipfa kya mbonyi tsilya Yesu aleonguo.
43010020	Wengyi wakagamba, “Ichu nawoṙo nyi mṟufui mmbicho, ngoseṟa nyi msuko; ny'kyilyi muimwaṙanyia?”
43010021	Wengyi wakagamba, “Maṙeṙo-ga chi ga mndu awoṙo nyi mṟufui mmbicho-pfo. Ngyesa mṟufui mmbicho neiṙima ienenga shipfupfuṟe wuiṙimi wo iwona?”
43010022	Kyasia kulya Yerusalemu kuwewoṙe mṟumoe o iwikyia hekalu mboṟa lya kawi; na nyi-we kyiyeri kya mbeho.
43010023	Na Yesu naweichumia-chumia kulya hekalunyi handu hesanzia hawekyelago Solomon.
43010024	Kyasia Wayuda wakamwiṟiwia, wakammbia, “Nolyisa mrima yaṙu wukyiwa mṟasa indi? Kokooya iyoe nyi oe Kristo uluwie na pata.”
43010025	Yesu kawagaluo, kawawia, “Ngyilemmbia, kyaindi nyoe mulaiṙikyie. Maṟunda-ga ngyiṟunda kui rina lya Awu oko nyigo gaingyiṟingyishia.
43010026	Kyaindi nyoe muiṙikyia-pfo, cha kyipfa mukyeri poonyi lya moondo gako-pfo.
43010027	Moondo gako gekyemanya ṟui lyako; na inyi ngyiichi moondo-go, nago gekyengyiosha.
43010028	Na inyi ngyekyegaenenga moo o mlungana; maa gechiṙeka maa ale-pfo; maa kuwoṙe mndu eiṙima igangyisoka-pfo.
43010029	Awu oko alegangyienenga nang'anyi kuta woose; maa kuwoṙe mndu eiṙima igawuta mawokonyi ga Awu oko-pfo.
43010030	Inyi na Awu lukyeri kyindo kyimwi.”
43010031	Kyasia Wayuda wakaira-se magoe kundu wamkape nago.
43010032	Yesu kawagaluo, kawawia, “Ngyilemumloṟa maṟunda mecha gafoi gawukyie ko Awu, nyi lyiha lyamuenenga ilanga ingyikapa na magoe?”
43010033	Wayuda wakamgaluo, wakagamba, “Luikukapa na magoe kyipfa kya kyindo kyicha uleṟunda-pfo; indi kyipfa kya ilahia Ruwa, na kyipfa nyi mndu uikuloṟa kye nui Ruwa.”
43010034	Yesu kawagaluo, kagamba, “Ngyesa uwawasonyi kyikyiṟeie kye Ruwa nagamba, ‘Nyoe nyi waruwa?’
43010035	Kokooya nalelaga waruwa wandu walya waleambilyia shiṟeio shiele; (na shiṟeio shiele sheiṙima iilachika-pfo);
43010036	ngyesa ulya Awu alemwilyisha, kamṙuma wuyanenyi, nyoe mummbia ‘Nulahia Ruwa’ cha kyipfa ngyilegamba, ‘Inyi nyi Mono-Ruwa?’
43010037	Kokooya ngyilaiṟunda maṟunda ga Awu oko, mulangyiiṙikyie.
43010038	Kyaindi ngagaṟunda, maa kokooya mulangyiiṙikyia inyi, iṙikyienyi maṟunda-go; muiṙime imanya kye Awu nai kyiiṙi kyako, na inyi ngyii kyiiṙi kya Awu.”
43010039	Wakalanga-se immbaṙa, kyaindi kakuashuo mawokonyi gawo.
43010040	Kayenda-se molyolya o Yoridan, mṟasa handu halya Yohane awekyepatisia wandu kyiyeri kya ipfo numa, kakaa pfo.
43010041	Na wandu wafoi wakayenda kokye wakagamba, “Loi Yohane alewuta kyiṟingyishio kyoose-pfo, kyaindi mbonyi tsoose Yohane aleonguo tsa ichu tsiwei tsa loi.”
43010042	Wandu wafoi wakamwiṙikyia.
43011001	Mndu umwi awekyelago Lasaro, awekyekaa Betania, naweluoe. Lasaro-cho nyi-we msacha o Maria na Marita.
43011002	Maria nyi oe ulya aleshia Mndumii Yesu mafuṙa gekyepfaama necha, kamwanguo maṙende kui njui tsakye. Nyi oe Lasaro msacha okye aweluoe.
43011003	Kyasia washikyi walya wakaṙuma ndumo ko Yesu wakagamba, “Mndumii, ulya umkundi naluoe.”
43011004	Na Yesu kyiyeri aleicho, nalegamba, “Ndoṟe-i yechiende upfu-pfo, indi yacha kyipfa kya mng'ano o Ruwa, kundu Mono-Ruwa nang'anyiso kui ndoṟe-yo.”
43011005	Na Yesu nawekundi Marita na Maria na Lasaro.
43011006	Kyasia kyiyeri aleicho kye naluoe, nalekaa halya-ndu awekyeri mfiri iwi ya ngoseṟa.
43011007	Numa ya iho, kawia wanalosho wakye, “Sindenyi-se uruka lo Uyuda.”
43011008	Wanalosho walya wakammbia, “Rabi, nyi icho-lyi tikyi Wayuda wawekundi ikukapa na magoe, na iyoe nukundi iyenda-se pfo?”
43011009	Yesu kagaluo, kawawia, “Ngyesa saa tsa kyingoto chi ikumi na tsiwi-pfoe? Mndu kachumia kyingoto ekyekapa tuulyia-pfo; cha kyipfa nawonyi ngyeela ya mnengyeṟi.
43011010	Indi kachumia kyio nekyekapa tuulyia; cha kyipfa ngyeela ikyeri kokye-pfo.”
43011011	Nalegamba isho, na numa ya iho kawawia, “Mbuya yaṙu, Lasaro, nalee; kyaindi ngyiyenda ngyiiṙime imwamtsa.”
43011012	Kyasia wanalosho walya wakammbia, “Mndumii, kokooya nalee, nechia.”
43011013	Kyaindi Yesu naweiwawia mbonyi tsa upfu lokye; nawo wakakusaṟa kye naṙeṙa mbonyi tsa ilaa maṙoe.
43011014	Kyasia iho Yesu kawawia na pata, “Lasaro napfa.
43011015	Inyi ngachihiyo kyipfa kyanyu kye ngyiwekyeri ipfo-pfo, kundu muiṙikyie. Kyaindi sindenyi kokye.”
43011016	Kyasia Tomasi, awekyelago (Wana wawi wawafee kyiyeri kyimwi), kawia wanalosho woṙoe, “Na soe sindenyi, kundu lupfe hamwi na oe.”
43011017	Kyasia kyiyeri Yesu aleshika kulya, nalekooya Lasaro amkaa kyilomenyi cha mfiri ina.
43011018	Na Betania nyi-we kufuhi na Yerusalemu, cha mailyi tsiwi kuṙi.
43011019	Na wandu wafoi kyiiṙi kya Wayuda walekowacha na ko Marita na Maria, kundu wawawiyiṟie moo kyipfa kya upfu lo msacha owo.
43011020	Kyasia, Marita kyiyeri aleicho kye Yesu naicha, naleyenda imwambilyia; na Maria naleṙio kanyi.
43011021	Kyasia Marita kawia Yesu, “Mndumii, kokooya uwekyeri iha, msacha-chu oko aweipfa-pfo.
43011022	Kyaindi maa wulalu ngyiichi kye orio kyindo oterewa Ruwa nechikuenenga.”
43011023	Yesu kammbia, “Msacha opfo nechiṟuka.”
43011024	Marita kammbia, “Ngyiichi kye nechiṟuka kyiyeri kya wuṟutsi wo mfiri o furumia.”
43011025	Yesu kammbia, “Inyi nyi ulya ekyeende wuṟutsi-wo, na moo. Ulya angyiiṙikyie inyi, maa kapfa, nechiwaṙa moo o mlungana.
43011026	Na orio mndu awoṙe moo na ingyiiṙikyia inyi echipfa kyimrima mṟasa mlungana-pfo. Ngyesa nuiṙikyie isho?”
43011027	Kammbia, “Yee, Mndumii, inyi ngyiiṙikyie kye iyoe nyi oe Kristo, Mono-Ruwa, ulya aicha na wuyanenyi.”
43011028	Marita amgambe kuṙo kayenda; kaṙuo Maria mbai kagamba, “Mlosha naikulaga.”
43011029	Na oe kyiyeri aleicho naleamka faṟa, kayenda ko Yesu.
43011030	Na Yesu alekoamwiṙa na kulya kyikaṟonyi-pfo; kyaindi nawekyeri halya-ndu Marita alekoandemwambilyia.
43011031	Kyasia Wayuda walya wawekyeri na Maria kanyi, wechimmbiyiṟia moo, kyiyeri walewona chandu aamka faṟa na iyenda, walemwosha; kunu wechikusaṟa kye naweiyenda kyilomenyi nandelyilyia pfo.
43011032	Kyasia kyiyeri Maria aleshika halya-ndu Yesu awekyeri, na immbona, naleoloka maṙendenyi gakye, kammbia, “Mndumii, kokooya uwekyeri iha, msacha oko awechipfa-pfo.”
43011033	Kyasia kyiyeri Yesu alemmbona echilyia, na Wayuda walya waweiṙuṙanyi na oe welyia, nalewoṙo nyi fowa mrimenyi, mrima okye ukoiṟewe,
43011034	kagamba, “Ny'kwi mommbikyia?” Wakammbia, “Mndumii, nnjo uwone.”
43011035	Yesu katonyitsa mcheṟeṟe.
43011036	Kyasia Wayuda wakagamba, “Ambuyenyi chandu awemkundi.”
43011037	Indi wengyi wakagamba, “Ngyesa ichu aleenenga kyipfupfuṟe kyilya wuiṙimi wo iwona, aleiṙima ishingyia ichu alapfe-pfoe?”
43011038	Kyasia Yesu, awoṙo-se nyi fowa mrimenyi, kashika halya kyilomenyi. Nakyo kyiwekyeri usanja, na igoe lyiwelyiyekyie wuye yakyo.
43011039	Yesu kagamba, “Wutenyi ho igoe-lyo.” Marita, mshikyi o ulya alepfa, kammbia, “Mndumii, naiṙaa wulalu; kyipfa ammba mnying'a mfiri ina.”
43011040	Yesu kammbia, “Inyi ngyilekuwia kye koiṙikyia nochiwona mng'ano o Ruwa?”
43011041	Kyasia wakawuta ho igoe lyilya. Yesu kaambuya wuye, kagamba, “Awu, ngakuana cha kyipfa nongyiaṙanyia.
43011042	Na inyi ngyilemanya kye uyoe nokyengyiaṙanyia mfiri yoose, kyaindi kyipfa kya wandu-wa waisanzia iha ngyilegamba ishi, kundu waiṙime iiṙikyia kye nyi iyoe ulengyiṙuma.”
43011043	Na oe amgambe isho, kalaga na ṟui lying'anyi, “Lasaro nnjo na kunu nja!”
43011044	Ulya awepfiie kafumia nja, ampfungye sanda maṙende na mawoko, na kyaam kyakye kyikyipfungye na kyitambaa. Na Yesu kawawia “Mpfunguonyi, mumlekye nayende.”
43011045	Kyasia Wayuda wafoi kyiiṙi kya walya walecha na ko Maria, na iwona shilya alewuta, wakamwiṙikyia.
43011046	Kyaindi wengyi wakayenda ko Mafarisayo, wakawawia shilya Yesu alewuta.
43011047	Kyasia wang'anyi wa makohanyi na Mafarisayo wakalaga wandu na mengyenyi, wakagamba, “Ny'kyikyi luiwuta? Kyipfa mndu-chu naiwuta shindo shifoi sha maṟiyisho.
43011048	Lukomṙa kuṙi kuṙi, wandu woose wemwiṙikyia; na Waroma weecha walusokye handu haṙu hamwi na uruka loṙu.”
43011049	Mndu umwi, kyiiṙi kyawo, Kayafa, awekyeri Mkohanyi ang'anyi kuta woose maka ulya, kawawia, “Nyoe muichi kyindo kyoose-pfo;
43011050	maa mukusaṟa kye kyiwaṟi mndu umwi ipfa kyipfa kya wandu, kundu uruka loose lularumare-pfo.”
43011051	Na oe aleṙeṙa kuṙo echigamba mbonyi tsakye amonyi-pfo; indi kyipfa awei Mkohanyi ang'anyi kuta woose maka ulya, naleonguo shisuku kye Yesu nechipfa kyipfa kya uruka lulya.
43011052	Maa chi kyipfa kya uruka-lo tupu-pfo; kyaindi hamwi na isho nasanie wana woose wa Ruwa wanyanyaṟikyie; kundu wawe wamwi.
43011053	Kyasia wookyia mfiri-cho walewika kyikweena kyemmbaaga.
43011054	Koikyo Yesu aleyenda-se handu hoose kyiiṙi kya Wayuda orio mndu echimmbona-pfo; indi nalewuka urukyenyi lo Wayuda, kayenda kufuhi na nuka ingyiumu suwaa ilawoṙe maa mṟinga, mṟasa mṟi okyelago Efraimu; kakaa pfo hamwi na wanalosho wakye.
43011055	Na Pasaka ya Wayuda iwekyeri kufuhi, na wandu wafoi wakawuka maṙemenyi wakaṙo iyenda Yerusalemu, mfiri o Pasaka ulandeshikye, kundu wawute kyilya kyechiwailyiṟa kyimṟumoe mesonyi ga Ruwa.
43011056	Kyasia wakapfula Yesu, wakawesana kunu wagoṟokyi hekalunyi, wechigamba, “Muwonyi kuṙa? Aicha na kunu mṟumoenyi-pfoe?”
43011057	Na wang'anyi wa makohanyi na Mafarisayo walekowagamba kye mndu kamanya handu akyeri, naende mbonyi, kundu waiṙime immbaṙa.
43012001	Kyasia hatsugae mfiri iṟandaaṟu mṟumoe o Pasaka uafukyie, Yesu naleshika Betania, halya-ndu Lasaro awekyeri, ulya Yesu alemṟutsa ko wapfu.
43012002	Kyasia wakamwachikyia shelya ipfo Betania; na Marita naweiṟunda pfo, na Lasaro nawekyeri umwi o walya waweilya hamwi na Yesu.
43012003	Kyasia Maria kaira panti ya mafura gekyepfaama necha, na ga woguru wung'anyi, kashia Yesu maṙende, kaanguo maṙende-go kui njui tsakye. Numba iya yoose ikaichuo mpfaamo o mafuṙa-go gekyepfaama necha.
43012004	Kyasia Yuda Isikariote, umwi o wanalosho wakye, ulya awekundi imṟiinga, kagamba,
43012005	“Ny'kyilyi mafuṙa-ga gekyepfaama necha galakumbo dinari magana gaṟaaṟu tsikaenengo wakyiwa?”
43012006	Na oe nalegamba kuṙo, chi kyipfa alewonia wakyiwa wukyiwa-pfo; indi kyipfa oe nawei mbafu, na oe nyi oe awekyekooma kyikuchu kya heleri, kakuwutia pfo heleri chandu alekunda.
43012007	Kyasia Yesu kagamba, “Mlekyenyi nakumbuo ikyo awuta, kyipfa kyawuto kui ikumbuo mfiri o iṟiko lyako.
43012008	Cha kyipfa mfiri yoose muwoṙe wakyiwa; indi mochikaa na inyi mfiri yoose-pfo.”
43012009	Kyasia wandu wafoi kyiiṙi kya Wayuda walemanya kye nawekyeri kulya Betania; wakacha, chi kyipfa kya Yesu tikyi-pfo, indi kundu wawone na Lasaro, ulya Yesu alekoamṟutsa ko wapfu.
43012010	Na wang'anyi wa makohanyi wakawika kyikweena kyewaaga Lasaro;
43012011	cha kyipfa kyipfa kya Lasaro wandu wafoi walelekana na wang'anyi-wo wa makohanyi, wakaiṙikyia Yesu.
43012012	Ilya-ngama wandu wafoi walekowacha kyipfa kya mṟumoe waleicho kye Yesu naicha na Yerusalemu.
43012013	Wakafunja maṟamba ga mashiṙi gai cha makangachi, wakafumia nja indemwambilyia. Wakakalagatsa, wechigamba, “Mndumii naṟumisho! Ulya ammbikyie mboṟa aicha kui rina lya Mndumii, Mangyi o Isiraelyi!”
43012014	Na Yesu nalekoammbona nzoi, kaṙamia wuye yayo, chandu kyikyiṟeie,
43012015	“Mulaowuoe wandu wa Yerusalemu; mangyi onyu naicha, naṙamilyie nzoi.”
43012016	Mbonyi-tso wanalosho wakye waletsimanya ipfo mawookyionyi-pfo; kyaindi kyiyeri Yesu aleng'anyiso nyi lyo-ndu walekumbuo kye shiṟeio shiwegambie mbonyi tsakye kuṙo, na kye walemmbutia isho.
43012017	Wandu walya wawei na Yesu kyiyeri kyilya alelaga Lasaro na imṟutsa iwuka upfunyi walekowammbia ny'kyikyi kyilekokyawutika.
43012018	Na kyipfa kya ikyo wandu wafoi wa kyisanzionyi wakayenda imwambilyia, cha kyipfa waleicho kye nawuta kyindo-kyo kya kyiṟiyisho.
43012019	Kyasia Mafarisayo wakawiana wo wenyi ko wenyi, “Kuwoṙe kyindo luiria iha-pfo; wandu woose waimwosha.”
43012020	Kuwewoṙe Wakyiṟikyi waata kyiiṙi kya wandu walekowayenda Yerusalemu iterewa Ruwa kyiyeri kya mṟumoe ulya o Pasaka.
43012021	Kyasia Wakyiṟikyi-wo waleyenda ko Filyipo (awewukyie Betisaida urukyenyi lo Galyilaya), wakamterewa, wechigamba, “Mndumii, soe lukundi iwona Yesu.”
43012022	Filyipo kayenda, kawia Anderea; numa ya iho Anderea na Filyipo wakawia Yesu.
43012023	Yesu na oe kawagaluo, kagamba, “Kyiyeri kyamshika. Mana o Adamu naṟumisho.
43012024	Ny'kyaloi ngammbia, mbeu ya nganu ilandeolokye terinyi, ikapfa, yekyekaa wuṙo chandu iwekyeri; indi ikapfa yekyekumbia ndunda tsifoi.
43012025	Ulya akundi mrima okye nechiuṙetsa; na ulya asuuye mrima okye kyiyeri-kyo akyeri kunu wuyanenyi nechiukyiṟa mṟasa moo o mlungana.
43012026	Mndu kangyiṟundia nangyioshe; na inyi handu ngyikyeri nyi ho-ndu na mṟundi oko echikaa. Lyingyi-se mndu kangyiṟundia, Awu nechimwindia.”
43012027	“Wulalu mrima oko uiṟewe; na inyi ngyigambe kyi? Ngyigambe ‘Awu ungyiwute kyiyeri-kyi kya iyesho lying'anyi?’ Kyaindi ngyilecha na kunu wuyanenyi kyipfa kya kyiyesho-kyi.
43012028	Awu, ng'anyisa rina lyapfo.” Kyasia kukocha ṟui lyawuka ruwewu lyikagamba, “Ngalying'anyisa, na inyi ngyechilying'anyisa-se.”
43012029	Kyasia wandu wa kyisanzionyi kyiwekyeri kufuhi wakaicho, wakagamba, “Kowaṙa ndiṟimo.” Wengyi wakagamba, “Malaika aṙeṙa na oe.”
43012030	Yesu kagaluo, kagamba, “Ṟui-lyo lyacha kyipfa kyako-pfo, indi kyipfa kyanyu.
43012031	Wulalu nyi kyiyeri kyeanduya wuyana. Wulalu Satana, mchilyi o wuyana-wu, nechiwiyitso nja.
43012032	Na inyi ngairo iwuka kunu urukyenyi ngyechikuruo woose wache na koko.”
43012033	Nalegamba isho echiloṟa nyi upfu lo mbaṟe iha echipfa.
43012034	Kyasia wandu wa kyisanzionyi wakamgaluo, wakagamba, “Soe luleicho uwawasonyi kye Kristo nai pfo mṟasa mlungana; na iyoe nugamba kuṙa kye Mana o Adamu nawaṟi iirio wuye? Mana-cho o Adamu nyi wui?”
43012035	Kyasia Yesu kawawia, “Ngyeela ikyeri na nyoe kyiyeri kyifuhi. Yendenyi kyiyeri-kyo muwoṙe ngyeela, meema ulachemuolokyia; kyipfa aichumia meemenyi aichi kundu aiyenda-pfo.
43012036	Iṙikyienyi ulya ekyeende ngyeela, kyiyeri-kyo akyeri na nyoe, kundu muiṙime iwa wana wa ngyeela.” Isho Yesu naleonguo, kayenda kakuṟiika wandu walammbone.
43012037	Maa chandu alewuta shindo shifoi kuṙo sha kyiṟiyisho mbele yawo wandu walemwiṙikyia-pfo;
43012038	kundu kyiafukyie kyindo kyilya moonguo shisuku Yesaya alegamba, “Mndumii, nyi wui aleiṙikyia mbonyi tsaṙu; na nyi wui Ruwa alemloṟa pfinya tsakye?”
43012039	Nyikyo kyitewe wo walaleiṙima iiṙikyia; cha kyipfa Yesaya nalegamba-se,
43012040	“Nalewagaluo shipfupfuṟe, mrima yawo kaiumiṟa; kundu meso gawo galawone, na mṙoe yawo ilamanye; wakangyigalukyia, ngawakyiṟa.”
43012041	Mbonyi-tsi Yesaya naletsionguo, cha kyipfa nalewona mng'ano okye, kasenda mbonyi tsakye.
43012042	Kyaindi maa kyiiṙi kya wandu wawoṙe rina kyiiṙi kya Wayuda kuwewoṙe wafoi walemwiṙikyia; indi kyipfa kya Mafarisayo waleonguo mbonyi tsakye kulawoṙe iṟikyia-ṟikyia-pfo, kundu walacheimo ikulunga na walya wawekyeyenda sinagoginyi.
43012043	Cha kyipfa walekunda iṟumisho nyi wandu kuta iṟumisho nyi Ruwa.
43012044	Yesu kakuilenga na ṟui lying'anyi kagamba, “Ulya angyiiṙikyia inyi, angyiiṙikyia inyi-pfo indi naiṙikyia ulya alengyiṙuma.
43012045	Na ulya angyiambuya inyi naambuya ulya alengyiṙuma.
43012046	Inyi ngyilecha kundu ngyiwe ngyeela ya wuyana, kundu orio mndu angyiiṙikyia inyi alakae meemenyi.
43012047	Na mndu kaicho malosho gako alagaoshe, inyi ngyechimwanduya-pfo; kyipfa ngyilecha kundu ngyianduye wuyana-pfo, indi ngyikyiṟe wuyana.
43012048	Ulya angyilega inyi, alaambilyie malosho gako, nawoṙe momwanduya; mbonyi-tso ngaonguo nyitso tsechimwanduya mfiri o furumia.
43012049	Cha kyipfa inyi ngyileonguo mbonyi tsa mrima oko tupu-pfo; indi Awu alengyiṙuma, oe nalengyiwia shindo ngyechigamba.
43012050	Na inyi ngyiichi iwawaso lyakye nyi moo o mlungana. Kyasia isho ngyionguo inyi, chandu Awu alengyiwia, nyisho ngyionguo.”
43013001	Kyasia, mṟumoe o Pasaka ulandeafukyie Yesu nalemanya kye kyiyeri kyakye kyewuka kunu wuyanenyi iyenda ko Awu, kyiwemshika. Na nalekunda walya wawekyemwosha kunu wuyanenyi, kawakunda mnu.
43013002	Na kyiyeri kya kyelya kya kyukonyi; Mokyiriinzi naleenenga Yuda, mana o Simion Isikariote, ngoo yemṟiinga.
43013003	Yesu aichi kye Awu namṙambikyie shoose na kye nawukyie ko Ruwa na oe naiyenda ko Ruwa,
43013004	nalewuka halya shelyenyi, kayenda mbai kawuta pfo nguwo tsakye, kaira kyitambaa, kakuinewa kyitsinyi.
43013005	Numa ya iho kawika mṟinga pakulyinyi, kawooka isanja wanalosho wakye maṙende, na igaanguo kui kyitambaa kyilya awekuinewie.
43013006	Kashika ko Simion Petiro na oe kammbesa, “Mndumii! Iyoe nungyisanja maṙende?”
43013007	Yesu kagaluo, kammbia, “Kyindo ngyiwuta ochikyimanya wulalu-pfo; kyaindi nochikyimanya numa ya iha.”
43013008	Petiro kammbia, “Iyoe ochingyisanja maṙende maa ale-pfo.” Yesu kammbia, “Ngyilandekusanje maṙende, ukyeri ura loko-pfo.”
43013009	Simion Petiro kammbia, “Mndumii, chi maṙende gako tupu-pfo, indi sanja na mawoko gako na mṙoe oko taa.”
43013010	Yesu kammbia, “Ulya amsambe awoṙe-se kyimaṙuma kyesamba maṙende-pfo, kyipfa namwilyi mmbiu oose; na nyoe momuila kyaindi chi moose-pfo.”
43013011	Cha kyipfa nalemanya ulya echimṟiinga; nyikyo kyitewe alegamba, “Chi moose muweelyi-pfo.”
43013012	Kyasia amuwasanje maṙende, na iṟaa nguwo tsakye na iṙamia-se halya-ndu waweilyiia kyelya, nalewawia, “Ngyesa momanya isho ngammbutia?”
43013013	Nyoe muingyilaga, “Mlosha” na “Mndumii;” moṙeṙa necha, kyipfa nyi wuṙo ngyikyeri.
43013014	Kyasia kokooya inyi, ngyikyeri Mndumii na Mlosha, ngamusanja maṙende, na wuṙo kyimmbari isanjana maṙende nyoe wenyi ko wenyi.
43013015	Cha kyipfa ngamumloṟa chandu mowuta; kundu chandu ngammbutia, na nyoe muwute kuṙo.
43013016	Ny'kyaloi ngammbia, mtumo ang'anyi kuta mndumii okye-pfo; maa moṙiko ndumo ang'anyi kuta ulya amṙuma-pfo.
43013017	Wulalu momanya isho ngammbia; agusu nyoe kokooya moshiwuta!
43013018	Ngyiṙeṙa mbonyi tsa nyoe moose-pfo. Ngyiichi walya ngyilewasambuṟa; kyaindi kyiṟeio kyiiṙime iafukyia; kyiṟeio kyilya kyigambie, “Ulya alelya kyelya kyako nawa mokyituwa oko.”
43013019	“Wookyia wulalu ngammbia shilya shechiwutika, kyiyeri-kyi shilandewutikye; kundu ilyi shechiwutika muiṙime iiṙikyia kye inyi nyi oe ulya ai pfo wookyia mlungana.
43013020	Ny'kyaloi ngammbia, ulya aambilyia mndu oose ngamṙuma, nangyiambilyia inyi; na ulya angyiambilyia inyi naambilyia ulya alengyiṙuma.”
43013021	Na Yesu amwonguo isho, naleiṟewe mrimenyi, kaṟingyishia echigamba, “Ny'kyaloi ngammbia, umwi onyu nechingyiṟiinga.”
43013022	Wanalosho wakaambuyana, walamanye nyi wui aweimsenda.
43013023	Na kuwewoṙe umwi o wanalosho wakye, aweṙamie kufuhi na Yesu; Yesu awemkundi.
43013024	Kyasia Simion Petiro kamtsinia, kammbia, “Wesa, nyi wui amsenda?”
43013025	Kyasia manalosho ulya katikyira kaaramia ura lo Yesu, kammbesa, “Mndumii, nyi wui?”
43013026	Kyasia Yesu kagaluo, kagamba, “Nyi mndu ulya ngyechikapa itongye kyitelenyi na imwenengyia.” Kakapa itongye kyitelenyi kalyienengyia Yuda, mana o Simion Isikariote.
43013027	Yuda amwambilyie itongye lyilya Satana kaiṙa na mrimenyi kokye. Kyasia Yesu kammbia, “Shindo uiwuta shiwute iwinyi.”
43013028	Maa kuwoṙe mndu oose kyiiṙi kya walya waweṙamie halya alemanya kyitewe kya immbia kuṙo-pfo.
43013029	Cha kyipfa walekusaṟa, kyipfa Yuda awekyekooma kyikuchu kya heleri, Yesu nammbia kye, guṟa shilya lukundi kyipfa kya mṟumoe-chu; ang'u nammbia kye naenengye wakyiwa kyindo.
43013030	Kyasia Yuda, amwambilyie itongye lyilya, kawuka halya kyiyeri kyilya kyilya. Na nyi-we kyio.
43013031	Yuda amfumie nja, Yesu nalegamba, “Wulalu Mana o Adamu nang'anyiso, na Ruwa nang'anyiso kyiiṙi kyakye.
43013032	Ruwa nechimng'anyisa mrimenyi kokye; na oe nechimng'anyisa cha ilyi.
43013033	Nyoe wana wako, hatsugai kyiyeri kyitutu ngyikyeri hamwi na nyoe; mochingyipfula; na chandu ngyilewia Wayuda kye, ‘Kulya-ndu ngyiyenda moiṙima icha na pfo-pfo’; na wuṙo wulalu ngyimmbia nyoe.
43013034	Ngyimuenenga iwawaso lyihya: ‘Mukundane.’ Chandu ngyilemukunda nyoe, na nyoe mukundane wuṙo.
43013035	Kuṙo wandu woose wechimanya kye nyoe mowa wanalosho wako, kokooya mokundana nyoe wenyi ko wenyi.”
43013036	Simion Petiro kammbia, “Mndumii, ny'kwi uiyenda?” Yesu kamgaluo, kagamba, “Kulya-ndu ngyiyenda oiṙima ingyiosha wulalu-pfo; kyaindi nongyiosha numa.”
43013037	Petiro kammbia, “Mndumii, ny'kyilyi inyi ngyilechiiṙima ikuosha wulalu? Inyi ngyechireka moo oko kyipfa kyapfo.”
43013038	Yesu kamgaluo, kammbia, “Ngyesa iyoe nochireka moo opfo kyipfa kyako? Ny'kyaloi ngakuwia, ilying'onyi lyechifuga ulangyikana kaṟaaṟu-pfo.”
43014001	“Maa mulaiṟewe mrimenyi konyu; muiṙikyie Ruwa, ngyiiṙikyienyi na inyi.
43014002	Kanyi ko Awu oko kuwoṙe kundu kufoi kokaa. Kyilawei kuṙo ngyiwechimmbia; kyipfa ngyindemuṟeyeṟia handu hekaa.
43014003	Kyasia inyi ngyindemuṟeyeṟia handu hekaa. Ngyechicha-se ngyimuṙuo koko; kundu handu ngyikyeri, na nyoe mukae ho.
43014004	Na kundu ngyiyenda nyoe muichi njia.”
43014005	Tomasi kammbia, “Mndumii, soe luichi kundu uiyenda-pfo; luichi kuṙa njia?”
43014006	Yesu kammbia, “Inyi nyi njia, na wuloi na moo. Mndu ekyecha na ko Awu, sile kui iiṙia koko-pfo.
43014007	Kokooya muwengyiichi inyi, muwechimanya Awu. Wookyia wulalu mumwichi, lyingyi-se momummbona.”
43014008	Filyipo kammbia, “Mndumii luloṟe Awu, kyilushikyie.”
43014009	Yesu kammbia, “Inyi ngyiwekyeri hamwi na nyoe mfiri yoose, iyoe ulangyimanye Filyipo? Angyiwona inyi nawona Awu. Kyasia iyoe nuigamba kuṙa ‘ululoṟe Awu?’
43014010	Uiṙikyie kye inyi ngyikyeri kyiiṙi kya Awu, na Awu nakyeri kyiiṙi kyako? Isho ngyimuongoya wulalu chi makusaṟo gako inyi-pfo kyaindi nyi Awu ulya akyeri kyiiṙi kyako aiṟunda shilya akundi iṟunda.
43014011	Iṙikyienyi kye inyi ngyikyeri kyiiṙi kya Awu, na Awu nakyeri kyiiṙi kyako. Mulandeiṙikyie kyipfa kya ikyo iṙikyienyi kyipfa kya shilya ngyiwuta.
43014012	Ny'kyaloi ngammbia, ulya angyiiṙikyia inyi, shindo shilya ngyiwuta, na oe nechishiwuta; yee, na shing'anyi kuta isho nechiwuta cha kyipfa inyi ngyiyenda ko Awu.
43014013	Na nyoe, mukoterewa kyindo kyoose kyipfa mukyeri wanalosho wako, ikyo ngyechikyiwuta, kundu Awu nang'anyiso kyiiṙi kya Mana.
43014014	Mukoterewa kyindo kyoose kyipfa mukyeri wanalosho wako ngyechikyiwuta.”
43014015	“Mukongyikunda mochiosha kyilya mawawaso gako gakundi.
43014016	Na inyi ngyechiterewa Awu, na oe nechimuenenga Mtarami ungyi, kundu nakae na nyoe mṟasa mlungana.
43014017	Nyi oe Mumuyo o loi; ulya wandu wa wuyana walechiiṙima imwambililyia, cha kyipfa wammbonyi maa wamwichi-pfo; indi nyoe mumwichi, kyipfa nekyekaa konyu; na oe nechikaa mrimenyi konyu.
43014018	Ngyechimṙa ngoṙa-pfo. Ngyiicha na konyu.
43014019	Hatsugae kyiyeri kyitutu wandu wa wuyana walechingyiwona-se; indi nyoe mungyiwonyi. Na kyipfa inyi ngyiwoṙe moo, maa nyoe mochiwaṙa moo.
43014020	Mfiri ulya mochimanya kye inyi na Awu oko nyi kyindo kyimwi, na inyi na nyoe nyi kyindo kyimwi.
43014021	Ulya aambilyia mawawaso gako na igaosha, icho nyi oe angyikundi; na ulya angyikundi Awu oko nechimkunda; na inyi ngyechimkunda na imloṟa mbonyi tsako na pata.”
43014022	Yuda (chi oe Yuda Isikariote-pfo) kammbia, “Mndumii, kyawa kuṙa ukundi iṟingyishia mbonyi tsapfo koṙu na chi ko wandu wa wuyana-pfo?”
43014023	Yesu kagaluo, kammbia, “Mndu kangyikunda nechiosha kyilya malosho gako gakundi; na Awu oko nechimkunda; na soe lochicha na kokye, na iwika kyiṟaṟo kokye.
43014024	Mndu alangyikundi, ekyeosha kyilya malosho gako gakundi-pfo; na malosho-go mugaichuoe chi gako-pfo, indi nyi ga ulya alengyiṙuma.”
43014025	“Isho nyisho ngyilemuongoya kyiyeri-kyo ngyiwekyekaa konyu.
43014026	Kyaindi Mtarami-cho, Mumuyo-cho Mweele, ulya Awu echimṙika kui rina lyako, nechimulosha shoose, na imukumbuṟa shoose ngyilemmbia.
43014027	Ngamṙeeya ufoṟo. Ufoṟo loko ngamuenenga. Chandu ngyimuenenga chi wuṙo wuyana wokyeenenga-pfo. Mulaiṟewe mrimenyi konyu, maa mulawaṙe wuowu.
43014028	Muleicho kye inyi ngyilemmbia, ‘Ngyiyenda na ngyiicha-se na konyu.’ Kokooya muwengyikundi, muwechichihiyo kyipfa ngyiyenda ko Awu; cha kyipfa Awu nang'anyi kuta inyi.
43014029	Na wulalu ngamuongoya isho shilaafukyia kundu ilyi shechiafukyia muiṙime iiṙikyia.
43014030	Inyi ngyechiṙeṙa-se na nyoe shindo shifoi-pfo, cha kyipfa Satana, mchilyi o wuyana-wu naicha, na echiiṙima ingyiwutia kyindo-pfo.
43014031	Kyaindi wandu wa wuyana wamanye kye ngyikundi Awu; na shilya Awu alengyiwia, nyisho ngyiwuta. Nnjonyi luwukye iha.”
43015001	“Inyi nyi msabibu o loi, na Awu oko nyi oe mṙemi.
43015002	Orio mbaga ilekyekumbia ndunda ngyekyeimanya; na orio mbaga yekyekumbia ndunda ngyekyeianguo, kundu iengyeṟe ikumbia ndunda.
43015003	Nyoe momuila kyipfa kya mbonyi-tsi ngammbia.
43015004	Nyoe na inyi luwe kyindo kyimwi. Chandu mbaga ilechiiṙima ikumbia ndunda ilakuwoṙe msabibunyi; na wuṙo taa kyechiwa konyu mulandewe kyindo kyimwi na inyi.
43015005	Inyi nyi msabibu; nyoe nyi mbaga; ulya awa kyindo kyimwi na inyi, nekumbia ndunda tsifoi mnu; kyipfa ngyilai ho inyi moiṙima iwuta kyindo kyoose-pfo.
43015006	Mndu alandewe kyindo kyimwi na inyi nekyewiyitso cha mbaga na iuma; wandu wakatsisania na itsiwiyitsa moṙonyi tsikasenekyia.
43015007	Nyoe mukowa kyindo kyimwi na inyi, na malosho gako gakakaa mrimenyi konyu, terewenyi kyindo kyoose mukundi na nyoe mochienengo.
43015008	Kuṙo Awu oko neching'anyiso, kyipfa muikumbia ndunda tsifoi mnu; na nyoe mochiwa wanalosho wako.
43015009	“Chandu Awu alengyikunda inyi, na chandu ngyilemukunda nyoe, kaenyi ikundenyi lyako.
43015010	Mukoosha kyilya mawawaso gako gakundi, mochikaa ikundenyi lyako; chandu inyi ngyekyeosha mawawaso ga Awu oko na ikaa ikundenyi lyakye.
43015011	Ngamuongoya isho, kundu sia yako ikae mrimenyi konyu, na sia yanyu iafutsio.
43015012	Iwawaso lyako nyi ilyi, mukundane, chandu ngyilemukunda nyoe.
43015013	Kuwoṙe awoṙe ikunda lying'anyi kuta ilyi, lya mndu ireka moo okye kyipfa kya mbuya tsakye-pfo.
43015014	Nyoe mochiwa mbuya tsako, mukowuta shilya ngammbia.
43015015	Ngyimulaga-se watumo-pfo; cha kyipfa mtumo aichi kyindo mndumii okye ekyewuta-pfo; kyaindi ngamlaga mbuya; cha kyipfa shoose ngyileshiicho ko Awu oko ngamuongoya.
43015016	Chi nyoe mulengyisambuṟa inyi-pfo, indi nyi inyi ngyilemusambuṟa nyoe; kundu mundekumbia ndunda; na ndunda tsanyu tsiiṙime ikaa ho mfiri yoose; kundu orio kyindo moterewa Awu kui rina lyako namuenengye.
43015017	Ishi ngammbia nyoe, muiṙime ikundana.”
43015018	“Kokooya wandu wa wuyana wamsuo, manyenyi kye walengyisuo inyi kuwooka.
43015019	Kokooya nyoe muwei wandu wa wuyana, wawechimukunda; kyaindi kyipfa nyoe mulakyeri wandu wa wuyana, indi inyi ngyilemusambuṟa nyoe iwuka wandu wa wuyana, kyipfa kya ikyo wandu wa wuyana wamusuuye.
43015020	Kumbuonyi mbonyi tsilya ngyilemuongoya, kye mtumo ang'anyi kuta mndumii okye-pfo. Kokooya walengyipfulutsa nyashi, wechimpfulutsa nyashi nyoe; kokooya waleosha malosho gako, wechiosha ganyu taa.
43015021	Kyaindi ishi shoose wechimmbutia kyipfa kya rina lyako, cha kyipfa waichi ulya alengyiṙuma-pfo.
43015022	Kokooya ngyilalecha na iṙeṙa nawo wawechikumbuṟo kya wunyamaṟi wowo-pfo; kyaindi wulalu wekaria igamba kye waichi kye isho wawekyewuta nyi wunyamaṟi-pfo.
43015023	Ulya angyisuuye inyi nasuuye na Awu oko.
43015024	Wawechikumbuṟo kya wunyamaṟi wowo kokooya ngyilalewuta kyiiṙi kyawo shindo shilandewuto mndu ungyi oose-pfo; kyaindi wulalu wammbona shilya ngawuta, wakangyisuo inyi na Awu oko.
43015025	Kyaindi kundu kyindo kyilya kyikyiṟeie uwawasonyi lowo kyiafukyie, kyindo kyigambie, ‘Walengyisuo wulya.’
43015026	Kyaindi kyiyeri-kyo Mtarami-cho echicha, ngyechimṙika iwuka ko Awu, Mumuyo-cho o loi awukyie ko Awu, oe nechingyiṟingyishia.
43015027	Na nyoe taa muingyiṟingyishia, cha kyipfa wookyia mawookyionyi muwekyeri hamwi na inyi.
43016001	“Mbonyi-tso ngamuongoya kundu mulacheṙetsa iiṙikyia.
43016002	Wechimuletsana na walya wekyeyenda masinagoginyi; yee loi kyiyeri kyiicha orio mndu aimbaaga echikusaṟa kye naiindia Ruwa kui iwuta kuṙo.
43016003	Na isho wechimmbutia cha kyipfa waichi Awu maa inyi-pfo.
43016004	Kyaindi ngamuongoya isho, kundu kyiyeri kyiyeri-kyo kyechicha mukumbuo kye inyi nyilemmbia. Ngyilemmbia isho wookyia mawookyionyi-pfo, cha kyipfa ngyiwekyeri hamwi na nyoe.”
43016005	“Kyaindi wulalu inyi ngyiyenda ko ulya alengyiṙuma, maa kuwoṙe umwi onyu aingyiwesa ny'kwi ngyiyenda-pfo.
43016006	Indi cha kyipfa ngammmbia isho fowa iichuo mrimenyi konyu.
43016007	Kyaindi inyi ngammbia shii loi; mochiwona kyiira inyi ngayenda; cha kyipfa inyi ngyilandeyende, Mtarami-cho echicha na konyu-pfo; indi inyi ngayenda, ngyechimṙika konyu.
43016008	Na oe kamcha nechiloṟa wandu wa wuyana kye wekyeṙeko kyiyeri wekyegamba kye waichi mbonyi tsa wunyamaṟi. Kye waichi kyiha kyikyeri kya sungusinyi na kye waichi mbonyi tsa ianduyo nyi Ruwa.
43016009	Oe nechiloṟa wandu wa wuyana kye wawoṙe wunyamaṟi, kyipfa walengyiiṙikyia inyi-pfo.
43016010	Kye wawoṙe ṙeko kui igamba waichi kyikyeri kya sungusinyi kyipfa ngyiyenda ko Awu, maa mochingyiwona-se-pfo.
43016011	Kye wechianduyo kyipfa Satana, mchilyi o wuyana-wu, amwanduyo.
43016012	Ngyiwoṙe shindo shifoi shemuongoya, kyaindi moiṙima ishienenga ṙaawa makusaṟonyi ganyu wulalu-pfo.
43016013	Kyaindi kyiyeri oe echicha, Mumuyo-cho o loi, nechimusongoya, namushukuye wuloi woose; cha kyipfa echiṙeṙa kui wuchilyi wokye amonyi-pfo, indi shoose echiicho neshionguo, na shindo shiicha nechimuongoya mbonyi tsakye.
43016014	Oe nechingying'anyisa inyi; cha kyipfa nechiicho shilya ngyekyegamba na imuongoya.
43016015	Na shoose Awu awoṙe nyi shako. Ny'kyo kyitewe ngagamba nechiicho shilya ngyekyegamba na imuongoya.”
43016016	“Hatsugae kyiyeri kyitutu na nyoe mochingyiwona-pfo; lyingyi-se hatsugae kyiyeri kyitutu na nyoe mochingyiwona.”
43016017	Kyasia wanalosho wakye waata wakawesana, “Mbonyi tsiha itso aigamba, ‘Hatsugae kyiyeri kyitutu na nyoe mochingyiwona-pfo, na lyingyi-se hatsugae kyiyeri kyitutu na nyoe mongyiwona?’ Na ‘Cha kyipfa ngyiyenda ko Awu?’ ”
43016018	Kyasia wakagamba, “Mbonyi tsiha itso aigamba, ‘hatsugae kyiyeri kyitutu?’ Luichi kyindo aigamba-pfo.”
43016019	Yesu nalemanya kye wawekundi immbesa; kawawesa, “Ny'kyo muiwesana, kye ngyilegamba, ‘hatsugae kyiyeri kyitutu na nyoe mochingyiwona-pfo; na lyingyi-se hatsugae kyiyeri kyitutu na nyoe mochingyiwona?’
43016020	Ny'kyaloi ngammbia, nyoe mochilyia na ikapa ṟanyi, indi wandu wa wuyana wechichihiyo. Nyoe mochiwoṙo nyi fowa, kyaindi nyi fowa yanyu yechiwa sia.
43016021	Mndu mka kyiyeri-kyo aienengo mana, nekyewoṙo nyi fowa kyipfa kyiyeri kyakye kyelya wukyiwa kyaafukyia; kyaindi kamwenengo mana, ekyekumbuo-se wukyiwa wulya-pfo, kyipfa kya sia ya ifeo mndu wuyanenyi.
43016022	Kyasia nyoe wulalu muwoṙo nyi fowa; kyaindi inyi ngyechimmbona-se; na mrima yanyu yechichihiyo, na sia yanyu kuwoṙe mndu echimusoka-pfo.
43016023	Lyingyi-se mfiri ulya mochingyiwesa kyindo kyoose-pfo. Ny'kyaloi ngammbia, mukoterewa Awu kyindo kyoose nechimuenenga kui rina lyako.
43016024	Mṟasa wulalu mulandeterewe kyindo kui rina lyako-pfo. Terewenyi, na nyoe mochienengo; kundu muchihiyo nakamwi.”
43016025	“Isho ngamuongoya kui mbia. Kyiyeri kyiicha ngyilechiṙeṙa-se na nyoe kui mbia; kyaindi mbonyi tsa Awu ngyechimuongoya na pata.
43016026	Na mfiri-cho mochiterewa kui rina lyako; maa ngyimmbia kye inyi ngyechimuterewia ko Awu-pfo;
43016027	cha kyipfa Awu namukundi kyipfa nyoe mongyikunda inyi, na iiṙikyia kye inyi ngyilewuka ko Awu.
43016028	Ngyilewuka ko Awu, na inyi ngyilecha na kunu wuyanenyi. Lyingyi-se ngyiwuka kunu wuyanenyi; na iyenda ko Awu.”
43016029	Kyasia wanalosho wakye wakagamba, “Wulalu nuionguo na pata; uiṙeṙa-se kui mbia-pfo.
43016030	Wulalu lomanya kye nuichi shindo shoose; kuwoṙe kyimaṙuma kya mndu ikuwesa kyindo-pfo. Koikyo loiṙikyia kye nulewuka ko Ruwa.”
43016031	Yesu kawagaluo, kawawia, “Ngyesa moiṙikyia wulalu?
43016032	Kyiyeri kyiicha, nakyo kyamcha, kyiyeri mochinyanyaṟika orio mndu kanyi kokye, na ingyiṙa ngyimonyi. Kyaindi inyi ngyikyeri ngyimonyi-pfo, cha kyipfa Awu nakyeri hamwi na inyi.
43016033	Isho ngammbia muiṙime iwaṙa ufoṟo muwaṙanyi na inyi. Kunu wuyanenyi muwoṙe fowa; kyaindi kuwanzenyi; inyi ngyilewinga wuyana.”
43017001	Yesu nalegamba mbonyi-tso, kaambuya ruwewu, kagamba, “Awu, kyiyeri kyamshika. Ng'anyisa Mono-pfo, kundu Mono-pfo nakung'anyise iyoe;
43017002	chandu ulemwenenga momu o ichilyia wandu, kundu woose ulemwenenga nawaenengye moo o mlungana.
43017003	Na moo o mlungana nyi: ‘Wakumanye iyoe, Ruwa o loi kulawoṙe ungyi; na Yesu Kristo ulemṙuma.’
43017004	Inyi ngyilekung'anyisa wuyanenyi, iṟunda ulengyiwia ngyiṟunde ngyilelyimarisa.
43017005	Na wulalu, Awu, ungying'anyise inyi hamwi na iyoe, kui kyiṟumi kyilya ngyiwewoṙe kyiyeri wuyana wulagumbo.
43017006	Walya ulengyienenga kunu wuyanenyi ngyilewashukuya kyiṟumi kyapfo. Wawekyeri wapfo, kowangyienenga, na malosho gapfo wekyegaosha.
43017007	Wulalu waichi kye shoose ungyienengyie shiwukyie kopfo.
43017008	Cha kyipfa malosho ulengyienenga ngyilewaṙambika; nawo wakagaambilyia, wakamanya loi kye ngyilewuka kopfo, wakaiṙikyia kye nyi iyoe ulengyiṙuma.
43017009	Inyi ngyiwaterewia iwo; ngyiterewia wandu wa wuyana-pfo; indi iwo ulengyienenga, cha kyipfa iwo nyi wako;
43017010	na woose wai wako nyi wapfo; na wai wapfo nyi wako, na inyi ngaṟumisho mrimenyi kowo.
43017011	“Maa inyi ngyikyeri-se wuyanenyi-pfo, kyaindi wo wakyeri wuyanenyi, na inyi ngyiicha na kopfo. Awu mweele, kui rina lyapfo ulengyienenga uwaringye iwa, kundu wawaṙane tapu chandu soe lukyeri.
43017012	Kyiyeri ngyiwekyeri hamwi nawo, inyi ngyilewaringa kui rina lyapfo ulengyienenga, ngawaambuya; maa kuwoṙe umwi owo aleṙeka-pfo, sile mana ulya o wuṙetsi, kundu kyiṟeio kyiafukyie.
43017013	Na wulalu ngyiicha na kopfo; na mbonyi-tsi ngyitsionguo wuyanenyi, kundu sia yako iafutsio mrimenyi kowo.
43017014	Inyi ngyilewaṙambika malosho gako; na wandu wa wuyana walewasuo kyipfa wo chi wa wuyana-pfo, chandu inyi ngyilakyeri o wuyana.
43017015	Inyi ngyiterewa kye uwawute kunu wuyanenyi-pfo indi uwaringye walaolotso nyi Satana.
43017016	Wo chi wandu wa wuyana-pfo, chandu inyi ngyilakyeri o wuyana.
43017017	Uwailyishe kui Ṙeṙo lyapfo. Mbonyi tsapfo nyitso wuloi.
43017018	Chandu ulengyiṙuma inyi wuyanenyi, na inyi nyi wuṙo ngyilewaṙuma wuyanenyi.
43017019	Na kyipfa kyawo ngakuṙambika kopfo ngyikuṟundie, kundu nawo wakuṙambikye kopfo wakuṟundie, wailyisho nyi Ṙeṙo lyapfo lyii lya loi.
43017020	“Maa chi iwo tupu ngyiwaterewia-pfo; kyaindi ngyiterewia na walya wechingyiiṙikyia kyipfa kya malosho gawo.
43017021	Woose wawaṙane tapu; chandu iyoe, Awu, ukyeri kyindo kyimwi na inyi, na inyi kyindo kyimwi na iyoe; iwo nawo wawe kyindo kyimwi na soe; kundu wandu wa wuyana waiṙime iiṙikyia kye nyi iyoe ulengyiṙuma.
43017022	Na inyi mng'ano ulya ulengyienenga ngyilewaenenga; kundu wawaṙane tapu chandu soe luwaṙanyi tapu.
43017023	Inyi ngyiwe kyindo kyimwi nawo, na iyoe uwe kyindo kyimwi na inyi, kundu wawaṙane tapu; na wandu wa wuyana wamanye kye nyi iyoe ulengyiṙuma, kowakunda wo chandu ulengyikunda inyi.
43017024	Awu, iwo ulengyienenga ngyikundi wakae handu hamwi na inyi orio handu ngyikyeri, waiṙime iwona mng'ano ulengyienenga; cha kyipfa nulengyikunda wookyia wuyana wulagumbo.
43017025	Awu, iyoe okyeanduya kulawoṙe ikundia, wandu wa wuyana walekumanya-pfo; kyaindi inyi ngyilekumanya, na iwo wamanya kye nyi iyoe ulengyiṙuma.
43017026	Na inyi ngyilewaloṟa iyoe nyi wui, lyingyi-se ngyechiengyeṟa iwuta kuṙo, kundu ikunda lyilya ulyiwoṙe koko lyikae mrimenyi kowo na inyi ngyiwe kyindo kyimwi nawo.”
43018001	Kyiyeri amwonguoe isho, Yesu nalefuma hamwi na wanalosho wakye iyenda molyolya o kyimfo kyekyelago Kyediron, handu hawewoṙe bustanyi, kaiṙa na ipfo bustanyinyi hamwi na wanalosho wakye.
43018002	Na Yuda, ulya awekundi imṟiinga, naweichi handu halya; cha kyipfa Yesu kafoi nawekyeyenda pfo hamwi na wanalosho wakye.
43018003	Kyasia Yuda, aṙuṙanyi na asikari na waṟundi wawewukyie ko wang'anyi wa makohanyi na Mafarisayo, kayenda pfo, waṙuṙe taa na shimii na shisha.
43018004	Kyasia Yesu, aichi shoose shechimmbutikyia, kafuma kulya bustanyinyi, kawawia, “Nyi wui muimpfula?”
43018005	Wo wakamgaluo, wakagamba, “Nyi Yesu o Nasareti.” Yesu kawawia, “Nyi inyi.” Yuda ulya alemṟiinga nawegoṟokyi hamwi nawo.
43018006	Kyasia kyiyeri alewawia, “Nyi inyi,” walewuya na numa, wakaoloka wanda.
43018007	Kawawesa-se, “Muipfula wui?” Wakagamba, “Yesu o Nasareti.”
43018008	Yesu kagaluo, kagamba, “Ngamummbia kye nyi inyi. Kyasia kokooya muingyipfula inyi, lekyienyi iwa wayende.”
43018009	Kundu kyiafukyie kyindo kyilya alekoagamba, “Walya ulengyienenga ngyileṙetsa maa umwi-pfo.”
43018010	Kyasia Simion Petiro nawewoṙe ushu, kalusoṟomuo, kamanya nalo mtumo o Mkohanyi ang'anyi kuta woose, kamṙumbuo kuṙwi ko kulyoe. Na mtumo ulya nawekyelago Malyiko.
43018011	Kyasia Yesu kawia Petiro, “Wiyiṟia ushu-lo ipfo kyiṟandenyi. Ngyesa, nokusaṟa ngyikundi ituurika chandu Awu angyiṟeyeṟie ngyituurikye-pfoe?”
43018012	Kyasia asikari walya na msongoru o wayuda walewaṙa Yesu, wakampfunga.
43018013	Wakamṙuo ko Anasi kuwooka, cha kyipfa nawekyeri watoe o Kayafa, ulya awekyeri Mkohanyi ang'anyi kuta woose maka ulya.
43018014	Na Kayafa nyi oe alewia Wayuda kye kyiwechia mndu umwi napfe kyipfa kya wandu wengyi.
43018015	Petiro na manalosho ungyi wakayenda ko Yesu. Na manalosho-cho naweichio nyi Mkohanyi ang'anyi kuta woose. Kyipfa kya ikyo oe na Yesu wakaiṙa na handu hesanzia ha numba ya Mkohanyi-cho ang'anyi kuta woose.
43018016	Kyaindi Petiro kagoṟoka nja moongonyi. Kyasia manalosho ulya ungyi aweichio nyi Mkohanyi ang'anyi kuta woose kafuma, kaṙeṙa na kyisinga kyekyeringa moongo, kaitsa Petiro na numba.
43018017	Kyasia kyisinga kyilya, kyiwewoṙe iṟunda lyeringa moongo, kyikawia Petiro, “Ngyesa iyoe ui umwi o wanalosho wa mndu-chu-pfoe?” Na oe kagamba, “Chi inyi-pfo.”
43018018	Na watumo walya wa waṟundi wawegoṟokyi mbai weoṙa moṙo; kyipfa kuwewoṙe mbeho. Petiro na oe nawekyeri hamwi nawo, echioṙa moṙo.
43018019	Kyasia Mkohanyi ulya ang'anyi kuta woose kawesa Yesu mbonyi tsa wanalosho wakye, na mbonyi tsa malosho gakye.
43018020	Yesu kamgaluo, kagamba, “Inyi ngaṙeṙa na wandu wa wuyana na pata. Mfiri yoose ngyileloshia sinagoginyi na hekalunyi, handu Wayuda woose wekyesanzia; maa ngyileonguo kyindo kyoose kui kyiṟika-pfo.
43018021	Ny'kyilyi ungyiwesa inyi? Wesa walya waleicho ny'kyikyi ngyilewawia; wo waichi kyindo ngyileonguo.”
43018022	Kyasia kyiyeri alegamba isho, mṟundi umwi kyiiṙi kya walya wawegoṟokyi kufuhi kakapa Yesu ukofi, echigamba, “Nuigaluo kuṙo Mkohanyi ang'anyi kuta woose?”
43018023	Yesu kamgaluo, kagamba, “Kokooya ngaṙeṙa uwicho, uṟingyishie wuwicho woko; indi kokooya ngaṙeṙa necha, ny'kyilyi ongyikapa ukofi?”
43018024	Kyasia Anasi kamṙuo ko Kayafa ampfungye.
43018025	Simion Petiro nawekyeri pfo echioṙa moṙo. Kyasia wakammbia, “Ngyesa iyoe ui umwi o wanalosho wakye-pfoe?” Na oe kakana, kagamba, “Chi inyi-pfo.”
43018026	Mtumo umwi kyiiṙi kya walya wa Mkohanyi ang'anyi kuta woose, na oe nyi o kyishari kya ulya Petiro alemṙumbuo kuṙwi, kagamba, “Ngyilekuwona kulya bustanyinyi hamwi na oe-pfoe?”
43018027	Kyasia Petiro kakana-se, na cha ilyi ilying'onyi lyikafuga.
43018028	Kyasia wakawuta Yesu ko Kayafa wakamṙuo mṟasa numba ya wuchilyi iwekyelago Praitorio. Napfo kukokya, kyaindi wo waleiṙa na kulya numbenyi-pfo, walachefana kyimṟumoe, wachelemo ilya shelya sha mṟumoe ulya o Pasaka.
43018029	Kyasia Pilato kafumia nja, kagamba, “Mogamba wuwicho wo mndu-chu ny'kyikyi?”
43018030	Wakamgaluo, wakammbia, “Kokooya ichu alawewoṙe wuwicho luwechimwende na kopfo-pfo.”
43018031	Kyasia Pilato kawawia, “Mṙuonyi nyoe, mundemwanduya chandu uwawaso lonyu luwawasie!” Wayuda wakammbia, “Soe luwoṙe momu o iwaaga mndu-pfo.”
43018032	Kundu kyiafukyie kyindo kyilya Yesu alekyigamba, echiloṟa nyi upfu lo mbaṟe iha echipfa.
43018033	Kyasia Pilato kaiṙa-se na kulya numbenyi ya wuchilyi, kalaga Yesu, kammbia, “Ngyesa iyoe nyi Mangyi o Wayuda?”
43018034	Yesu kamgaluo, kagamba, “Iyoe nuigamba kuṙo kui makusaṟo gapfo, ang'u wandu wengyi walekuwia mbonyi tsako?”
43018035	Pilato kagaluo, kagamba, “Nokusaṟa kye inyi nyi Myuda? Wandu wa uruka lopfo na wang'anyi wa makohanyi nyiwo walekuende na koko. Ny'kyikyi ulewuta?”
43018036	Yesu kagaluo, kagamba, “Wumangyi woko chi wo wuyana-wu-pfo. Kokooya Wumangyi woko wuwekyeri wo wuyana-wu, waṟundi wako wawechikapana kyipfa kyako, kundu wasongoru wa Wayuda walaiṙime ingyiwaṙa. Kyaindi Wumangyi woko chi wo iha-pfo.”
43018037	Kyasia Pilato kammbia, “Kokooya nyi wuṙo iyoe nyi Mangyi-ng'ue?” Yesu kagaluo, kagamba, “Nogamba kye inyi nyi Mangyi. Ngyilefeo kunu wuyanenyi kyipfa kya kyindo kyimwi tupu, ionguo mbonyi tsa loi. Orio mndu aichi mbonyi-tso tsa loi nekyeosha shilya ngyekyegamba.”
43018038	Pilato kammbia, “Mbonyi tsa loi ny'kyikyi?” Pilato amṙeṙe na Yesu kawuya-se na ko Wayuda, kawawia, “Inyi ngyiwonyi ṙeko lyoose ko mndu-chu-pfo.
43018039	Kyaindi muichiwie inyi ngyimpfunguye mndu umwi kyiyeri kya Pasaka. Kyasia mukundi ngyimpfunguye Mangyi o Wayuda?”
43018040	Wakakalagatsa-se, wakagamba, “Chi ichu-pfo! Lukundi Baraba.” Na Baraba-cho nawei msokyi.
43019001	Kyasia Pilato kawia asikari wawute Yesu halya wandemkapa na ngowa.
43019002	Na asikari-wo wakaoka oṟo ya msha wakaṟika Yesu mṙoenyi kokye, wakamṟika na nguwo ya kyimaande-maande.
43019003	Wakayenda halya-ndu awekyeri, wechigamba, “Lokuiṟikyiṟa, Mangyi o Wayuda!” Wakamkapa ngofi.
43019004	Numa ya iho Pilato kafumia-se nja, kawawia, “Mndu-chu ngyimwende na konyu, muiṙime imanya kye inyi ngyiwonyi ṙeko lyoose kokye-pfo.”
43019005	Naaho-ng'u Yesu kafumia nja, aṟee oṟo iya ya msha, na nguwo iya ya kyimaande-maande. Pilato kawawia, “Lanyoe! Mndu ulya aichu iha!”
43019006	Kyasia wang'anyi walya wa makohanyi na waṟundi wawo kyiyeri walemmbona, walekalagatsa, wechigamba, “Mkapie msalabenyi! Mkapie msalabenyi!” Pilato kawawia, “Mṙuonyi nyoe, mundemkapia msalabenyi; cha kyipfa ngyiwonyi ṙeko kokye-pfo.”
43019007	Wayuda wakamgaluo, wakagamba, “Koṙu soe mndu o mbaṟe-i nawaṟi ipfa, cha kyipfa nalekuloṟa oe nyi Mono-Ruwa.”
43019008	Kyasia kyiyeri Pilato aleicho mbonyi-tso kaengyeṟa iowuo.
43019009	Kaiṙa-se na kulya numbenyi ya wuchilyi, kawia Yesu, “Iyoe nuwukyie kwi?” Kyaindi Yesu alemgaluo kyindo-pfo.
43019010	Kyasia Pilato kammbia, “Uiṙeṙa na inyi-pfoe? Uichi ngyiwoṙe wuiṙimi wo ikupfunguo hamwi na wuiṙimi wo ikukapia msalabenyi?”
43019011	Yesu kamgaluo, kagamba, “Iyoe uwechiwaṙa wuiṙimi woose wo ingyichilyia, kokooya Ruwa alawekuenengyie wuchilyi-wo-pfo. Koikyo icho angyiende na kopfo nawoṙe ṙeko lying'anyi kuta.”
43019012	Na wookyia kyiyeri-kyo Pilato kakunda impfunguo; kyaindi Wayuda wakakalagatsa, wechigamba, “Kopfunguo ichu, iyoe chi mbuya ya Kaisari-pfo. Orio mndu aikuloṟa cha ilyi oe nyi mangyi akyeri ura lo Kaisari-pfo.”
43019013	Kyasia kyiyeri Pilato aleicho mbonyi-tso, nalefumiṟia Yesu nja, kaṙamia kyiṙinyi kyakye kyeanduya, handu hawehaale magoe gang'anyi, hekyelago Gabata, ko mṙeṙie o Kyiebrania.
43019014	Na nyi-we mfiri o ikuṟeyeṟa ko mṟumoe o Pasaka, kyiyeri kya saa tsiṟandaaṟu tsa kyingoto. Kawawia, “Lanyoe, Wayuda. Aichu Mangyi onyu!”
43019015	Kyasia wakakalagatsa, wechigamba, “Mmbute iha! Mmbute iha! Mkapie msalabenyi!” Pilato kawawia, “Ngyesa mangyi onyu ngyimkapie msalabenyi!” Wang'anyi wa makohanyi wakamgaluo, wakammbia, “Soe luwoṙe mangi sile Kaisari-pfo.”
43019016	Kyasia Pilato kawaṙambika Yesu kundu nakapio msalabenyi; nawo wakamwambilyia.
43019017	Yesu kafuma, akuṙikyie msalaba okye, mṟasa handu hawekyelago, “Ipoṟong'u” ang'u kui mṙeṙie o Kyiebrania, Golyigota.
43019018	Wakamkapia msalabenyi ipfo Golyigota, hamwi na wandu wengyi wawi, umwi ura-lu na umwi ura-lu, na Yesu makyiṙi-gawi.
43019019	Na Pilato kaachikyia kyiṟeio, kakyiwikyia halya msalabenyi, kyigambie: “YESU O NASARETI, MANGYI O WAYUDA.”
43019020	Kyasia kyiṟeio-kyo kyilewono nyi wandu wafoi kyiiṙi kya Wayuda, kyipfa halya-ndu Yesu alekapio msalabenyi nyi-we kufuhi na mṟi; na kyiṟeio-kyo kyiwekyeri kui mṙeṙie iṟaṟu: Kyiebrania, Kyilatin na Kyikyiṟikyi.
43019021	Kyasia wang'anyi wa makohanyi na Wayuda wakawia Pilato, “Ulaṟeie ‘Mangyi o Wayuda’; ṟeia chandu alegamba ‘Inyi nyi mangyi o Wayuda.’ ”
43019022	Pilato kagaluo, kagamba, “Ngyeilacha kyilya ngamṟeie-pfo.”
43019023	Na asikari walya kyiyeri walekapia Yesu msalabenyi, waleira nguwo tsakye, wakatsigawa kaana, orio asikari ugawi lokye; na kanzu taa. Kyasia kanzu iya iwengyishone-pfo, iwengyilungye-lungye tupu wookyia wuye mṟasa wanda.
43019024	Kyasia wakawiana, “Lulairanduo, kyaindi luikapie kuṟu kuha, lumanye yechiwa ya wui. Kundu kyiṟeio kyiafukyie, kyilya kyigambie, ‘Walegawa nguwo tsako, na ikunya lyako walelyikapia kuṟu kuha.’ ” Nyi wuṙo asikari walya walewuta.
43019025	Na halya-ndu msalaba o Yesu uwekyeri hawegoṟokyi mama o Yesu na mono-wama o wamae, Maria, mka o Kyileopa, na Maria Makyidalena.
43019026	Kyasia kyiyeri Yesu alewona wamae, na manalosho ulya awemkundi agoṟokyi kufuhi, nalewia wamae, “Mama, mmbutie cha nyi mono-pfo.”
43019027	Numa ya iho kawia manalosho ulya, “Mmbutie cha nyi womoo.” Na wookyia kyiyeri kyilya manalosho ulya kamṙuo kanyi kokye.
43019028	Isho shoose shammbutikye, na Yesu aichi kye shoose shammbutika kundu kyiṟeio kyiafukyie, nalegamba, “Ngyiwoṙo nyi nyoṙa.”
43019029	Na halya hawewoṙe pakulyi iwoṙe mpfinyo uwetarang'ia. Kyasia wakawika mpfinyo ulya uwetarang'ia indonyi lyekyeongyia mṟinga wakalyiwikyia kyiṙinyi kyikyeri cha mtemu, wakawikyia Yesu ṙumbunyi kokye.
43019030	Yesu amwambilyie mpfinyo ulya uwetarang'ia na iunyo, nalegamba, “Kyammba chandu kyiwaṟi iwa.” Kaaramtsa mṙoe okye, kalekyia moo.
43019031	Kyasia Wayuda, kyipfa nyi mfiri o ikuṟeyeṟa lya mfiri o onyonya, na kundu mmbiu ilakae msalabenyi mfiri o onyonya, (cha kyipfa mfiri ulya o onyonya uweng'anyi), waleterewa Pilato maṙende ga Yesu na ga walya wawewakapie halya msalabenyi gafunjo-funjo, wawuto halya msalabenyi.
43019032	Kyasia asikari wakayenda, wakafunja maṙende ga wandu walya wawi wawewakapie msalabenyi hamwi na Yesu.
43019033	Kyaindi kyiyeri waleyenda halya-ndu Yesu awekyeri na iwona kye ampfa, walemfunja maṙende-pfo;
43019034	kyaindi asikari umwi nalemkapa pfumu uwarinyi kokye; na cha ilyi hakawuka samu na mṟinga.
43019035	(Na ulya alewona kaṟingyishia, na wuṟingyishi wokye nyi wo loi, na oe naichi kye nagamba loi kundu na nyoe muiṙime iiṙikyia).
43019036	Cha kyipfa isho shilewutika kundu kyiṟeio kyiafukyie, “Kuwoṙe fuo lyakye lyechifunjo-pfo.”
43019037	Lyingyi-se kyiṟeio kyingyi kyagamba, “Wechiwona ulya walemkapa pfumu.”
43019038	Isho shoose shammbutikye Yosefu awukyie Arimataya, na oe nyi manalosho o Yesu, (kyaindi kui kyiṟika, kyipfa kya iowuo Wayuda), naleterewa Pilato momu kundu nawute mmbiu o Yesu halya msalabenyi. Na Pilato kamwenenga momu. Kyasia kayenda, kawuta mbiu ulya halya msalabenyi.
43019039	Nikodemo na oe kayenda, (ulya alekoayenda ko Yesu mfiri ya numa), aṙuṙe cha shilo makumi gaṟaaṟu sha shindo shekyeshio shindonyi shingyi kundu shilanyamaṟikye.
43019040	Kyasia wakaṙuo mmbiu ulya o Yesu, wakauaṟahia sanda na iushia mafuṙa gekyepfaama necha, chandu Wayuda waweichiwie iwuta kyiyeri-kyo waiṟika mndu.
43019041	Na halya-ndu alekapio msalabenyi hawewoṙe bustanyi, na ipfo bustanyinyi kuwewoṙe kyilome kyihya, kyilawendeṟiko mndu.
43019042	Kyipfa Wayuda waweikuṟeyeṟa ko mfiri o onyonya, wakawika Yesu kulya kyilomenyi, kyipfa kyiwekyeri kufuhi.
43020001	Na mfiri o kuwooka o juma Maria Makyidalena naleyenda kulya kyilomenyi, ngamenyi utuko, kyiyeri kulandekye necha; kawona igoe lyilya lyilyiwute halya kyilomenyi.
43020002	Kyasia kayenda eṙicha, kashika ko Simion Petiro na ko manalosho ulya ungyi Yesu awemkundi, kawawia, “Wawuta Mndumii Yesu kulya kyilomenyi; maa luichi kundu wammbikyia-pfo.”
43020003	Petiro kafuma na manalosho ulya ungyi, wakayenda kulya kyilomenyi.
43020004	Wakayenda weṙicha woose wewawi; na manalosho ulya ungyi kaṙicha kuta Petiro, kawa o kuwooka ishika halya kyilomenyi.
43020005	Kaarama na iimemia kulya kyilomenyi, kawona pfo shiṙami shilya sha sanda; kyaindi aleiṙa napfo-pfo.
43020006	Kyasia Simion Petiro kacha numa yakye, kaiṙa na kulya kyilomenyi; kaambuya shiṙami shilya shiwekyeri pfo;
43020007	na kyitambaa kyilya kyiwekyeri mṙoenyi kokye kyiwekyeri handu hamwi na shiṙami shilya-pfo, indi kyiwekyiumbie-umbie haleshi.
43020008	Naaho manalosho ulya ungyi awekyeri o kuwooka ishika halya kyilomenyi na oe kawona na iiṙikyia.
43020009	Cha kyipfa walekowammanya kyiṟeio kyiwegambie kye Yesu nawaṟi iṟuka-pfo.
43020010	Kyasia wanalosho wakayenda-se kanyi kowo.
43020011	Kyaindi Maria nawegoṟokyi kufuhi na kyilome kyilya, ura lo nja, echilyia. Kyasia echilyia kuṙo, nalearama na iimemia kulya kyilomenyi.
43020012	Kawona malaika wawi, waṟee nguwo ngiilyi, waṙamie, umwi ura lo mṙoenyi na umwi ura lo maṙende lo halya-ndu mmbiu o Yesu uwemlaṟe.
43020013	Nawo wakammbia, “Nuilyilyia kyi?” Kawawia, “Kyipfa wawuta Mndumii oko iha; maa ngyiichi kundu wammbikyia-pfo.”
43020014	Na amgambe kuṙo, kainduka, kawona Yesu agoṟokyi, indi alamanye kye nyi Yesu.
43020015	Yesu kammbia, “Nulyilyia kyi? Nupfula wui?” Na Maria, akusaṟie kye nyi moambuya bustanyi, kammbia, “Mndumii, kokooya nyi iyoe ommbuta kunu kyilomenyi, ngyiwia nyi kwi ommbikyia, na inyi ngyechimmbuta pfo.”
43020016	Yesu kammbia, “Maria.” Oe kainduka, kammbia kui mṙeṙie o Kyiebrania “Raboni! Kyimwi na igamba, ‘Mlosha oko.’ ”
43020017	Yesu kammbia, “Ulangyipaaye, cha kyipfa ngyilandeṙo na ruwewu ko Awu-pfo. Kyaindi yenda ko wana wa wama wako uwawie ngyiiṙo na ruwewu ko Awu oko na oe nyi Awu onyu, ko Ruwa oko na oe nyi Ruwa onyu.”
43020018	Maria Makyidalena kayenda, kaongoya wanalosho mbonyi kagamba, “Ngawona Mndumii Yesu, na nyi oe angyiwia ishi ngyimuongoya.”
43020019	Kyukonyi, mfiri ulya o kuwooka o juma; na halya-ndu wanalosho wawekyeri moongo iwengyishingye kyipfa kya iowuo Wayuda, Yesu kacha kagoṟoka makyiṙi-gawi gawo, kawawia, “Ufoṟo lukae konyu.”
43020020	Na oe amgambe kuṙo, kawaloṟa mawoko gakye na uwari lokye. Kyasia wanalosho walya wakachihiyo kyiyeri walewona Mndumii Yesu.
43020021	Yesu kawawia-se “Ufoṟo lukae konyu. Chandu Awu alengyiṙuma inyi, na inyi ngyimṙuma nyoe.”
43020022	Na oe amgambe kuṙo, kawaumuya mṟufui, kawawia, “Ambilyienyi Mumuyo Mweele.
43020023	Mndu oose mochimhooṟia wunyamaṟi nechihooṟio loi; na ulya mulamhooṟia echihooṟio-pfo.”
43020024	Kyaindi umwi o walya ikumi na wawi Tomasi, awekyelago-se, (Wana wawafee wawi mfiri umwi) awekyeri na woṙoe kyiyeri Yesu alecha-pfo.
43020025	Kyasia wanalosho walya wengyi wakammbia, “Lowona Mndumii Yesu.” Kawawia, “Inyi ngyilandewone ngoru tsa msemaari mawokonyi kokye, na iwaṙa halya-ndu msemaari ilemtocha, na iwaṙa uwarinyi kokye halya-ndu pfumu lyilemtocha, ngyechiiṙikyia maa ale-pfo.”
43020026	Kyasia, hamwiṙe mfiri nyanya, wanalosho wakye wawekyeri-se numba, na Tomasi nawekyeri hamwi nawo. Yesu kacha, na moongo iwengyishingye. Kagoṟoka makyiṙi-gawi gawo, kagamba, “Ufoṟo lukae konyu.”
43020027	Numa ya iho kawia Tomasi, “Goṟuo kuwoko kopfo; ambuya mawoko gako, waṙa uwarinyi koko; molawe mndu alaiṙikyie, indi aiṙikyie.”
43020028	Tomasi kagaluo, kammbia, “Mndumii oko na Ruwa oko!”
43020029	Yesu kammbia, “Iyoe, kyipfa ongyiwona, noiṙikyia. Wagusu walya walawonyi kyaindi wakaiṙikyia.”
43020030	Kyasia kuwoṙe shiṟiyisho shingyi shifoi Yesu aleshiwuta mbele ya wanalosho wakye, shilashiṟeie kunu kyitapunyi.
43020031	Kyaindi ishi shileṟeio, kundu muiṙime iiṙikyia kye Yesu nyi oe Kristo, Mono-Ruwa; na kui iiṙikyia muwone moo o mlungana kui rina lyakye.
43021001	Numa ya isho Yesu nalekuṟingyishia-se ko wanalosho wakye, halya nduwenyi yekyelago Tiberia. Na oe nalekuṟingyishia kuṙi:
43021002	Simion Petiro, Tomasi awekyelago-se, (Wana wawafee wawi mfiri umwi), Natanaelyi awukyie Kana ya Galyilaya, wana wa Sebedayo, na wanalosho wengyi wawi, wawekyeri hamwi na oe.
43021003	Simion Petiro kawawia, “Ngyindeṙega makunga.” Nawo wakammbia, “Na soe lochiyenda hamwi na iyoe.” Kyasia wakafuma, wakaṙooya ngalawenyi; indi kyio kyilya walewaṙa ikunga maa lyimwi-pfo.
43021004	Na lyilya kulekya, Yesu nalegoṟoka mbai ya nduwa, kyaindi wanalosho walemanya kye nyi oe-pfo.
43021005	Kyasia Yesu kawawia, “Wana wako, muwoṙe kyindo kyelya?” Wakamgaluo, wakammbia, “Ote.”
43021006	Kawawia, “Wikyenyi iṟambika ipfo mṟingyenyi ura lo kulyoe lo ngalawa, na nyoe mochiwaṙa makunga.” Wakawuta chandu Yesu alegamba indi kyiyeri-kyo walaiṙime ilyikuruo-se kyipfa kya makunga gafoi.
43021007	Kyasia manalosho ulya Yesu awemkundi kawia Petiro, “Nyi Mndumii Yesu.” Na Simion Petiro, kyiyeri aleicho kye nyi Mndumii Yesu, kakuinewa mkoṟoṟi okye (kyipfa nawei kyiṟanguoe), kashoongyia kulya nduwenyi.
43021008	Na wanalosho walya wengyi wakacha wakyeri ngalawenyi ingyi, wakyeri cha meta magana gawi wamarise iambaṙa nduwa iya, nawo wechikuruo iṟambika lyilya lyiichuo makunga.
43021009	Kyasia kyiyeri waleshika mbai ya nduwa, walewuka kulya ngalawenyi, wakawona moṙo o makaa, na iho moṙonyi hawehawikyie makunga na mkate.
43021010	Yesu kawawia, “Endenyi na iha makunga maata mogawaṙa wulalu kuṙi.”
43021011	Kyasia Simion Petiro kaṙooya ngalawenyi, kakuruo iṟambika lyilya na handu hagaṙutsu, lyiichuo makunga gang'anyi, igana makumi gataanu na gaṟaaṟu; na maa chandu gawefoi kuṙo, iṟambika lyilya lyileranduka-pfo.
43021012	Yesu kawawia, “Nnjonyi mususuo.” Maa kuwoṙe mndu kyiiṙi kya wanalosho walya alekaria immbesa oe nyi wui-pfo; waichi kye nyi Mndumii Yesu.
43021013	Yesu kayenda kaira mkate, kawaenengyia, na makunga taa.
43021014	Koikyo kyikawa Yesu nawonekyia wanalosho wakye lya kaṟaaṟu numa ya iṟuka ko wapfu.
43021015	Kyasia wamlye, Yesu kawia Simion Petiro, “Simion mana o Yohane, ungyikundi kuta iwa?” Kammbia, “Yee, Mndumii, iyoe nuichi kye ngyikukundi.” Kammbia, “Ambuya shiondo shako.”
43021016	Kammbia-se lya kawi, “Simion mana o Yohane, ungyikundi?” Kammbia, “Iye, Mndumii, iyoe nuichi kye ngyikukundi.” Kammbia, “Lyisa moondo gako.”
43021017	Kammbia-se lya kaṟaaṟu, “Simion mana o Yohane, ungyikundi?” Kammbia, “Mndumii, iyoe nuichi shoose; iyoe nuichi kye ngyikukundi.” Yesu kammbia, “Ambuya moondo gako.”
43021018	Kagamba, “Ny'kyaloi, kakuwia, kyiyeri uwekyeri manakye, muwekyekuṟeyeṟa na iyenda kundu koose ukundi; kyaindi kyiyeri ochikuo, nochigoṟuo mawoko gapfo, na mndu ungyi nechikuwutia kyilya akunda na ikuṙuo kundu ulakundi.”
43021019	Kaonguo mbonyi-tso iloṟa nyi upfu lo mbaṟe iha Petiro echipfa naenengye Ruwa kyiṟumi. Na Yesu amwonguo isho, kawia Petiro, “Ngyiosha.”
43021020	Petiro kainduka kawona manalosho ulya awemkunde nyi Yesu echiwaosha (ulya alearamia Yesu kyiyeri kya ilya kyelya kya kyukonyi, kagamba, “Mndumii, nyi wui aikuṟiinga?”)
43021021	Kyasia Petiro, kawona manalosho-cho, kawia Yesu, “Mndumii, aa ichu nechiwutio kyi?”
43021022	Yesu kammbia, “Kokooya ngyikundi ichu nawaṙe moo mṟasa kyiyeri ngyechicha, kyikuwaṟi kyi iyoe? Iyoe ngyiosha.”
43021023	Kyasia mbonyi-tso tsikaṙunganana ko walya wawekyeosha Yesu kye manalosho ulya echipfa-pfo. Kyaindi Yesu alewawia kye echipfa-pfo indi nalegamba, “Kokooya ngyikundi ichu nawaṙe moo mṟasa kyiyeri ngyechicha, ikyo kyakuenenga kuṙa wukyiwa?”
43021024	Ichu nyi manalosho ulya aṟingyishia na iṟeia mbonyi-tsi; na soe luichi kye wuṟingyishi wokye nyi loi.
43021025	Kuwoṙe shindo shingyi shifoi Yesu alewuta, shilaleṟeio, kyipfa ngakusaṟa shiweṟeio shoose wuyana uwechiwaṙa handu hewikyia shitapu-sho shoose-pfo.
44001001	Tofilo Mkunde, kyitapu kyilya kya kuwooka ngyilekuṙikyia ngyileṟeia mbonyi tsa shindo shoose Yesu alewuta na ilosha.
44001002	Mṟasa mfiri ulya aleṙoso na wuye ruwewu, amloṟe kui Mumuyo Mweele wasu walya alewasambuṟa.
44001003	Walya alekuṟingyishia kowo, kui iwuta shindo shifoi, numa ya ilyiso wukyiwa, kye nai na moo; echiwawonekyia kyiyeri kya mfiri makumi gaana, na ionguo mbonyi tsa Wumangyi wo Ruwa.
44001004	Na kyiyeri awekyeri nawo kyisanzionyi nalewawia walawukye Yerusalemu, kyaindi waweṙelyie kyiteṟio kya Awu, kyiteṟio ngyilemuongoya mbonyi tsakyo;
44001005	kye Yohane nalepatisa kui mṟinga, indi nyoe mochipatiso kui Mumuyo Mweele numa ya mfiri-i ngyaangu.
44001006	Kyasia kyiyeri wawekyeri na Yesu kyisanzionyi, wakammbesa, “Ngyesa, Mndumii kyiyeri-kyi nyi lyo-ndu uiwiyiṟia Isiraelyi Wumangyi?”
44001007	Kawawia, “Chi iṟunda lyanyu imanya shiyeri Awu awikyie sile oe amonyi-pfo.
44001008	Kyaindi mochiambilyia pfinya, Mumuyo Mweele kamcha na konyu, na nyoe mochingyiṟingyishia Yerusalemu, na urukyenyi loose lo Wayuda, na Samaria, mṟasa matsitsionyi ga uruka.”
44001009	Amgambe isho, kyiyeri waweimwambuya kairo, ipuchi lyikammbuta mbele yawo.
44001010	Kyiyeri waweiitukuya ruwewu karii, kyiyeri aweiyenda, wandu wawi wakagoṟoka kufuhi nawo, waṟee nguwo tsa uwiṟo,
44001011	wakagamba, “Nyoe wandu wa Galyilaya, ny'kyilyi muiambuya ruwewu? Yesu-chu aṙoo iwuka konyu iyenda wuye ruwewu, newuya chandu mommbona echiyenda ruwewu.”
44001012	Numa ya iho wakawuya na Yerusalemu iwuka fumvu lyiwekyelago lya Mseituni, lyikyeri kufuhi na Yerusalemu, cha kyilometa kyimwi kuṙi.
44001013	Na lyilya waleshika Yerusalemu, wakaṙooya kai, kundu wawekyekaa: Petiro, Yohane, Yakobo, Anderea, Filyipo na Tomasi, Baritolomayo na Matayo, Yakobo o Alyifayo, Simion Selote, na Yuda o Yakobo.
44001014	Iwa woose wawei kyindo kyimwi kyiiṙi kya iterewa, hamwi na waka na Maria, wama o Yesu, na wana wa wamae.
44001015	Mfiri iya Petiro kagoṟoka kyiiṙi kya walya wawekyeosha Yesu (itala lyawo cha igana na makumi gawi),
44001016	kagamba, “Wana wa wama, kyiwewaṟi shiṟeio shiele shiafukyie, shiṟeio Mumuyo Mweele aleshionguo kui ṙumbu lya Dawidi, mbonyinyi tsa Yuda, alesongoya walya walewaṙa Yesu.
44001017	Cha kyipfa nawemtale hamwi na soe, kagawio iṟunda-lyi.
44001018	(Kyasia mndu-chu naleguṟa ṙema kui woguru wo iwuta wunyamaṟi; kaoloka kapasakana, maula gakye goose gakafumia nja.
44001019	Wandu woose wekyekaa Yerusalemu wakamanya mbonyi-tsi; mṟasa ṙema lyilya lyikalago kyikowo Akyelyidama, kyimwi na igamba, ṙema lya samu).
44001020	Cha kyipfa kulya kyitapunyi kya shiimbo kyikyiṟeie kye, ‘Kyiṟaṟo kyakye kyechiwaṙa kyindo-pfo, maa kochiwaṙa mndu echikaa ho-pfo.’ Lyingyi-se kyikyiṟeie, ‘Mndu ungyi naṙuo wuṟundi wokye.’ ”
44001021	“Kyasia kyiiṙi kya wandu waleoshana na soe kyiyeri kyoose Mndumii Yesu aweicha na iwuka koṙu,
44001022	iwookyia wupatiso wo Yohane, mṟasa mfiri ulya alewuto koṙu iyenda wuye ruwewu, kyiwaṟi umwi owo nawe mṟingyishi o iṟuka lyakye hamwi na soe.”
44001023	Wakawika wandu wawi: Yosefu, awekyelago Barisaba, awewoṙe rina lya kawi Yusto, na Matiya.
44001024	Numa ya iho wakaterewa, wakagamba, “Iyoe, Mndumii, uichi mrima ya wandu woose, luloṟe nyi wui omsambuṟa kyiiṙi kya iwa wawi,
44001025	nawe msu handu ha Yuda; kyipfa Yuda nalelekana na soe kayenda handu alewutikyio kyilya kyimmbaṟi.”
44001026	Wakakapa kuṟu kuha isambuṟa Yosefu na Matiya na Matiya kasambuṟo; na oe kawiko handu hamwi na wasu walya ikumi na umwi.
44002001	Na kyiyeri mfiri o Pentekoste uleafukyia wawekyeri woose handu hamwi.
44002002	Cha ilyi iwuka ruwewu kukocha ndiṟimo cha ndiṟimo tsa mkuma o pfinya, ukoichuṟa numba iya yoose waweṙamie.
44002003	Kukowaṙa ngyuulumi tsilekanyi-lekanyi, cha ngyuulumi tsa moṙo ukokaa mṙoenyi ko orio mndu awekyeri halya.
44002004	Woose wakaichuṟo nyi Mumuyo Mweele, wakawooka iṙeṙa kui mṙeṙie ingyi, chandu Mumuyo alewaenenga wuiṙimi.
44002005	Na kuwewoṙe Wayuda wawekyekaa Yerusalemu, wandu waiṙikyie na iowuo Ruwa, wandu wawukyie orio isanga lya kunu wuyanenyi.
44002006	Kyasia kyiyeri wuingyi wo wandu wawesanzie halya waleicho ndiṟimo tsilya, wakawoṙo nyi wuowu, cha kyipfa orio umwi naleicho weṙeṙa kui mṙeṙie okye.
44002007	Wakaṟiyio woose, wakawiana, “Lanyoe-ko, iwa woose waiṙeṙa chi wandu wa Galyilaya-pfoe?
44002008	Kyawa kuṙa soe iicho orio mndu mṙeṙie yaṙu lulefeo nayo?
44002009	Wapariti na Wamedi na Waelami, na walya wekyekaa Mesopotamia, Uyuda na Kapadokyia, Ponto na Asia,
44002010	Firikyia na Pamfilyia, Misiri na ngyuura tsa Lyibia kufuhi na Kyirene, na wayenu wawukyie Roma, Wayuda na walya wekyeindia Ruwa,
44002011	Wakyirete na Waarabu; luichuoe iwa wechionguo kui mṙeṙie yaṙu mawuto gang'anyi ga Ruwa.”
44002012	Wakaṟiyio woose, wakawoṙo nyi iwuṟa iiṙikyia, wakawiana, “Shindo-shi shaloṟa kyi?”
44002013	Wengyi wakanyeṟe, wechigamba “Wawananzi.”
44002014	Kyaindi Petiro kagoṟoka hamwi na wanalosho walya ikumi na umwi, kakuilenga na ṟui lying'anyi, kawawia, “Nyoe wandu wa uruka lo Uyuda, na nyoe moose mokyekaa Yerusalemu, manyenyi mbonyi-tsi muaṙanyie maṙeṙo gako.
44002015	Chandu mukusaṟie chi wuṙo-pfo. Wandu-wa wawananzi-pfo, cha kyipfa nyi saa tsiṟaaṟu tsa kyingoto tikyi;
44002016	kyaindi mbonyi-tsi nyi tsilya tsilegambo nyi moonguo shisuku Yoelyi,
44002017	‘Mfiri yefurumia, Ruwa nagamba ngyechipusia wandu woose Mumuyo oko, na wana wanyu wa kyisoṟo na wa kyika wechionguo shisuku; na wanakye wanyu wechiwona shindo shilandeafukyie; na wandu waku wechiloṙo.
44002018	Yee, na mfiri-yo ngyechipusia waṟundi wako wa kyisoṟo na wa kyika Mumuyo oko, nawo wechionguo shisuku.
44002019	Na inyi ngyechiloṟa ṟigo wuye ruwewu, na shindo sheṟiyisha wuyanenyi, samu na moṙo, na ipuchi lya mtsu ufoi.
44002020	Mnengyeṟi ochiwa meema, na mori ochiwa samu, mfiri ulya o Mndumii ulacha, mfiri ung'anyi uichio na pata.
44002021	Na orio mndu echipfula Mndumii Ruwa nechikyiṟo.’ ”
44002022	“Nyoe wasoṟo wa Isiraelyi, aṙanyienyi mbonyi-tsi: Yesu awukyie Nasareti, mndu Ruwa alemloṟa konyu kui ṟigo na shindo sheṟiyisha, Ruwa aletsiwuta amonyi, chandu nyoe muichi.
44002023	Mndu-chu aleṙiko wuyanenyi chandu Ruwa alekunda amonyi, na chandu Ruwa aweṟeyeṟie wookyia kacha, kamṙambika konyu, nyoe mukomkapia msalabenyi, mukombaaga.
44002024	Ulya Ruwa alemṟutsa, kammbuta wukyiwenyi wo ipfa, cha kyipfa kyileiṙimika wukyiwa-wo wumpaaye-pfo.
44002025	Kyipfa Dawidi naonguo mbonyi tsakye, ‘Ngyilewona Mndumii mbele yako mfiri yoose cha kyipfa nakyeri ura loko lo kulyoe ngyilasunzukye.
44002026	Koikyo mrima oko ulechihiyo ulumi loko lukochihiyo; lyingyi-se mmbiu oko ukoweṙelyia.
44002027	Cha kyipfa echiṙa mrima oko ko wapfu-pfo; maa echiṙa mndu okye msimiri napuye kyilomenyi-pfo.
44002028	Nulengyiloṟa njia tsiendie moonyi o mlungana.’ ”
44002029	“Wasoṟo, wana wa wama wako, maa mulangyisuuye, ngyionguo mbele yanyu kulawoṙe wuowu mbonyi tsa awu oṙu, Dawidi, kye nalepfa kaṟiko, na kyilome kyakye kyikyeri koṙu mṟasa inu.
44002030	Kyasia kyipfa nyi moonguo shisuku, aichi kye Ruwa nalemwenenga kyaasa, kye kyisharinyi kokye kochiwuka mangyi.
44002031	Na oe chandu alesonguo iwona mbonyi-tsi, naleonguo mbonyi tsa iṟuka lya Yesu Kristo, kye mrima okye ochiṙio ko wapfu-pfo, maa mmbiu okye ochipuya kyilomenyi-pfo.
44002032	Yesu-cho Ruwa nalemṟutsa, na soe loose lui waṟingyishi.
44002033	Kyasia oe, kamṙoso mṟasa kuwoko ko kulyoe ko Ruwa, na iambilyia ko Awu kyaasa kyilya kya Mumuyo Mweele, napusuo kyindo-kyi mukyiwonyi na ikyiicho wulalu.
44002034	Kyipfa Dawidi aleṙo na ruwewu-pfo; indi oe nalegamba, ‘Ruwa nalewia Mndumii oko, ṙamia ura loko lo kulyoe,
44002035	mṟasa kyiyeri ngyechikuenenga wuiṙimi wo ichilyia washituwa wapfo.’ ”
44002036	“Kyasia wandu woose wa Isiraelyi wamanye na pata kye Ruwa naleenenga Yesu-cho walemkapia msalabenyi wuiṙimi wo iwa Mndumii na Kristo.”
44002037	Kyiyeri wandu walya waleicho mbonyi-tso, wakaiṟewe mrimenyi kowo, wakawia Petiro na wanalosho walya wengyi, “Luwute-kyi, wana wa wama waṙu?”
44002038	Petiro kawawia, “Ṙumbuyenyi iwuta sha wunyamaṟi, mupatiso orio umwi kui rina lya Yesu Kristo, muiṙime iambilyia ihooṟio lya ngyuunyamaṟi tsanyu, na nyoe mochiambilyia kyienengo kya Mumuyo Mweele.
44002039	Cha kyipfa kyaasa-kyi nyi kyipfa kyanyu, na ko wana wanyu, na ko walya wai kuleshi, na ko woose wechilago nyi Mndumii oṙu Ruwa wache na kokye.”
44002040	Kawaṟingyishia kui maṙeṙo gengyi gafoi mnu na iwaikyimbia, echigamba, “Kaenyi kuleshi na rika-lyi lyilekyeicho.”
44002041	Na walya waleicho malosho gakye na igaosha wakapatiso; na mfiri ulya wakaengyeṟika cha wandu shiku shiṟaaṟu.
44002042	Mfiri yoose wakaosha malosho ga wanalosho, wakyeri kyindo kyimwi shindonyi shoose, na kyiiṙi kya ilya mkate handu hamwi, na kyiiṙi kya iterewa.
44002043	Wanalosho wakawuta shindo shifoi sheṟiyisha na ṟigo, orio mndu kawoṙo nyi wuowu.
44002044	Na woose waweiṙikyie Yesu wawekyekaa handu hamwi, na iwuta shindo shoose wakyeri kyindo kyimwi,
44002045	wechikumba masaa gawo, na shindo shawo wawewoṙe, na igawia wandu woose orio mndu iṙuana na chandu awekundi.
44002046	Na orio mfiri wechiyenda hekalunyi handu hamwi, wechilya mkate numba kui numba, na ilya kyelya kyawo na sia na mrima iwoṙe ilekyia,
44002047	wechiṟumisha Ruwa, na ichihiṟa wandu woose. Mndumii kapfumbutsa siṟi orio mfiri ko walya waweikyiṟo.
44003001	Kyasia Petiro na Yohane waweiṙo wechiyenda hekalunyi kyiyeri kyeterewa Ruwa, cha saa kyenda.
44003002	Na mndu umwi awei kyileeta wookyia kyiyeri alefeo nawekyeendo nyi wandu wakammbikyia orio mfiri moongonyi o hekalu uwekyelago “Moongo Mcha,” kundu naterewe isaṟio nyi walya wawekyeiṙa na ipfo hekalunyi.
44003003	Mndu-cho kyiyeri alewona Petiro na Yohane wechiiṙa na hekalunyi naleterewa naenengo kyindo kyemsaṟia.
44003004	Na Petiro, kamwitukuya karii, hamwi na Yohane, kagamba, “Ambuya kunu.”
44003005	Kawaitukuya, alangyie wamwenengye kyindo.
44003006	Kyaindi Petiro kagamba, “Inyi ngyiwoṙe heleri, maa sahapu-pfo, indi kyilya ngyiwoṙe ny'kyo ngyikuenenga. Ko rina lya Yesu Kristo awukyie Nasareti, goṟoka uyende.”
44003007	Kammbaṙa kuwoko ko kulyoe, kamwira, na cha ilyi maṙende gakye gakawaṙa pfinya.
44003008	Kaamka faṟa kawooka iyenda, kaiṙa na hekalunyi hamwi nawo, kachumia echitoola-toola, na iṟumisha Ruwa.
44003009	Wandu woose wakammbona echumia na iṟumisha Ruwa.
44003010	Wakammanya, kye oe nyi ulya awekyeṙamia na iterewa shindo shemsaṟia halya moongonyi okyelago “Mcha;” wakaṟiyio mnu kyipfa kya shilya shilewutika kokye.
44003011	Kyasia kyiyeri aweinyaia Petiro na Yohane wandu woose wakakuumbia halya-ndu hawekyelago “Itala lya Solomon,” wechiṟiyio mnu.
44003012	Na kyiyeri Petiro alewona kuṙo kagaluo wandu walya, kawawia, “Nyoe wandu wa Isiraelyi ny'kyilyi muiṟiyio kyipfa kya shindo-shi? Ang'u ny'kyilyi muluitukuya cha ilyi nyi pfinya tsaṙu tsaenenga mndu-chu wuiṙimi wo ichumia? Maa achia kyipfa soe luiṙikyie Ruwa-pfo.
44003013	Ruwa o Abrahamu na o Isakyi na o Yakobo, Ruwa o waku waṙu, nang'anyisa mṟundi okye Yesu, ulya nyoe mulemṟiinga na imkana mbele ya Pilato, kyiyeri aleṙumbuo kye nalekyio.
44003014	Indi nyoe mulekana ulya Mweele, ulya alawoṙe tewe, mukokunda ienengo mmbaagi.
44003015	Mukowaaga ulya Ang'anyi o moo o mlungana, ulya Ruwa alemṟutsa ko wapfu; na soe nyi waṟingyishi wakye.
44003016	Na kui iiṙikyia rinenyi lyakye, rina lyakye lyaenenga pfinya mndu-chu mummbonyi na immanya; na iiṙikyia lyilya lyikyeri kokye nyilyo lyamwenenga moo-chu ulakyeri mti mbele yanyu nyoe moose.
44003017	“Kyasia wulalu, wana wa wama, ngyiichi kye mulewuta isho kyipfa mulaweichi, chandu na wasongoru wanyu walewuta.
44003018	Kyaindi shindo shilya Ruwa aleshionguo wookyia kacha kui maṙumbu ga weonguo shisuku woose, kye Kristo nechilyiso wukyiwa, naafutsia isho.
44003019	Kyasia ṙumbuyenyi wunyamaṟi, muwiyilyie Ruwa, kundu ngyuunyamaṟi tsanyu tsiwuto piu, kyiyeri kyilya kyewiyiṟio moo kyipfa kya Mndumii Yesu iṙiko koṙu kyiiṙime iafukyia.
44003020	Ruwa naiṙime iṙuma Yesu Kristo ulya muleṟeyeṟio wookyia kacha.
44003021	Ulya awaṟi ikaa ruwewu mṟasa kyiyeri shindo shoose shewa shihya, kyiyeri kyikyigambe nyi Ruwa kui ṙumbu lya weonguo shisuku waele wookyia mawookyionyi ga wuyana.
44003022	Cha kyipfa loi Mose nalegamba kye Mndumii onyu nechimuenenga moonguo shisuku iwuka ko wana wa wamanyu, cha inyi; mwaṙanyienyi shindonyi shoose echimuongoya.
44003023	Na kyechiwa kye orio mndu alechiaṙanyia moonguo shisuku-cho nechirumatso na iwiko kuleshi na wandu wakye.
44003024	Yee, na weonguo shisuku woose wookyia Samolyi na walya walecha numa yakye, woose waleṙeṙa, waleonguo mbonyi tsa mfiri-i.
44003025	Nyoe mowa wana wa weonguo shisuku na wa mma iya Ruwa alelya na waku wanyu, echiwia Abrahamu, ‘Kyisharinyi kyapfo, mbaṟe tsoose tsa wandu wa wuyana tsechiwikyio mboṟa.
44003026	Ruwa, amṟutse mṟundi okye Yesu, nalemṙuma konyu kuwooka, kundu nammbikyie mboṟa kui igalutsa orio umwi onyu nakae kuleshi na wuwicho wokye.’ ”
44004001	Na kyiyeri waweiṙeṙa na wandu walya, makohanyi na wachilyi wa hekalu na Masadukayo wakacha,
44004002	weiṟewe mrimenyi mnu cha kyipfa wailosha wandu na ionguo mbonyi tsa iṟutso lya wapfu kyiiṙi kya Yesu.
44004003	Wakawawaṙa, wakawawika kyipfungonyi mṟasa ngamenyi; cha kyipfa kulekokoila.
44004004	Kyaindi wandu wafoi kyiiṙi kya walya waleicho Ṙeṙo lya Ruwa waleiṙikyia; na itala lya wasoṟo lyikawa cha shiku shitaanu.
44004005	Na kyiyeri kulekya wasongoru na wameeku na walosha wa mawawaso ga Mose walesanzia Yerusalemu,
44004006	na Anasi Mkohanyi ang'anyi kuta woose, na Kayafa taa, na Yohane na Iskanda, na woose walya wawei wa kanyi ko Mkohanyi ang'anyi kuta woose.
44004007	Kyiyeri walewawikyia makyiṙi-gawi, wakawawesa, “Nyi kui pfinya tsiha na nyi kui rina lya wui nyoe muiwuta ishi?”
44004008	Naaho Petiro, aichuo Mumuyo Mweele, kawawia, “Nyoe wasongoru wa wandu na wameeku wa Isiraelyi;
44004009	kokooya loweso inu mbonyi tsa kyindo kyicha mndu ulya mfafa alewutio, chandu alekyiṟo,
44004010	manyenyi moose na wandu woose wa Isiraelyi kye kui rina lya Yesu Kristo awukyie Nasareti, ulya nyoe mulemkapia msalabenyi, na Ruwa kamṟutsa ko wapfu, kui rina-lyo mndu-chu nagoṟoka mbele yanyu, awoṙe pfinya.
44004011	Oe nyi oe igoe lyilya lyilemino nyi wewika numba, ‘Nalyo lyawiko iwa igoe lying'anyi lya ndumbenyi.’ ”
44004012	“Maa kuwoṙe wukyiṟo kui mndu ungyi oose-pfo, cha kyipfa kuwoṙe rina lyingyi kunu wuyanenyi soe wandu luleenengo lyelukyiṟa-pfo.”
44004013	Kyasia kyiyeri walewona wuṟango na wukari wo Petiro na Yohane, na imanya kye nyi wandu walasomie, walaichi shindo shifoi, wakaṟiyio, wakamanya kye wawekyeri hamwi na Yesu.
44004014	Na wawonyi ulya alekyiṟo agoṟokyi hamwi nawo walewona kyindo kyegamba-pfo.
44004015	Wakawawia wawukye halya mengyenyi, wakachila wawenyi
44004016	wechigamba, “Luwutie kyi wandu-wa? Kyipfa kyikyeri na pata ko wandu woose wekyekaa Yerusalemu kye walewuta kyiṟiyisho kying'anyi, maa lochiiṙima ikana-pfo.
44004017	Kyaindi kundu mbonyi-tsi tsilamanyike ko wandu, luwaoweshe walaṙeṙe na mndu oose kui rina-lyi.”
44004018	Wakawalaga, wakawawia walaṙeṙe maa ale ang'u ilosha kui rina lya Yesu.
44004019	Petiro na Yohane wakawagaluo, wakawawia, “Kye nyi sungusinyi mbele ya Ruwa imuaṙanyia nyoe kuta Ruwa, ṙumbuonyi nyoe muwenyi,
44004020	kyipfa soe lochiiṙima iṙa ionguo shindo luleshiwona na ishiicho-pfo.”
44004021	Nawo kyiyeri walemarisa iwaowesha-se wakawapfunguo, walawone kyindo kyewaenenga iwakapa, kyipfa kya iowuo wandu, cha kyipfa wandu woose waweṟumisha Ruwa kyipfa kya isho shilewutika;
44004022	kyipfa mndu ulya alewutio kyiṟigyishio kya ikyiṟo nawewoṙe maka makumi gaana na ngoseṟa.
44004023	Na kyiyeri walelekyio, wakayenda ko wandu wawo, wakawaongoya mbonyi tsa shindo shoose walewio nyi wang'anyi wa makohanyi na wameeku.
44004024	Nawo kyiyeri waleicho wakawia Ruwa kui maṟui gang'anyi na kui mrima umwi, wechigamba, “Mndumii, iyoe nyi oe Ruwa Mopfinya. Nyi iyoe ulegumba ruwewu na uruka na mapalyipalyi na shoose shikyeri pfo.
44004025	Na iyoe nuleṙeṙa kui Mumuyo Mweele kui ṙumbu lya mku oṙu Dawidi, mṟundi opfo, ‘Ny'kyilyi wandu walaiṙikyie Ruwa wailang'aa, na wandu waikusaṟa shiwicho?
44004026	Wamangyi wa wuyana wakuṟeyeṟie, na wasongoru waichila handu hamwi chandu wewingana na Ruwa na Kristo okye.’ ”
44004027	“Kyipfa nyi loi, Herode na Pontio Pilato hamwi na wandu walaiṙikyie Ruwa na wandu wa Isiraelyi, walesanzia kunu mṟinyi, wechichila mbonyi tsa Mṟundi opfo mweele Yesu, ulemshumbuo,
44004028	kundu wawute shoose uwekundi shiwutikye wookyia kacha.
44004029	Kyasia wulalu, Mndumii, ambuya chandu waiowesha; uenengye waṟundi wapfo ionguo Ṙeṙo lyapfo kui wuṟango na wukari,
44004030	ochigoṟuo kuwoko kopfo ikyiṟa; ṟigo na shindo sheṟiyisha shiwutikye kui rina lya Mṟundi opfo mweele Yesu.”
44004031	Na wamterewe Ruwa, handu halya wawesanzie hakasunzo-sunzo, woose wakaichuo Mumuyo Mweele, wakaonguo Ṙeṙo lya Ruwa kui wuṟango na wukari.
44004032	Na wandu walya waweiṙikyie Yesu wawekyeri kyindo kyimwi; maa kuwoṙe maa umwi alegamba kye kyindo kyoose awoṙe nyi kyakye amonyi-pfo; indi shindo shoose waleikanana.
44004033	Na wasu wakaṟingyishia na pfinya iṟuka lya Yesu, nawo wakaenengo mboṟa tsifoi.
44004034	Maa kuwewoṙe mndu oose kyiiṙi kyawo alawewoṙe kyindo-pfo; cha kyipfa wandu woose wawewoṙe shigamba ang'u numba, walekumba, wakaende woguru wo shindo-sho shilekumbo,
44004035	wakaenengyia wasu walya; orio mndu kagawio chandu awekundi.
44004036	Na Yosefu, wasu wawekyemlaga Barinaba, (kyimwi na igamba Mana ekyewiyiṟia moo), Mlewi, mndu awukyie Kyipiro,
44004037	nawewoṙe ṙema kalyikumba, kaende heleri, katsienengyia wasu.
44005001	Kyaindi mndu umwi awekyelago Anania, hamwi na Safira, mka okye, nalekumba masaa,
44005002	kaṟika kyifunjoe kya woguru, na mka okye aichi mbonyi-tso kaende kyifunjoe kyilya kyiletsugaa kakyienengyia wasu.
44005003	Petiro kagamba, “Anania, ny'kyilyi Satana aichuṟa mrima opfo iwia Mumuyo Mweele wongo, na iṟika kyifunjoe kya woguru wulya wo ṙema?
44005004	Kyiyeri ṙema-lyo lyiwekyeri kopfo, lyiwekyeri lyapfo-pfoe? Na lyamkumbo, woguru wolyo chi nuweiṙima iwuta nawo chandu ukundi-pfoe? Kyawa kuṙa kowuta kyindo kya mbaṟe-i iyi? Chi nowia mndu wongo-pfo, indi Ruwa.”
44005005	Kyiyeri Anania aleicho mbonyi-tsi kaoloka wanda, kapfa. Kyiyeri wandu waleicho mbonyi-tsi wakawoṙo nyi wuowu wung'anyi.
44005006	Wanakye wakafuma, wakampfunga na sanda, wakamfumiṟia nja, wakamṟika.
44005007	Hamwiṙe cha saa tsiṟaaṟu, mka okye kacha, alaichi mbonyi tsiwemmbutika.
44005008	Petiro kammbia, “Ngyiwia, iwo nyiwo woguru wo ṙema-lyo?” Safira kagaluo, kagamba, “Yee, iwo nyiwo woguru wolyo.”
44005009	Petiro kammbia, “Kyawa kuṙa moiṙikyiana iyesha Mumuyo o Mndumii? Walya waṟika mii opfo nyi iho moongonyi wagoṟokyi, nawo wekuṙuo na iyoe taa.”
44005010	Cha ilyi Safira kaoloka wanda, kapfa. Wanakye walya wakaiṙa na numba wakakooya ampfa, wakamfumiṟia nja, wakamṟika hamwi na mii okye.
44005011	Siṟi yoose ikawoṙo nyi wuowu wung'anyi hamwi na wandu woose waleicho mbonyi-tso.
44005012	Na wasu wakawuta shindo shifoi sheṟiyisha hamwi na ṟigo; nawo woose wawewoṙe makusaṟo gamwi wechisanzia kulya italenyi lya Solomon;
44005013	na kyiiṙi kya wandu woose kuwoṙe maa mndu umwi alekaria ioshana na wasu-pfo; indi wandu walewaṟumisha.
44005014	Walya waweiṙikyie Yesu wakaengyeṟika, wasoṟo na waka;
44005015	na kyikawa kye wandu wawekyefumiṟia wandu waluoe mṟaṟunyi ung'anyi na iwawikyia majamvinyi na makondoṟonyi, kundu ilyi Petiro echicha, maa kyirinje kyakye kyipaaye umwi owo.
44005016	Na wuingyi wo wandu wa mṟi ikyeri mbai ya Yerusalemu wakasanza, wechiende wandu waluoe, na walya wawekyelyiso wukyiwa nyi waṟufui wawicho; nawo woose wakakyiṟo.
44005017	Mkohanyi ang'anyi kuta woose kafuma na wandu woose wawekyeri hamwi na oe (iwo nyi walya wawekyechilyia hamwi na Masadukayo), wawoṙo nyi wunyenyi.
44005018	Wakawaṙa wasu walya wakawawika kyipfungonyi;
44005019	kyaindi malaika o Mndumii kyiyeri kya kyio kapfunguo moongo ya numba iya wawewapfungyie, kawawuta pfo, kagamba,
44005020	“Yendenyi mundegoṟoka hekalunyi muongoye wandu mbonyi tsoose tsa Moo-chu o mlungana.”
44005021	Nawo kyiyeri waleicho wakayenda hekalunyi ngamenyi utuko, wakawooka ilosha. Mkohanyi ulya ang'anyi kuta woose kacha na walya wawekyeri hamwi na oe, wakalaga wandu na mengyenyi, na wameeku woose na wana wa Isiraelyi, wakaṙuma wandu kulya kyipfungonyi kundu waende wasu walya.
44005022	Na kyiyeri waṟundi waleshika halya kyipfungonyi walewona wasu walya-pfo wakawuya wakaende mbonyi-tso,
44005023	wechigamba, “Numba iya yepfungyia wandu loikooya ingyishingye nakamwi, na waringyi wa numba-yo wagoṟokyi mbele ya moongo; kyaindi kyiyeri lopfunguo moongo-cho lulawone pfo mndu.”
44005024	Kyasia msongoru o asikari wekyeringa hekalu na wang'anyi wa makohanyi kyiyeri waleicho mbonyi-tso, walamanye kyewuta, kye mbonyi-tso tsechiwa kuṙa.
44005025	Mndu umwi kawawia, “Wandu walya mulewawika kyipfungonyi wakyeri hekalunyi, wailosha wandu.”
44005026	Naaho-ng'u msongoru ulya o asikari wekyeringa hekalu kayenda hamwi na waṟundi, wakawaende, kui iwalemba-lemba, cha kyipfa waleowuo wandu walachewakapa na magoe.
44005027	Kyiyeri walewaende wakawawikyia halya mengyenyi. Mkohanyi ulya ang'anyi kuta woose kawawesa, echigamba,
44005028	“Ngamba lulemuima ilosha kui rina-lyi lya Yesu? Kyaindi nyoe moichuṟa mṟi oose o Yerusalemu na malosho ganyu, na mukundi luwio kye nyi soe lulembaaga.”
44005029	Petiro na wasu woṙoe wakagaluo, wechigamba, “Kyiluwaṟi iindia Ruwa kuta wandu.
44005030	Ruwa o waku waṙu naleṟutsa Yesu, ulya nyoe mulembaaga na immanyika ikyiṙinyi.
44005031	Mndu-cho Ruwa nalemng'anyisa kui kuwoko kokye ko kulyoe, nawe Ang'anyi na Mkyiṟa naenengye wandu wa Isiraelyi iṙumbuya na ihooṟio wunyamaṟi.
44005032	Na soe lui waṟingyishi wa mbonyi-tsi, hamwi na Mumuyo Mweele ulya Ruwa aleenenga woose wekyemwindia.”
44005033	Kyiyeri waleicho mbonyi-tsi wakawoṙo nyi nyashi mrimenyi kowo, wakachila chandu wewaaga wasu walya.
44005034	Kyaindi mndu umwi, Mfarisayo, ekyelago Kamalyielyi, mlosha o uwawaso, awekyeindio nyi wandu woose, kagoṟoka halya mengyenyi, kagamba wasu waṙoo nja kyiyeri kyifuhi,
44005035	kawawia, “Nyoe wasoṟo wa Isiraelyi, owuoenyi iwutia wandu kyindo kyiwicho.
44005036	Cha kyipfa mfiri ya numa Teuda nalecha, echikuloṟa kye oe nyi mndu ang'anyi, cha wandu magana gaana wakakaa ura lokye; na oe nalewoogo na woose walemwiṙikyia, wakanyanyaṟika wakawa wulya.
44005037	Numa ya mndu-cho kulecha Yuda awukyie Galyilaya, mfiri iya yeṟeia wandu marina, kagaluo wandu wafoi wakamwosha, na oe taa kaṙeka na woose walemwiṙikyia wakanyanyaṟika.
44005038	Kyasia wulalu ngammbia, kaenyi kuleshi na wandu-wa; walekyienyi; cha kyipfa kokooya mbonyi-tsi ang'u iṟunda-lyi lyiwukyie ko wandu lyechinyamaṟika,
44005039	kyaindi kokooya lyiwukyie ko Ruwa mochiiṙima ilyinyamaṟa-pfo; mulachewono cha ilyi muiwingana na Ruwa.”
44005040	Wakaiṙikyia kyilya Kamalyielyi alegamba. Nawo kyiyeri walelaga wasu walya, wakawakapa, wakawawia walaloshe kui rina lya Yesu; na numa ya iho wakawalekyia.
44005041	Nawo wakawuka halya mengyenyi, wechihiyo cha kyipfa watalo kye wawaṟi isutso kyipfa kya Rina lya Yesu.
44005042	Na orio mfiri, hekalunyi na kanyi kowo, waleṙa ilosha na ionguo Ndumi Ngyicha tsa Yesu kye nyi Kristo-pfo.
44006001	Na mfiri iya wanalosho waweiengyeṟika, Wayuda wawekyeṙeṙa mṙeṙie o Wakyiṟikyi walenunuwa kyipfa kya Wayuda walya wawekyeṙeṙa Kyiebrania; na kyitewe kyenunuwa nyi kyipfa wakusu wawo walewaṙimika ienengo kyilya wawaṟi.
44006002	Walya ikumi na wawi wakalaga wandu woose waweiṙikyie Yesu, wakagamba, “Chi kyicha soe iṙa ionguo Ṙeṙo lya Ruwa na ikuwinisha na heleri-pfo.
44006003	Kyasia, wana wa wama, sambuṟenyi wandu mfungaaṙe kyiiṙi kyanyu, wawaṟingyishie kye wai wecha, waichuo Mumuyo, wawoṙe wuṟango, kundu luwaṙambikye iṟunda-lyi lyeambuya heleri;
44006004	na soe luwaṙe iṟunda lyeterewa na ionguo Ṙeṙo lya Ruwa.”
44006005	Kyindo-kyi wasu walegamba kyikachihiṟa woose wawesanzie halya. Wakasambuṟa Stefano, mndu aweichuo iiṙikyia na Mumuyo Mweele, Filyipo, Prokoro, Nikanori, Timoni, Parimena, na Nikolao, mndu aiṙikyie Ruwa, awukyie Antiokyia.
44006006	Wakawawikyia mbele ya wasu, na wamterewe wakawayekyia mawoko.
44006007	Mbonyi-tsi tsikaṙunganana orio handu; na itala lya wanalosho lyikaengyeṟika mnu kulya Yerusalemu; makohanyi wafoi wakaambilyia iiṙikyia.
44006008	Na Stefano, aichuo isaṟia na wuiṙimi, nawekyewuta shindo sha maṟiyisho na ṟigo tsing'anyi mbele ya wandu.
44006009	Kyaindi wandu waata wa sinagogi lyiwekyelago sinagogi lya “Wandu walawachilyie nyi kyindo,” na lya Wakyirene, na lya Waisikanderia, na lya walya wa Kyilyikyia na Asia, wakafuma na indegaluana na Stefano;
44006010	kyaindi waleiṙima iwingana na wuṟango na Mumuyo-cho aweṙeṙa na oe-pfo,
44006011	wakawia wandu wagambe, “Luleicho mndu-chu echiṙeṙa mbonyi tselahia Mose na Ruwa.”
44006012	Kui igamba kuṙo wakaende kyituṟu wandunyi na wameeku na walosha wa mawawaso. Wakayenda kokye, wakammbaṙa, wakamṙuo mengyenyi.
44006013	Wakapfula waṟingyishi wa wongo, walegamba, “Mndu-chu mfiri yoose nawekyeṙeṙa mbonyi tselahia hekalu na uwawaso;
44006014	kyipfa luleicho echigamba kye Yesu-cho awukyie Nasareti nechinyamaṟa hekalu na igaluo miichiwie Mose aleluenenga.”
44006015	Wandu woose waweṙamie halya mengyenyi wakamwitukuya karii, wakawona kyaam kyakye kyikyeri cha kyaam kya kya malaika.
44007001	Mkohanyi ang'anyi kuta woose kagamba, “Ngyesa mbonyi-tsi nyi wuṙo tsikyeri?”
44007002	Na oe kagamba, “Wana wa wama wako na waawu wako, aṙanyienyi. Ruwa o kyiṟumi nalecha na ko awu oṙu Abrahamu, kyiyeri awekyeri uruka lo Mesopotamia, kyiyeri alandekae uruka lo Harani,
44007003	kammbia, ‘Wuka kunu urukyenyi kopfo na ko wandu wa kyishari kyapfo, uyende mṟasa uruka ngyechikuloṟa.’
44007004	Naaho-ng'u kawuka urukyenyi lo Wakalyidayo, kakaa Harani, kawuka pfo awuye ampfe, Ruwa kamsamiṟa mṟasa uruka-lu mukyeri nyoe wulalu.
44007005	Maa alemwenenga kyioṟa maa kya kyigamba kyitung'tu-pfo; kyaindi Ruwa nalewika kyaasa kyemwenenga, kyiwe wuchilyinyi wokye, na wa ushari lokye mfiri iweicha maa chandu alawewoṙe mana.
44007006	Ruwa kagamba kuṙo, kye wandu wa kyishari kya Abrahamu wechikaa urukyenyi lo wandu wengyi, nawo wewagaluo watumo wawo, na iwawutia shindo shewatuura kyiyeri kya maka magana gaana.
44007007	Na wandu wa isanga-lyo lyechimgaluo watumo ngyechiwaanduya, Ruwa nalegamba; na numa ya isho shoose wechiwuka, nawo wechingyiindia handu-ha.
44007008	Kamwenenga mma o iṙino. Kyasia Abrahamu kafee Isakyi, kamṙina mfiri o nyanya. Isakyi kafee Yakobo. Yakobo kafee walya ikumi na wawi, waku waṙu.
44007009	“Waku-wo waṙu walewoṙo nyi wunyenyi kyipfa kya Yosefu, wakamkumba nayende uruka lo Misiri. Ruwa kakaa hamwi na oe,
44007010	kammbuta wukyiwenyi wokye woose, kamwenenga isaṟia mbele ya Farao, mangyi o Misiri; na oe kamgaluo mchilyi o Misiri na o walya wa kanyi kokye.
44007011	Kyasia kukowaṙa njaa urukyenyi loose lo Misiri na Kanaan, na ngyuukyiwa tsifoi, maa waku waṙu walewona kyelya kyewashika-pfo.
44007012	Na kyiyeri Yakobo aleicho kye kulya Misiri kuwoṙe shelya, kaṙuma waku waṙu lya kuwooka.
44007013	Na lyilya alewaṙuma lya kawi Yosefu kawia wana wa wamae kye oe nyi samu yawo Farao kamanya na wa kyishari kya Yosefu.
44007014	Yosefu kaṙuma wandu wakalaga Yakobo awuye na wandu wa kyishari kyakye woose, wandu makumi mfungaaṙe na wataanu.
44007015	Kyasia Yakobo kasoka mṟasa Misiri, kapfa oe na waku waṙu;
44007016	wakaṙoo mṟasa Shekyemu wakaṟiko kulya kyilomenyi Abrahamu alekoakyiguṟa kui woguru wo heleri tsa wana wa Hamori, kulya Shekyemu.
44007017	“Kyasia kyiyeri kya kyaasa kyilya Ruwa aleenenga Abrahamu kyiwetikyirie kufuhi, wandu walya wakaengyeṟika mnu kulya Misiri.
44007018	Naaho mangyi ungyi alaichi Yosefu kawaṙa uruka kulya Misiri.
44007019	Icho kawutia wandu waṙu shindo sha ngyeṟo, na iwutia waku waṙu shindo shiwicho, echiwawia wawiyitse wana wawo wanangu, kundu walakae wuyanenyi.
44007020	Kyiyeri-kyo Mose kafeo, na oe nawewoṙe fana ngyicha mnu, kaembeṟo mori iṟaṟu kanyi ko awuye.
44007021	Na kyiyeri alewiyitso, mana o Farao o kyika kamṙuo, kammbutia cha mono-kye.
44007022	Mose kalosho mbonyi tsoose tsa Wamisiri, kawaṙa wuṟango wo maṙeṙo na mawuto.
44007023	Kyiyeri alewaṙa cha maka makumi gaana kaṙumbuo mrimenyi kokye indeiṟikyiṟa wana wa wamae, Waisiraelyi.
44007024	Kawona umwi echikapo kamkapania, kataaya kyiṟaache ulya aweionio, kakapa Mmisiri ulya kammbaaga.
44007025	Mose nalekusaṟa kye wana wa wamae wawemanya kye Ruwa nechiwakyiṟa kui iiṙia Mose, kyaindi walemanya-pfo.
44007026	Mfiri ulya uleosha kakooya Waisiraelyi wawi waweiluyana, kakunda iwasanza, echigamba, ‘Lanyoe wandu! Nyoe chi wana wa mka? Ny'kyilyi muiluyana? ’
44007027	Kyaindi ulya aweikapa oṙoe kamicha Mose, echigamba, ‘Nyi wui alekuwika iyoe iwa ang'anyi oṙu na moṙumbuo moondu yaṙu?
44007028	Ngyesa nukundi ingyiwaaga inyi chandu ulewaaga Mmisiri ulya ukou?’
44007029	Mose kaṙicha kyipfa kya mbonyi-tsi, kakaa cha myenu urukyenyi lo Midian, kafee pfo wana wawi.
44007030	Na kyiyeri maka makumi gaana ileiṙa, malaika o Mndumii kacha na ko Mose moṙonyi uiaka nguṙunyi, kulya nukyenyi ngyiumu suwaa ilawoṙe maa mṟinga ya fumvu lya Sinai.
44007031	Kyiyeri Mose alewona moṙo ulya, kaṟiyio kya shindo shilandeafukyie aweiloṟo, na kyiyeri aletikyira kufuhi kundu naambuye, ṟui lya Ruwa lyikammbia,
44007032	‘Inyi nyi Ruwa o waku wapfo, Ruwa o Abrahamu, na Ruwa o Isakyi, na Ruwa o Yakobo.’ Mose kaṙeṙema, alakarie iambuya.
44007033	Mndumii Ruwa kammbia, ‘Wuta shiaṙu ipfo maṙende kopfo, cha kyipfa handu-ha ugoṟokyi nyi teri ngyiele.
44007034	Loi ngawona matuuro ga wandu wako wakyeri Misiri. Ngaicho kyifiiṟo kyawo, na inyi ngasoka na kunu wuyanenyi ngyiwawute pfo. Kyasia wulalu, ngyechikuṙuma mṟasa Misiri.’
44007035	“Mose-cho walemlega, wechigamba, ‘Nyi wui alekuwika uwe ang'anyi na moṙumbuo moondu’, nyi oe aleṙumo nyi Ruwa iwa ang'anyi na mkyiṟa, kui iiṙia malaika ulya alecha na ko Mose kyiiṙi kya moṙo ulya.
44007036	Icho nyi oe alewawuta Misiri echiwuta shindo sheṟiyisha na ṟigo urukyenyi lo Misiri, na ipalyipalyinyi lya Shamu, na nukyenyi ngyiumu suwaa ilawoṙe maa mṟinga kyiyeri kya maka makumi gaana.
44007037	Mose-cho nyi oe alewia Waisiraelyi, ‘Mndumii Ruwa onyu nechiwasambuṟia moonguo shisuku, kyiiṙi kya wana wa wamanyu, cha inyi; mwaṙanyienyi oe.’
44007038	Oe nyi oe awekyeri siṟinyi nukyenyi ngyiumu suwaa ilawoṙe maa mṟinga hamwi na malaika ulya aleṙeṙa na oe fumvunyi lya Sinai. Lyingyi-se hamwi na waku waṙu; nyi oe aleambilyia mbonyi tsa moo o mlungana naluwie soe.
44007039	Mndu-cho waku waṙu walekunda imwindia-pfo, indi walemmichia kuleshi, wakalanga iwuya na Misiri.
44007040	Wakawia Aron, ‘Luachikyie waruwa wengyi, wechilusongoya; cha kyipfa Mose-cho, aleluwuta urukyenyi lo Misiri, luichi ny'kyikyi kyammbutikyia-pfo.’
44007041	Wakaachikyia ifano lya igache, wakalyiendie shienengo, wakachihiyo kyipfa kya maṟunda ga mawoko gawo.
44007042	Kyasia Ruwa kailacha makusaṟo, kawaṙa kundu waterewe na iindia nyenyeri tsa ruwewu, chandu kyikyiṟeie ipfo kyitapunyi kya weonguo shisuku, ‘Ngyesa mulengyiṙasia maka makumi gaana nukyenyi ngyiumu suwaa ilawoṙe maa mṟinga nyoe wandu wa Isiraelyi?
44007043	Na nyoe mulekuṙika Hema lya ruwa ekyelago Molekyi, na ifano lya nyenyeri tsa ruwa onyu Refani, mafano muleachikyia na igaterewa na igaindia. Na inyi ngyechimusamiṟa muyende kuleshi na Babelyi.’ ”
44007044	“Hema lyilya lya wuṟingyishi lyiwekyeri hamwi na waku waṙu kulya nukyenyi ngyiumu suwaa ilawoṙe maa mṟinga, chandu ulya aleṙeṙa na Mose alegamba kye naachikyie hema-lyo iṙuana na mfano ulya aleuwona.
44007045	Hema lyilya waku waṙu, kui ienengyiana, walelyiitsa hamwi na Yosua wuchilyinyi wo Masanga galya Ruwa alegafuna mbele ya waku waṙu, mṟasa kyiyeri kya Dawidi;
44007046	alewona isaṟia mbele ya Ruwa, na oe naleterewa naenengye Ruwa o Yakobo handu hekaa.
44007047	Kyaindi Solomon nalechemmbikyia numba.
44007048	Indi ulya ekyekaa wuye ruwewu ekyekaa numbenyi tsingyiwikye kui mawoko-pfo; chandu moonguo shisuku agambie,
44007049	‘Ruwewu nyi kyitima kyako kya wuchilyi na uruka nyi handu heyekyia maṙende gako; nyi numba iha mochiwika nyoe kyipfa kyako?’ Ruwa nagamba,
44007050	‘Ang'u nyi hanga ngyechikaa ngyichihiyo? Chi inyi ngyilewuta ishi shoose-pfoe?’ ”
44007051	“Nyoe shichoi, mulawaṙine mrima maa maṙwi ganyu. Mfiri yoose mulelega Mumuyo Mweele; chandu waku wanyu walewuta, na nyoe nyi wuṙo.
44007052	Nyi wui kyiiṙi kya weonguo shisuku waku wanyu walalempfulutsa nyashi? Wo walewaaga walya waleṙumo nyi Ruwa ionguo mbonyi tsa icha lya ulya Msumganyi; ulya nyoe wulalu mowa waṟiingyi wakye, mukommbaaga.
44007053	Nyoe muleambilyia uwawaso-lo luleendo na konyu nyi malaika kyaindi mukomina.”
44007054	Kyasia kyiyeri wandu wawei halya mengyenyi waleicho shilya Stefano alegamba, wakawoṙo nyi nyashi mrimenyi, wakasuo mnu kyipfa kyakye.
44007055	Kyaindi oe aichuo Mumuyo Mweele, kaambuo karii, eambuya ruwewu, kawona mng'ano o Ruwa, na Yesu agoṟokyi ura lo kuwoko ko kulyoe ko Ruwa.
44007056	Kagamba, “Ngyiwonyi ruwewu iṟuukyie, na Mono-Adamu nagoṟokyi kuwoko ko kulyoe ko Ruwa.”
44007057	Wakakalagatsa na ṟui lying'anyi, wakapfinyika maṙwi gawo, wakamshoongyia woose piu,
44007058	wakamṙuo nja ya mṟi, wakamkapa na magoe. Na waṟingyishi wakawikyia nguwo tsakye maṙendenyi ga manakye umwi awekyelago Saulyi.
44007059	Wakakapa Stefano na magoe, na oe eterewa, kagamba, “Mndumii Yesu, ambilyia mrima oko.”
44007060	Kapfiria ndi, kafiiṟa na ṟui lying'anyi, echigamba, “Mndumii ulawatalyie wunyamaṟi-wu.” Amgambe kuṙo kalekyia moo. Na Saulyi nawewonyi kye iwoogo lyakye nyi necha.
44008001	Mfiri ulya kukowaṙa wukyiwa wung'anyi kulya siṟinyi ya Yerusalemu. Wandu woose wa siṟi wakanyanyaṟika urukyenyi lo Uyuda na Samaria, kyaindi wasu walenyanyaṟika-pfo.
44008002	Wandu waweiṙikyie Ruwa wakaṟika Stefano, wakakapa ṟanyi ing'anyi mnu kyipfa kyakye.
44008003	Saulyi kapfuṟukana irumatsa Siṟi, echiyenda numba kui numba kawaṙa wasoṟo na waka na iwawika kyipfungonyi.
44008004	Kyaindi wandu walya wa siṟi walenyanyaṟika wakayenda ipfo na ipfo wechionguo Ṙeṙo lya Ruwa.
44008005	Filyipo kasoka kaiṙa na mṟinyi o Samaria kaonguo mbonyi tsa Kristo.
44008006	Na wuingyi wo wandu wawesanzie halya wakyeri kyindo kyimwi wakaaṙanyia mbonyi tsilya Filyipo alelosha kyiyeri waletsiicho na iwona shiṟiyisho alewuta.
44008007	Cha kyipfa waṟufui wawicho walewuka wandu wafoi, wechilyia na ṟui lying'anyi; na wandu wafoi wawepfiie ngapfu, na shileeta, wakakyiṟo.
44008008	Kukowaṙa sia ing'anyi kulya mṟinyi.
44008009	Na kuwewoṙe mndu umwi, ekyelago Simion, mndu mfiri ya numa awei msawi, echiṟiyisha wandu wa uruka lo Samaria, kui igamba kye oe nyi mndu ang'anyi.
44008010	Wandu woose wakaaṙanyia Simion, wookyia mtutu mṟasa ang'anyi, wechigamba, “Ichu nyi wuiṙimi wo Ruwa, wokyelago ‘Wuiṙimi Wung'anyi.’ ”
44008011	Wakamwaṙanyia, cha kyipfa kyiyeri kyileshi naleṟiyisha wandu kui wusawi wokye.
44008012	Kyaindi kyiyeri waleiṙikyia Filyipo, echionguo mbonyi ngyicha tsa Wumangyi wo Ruwa, na rina lya Yesu Kristo, wakapatiso, wasoṟo na waka.
44008013	Na Simion kaiṙikyia kapatiso, kawaṙana tapu na Filyipo; kaṟiyio kyiyeri alewona ṟigo na shindo shing'anyi sheṟiyisha shiweiwutika.
44008014	Na wasu wawekyeri Yerusalemu; kyiyeri waleicho kye wandu wa Samaria waambilyia Ṙeṙo lya Ruwa, wakaṙuma Petiro na Yohane.
44008015	Na kyiyeri waleyenda, wakaterewia walya waweiṙikyie wuiṙimi wo iambilyia Mumuyo Mweele;
44008016	cha kyipfa kuwoṙe maa umwi alekoamwambilyia Mumuyo Mweele-pfo. Wawewapatise tupu kui rina lya Mndumii Yesu.
44008017	Naaho-ng'u wakawayekyia mawoko, nawo wakaambilyia Mumuyo Mweele.
44008018	Na kyiyeri Simion alewona kye wandu waienengo Mumuyo Mweele kui iyekyio mawoko na wasu, kakunda ienenga wasu heleri, echigamba,
44008019	“Ngyienengyenyi wuiṙimi-wu, kundu orio mndu ngyechimyekyia mawoko gako, naambilyie Mumuyo Mweele.”
44008020	Kyaindi Petiro kammbia, “Heleri tsapfo tsiṙekye kulu hamwi na iyoe, cha kyipfa nokusaṟa kye masaa geiṙima ikuendie kyienengo kya Ruwa.
44008021	Uwoṙe ṙombo kyienengonyi kya ienenga wandu Mumuyo Mweele-pfo cha kyipfa mbele ya Ruwa mrima opfo uwoṙe wunyamaṟi.
44008022	Kyasia ṙumbuya wunyamaṟi-wu wopfo, uterewe Mndumii, kundu uhooṟio makusaṟo-ga mawicho uwoṙe mrimenyi kopfo.
44008023	Cha kyipfa ngyikuwonyi nuwoṙe wunyenyi wukuenenga iwawio ipfo mrimenyi cha nduu; na lyingyi-se kyipfa kya wunyamaṟi nui cha mndu akyeri kyipfungonyi.”
44008024	Simion kagaluo kagamba, “Ngyiterewienyi ko Mndumii, shindo-shi mogamba shilachengyiwutikyia maa kyimwi.”
44008025	Na wasu wamṟingyishie na ionguo Ṙeṙo lya Mndumii wakawuya na Yerusalemu, wechionguo Ndumi Ngyicha shikaṟonyi shifoi sha Wasamaria.
44008026	Malaika o Mndumii kaṙeṙa na Filyipo, kammbia, “Fuma uyende ura lo kyaseri mṟasa njia iya isokyie iwuka Yerusalemu mṟasa Gaza, nayo nyi nuka ngyiumu suwaa ilawoṙe maa mṟinga.”
44008027	Na oe kafuma, kayenda. Cha ilyi kawona mndu awukyie uruka lo Kushi, awoṙe wuchilyi wanda ya Kandakye, Mangyi o kyika o Kushi, ammbikye iambuya heleri tsoose. Na oe naleyenda Yerusalemu indeterewa Ruwa.
44008028	Kawa naiwuya na kanyi, aṙamie ikarinyi lyakye esoma kyitapu kya moonguo shisuku Yesaya.
44008029	Mumuyo Mweele kawia Filyipo, “Tikyira kufuhi na ikari-lyi, uwaṙane nalyo.”
44008030	Kyasia Filyipo kayenda eṙicha, kaicho mndu ulya o Kushi esoma kyitapu kya moonguo shisuku Yesaya; kammbesa, “Ngyesa numanya isho uisoma?”
44008031	Kagamba, “Ngyeiṙima kuṙa imanya mndu alandengyiloṟe?” Katerewa Filyipo naṙooye kulya ikarinyi na iṙamia hamwi na oe.
44008032	Na kyifunjoe kya shiṟeio shiele aweisoma nyi ikyi: “Naleṙoo handu heshinjia cha ondo, na chandu ondo lyekyetsia sau mbele ya ulya ailyiṙumbuo mberi, na wuṙo oe alaiṙeṙa kyindo.
44008033	Kyipfa kya ikutitiṟa aleanduyo-pfo. Nyi wui echiongoya wa kyishari kyakye? Kyipfa moo okye wuyanenyi ommbuto.”
44008034	Mndu ulya o Kushi kagaluo Filyipo, kammbia, “Ngyikuterewa ungyiwie, moonguo shisuku-chu naionguo mbonyi tsa wui; nyi mbonyi tsakye ang'u tsa mndu ungyi?”
44008035	Filyipo kamwongoya mbonyi ngyicha tsa Yesu Kristo, echiwooka na kyiṟeio kyilya kyilya mndu ulya o Kushi aweisoma.
44008036	Wakaengyeṟa iyenda, wakashika handu hawoṙe mṟinga. Mndu ulya o Kushi kagamba, “Kyeambuya mṟinga-chu; ny'kyikyi kyingyishingyia ngyilapatiso?”
44008037	Filyipo kagamba, “Koiṙikyia kui mrima opfo oose, kyechiiṙimika.” Kagaluo, kagamba, “Ngaiṙikyia kye Yesu Kristo nyi oe Mana o Ruwa.”
44008038	Kagamba ikari lyilya lyitirimisho; wakasokyia woose wewawi mṟingyenyi na oe kapatiso.
44008039	Numa ya iho, kyiyeri walewuka kulya mṟingyenyi, Mumuyo o Mndumii Ruwa karakuo Filyipo; mndu ulya o Kushi alammbone-se. Kayenda kanyi amchihiye.
44008040	Kyaindi Filyipo kawono urukyenyi lo Asoto, na kyiyeri aweiiṙa kaonguo Ndumi Ngyicha mṟi yoose, mṟasa kashika Kaisaria.
44009001	Kyaindi Saulyi, kaengyeṟa iowesha na ikusaṟa iwaaga wanalosho wa Mndumii Yesu. Kayenda ko Mkohanyi ang'anyi kuta woose,
44009002	katerewa naenengo paruo tsa iyenda Dameskyi, tsingyiṙikye ko walya wawekyesongoya masinagogi, kundu kawona wandu walya wawekyeosha Mndumii Yesu, wasoṟo na waka, nawapfungye na iwaende na Yerusalemu.
44009003	Na kyiyeri awei kyaronyi, kyikawa nakyeri kufuhi na Dameskyi. Cha ilyi ngyeela iwukyie ruwewu ikamlyimika ngyuura tsoose.
44009004	Kaoloka wanda, kaicho ṟui lyechimmbia, “Saulyi, Saulyi, ny'kyilyi ungyilyisa wukyiwa?”
44009005	Kagamba, “Nyi wui iyoe, Mndumii?” Na oe kagamba, “Inyi nyi Yesu ungyilyisa wukyiwa.
44009006	Kyaindi goṟoka, uiṙe na mṟinyi, na iyoe nochiwio shikuwaṟi iwuta.”
44009007	Na wandu walya wawei kyaro hamwi na oe wakagoṟoka watsie sau, wechiicho ṟui, walawone mndu.
44009008	Saulyi kaamka halya wanda, na kyiyeri meso gakye galepfunguka, alewona kyindo-pfo. Wakammbaṙa kuwoko wakamwende mṟasa Dameskyi.
44009009	Alawone kyiyeri kya mfiri iṟaṟu; alailya maa inyo kyindo.
44009010	Kyasia kulya Dameskyi kuwewoṙe manalosho ekyelago Anania. Mndumii kamlaga akyeri cha mndu ailoṙo. Anania kaiṙikyia kagamba, “Nyi iha ngyikyeri, Mndumii.”
44009011	Mndumii kammbia, “Amka, yenda kulya mṟaṟunyi okyelago ‘Mṟaṟu Mgoṟotsu’ undewesa numbenyi ko Yuda mndu ekyelago Saulyi awukyie Tariso; cha kyipfa mndu-cho naiterewa.
44009012	Na oe ammbona mndu ekyelago Anania echicha, na imyekyia mawoko, naiṙime iwona-se.”
44009013	Kyaindi Anania kagaluo, kagamba, “Mndumii, ngyilemwicho mbonyi tsa mndu-chu ko wandu wafoi, kye alemmbutia wandu walya wapfo wakyeri Yerusalemu shindo shiwicho mnu.
44009014	Maa wulalu nawoṙe momu amwenengye nyi wang'anyi wa makohanyi napfungye wandu woose wekyeterewa kui rina lyapfo.”
44009015	Kyaindi Mndumii kammbia, “Yenda tupu; cha kyipfa mndu-chu nyi kyindo kyako kyikyisaangye, naonguo mbonyi tsako ko walya walangyiiṙikyie, na ko wamangyi, na ko wandu wa Isiraelyi.
44009016	Kyipfa ngyechimloṟa chandu echilyiso ngyuukyiwa tsifoi kyipfa kya iongoya wandu wengyi mbonyi tsako kundu wangyimanye.”
44009017	Anania kafuma, kaiṙa na kulya numbenyi Saulyi awekyeri, kamyekyia mawoko echigamba, “Mono-wama, Saulyi, Mndumii nangyiṙuma, Yesu ulya alecha na kopfo ukyeri njienyi icha na kunu Dameskyi, uiṙime iwona-se, uichuṟo Mumuyo Mweele.”
44009018	Cha ilyi shindo shikyeri cha masuoe shikaoloka mesonyi gakye, kaiṙima iwona.
44009019	Kagoṟoka kapatiso; kalya kyelya, kawaṙa pfinya. Kakaa kulya Dameskyi mfiri ngyaangu, hamwi na wanalosho wawekyeri pfo.
44009020	Saulyi akyeri kulya Dameskyi kaonguo mbonyi masinagoginyi, kye Yesu nyi Mana o Ruwa.
44009021	Na wandu woose waleicho wakaṟiyio, wakagamba, “Ichu chi ulya awekyelyisa wukyiwa walya wawekyeterewa kui rina lya Yesu kulya Yerusalemu-pfoe? Na alecha na kunu Dameskyi awoṙe makusaṟo igo igo, nawapfungye na iwaṙuo ko wang'anyi-pfoe?”
44009022	Saulyi kaengyeṟa iwaṙa pfinya kyiiṙi kya ionguo mbonyi tsa Yesu, kaowesha Wayuda wawekyekaa Dameskyi, echiloṟa na pata kye ulya aweionguo mbonyi tsakye nyi oe Kristo.
44009023	Na mfiri ifoi yamuiṙe, Wayuda wakachila chandu wembaaga;
44009024	kyaindi ngyeṟo tsawo Saulyi katsimanya. Wakamwotia kyingoto na kyio kundu waiṙime immbaaga.
44009025	Wanalosho wakye wakammbika mkunjenyi kyio na imsotsia wanda wechimwitsa dirishenyi.
44009026	Na kyiyeri Saulyi aleshika Yerusalemu, nalepfuṟukana ikulunga na wanalosho, nawo wawemwowuye woose walaiṙikyie kye oe nyi manalosho.
44009027	Kyaindi Barinaba kaṙuo Saulyi ko wasu, kawawia chandu alewona Mndumii Yesu njienyi, na kye naleṙeṙa na oe, na chandu aleonguo mbonyi ngyicha tsa Yesu kulya Dameskyi kui wuṟango na wukari.
44009028	Na Saulyi kakaa hamwi na wasu kulya Yerusalemu echioshana nawo kyiiṙi kya shoose waweiwuta.
44009029	Kaonguo mbonyi tsa Mndumii Yesu kui wukari, echiṙeṙa na igaluana na Wayuda wawekyeṙeṙa mṙeṙie o Kyikyiṟikyi. Nawo wakatambagana immbaaga.
44009030	Kyaindi kyiyeri walya waweiṙikyie Yesu walemanya mbonyi-tsi wakamṙuo Kaisaria, wakamṙuo nayende Tariso.
44009031	Kyasia Siṟi ikawona sia urukyenyi lo Uyuda na Galyilaya na Samaria. Siṟi ikawaṙa pfinya, ikaengyeṟika, yechiindia Mndumii Yesu na iwiyiṟio moo nyi Mumuyo Mweele.
44009032	Na kyiyeri Petiro aweitenga-tenga ngyuura tsoose kayenda ko wandu wa Ruwa wawekyekaa Lyida.
44009033	Kawona mndu umwi kulya, awekyelago Ainea. Mndu-cho nawelee kyitaṟenyi kyiyeri kya maka nyanya; kyipfa nawepfiie ngapfu ura lumwi.
44009034	Petiro kammbia, “Ainea, Yesu Kristo amkukyiṟa. Amka, uale kyitaṟa kyapfo.” Cha ilyi kaamka.
44009035	Na wandu woose wawekyekaa Lyida na Sharoni wakammbona, wakaiṙikyia Mndumii Yesu na imwosha.
44009036	Na kulya Yafa kuwewoṙe manalosho umwi ekyelago Tabita (kyimwi na igamba Dorikasi ang'u moṟinyi). Mndu mka-chu nawewoṙe mawuto mecha na ienengyia shienengo shetarama wakyiwa.
44009037	Kyiyeri kyilya Tabita kaluo, kapfa; na wamumsanje, wakamṙuo kai.
44009038	Na kyipfa mṟi o Lyida uwekyeri kufuhi na Yafa, na wanalosho waleicho kye Petiro nakyeri pfo, wakaṙuma wandu wawi kokye, imterewa wechigamba, “Ulakyelyio icha na koṙu.”
44009039	Petiro kafuma kaoshana nawo. Kyiyeri aleafukyia, wakamṙuo kulya kai; wakusu woose wakagoṟoka kufuhi na oe, welyia na imloṟa kanzu na nguwo tsilya Dorikasi alepfuma kyiyeri kyilya awekyeri hamwi nawo.
44009040	Petiro kawawia woose wafumie nja, kapfiria ndi, katerewa, numa ya iho kapaaya mnying'a ulya o Dorikasi, kagamba, “Tabita, amka.” Dorikasi ulya awepfiie kaambuo, kawona Petiro, kaamka, kaṙamia.
44009041	Petiro kalesha kuwoko, kamwira. Na amlage wandu walya wa Ruwa na wakusu kawikyia Dorikasi mbele yawo, ai na moo.
44009042	Mbonyi-tsi tsikaṙunganana ko wandu woose wa mṟi o Yafa; wandu wafoi wakaiṙikyia Yesu.
44009043	Kyasia Petiro kakaa mfiri ngyaangu kulya Yafa, kanyi ko mndu umwi ekyelago Simion, awekyeachikyia njonyi.
44010001	Kulya Kaisaria kuwewoṙe mndu awekyelago Korinelyio, mchilyi o ulyimalyi lokyelago “Kyiitalyia.”
44010002	Mndu aowuye na ikunda Ruwa, oe na wandu woose wa kanyi kokye, na oe nawekyeenengyia shienengo shifoi shesaṟia wandu, na nawekyeterewa Ruwa mfiri yoose.
44010003	Kawona na pata malaika o Ruwa akyeri cha mndu ailoṙo, cha saa kyenda tsa kyingoto, malaika o Ruwa echicha na kokye na immbia, “Korinelyio!”
44010004	Kamwitukuya mnu, kaowuo, kagamba, “Ny'kyikyi kyacha pfo, Mndumii?” Kammbia, “Ruwa naicho shiterewo shapfo na mawuto gapfo mecha gesaṟia wandu na wulalu naigaluo shilya okyemterewa.
44010005	Kyasia, wulalu ṙuo wandu Yafa, undelaga Simion, ekyelago Petiro.
44010006	Oe nyi myenu o mndu umwi, ekyelago Simion, ekyeachikyia njonyi, ulya numba yakye ikyeri mbai ya ipalyipalyi; nekuwia shindo shikuwaṟi iwuta.”
44010007	Na malaika ulya aleṙeṙa na oe amyende, Korinelyio kalaga waṟundi wawi kyiiṙi kya waṟundi wakye wa kanyi, na asikari umwi, mndu aowuye na ikunda Ruwa kyiiṙi kya walya wawekyemṟundia mfiri yoose;
44010008	na amwawie chandu shindo shoose shechiwa kawaṙuma iyenda Yafa.
44010009	Na ilya-ngama, kyiyeri wawei kyaronyi na ishika kufuhi na mṟi, Petiro naleṙooya kai indeterewa, cha saa tsiṟandaaṟu tsa kyingoto.
44010010	Kawoṙo nyi njaa, kakunda ilya; kyaindi kyiyeri waweiṟeyeṟa kyelya, kaloṟo kyindo akyeri cha mndu ailoṙo.
44010011	Kawona ngyina yeṟuguka, na kyindo kyikyeri cha nguwo ngyilandari kyesoka, kyikasotso mṟasa wuyanenyi kyii cha ilyi kyikyiwaṙe ngyuura tsoose tsiina.
44010012	Ipfo kyindonyi kyilesotso kuwewoṙe orio indo lya saka lyiwoṙe maṙende gaana, na mando ga saka gekyekukuruo na ndewu, na shileye sha ngyinenyi.
44010013	Numa ya iho kaicho ṟui lyigamba, “Amka, Petiro, ushinje ulye.”
44010014	Kyaindi Petiro kagamba, “Maa ale, Mndumii, cha kyipfa ngyilandelye kyindo kyoose kyilawaṟi na kyifanyi kyimṟumoe-pfo.”
44010015	Kaicho ṟui lya kawi, lyemmbia, “Molakusaṟe kye kuwoṙe kyindo kyilawaṟi ilyio kokooya Ruwa nagambie shoose shiwaṟi ilyio.”
44010016	Kyindo-kyi kyikawutika kaṟaaṟu. Numa ya iho kyindo kyilya kyilekokyasoka ruwewu kyikawuya napfo.
44010017	Na kyiyeri Petiro awemṟiyie mrimenyi kokye, echikuwesa shindo shilya aleloṟo akyeri cha mndu ailoṙo shiwemmbia kyi, wandu walya Korinelyio alewaṙuma, wammbese mbonyi tsa numba ya Simion, wakagoṟoka mbele ya moongo,
44010018	wakalaga; wakawesa kokooya Simion ekyelago Petiro nekyekaa pfo.
44010019	Na Petiro naweikusaṟa mbonyi tsa shindo shilya alekoaloṟo akyeri cha mndu ailoṙo. Mumuyo kammbia, “Kuwoṙe wandu waṟaaṟu waikupfula.
44010020	Kyasia fuma uoshane nawo, molapfiio nyi mṙoe, cha kyipfa nyi inyi ngyilewaṙuma.”
44010021	Petiro kayenda ko wandu walya, kagamba, “Nyi inyi mungyipfula. Mocha kyipfa kya kyikyi?”
44010022	Wakagamba, “Mchilyi Korinelyio, mndu ulya msumganyi, aowuye na ikunda Ruwa, awoṙe kyiṟumi kyicha ko isanga lyoose lya Wayuda, nalewio nyi malaika mweele iṙuma wandu kopfo, wakuwie uyende kokye, kundu naicho kyilya okyelosha.”
44010023	Petiro kaambilyia wayenu walya, wawe wayenu wakye. Na ilya-ngama, Petiro kafuma hamwi nawo, na wandu waata wawekyeosha Yesu kulya Yafa wakaoshana na oe.
44010024	Ilya-ngama wakashika Kaisaria. Na Korinelyio naweiwaweṙelyia, asanzie hamwi na wa kyishari kyakye na mbuya tsakye.
44010025	Kyiyeri Petiro aletikyira kufuhi Korinelyio kafuma indemwambilyia, kakuwiyitsa maṙendenyi gakye, kamwindia.
44010026	Kyaindi Petiro, kamwira, kagamba, “Goṟoka; inyi nyi mndu cha wandu wengyi ngyilawaṟi iindio cha malaika.”
44010027	Na echigamba kuṙo kaiṙa na numba, kawona wandu wafoi wasanzie pfo.
44010028	Kawawia, “Nyoe muichi kye chi sungusinyi mndu alakyeri Myuda naoshane na mndu o isanga lyingyi maa iyenda kokye-pfo, kyaindi Ruwa nalegyiikyimbia, ngyilagambe kye kuwoṙe mndu afanyi kyimṟumoe alawaṟi ikaa na wandu wengyi-pfo.
44010029	Kyipfa kya ikyo ngyilecha lyilya ngyilelago, ngyilalege; kyasia ngammbesa, ny'kyikyi mongyilaiya.”
44010030	Korinelyio kagamba, “Mfiri iṟaṟu ileira, kyiyeri-kyi ikyi, kyiyeri kya saa kyenda, ngyiweiterewa kanyi koko; mndu umwi kagoṟoka mbele yako, awoṙe nguwo tsiaka-aka,
44010031	kagamba, ‘Korinelyio, shiterewo shapfo shaaṙanyio na shienengo okyeenengyia shiwonio na pata mbele ya Ruwa.
44010032	Kyasia, ṙuma wandu kulya Yafa, undelaga Simion ekyelago Petiro, ekyekaa kanyi ko Simion, ekyeachikyia njonyi, kufuhi na mbai ya ipalyipalyi; na oe kacha nechiṙeṙa na iyoe.’
44010033	Cha ilyi ngaṙuma wandu kopfo, na iyoe nowuta necha icha. Kyasia soe loose lukyeri iha mbele ya Ruwa, luiṙime iaṙanyia mbonyi tsilya Mndumii alekuwia uluongoye.”
44010034	Petiro kawooka iṙeṙa, kagamba, “Loi ngyiichi kye Ruwa awoṙe ikundia-pfo;
44010035	indi kyiiṙi kya orio isanga mndu ekyeindia Ruwa na iwuta sha sungusinyi Ruwa nekyemwiṙikyia.
44010036	Mbonyi tsilya aleṙooya wana wa Isiraelyi, echionguo mbonyi ngyicha tsa ufoṟo kui Yesu Kristo (nyi oe Mndumii o woose),
44010037	kyindo-kyi nyoe mukyiichi, kyileongoyo urukyenyi loose lo Uyuda, kyechiwookyia Galyilaya, numa ya wupatiso wulya Yohane aleonguo mbonyi tsakye.
44010038	Mbonyi tsa Yesu awukyie Nasareti, chandu Ruwa alemshumbuo kui Mumuyo Mweele na pfinya; na oe katenga-tenga ipfo na ipfo, echiṟunda iṟunda lyicha na ikyiṟa woose Mokyiriinzi aweiwalyisa wukyiwa; cha kyipfa Ruwa nawekyeri hamwi na oe.
44010039	Na soe lui waṟingyishi wa shindo shoose aleshiwuta urukyenyi lo Wayuda na Yerusalemu; ulya walemmbaaga na immanyika ikyiṙinyi.
44010040	Icho Ruwa nalemṟutsa mfiri o kaṟaaṟu, kamsaṟia imanyika,
44010041	chi ko wandu woose-pfo, indi ko waṟingyishi walekowamsambuṟo nyi Ruwa, nyiwo soe, lulelya na inyo hamwi na oe numa ya iṟuka lyakye iwuka ko wapfu.
44010042	Naleluwia luongoye wandu mbonyi ngyicha na iṟingyishia kye ichu nyi oe ammbikye nyi Ruwa nawe moanduya wai na moo na wapfu.
44010043	Icho weonguo shisuku woose walemṟingyishia, kye kui rina lyakye orio momwiṙikyia nechihooṟio wunyamaṟi.”
44010044	Kyiyeri Petiro aweionguo mbonyi-tso Mumuyo Mweele kasokyia wuye ya woose waleicho kyilya alegamba.
44010045	Na Wayuda waweiṙikyie Yesu walekowacha hamwi na Petiro wawuka Yafa waleṟiyio, cha kyipfa maa wandu walaweiṙikyie Yesu walesumbo kyienengo kya Mumuyo Mweele.
44010046	Cha kyipfa waleicho weṙeṙa mṙeṙie ngyiyenu, na iṟumisha Ruwa. Naaho-ng'u Petiro kagaluo, kagamba,
44010047	“Nyi wui eiṙima ishingyia mṟinga, wandu-wa walapatiso? Wandu waambilyie Mumuyo Mweele kyimwi na soe?”
44010048	Kagamba wapatiso kui Rina lya Yesu Kristo. Naaho wakamterewa naengyeṟe ikaa kowo mfiri ngyaangu.
44011001	Kyasia wasu na wandu waweiṙikyie Yesu kulya urukyenyi lo Uyuda wakamanya kye wandu walaweiṙikyie Yesu nawo waambilyia Ṙeṙo lya Ruwa.
44011002	Na Petiro kyiyeri aleṙo iyenda Yerusalemu Wayuda walya wawekundi wandu walakyeri Wayuda wakundi iosha Yesu waṙino wakagaluana na oe,
44011003	wechigamba, “Nuleyenda ko wandu walawaṙine kolya nawo.”
44011004	Petiro kawooka iwaongoya necha, kagamba,
44011005	“Ngyiwekyeri mṟinyi o Yafa, ngyeterewa, ngawa cha mndu ailoṙo. Ngawona kyindo kyisoka ruwewu, cha nguwo ngyilandari yesotso iwuka ruwewu, ikyeri cha ilyi ingyiwaṙe ngyuura tsoose tsiina, kyikashika halya-ndu ngyiwei.
44011006	Ngakyiitukuya mnu, ngyekusaṟa, ngawona mando ga saka gawoṙe maṙende gaana; na mando ga nguṙunyi, na galya gekyekukuruo na ndewu, na shileye sha ngyinenyi.
44011007	Ngaicho na ṟui lyingyiwia, ‘Petiro, amka, ushinje ulye.’
44011008	Ngagamba, ‘Maa ale, Mndumii, cha kyipfa ngyilandelye kyindo kyoose kyifanyi-pfo.’
44011009	Ṟui lyilya lyawuka ruwewu lyikangyigaluo lya kawi lyikagamba, ‘Shilya Ruwa agambie shiwaṟi ilyio iyoe ulagambe kye shekyelyio-pfo.’
44011010	Kyindo-kyi kyikawutika kaṟaaṟu; numa ya iho ngawona kyindo kyakuruo shindo shilya shoose shikawuya-se na ruwewu.
44011011	Kyiyeri kyilya wandu waṟaaṟu wakagoṟoka mbele ya numba iya luwekyeri, waleṙumo koko iwuka Kaisaria.
44011012	Mumuyo kangyiwia ngyioshane nawo, ngyilapfiio nyi mṙoe. Wandu-wa waṟandaaṟu waiṙikyie Yesu wakayenda hamwi na inyi, lukoiṙa na numba ko mndu ulya.
44011013	Kaluongoya chandu alewona malaika alegoṟoka kanyi kokye na immbia, ‘Ṙuma wandu wayende Yafa, walage Simion ekyelago Petiro,
44011014	echikuongoya mbonyi tsechikukyiṟa, iyoe na walya wa kanyi kopfo woose.’
44011015	Na kyiyeri ngyilewooka iṙeṙa, Mumuyo Mweele kasokyia wuye yawo chandu alelusokyia soe ipfo mawookyionyi.
44011016	Ngakumbuo ṙeṙo lyilya lya Mndumii, chandu alegamba, ‘Yohane nalepatisa kui mṟinga loi, indi nyoe mochipatiso kui Mumuyo Mweele.’
44011017	Kyasia kokooya Mndumii Ruwa nalewaenenga wo kyienengo kyilya kyilya aleluenenga soe luiṙikyie Mndumii Yesu Kristo, inyi nyi wui ngyiiṙime iwingana na Ruwa?”
44011018	Kyiyeri waleicho mbonyi-tsi wakatsia sau, wakaṟumisha Ruwa, wechigamba, “Kyasia Ruwa naenenga walya walaiṙikyie Yesu isaṟia lya iṙumbuya wunyamaṟi, irumbuya lyekyeende moo o mlungana.”
44011019	Kyasia wandu walya walekowanyanyaṟika kyipfa kya wukyiwa wulya wulecha kyipfa kya Stefano iwoogo, wakapfunga kyaro mṟasa Foinikye na Kyipiro na Antiokyia, walaonguoe mbonyi tsa Yesu sile ko Wayuda tikyi.
44011020	Kyaindi waata kyiiṙi kya iwo walepfunga kyaro nyi-we wandu wa Kyipiro na Kyirene, nawo kyiyeri waleshika Antiokyia wakaṙeṙa na Wayuda kui mṙeṙie o Kyikyiṟikyi, wechionguo mbonyi ngyicha tsa Mndumii Yesu.
44011021	Pfinya ya Mndumii ikakaa hamwi nawo; wandu wafoi wakaiṙikyia wakagalukyia Mndumii.
44011022	Mbonyi tsa wandu-wo tsikashika ko wandu wa siṟi ya kulya Yerusalemu; wakaṙuma Barinaba, nayende mṟasa Antiokyia.
44011023	Na oe, amshikye na iwona isaṟia lya Ruwa kachihiyo, katerewa wandu woose waoshane na Mndumii kui iiṙikyia lyiwukyie mrimenyi.
44011024	Kyipfa nawekyeri mndu mcha aichuo Mumuyo Mweele na iiṙikyia; wandu wafoi wakaengyeṟika ura lo Mndumii.
44011025	Numa ya iho kafuma kayenda Tariso indepfula Saulyi;
44011026	na amummbone kamwende na Antiokyia. Kyikawa ko kyiyeri kya maka umwi wakasanza hamwi na siṟi na ilosha wandu wafoi. Na wanalosho walelago Wakristiano lya kuwooka halya Antiokyia.
44011027	Mfiri iya iya weonguo shisuku walewuka Yerusalemu wakasoka na Antiokyia.
44011028	Na kyiyeri lulesanzia handu hamwi, umwi owo ekyelago Agabo kagoṟoka, kaloṟa kui wuiṙimi wo Mumuyo Mweele kye njaa ing'anyi yeecha mfiri ya kufuhi wuyanenyi koose; na njaa-yo ikacha kyiyeri Kyilaudio awewoṙe uruka.
44011029	Na wanalosho walya, orio mndu chandu awewoṙe, wakaiṙikyia iṙuo kyindo kyetarama wana wa wamawo kyiiṙi kya iiṙikyia wawekyekaa uruka lo Uyuda.
44011030	Wakawuta kuṙo, Barinaba na Saulyi wakaṙumo ko wameeku wa siṟi waṙuṙe kyindo kyilya wanalosho waleenengyia kyetarama woṙiawo.
44012001	Kyiyeri kyilya kyilya mangyi Herode kawooka ilyisa wandu waata wa siṟi wukyiwa.
44012002	Kawaaga Yakobo, mono-wama o Yohane na ushu.
44012003	Na awonyi kye nyi kyindo kyichihiṟie Wayuda kaengyeṟa ilyisa siṟi wukyiwa, kawaṙa na Petiro. Kyiyeri-kyo kyiwekyeri kyiyeri kya mkate ilangyitarang'ishe.
44012004	Ammbaṙe Petiro, kammbika kyipfungonyi, kamṙambika ko shikosi sha asikari waana waana, wamringye, akundi immbikyia mbele ya wandu numa ya Pasaka kundu naanduyo.
44012005	Kyasia Petiro karingo kulya kyipfungonyi, na siṟi ikaterewa Ruwa kui wuragari kyipfa kyakye.
44012006	Na kyiyeri Herode awekundi iwuta Petiro kyipfungonyi, kyio kyilya nawelee makyiṙi-gawi ga asikari wawi, ampfungye na mshe iwi; waringyi wakaringa moongo o numba iya ya ipfungyia wandu.
44012007	Cha ilyi malaika o Ruwa kagoṟoka kufuhi na oe, ngyeela ikalyimika kulya kyiṟinyi, kakapa Petiro uwarinyi, kamwamtsa, echigamba, “Amka iwinyi.” Mshe iya ikawuka kulya mawoko kokye.
44012008	Malaika kammbia, “Kuṟeyeṟe, ṟaa shiaṙu shapfo.” Kawuta kuṙo. Numa ya iho kammbia, “Ṟaa nguwo tsapfo ungyioshe.”
44012009	Kafuma na nja kamwosha, maa alemanya kye nyi loi shilya shilewuto nyi malaika-pfo; indi nalekusaṟa kye nawonyi shindo cha mndu ailoṙo.
44012010	Na kyiyeri wamuiṙe handu ha kuwooka na ha hawi hawewoṙe asikari waringyi, wakacha mṟasa moongo o menya o iṙa na mṟinyi, ukoṟuguka umonyi kulawoṙe mndu aupaaya. Wakafumia nja wakyeri njienyi imwi. Cha ilyi malaika ulya kalekana nawo.
44012011	Na kyiyeri wuṟango wo Petiro wulemmbiyilyia, kagamba, “Wulalu ngyiichi na pata kye Mndumii naṙuma malaika okye na ingyiwuta wuchilyinyi wo Herode na matuuro galya Wayuda wawekusurie ingyienenga.”
44012012	Na kyiyeri aweikusaṟa isho kashika kanyi ko Mariamu, wama o Yohane, ulya rina lyakye lya kawi lyiwekyeri nyi Mariko; na wandu wafoi walekowasanzia pfo weterewa.
44012013	Na oe kyiyeri alekapa hodi halya kyichuminyi, kyisinga kyekyelago Roda, kyikacheaṙanyia.
44012014	Kyiyeri kyilemanya nyi ṟui lya Petiro, kyikaṟuguo moongo, kyipfa kya ichihiyo; indi kyikakapa mteeṟa, kyikaiṙa na numba kyikawia walya wawekyeri pfo kye Petiro nagoṟokyi halya kyichuminyi.
44012015	Wakakyiwia, “Nuisuko.” Kyaindi kyo kyikaengyeṟa igamba nyi loi kye Petiro nawekyeri halya. Wakagamba, “Nyi malaika okye.”
44012016	Petiro kaengyeṟa ikapa hodi, na wampfunguo moongo wakammbona, wakaṟiyio.
44012017	Na oe kawatsinia watsie, kawaongoya chandu Mndumii alemmbuta kyipfungonyi. Kagamba, “Ndewienyi Yakobo na wandu walya waiṙikyie Yesu mbonyi-tsi.” Kafuma, kayenda handu hengyi.
44012018	Na kyiyeri kulekya asikari wakawoṙo nyi wuowu wung'anyi, mbonyi tsa Petiro tsawa kuṙa.
44012019	Na kyiyeri Herode alempfula alammbone, nalewesa-wesa waringyi, kagamba wawoogo. Numa ya iho kawuka uruka lo Uyuda kasoka na Kaisaria, kakaa pfo.
44012020	Na Herode nawesuuye mnu kyipfa kya wandu wa Tiro na Sidon. Wakayenda kokye wakyeri kyindo kyimwi, na wammbaṙe mbuya na Blasto, awekyeambuya kyiṟi kya Mangyi Herode kyelaa, wakakunda ikaa na wandu ko ufoṟo; cha kyipfa uruka lowo lulewona kyelya iwuka urukyenyi lo Herode.
44012021	Kyasia mfiri umwi uwemṟeyeṟe, Herode, kaṟaa nguwo tsa kyimangyi, kaṙamia kyiṙinyi kya wumangyi, kaṙeṙa nawo.
44012022	Wandu wakakalagatsa, wechigamba, “Nyi ṟui lya Ruwa; chi ṟui lya mndu-pfo.”
44012023	Cha ilyi malaika o Ruwa kamkapa, cha kyipfa aleenenga Ruwa kyiṟumi-pfo. Shiwoṙoe shikamlya kapfa.
44012024	Ṙeṙo lya Ruwa lyikaengyeṟa imanyika ko wandu wafoi.
44012025	Na Barinaba na Saulyi, wamṟunde kyilya kyiwewaṟi iṟunda, wakacha wawuka Yerusalemu, wakacha hamwi na Yohane ekyelago Mariko.
44013001	Na kulya siṟinyi ya Antiokyia kuwewoṙe weonguo shisuku na walosha, nawo nyi Barinaba, na Simion ekyelago Nikyeri, na Lukyio awukyie Kyirene, na Manaeni aweongyie wee lyimwi na Mangyi Herode, na Saulyi.
44013002	Kyasia kyiyeri iwa waweiterewa Ruwa na ikuretekyia, Mumuyo Mweele kagamba, “Ngyisaangyienyi Barinaba na Saulyi ko iṟunda lyilya ngyilemulagia.”
44013003	Naaho-ng'u wamkuretekyie na iterewa, wakawayekyia mawoko, wakawaṙuma.
44013004	Kyasia wandu-wo, wamṙumo nyi Mumuyo Mweele, wakasoka na Seleukyia, na iwuka pfo wakaiṙa ipalyipalyinyi mṟasa Kyipiro.
44013005	Na kyiyeri wawekyeri Salami wakaonguo Ṙeṙo lya Ruwa masinagoginyi ga Wayuda, nawo wawekyeri na Yohane cha mṟundi owo.
44013006	Wamuiṙe kyiiṙi kya Kyipiro mṟasa Pafo, wakawona mndu umwi, msawi, moonguo shisuku o wongo, Myuda awekyelago Bar-Yesu.
44013007	Mndu-chu nawekyeri hamwi na mchilyi Serikyio Paulo, mndu mṟango. Mchilyi-cho kalaga Barinaba na Saulyi wache na kokye, kakunda iicho Ṙeṙo lya Ruwa.
44013008	Kyaindi Elyima, msawi ulya (kyipfa ikyo ny'kyo rina lyakye lyagamba), kagaluana nawo, akundi ilemba mchilyi ulya naṙe iiṙikyia Yesu.
44013009	Kyaindi Saulyi ang'u Paulo, aichuo Mumuyo Mweele, kamwitukuya karii,
44013010	kagamba, “Iyoe uwoṙe ngyeṟo na wuwicho woose, mana o Mokyiriinzi, mokyituwa o wusumganyi woose, okyeṙa igaluo wuloi wo Mndumii wuwe wongo?
44013011	Ruwa nechikukapa na ikuanduya; na iyoe nochipfa meso, ulewona kyindo kyoose.” Cha ilyi rundu lya meema lyikamwolokyia katenga-tenga na ipfula mndu mommbaṙa kuwoko na imsongoya.
44013012	Naaho-ng'u mchilyi ulya, kyiyeri alewona shawutika, kaiṙikyia, echiṟiyio kyipfa kya malosho ga Mndumii.
44013013	Numa ya iho Paulo na oṙoe wakawooka kyaro kya ipalyipalyinyi, wakawuka Pafo wakashika Perikye, urukyenyi lo Pamfilyia. Yohane kalekana nawo kawuya na Yerusalemu.
44013014	Kyaindi wo wakawuka Perikye, walaiṙe-se ipalyipalyinyi, wakashika Antiokyia, mṟi o uruka lo Pisidia, wakaiṙa na sinagoginyi mfiri o onyonya, wakaṙamia.
44013015	Numa ya isoma kyitumbuṟe kya uwawaso na kyitapu kya weonguo shisuku, wasongoru wa sinagogi wakaṙuma mndu kowo na iwawia, “Wana wa wama kyiiṙi kya iiṙikyia, kokooya muwoṙe ṙeṙo lyetarama wandu-wa, lyionguonyi.”
44013016	Paulo kagoṟoka, kawatsinia, kagamba, “Nyoe wasoṟo wa Isiraelyi, na nyoe muowuye na ikunda Ruwa, aṙanyienyi.
44013017	Ruwa o wandu wa Isiraelyi nalesambuṟa waku waṙu, kawaenenga mng'ano, kyiyeri wawekyekaa cha wayenu urukyenyi lo Misiri, na kui pfinya yakye kawawuta pfo, kawasongoya.
44013018	Na kyiyeri kya maka makumi gaana kakarishia mkaṟo yawo ngyiwicho kulya nukyenyi ngyiumu suwaa ilawoṙe maa mṟinga.
44013019	Na amrumatse masanga mfungaaṙe urukyenyi lo Kanaan kawaenenga uruka-lo luwe kyioṟa ko kyiyeri kya maka cha magana gaana na makumi gataanu;
44013020	numa ya iho kawaenenga wamangyi wookyia kacha kyiyeri kya Samolyi.
44013021	Numa ya iho wakaterewa ienengo mowaṙa uruka. Ruwa kawaenenga Saulyi, mana o Kyishi, mndu o kyishari kya Benyamen, kyiyeri kya maka makumi gaana.
44013022	Na amwawute Saulyi, kasambuṟa Dawidi nawe mowaṙa uruka lowo, ulya alemṟingyishia, echigamba, ‘Ngawona Dawidi, mana o Yese, mndu achihiṟie ngoo yako, echiwuta shilya ngyikundi shoose.’
44013023	Kyisharinyi kya Dawidi Ruwa naleendie wandu wa Isiraelyi Mkyiṟa, Yesu, chandu alewika kyaasa.
44013024	Yohane aweiongoya wandu woose wa Isiraelyi mbonyi ngyicha tsa wupatiso wo iṙumbuya wunyamaṟi, kyiyeri oe Yesu alandeche.
44013025	Na Yohane kyiyeri aweimarisa iṟunda lyakye nalegamba, ‘Mokusaṟa inyi nyi wui? Inyi chi oe-pfo. Kyaindi kuicha umwi numa yako, ulya inyi ngyilawaṟi ituruchuo ukowa lo shiaṙu shakye.’ ”
44013026	“Wana wa wama wako, wana wa kyishari kya Abrahamu, na iwo wai konyu waowuye na ikunda Ruwa, Ṙeṙo lya wukyiṟo-wu lyaendo na koṙu nyi mndu Ruwa amṙumie.
44013027	Cha kyipfa walya wekyekaa Yerusalemu, na wasongoru wawo, kyipfa walalemmanya oe, maa imanya malosho ga weonguo shisuku gekyesomo orio mfiri o onyonya, walegaafutsia kui imwanduya.
44013028	Maa chandu walalewona kyimaṙuma kyemmbaaga wakaterewa Pilato nawoogo.
44013029	Na wammbute shoose shiweshigambe kye shechimmbutikyia, wakamsotsa halya msalabenyi, wakammbika kyilomenyi.
44013030	Kyaindi Ruwa kamṟutsa ko wapfu;
44013031	mfiri ifoi kawono akyeri na walya walecha na oe iwuka Galyilaya mṟasa Yerusalemu,walya wulalu wekyemṟingyishia mbele ya wandu.
44013032	Na soe lokyemuongoya mbonyi ngyicha tsa kyaasa kyilya waku waṙu waleenengo,
44013033	kye Ruwa naleafutsia kyaasa-kyo ko wana waṙu, kui iṟutsa Yesu; chandu kyikyiṟeie Kyiimbonyi kya Kawi, ‘Iyoe nyi oe Mono-ko, inyi inu ngawa Awuyo.’ ”
44013034	“Lyingyi-se kye nalemṟutsa ko wapfu, kundu alapfe na ipuo. Nalegamba kuṙi, ‘Ngyemuenenga nyoe shindo shiele sha Dawidi shikyeri sha loi.’ ”
44013035	“Koikyo handu hengyi nagambie, ‘Ochilekyia mweele opfo napfe na ipuo-pfo;’ ”
44013036	“Cha kyipfa Dawidi naleṟundia Ruwa kyiyeri kyakye, naaho kapfa kaṟiko hamwi na waku wakye na mmbiu okye ukopuo;
44013037	indi ichu aleṟutso nyi Ruwa nalepfa indi alepuo-pfo.
44013038	Kyasia kyimanyikye konyu, wana wa wama wako, kye kui rina lya Yesu muongoyo mbonyi tsa ihooṟio wunyamaṟi.
44013039	Na kui oe orio momwiṙikyia nekyetalo kye namsumganyi shindonyi shoose alechiiṙima italo kye namsumganyi kui uwawaso lo Mose.
44013040	Kyasia, kuringyenyi mulachewutikyio mbonyi iya ilegambo shiṟeionyi sha weonguo shisuku,
44013041	‘Aṙanyienyi, nyoe mokyemina kyilya Ruwa agambie, ṟiyionyi na ipfa cha kyipfa kyilya ngyiwuta inu nyi kyindo mulechikyiiṙikyia maa kyiyeri mndu amuongoya.’ ”
44013042	Na kyiyeri Paulo na Barinaba waweiwuka halya Sinagoginyi wakawaterewa waongoyo mbonyi-tso mfiri o kawi o onyonya.
44013043	Kyiyeri walya wawesanzie sinagoginyi walelekana, Wayuda na wandu wafoi waweowuye Ruwa na imkunda wakaoshana na Paulo na Barinaba waleṙeṙa nawo wechiwakarisha wakae isaṟienyi lya Ruwa mfiri yoose.
44013044	Na mfiri o kawi o onyonya, wandu wafoi iwuka mṟinyi koose, wakasanzia handu hamwi kundu waicho Ṙeṙo lya Ruwa.
44013045	Indi Wayuda, kyiyeri walewona wuingyi wo wandu, wakawoṙo wunyenyi, wakakangyila kyilya Paulo alekoagamba, wechigamba chi loi-pfo na ilahia.
44013046	Paulo na Barinaba wakaṙeṙa kui wukari, wakagamba, “Kyiwewaṟi Ṙeṙo lya Ruwa lyiongoyo konyu kuwooka; kyaindi kyipfa mulyitsindikyia kuleshi, na ikuicho mrimenyi konyu kye muwaṟi moo o mlungana-pfo, wulalu luyenda ko wandu walaiṙikyie Ruwa.
44013047	Cha kyipfa nyi wuṙo Mndumii aleluwia, echigamba, ‘Ngakuwika uwe ngyeela ya wandu walaichi Ruwa kundu wuyana woose wuwone wukyiṟo.’ ”
44013048	Kyiyeri wandu walaichi Ruwa waleicho isho wakachihiyo, wakang'anyisa Ṙeṙo lya Ruwa na walya wawewaṟeyeṟie moo o mlungana wakaiṙikyia.
44013049	Ṙeṙo lya Ruwa lyikaṙunganana kulya urukyenyi koose.
44013050	Kyaindi Wayuda wakaamtsa shiloyano kyiiṙi kya waka waowuye na ikunda Ruwa, waka wawoṙe rina na wasoṟo wawoṙe kyiṟumi, wakawanzia wandu wakape Paulo na Barinaba; wakawamichia nja ya uruka lulya lowo.
44013051	Nawo wakaambutsa kyilulyi maṙendenyi gawo, wakayenda mṟinyi okyelago Ikonio.
44013052	Na wanalosho waleichuo sia na Mumuyo Mweele.
44014001	Kyiyeri wawei kulya Ikonio wakaiṙa na sinagoginyi lya Wayuda; na chandu waleonguo mbonyi, Wayuda na Wakyiṟikyi wafoi wakaiṙikyia Yesu.
44014002	Kyaindi Wayuda walelega iiṙikyia Yesu wakawutia wandu walaweiṙikyie Yesu shindo sha kyinyala na ienenga walya waweiṙikyie Yesu ipfuluko mrimenyi.
44014003	Kyasia wakakaa pfo kyiyeri kyileshi, wechiṙeṙa kulawoṙe wuowu mbonyi tsa Mndumii, aleṟingyishia Ṙeṙo lya isaṟia lyakye, echiwasaṟia ṟigo na shindo sha maṟiyisho shiwutikye kui shilya aweiwuta.
44014004	Kyaindi wandu wa kulya mṟinyi walawaṙe makusaṟo gamwi. Iwa wakakaa ura lo Wayuda, na wengyi ura lo Wasu.
44014005	Na kyiyeri wandu waata walaweiṙikyie Yesu na Wayuda, hamwi na wasongoru wawo waleṙumbuo iwawutia shindo sha kyinyala na iwakapa na magoe,
44014006	nawo wakamanya mbonyi-tso, waleṙicha wakayenda Lyistira na Deribe, mṟi ya Lyikaonia, na ngyuuruka tsa mṟasenyi;
44014007	wakakaa pfo, wechionguo Ndumi Ngyicha.
44014008	Na kulya Lyistira kuwewoṙe mndu umwi, mfiri maṙende, awei kyiwete wookyia kyiyeri alefeo, alawendechumie maa ale.
44014009	Mndu-cho naleicho Paulo kyiyeri aweilosha. Paulo kamwitukuya karii na iwona kye nawoṙe iiṙikyia lya ikyiṟo,
44014010	kagamba na ṟui lying'anyi, “Goṟoka necha kui maṙende gapfo.” Mndu ulya kagoṟoka faṟa kayenda.
44014011	Na kyiyeri wuingyi wo wandu walewona kyindo Paulo awuta wakakuilenga na ṟui lying'anyi, wechigamba kui mṙeṙie o Kyilyikaonia, “Waruwa wacha na koṙu wakyeri cha wandu.”
44014012	Wakalaga Barinaba Seu na Paulo Herime, cha kyipfa nyi oe aweiṙeṙa.
44014013	Mkohanyi o Seu, ulya hekalu lyakye lyiwekyeri mbele ya mṟi, kaende umbe na oṟo tsa shiwaṟo mṟasa kyichuminyi, akundi ienengyia kyiṙaso hamwi na wuingyi wo wandu wuwekyeri halya.
44014014	Kyaindi kyiyeri Barinaba na Paulo walemanya mbonyi-tsi wakaranduo nguwo tsawo, wakayenda weṙicha wakakulunga na wuingyi wulya wo wandu, wakakalagatsa,
44014015	wechigamba, “Lanyoe, ny'kyilyi muiwuta ishi? Soe lukyeri wandu cha nyoe. Lumuongoya mbonyi ngyicha, kundu mugalukye na iṙa shindo sha wuwicho na iyenda ko Ruwa ai na moo, alegumba ruwewu na uruka na mapalyipalyi na shoose shikyeri pfo.
44014016	Ulya nyoe kyiyeri kya kacha kyileiṙa aleṙa masanga goose gawute chandu gakundi.
44014017	Kyaindi aleṙa imuṟingyishia-pfo, cha kyipfa nalewuta shindo shicha, echimuenenga mvuo iwuka ruwewu na kyiyeri kya shilyimu, echiigutsa mrima yanyu shelya na sia.”
44014018	Maa chandu wasu walegamba isho, waleiṙima ishingyia wandu walya walaweiṙikyie Yesu iwaenenga shiṙaso-pfo.
44014019	Kyaindi Wayuda wakacha wawuka Antiokyia na Ikonio, wakawanzia wuingyi wo wandu wawesanzie halya wakakapa Paulo na magoe, wakamkuruya nja ya mṟi, wakusaṟie kye ampfa.
44014020	Kyaindi kyiyeri wanalosho wawemwiṟiwie, kagoṟoka, kaiṙa na mṟinyi; na ilya-ngama kafuma, kayenda mṟasa Deribe waṙuṙanyi na Barinaba.
44014021	Na wamuonguo Ndumi Ngyicha kulya mṟinyi, na igaluo wandu wafoi wakawa wanalosho, wakawuya mṟasa Lyistira na Ikonio na Antiokyia,
44014022	wechikarisha mrima ya wanalosho na iwawia wakae kyiiṙi kya Iiṙikyia lyilya, na kye kyiluwaṟi iiṙa na Wumangyinyi wo Ruwa kui njia ya matuuro gafoi.
44014023	Na wamsambuṟe wameeku wa siṟi kulya siṟinyi, na iterewa hamwi na ikuretekyia, wakawawika mawokonyi ga Ruwa ulya wawemwiṙikyie.
44014024	Wakaiṙia Pisidia wakashika Pamfilyia.
44014025	Na numa ya ionguo Ṙeṙo lya Ruwa kulya Perikye wakayenda mṟasa Atalyia.
44014026	Na iwuka kulya Atalyia wakawuya na Antiokyia weiṙia ipalyipalyinyi. Kulya Antiokyia nyipfo waleterewio isaṟia lya Ruwa kui iṟunda lyilya walekowamlyimarisa.
44014027	Kyiyeri waleshika kulya Antiokyia walewia wandu wa siṟi wasanzie handu hamwi, wakawaongoya shindo shoose Ruwa aleshiwuta hamwi nawo, na kye Ruwa nalepfunguya moongo o iiṙikyia wandu walaweiṙikyie Yesu.
44014028	Wakakaa kulya Antiokyia kyiyeri kyileshi, hamwi na wanalosho.
44015001	Kukocha wandu wawukyie uruka lo Uyuda wakalosha walya waweiṙikyie Yesu, wechigamba, “Mulandeṙino chandu kyikyeri muichiwie o Mose mochiiṙima ikyiṟo-pfo.”
44015002	Kyasia numa ya Paulo na Barinaba iwingana na wandu-wa na igaluana nawo mnu, wandu walya waweiṙikyie Yesu wakagamba kye Paulo na Barinaba na wandu wengyi waangu waṙo iyenda Yerusalemu ko wasu na wameeku wa siṟi kyipfa kya mbonyi-tso tsa iṙino.
44015003	Kyasia, wawaṙume nyi siṟi, wakaiṙia uruka lo Foinikye na Samaria, wechionguo mbonyi tsa chandu wandu walaiṙikyie Yesu walemwiṙikyia; wakachihiṟa mnu walya waweiṙikyie Yesu.
44015004	Kyiyeri waleshika Yerusalemu wakaambilyio nyi siṟi na wasu na wameeku wa siṟi, nawo wakawaongoya shindo shoose Ruwa alewuta hamwi nawo.
44015005	Kyaindi wandu waata wawekyeri miiṙikyienyi ya Mafarisayo waweiṙikyie wakagoṟoka, wechigamba, “Kyiwaṟi iwaṙina na iwawia waoshe uwawaso lo Mose!”
44015006	Wasu na wameeku wa siṟi wakasanzia handu hamwi kundu waiṙime ikusaṟa kya mbonyi-tsi.
44015007	Na numa ya wandu wafong'ui igamba kyilya wawekusaṟie Petiro kagoṟoka, kawawia, “Wana wa wama, nyoe muichi kye wookyia mfiri ya ipfo numa Ruwa nalengyisambuṟa kyiiṙi kyanyu kundu ngyiongoye wandu walaiṙikyie Yesu Ṙeṙo lya Ruwa na ilyiiṙikyia.
44015008	Na Ruwa, aichi mrima ya wandu, kamṟingyishia, echimuenenga nyoe Mumuyo Mweele chandu aleluenenga soe.
44015009	Maa aleluwutia soe kyindo kyilafananyi na kyilya alewawutia-pfo, echiwailyisha mrima yawo kui iiṙikyia.
44015010	Kyasia wulalu ny'kyilyi muiyesha Ruwa na iṙika wanalosho ṟio lyilemeri, ṟio waku waṙu maa soe lulaiṙima ilyiṙuo?
44015011	Indi luiṙikyie kye lochikyia kui isaṟia lya Mndumii Yesu cha wo.”
44015012	Kyasia wandu walya woose wawesanzie halya wakatsia tsii, wakaaṙanyia Barinaba na Paulo wechiwaongoya mbonyi tsa ṟigo na shindo sha maṟiyisho, Ruwa alewuta kui ulogo kyiiṙi kya walya walaweiṙikyie Yesu.
44015013	Na iwo wamtsie Yakobo kagaluo, echigamba, “Wana wa wama wako ngyiaṙanyienyi,
44015014	Simion naluongoya chandu Ruwa ipfo mawookyionyi aleloṟa chandu ekyeembeṟa wandu walaiṙikyie Yesu kundu nasambuṟe wandu kyiiṙi kyawo kyipfa kya rina lyakye.
44015015	Na maṙeṙo ga weonguo shisuku gaṙuana na isho, chandu kyikyiṟeie,
44015016	‘Numa ya shindo-sho ngyechiwuya na inyi ngyechiwika-se numba ya Dawidi ileoloka. Ngyechiiwuta kyiiṙi kya ioloka lyayo, na inyi ngyechiigoṟotsa.
44015017	Kundu wandu waṙio ho wapfule Mndumii, na masanga goose galeongoyo mbonyi tsako,
44015018	Ruwa nagamba, ekyeonguo mbonyi-tsi mṟasa mlungana.’ ”
44015019	“Kyipfa kya ikyo inyi ngaṙumbuo kuṙi, lulalyise wukyiwa wandu walya walaiṙikyie Yesu kyiyeri waigalukyia Ruwa.
44015020	Indi luwaṟeie paruo kye wakushowe na ukoe lo mafano, na wuṟui, na nyama tsa mando gapfa kui ipfumbo, na samu.
44015021	Cha kyipfa wookyia kacha Mawawaso ga Mose gekyelosho orio mṟi na isomo masinagoginyi orio mfiri o onyonya.”
44015022	Kyasia kyikachihiṟa wasu na wameeku wa siṟi yoose isambuṟa wandu kyiiṙi kyawo na iwaṙika Antiokyia hamwi na Paulo na Barinaba, nawo nyi iwa: Yuda awekyelago Barisaba, na Sila, wawekyeri wasongoru kyiiṙi kya walya waweiṙikyie Yesu. Wakaṟeia paruo na iiṙuo kui mawoko gawo wawenyi. Paruo-yo ilegamba kuṙi:
44015023	“Soe wasu na wandu waku waiṙikyie Yesu, ko wana wa wamaṙu wakyeri Antiokyia na Shamu, na Kyilyikyia, wai wandu walaiṙikyie Yesu; lomuiṟikyiṟa.
44015024	Cha kyipfa luleicho kye wandu walewuka koṙu walemulyisa wukyiwa kui maṙeṙo gawo, wechiṙetsa mrima yanyu, wandu soe lulalewaṙuma.
44015025	Soe lowona nyi kyicha, lukyeri kyindo kyimwi, isambuṟa wandu na iwaṙika konyu hamwi na wakunde waṙu Barinaba na Paulo,
44015026	wandu walereka moo yawo kyipfa kya rina lya Mndumii oṙu Yesu Kristo.
44015027	Kyasia loṙuma Yuda na Sila, wechimuongoya mbonyi-tso itso.
44015028	Cha kyipfa kyilechihiṟa Mumuyo Mweele na soe, lulamuṙikye nyoe ṟio mulawaṟi iṙiko,
44015029	kyimwi na immbia mukushowe na shindo shoose shileṙasio mafano, na samu, na nyama tsa mando gapfa kui ipfumbo, na wuṟui. Mukowuta kuṙo, mowuta necha. Lomukundia orio kyindo kyicha.”
44015030	Na iwo wamuenengo momu wakasoka na Antiokyia; na numa ya iwia wandu woose wasanzie handu hamwi wakawaenengyia paruo iya.
44015031	Nawo wamuisome wakachihiyo kyipfa kya iwiyiṟio moo lyilya.
44015032	Lyingyi-se Yuda na Sila, cha kyipfa wo nyi weonguo shisuku, wakaongoya walya waweiṙikyie Yesu shindo shifoi shewakarisha.
44015033	Na wamkae pfo kyiyeri kyileshi taa, walya waweiṙikyie Yesu wakawaenenga momu wayende na ufoṟo, wawuye na ko walya walewaṙuma.
44015034	Kyaindi Sila kawona nyi kyicha ikaa pfo.
44015035	Na Paulo na Barinaba wakakaa kulya Antiokyia, wechilosha na ionguo Ṙeṙo lya Mndumii, hamwi na wandu wengyi wafoi.
44015036	Hamwiṙe mfiri ngyaangu Paulo kawia Barinaba, “Luwuye wulalu lundeambuya walya waiṙikyie Yesu kulya mṟinyi luleonguo Ṙeṙo lya Mndumii, lumanye mbonyi tsawo.”
44015037	Barinaba kakunda Yohane awekyelago Mariko nayende hamwi nawo.
44015038	Indi Paulo alewona nyi kyicha iyenda na icho walemṙa kulya Pamfilyia-pfo, kyipfa alalekunda ioshana nawo mṟasa mafurumionyi.
44015039	Kyasia hakaamka igaluana kyiiṙi kyawo mṟasa wakalekana. Barinaba kaṙuo Mariko, wakaiṙia ipalyipalyinyi iyenda Kyipiro.
44015040	Kyaindi Paulo kasambuṟa Sila, kafuma, walya waweiṙikyie Yesu wechimterewia, naenengo isaṟia lya Mndumii.
44015041	Kaiṙia Shamu na Kyilyikyia, echikarisha siṟi.
44016001	Kyasia kashika Deribe na Lyistira, na iho hawewoṙe manalosho umwi ekyelago Timoteo, mana o Mndu mka Myuda aweiṙikyie Yesu; kyaindi awuye nawekyeri Mkyiṟikyi.
44016002	Mndu-cho naleṟingyishio wucha na wandu waweiṙikyie Yesu wawekyekaa Lyistira na Ikonio.
44016003	Paulo kawia Timoteo naoshane na oe, kamṙuo kamṙina kyipfa kya Wayuda wawekyeri ngyuura tsilya; cha kyipfa woose waweichi kye awuye nyi Mkyiṟikyi.
44016004	Kyasia kyiyeri waweiiṙa kyiiṙi kya mṟi iya, wakawaenenga mawawaso galya galewuka ko wasu na wameeku wa siṟi wakyeri Yerusalemu, kundu wagaoshe.
44016005	Siṟi tsikawaṙa pfinya kyiiṙi kya Iiṙikyia lyilya, wandu waiṙikyie Yesu wakaengyeṟika orio mfiri.
44016006	Wakaiṙa urukyenyi lo Firikyia na Galatia, wechiimo nyi Mumuyo Mweele, walaonguo Ṙeṙo lya Ruwa kulya Asia.
44016007	Kyiyeri waleshika mṟasenyi na Misia, wakatambagana iyenda Bitinia, kyaindi Mumuyo o Yesu alawaenengye momu.
44016008	Wakaiṙa Misinia wakasoka na Tiroa.
44016009	Kyiyeri kya kyio Paulo kaloṟo kyindo kyilandewono, akyeri cha mndu ailoṙo. Nalewona mndu awukyie Makyedonia agoṟokyi, echimterewa, na immbia, “Ambaṙa, uche na Makyedonia ulutarame.”
44016010	Kyasia amloṟo kyindo-kyo, cha ilyi lukokunda iyenda Makyedonia, cha kyipfa lulewona na pata kye Ruwa nalulagie luwaongoye Mbonyi Ngyicha.
44016011	Lukyeri ngalawenyi lukowuka Tiroa, lukoshika Samotirakye, na ilya-ngama lukoshika Neapolyi;
44016012	na iwuka pfo lukoshika Filyipi, mṟi ung'anyi o Makyedonia, handu Waroma walekowasamia; lukokaa kyiiṙi kya mṟi-chu mfiri ngyaangu.
44016013	Na mfiri o onyonya lukoyenda nja ya mṟi, lukoyenda mbai ya mfo, handu lulekusaṟa kye hai hecha hewika kyiterewo; lukoṙamia, lukoṙeṙa na waka wawesanzie halya.
44016014	Mndu mka umwi ekyelago Lyidia, ekyekumba ṟangyi ya kyimaande-maande, mndu awukyie Tiatira, aowuye na ikunda Ruwa, kaluaṙanyia, ulya Mndumii alemwenenga imanya mrimenyi kokye, naambilyie na iiṙikyia malosho ga Paulo.
44016015	Na ampatiso, oe na walya wa kanyi kokye, kaluterewa, echigamba, “Kokooya mowona ngyiiṙikyie Ruwa, iṙenyi na kanyi koko mukae pfo. Kawatsindika wawute kuṙo.”
44016016	Kyiyeri luweiyenda handu heterewa Ruwa, kyisinga kyimwi kyiwewoṙo nyi mṟufui o ilasha kyikakarisana na soe, kyisinga kyileendie wandumii wakyo kyiira kying'anyi kui iṟunda lya ilasha.
44016017	Kyikaosha Paulo na soe, kyikakalagatsa, kyechigamba, “Wandu-wa nyi waṟundi wa Ruwa, wekyemuongoya mbonyi tsa wukyiṟo.”
44016018	Kyikawuta isho mfiri ifoi. Kyaindi Paulo kawihiyo mnu, kainduka kawia mṟufui ulya mmbicho, “Ngakuwia kui rina lya Yesu wuka mndu-chu.” Kammbuka kyiyeri kyilya kyilya.
44016019	Kyasia wandumii wa kyisinga kyilya kyiyeri walewona kyiira kyawo kyeṙeka wakawaṙa Paulo na Sila wakawakuruo mṟasa sangaṙa mbele ya wandu wa mṟi.
44016020	Wakawaṙuo ko weṙumbuo moondu, wakagamba, “Wandu-wa waifanyiṟa mnu mṟi oṙu, nawo nyi Wayuda.
44016021	Lyingyi-se waionguo mbonyi tsa miichiwie ilakyeri sungusinyi koṙu iiambilyia maa iiosha, cha kyipfa soe nyi Waroma.”
44016022	Wuingyi woose wo wandu wawekyeri halya wakafuma wakayenda halya-ndu Paulo na Sila wawekyeri, weṙumbuo moondu wakawawuta nguwo ko pfinya, wakagamba wakapo na ngowa.
44016023	Na wamuwakape mnu, wakawawiyitsa kyipfungonyi, wakawia mringyi o numba iya yepfungyia wandu nawaringye mnu.
44016024	Na mringyi ulya amwicho kyilya alewio kawawika kyiṟinyi kya makyiṙi-gawi, kapfungyia maṙende gawo matsindenyi.
44016025	Kyaindi kyiyeri kya kyio kya mayeleyele Paulo na Sila waweiterewa Ruwa na imwimbia shiimbo sha imṟumisha, na wandu wengyi wawewawikye kulya kyipfungonyi waweiwaaṙanyia.
44016026	Cha ilyi kukowaṙa mṙeṙemo ung'anyi o uruka, numba iya ikakupaaya-paya yoose, na kyiyeri kyilya kyilya moongo ikaṟuguka, na shindo shiwepfungyie walya wawei kulya kyipfungonyi shikalekyia.
44016027	Mringyi ulya o numba yepfungyia wandu kaamka, na oe kyiyeri alewona kye moongo iṟugukyie, kaira ushu kundu nakuwaage, akusaṟie kye walya wawewawikye kyipfungonyi waṙicha.
44016028	Indi Paulo kaṙeṙa na ṟui lying'anyi, echigamba, “Ulakuwaage, cha kyipfa soe loose lukyeri iha.”
44016029	Kagamba taa tsiendo, kashoongyia numba, echiṙeṙema kui wuowu, kaolokyia Paulo na Sila.
44016030	Numa ya iho kawafumiṟia nja, kagamba, “Wandumii wako, kyingyiwaṟi ngyiwute kyikyi ngyiiṙime ikyia?”
44016031	Wakammbia, “Iṙikyia Mndumii Yesu, na iyoe nochikyia hamwi na wandu wa kanyi kopfo.”
44016032	Wakamwongoya Ṙeṙo lya Mndumii, oe na wandu woose wawekyeri kanyi kokye.
44016033	Kyio kyilya kyilya kawaambilyia kanyi kokye, kawasanja shifaṟa shawo, numa kapatiso, oe na wandu wakye woose kyiyeri kyilya kyilya.
44016034	Kawaitsa na kanyi kokye, kawaenenga kyelya, kachihiyo mnu, oe na wandu wa kanyi kokye woose, kyipfa nalekoamwiṙikyia Ruwa.
44016035	Kyiyeri kulekya weṙumbuo moondu wakaṙuma wasongoru wa asikari, wechigamba, “Lekyenyi wandu walya wayende.”
44016036	Mringyi ulya o numba iya yepfungyia wandu kawia Paulo mbonyi-tsi echigamba, “Weṙumbuo moondu waṙuma wandu kundu wampfunguo; kyasia wulalu fumienyi nja, muyende kui ufoṟo.”
44016037	Paulo kammbia, “Walukapa mbele ya wandu woose kulawoṙe iluanduya, na soe lui Waroma, lyingyi-se waluwika kyipfungonyi; na wulalu wakundi iluwuta pfo kui kyiṟika? Chi wuṙo maa ale-pfo. Wache wo wawenyi wacheluwuta pfo.”
44016038	Wasongoru wa asikari wakaongoya weṙumbuo moondu mbonyi-tsi; nawo wakaowuo, kyiyeri waleicho kye iwo nyi Waroma.
44016039	Wakacha wakawaterewa; na wamuwafumiṟie nja, wakawaterewa wawukye kulya mṟinyi.
44016040	Nawo wakawuka kyipfungonyi, wakaiṙa na kanyi ko Lyidia; na wammbonane na wandu walya waweiṙikyie Yesu wakawawiyiṟia moo, wakawuka kulya.
44017001	Wamuiṙe mṟinyi ya Amfipolyi na Apolonia wakashika Tesalonikye, handu hawewoṙe sinagogi lya Wayuda.
44017002	Na Paulo chandu kyiwekyeri kyiṙo kyakye, kaiṙa na halya-ndu wawekyeri, na kyiyeri kya mfiri iṟaṙu yeonyonya kagaluana nawo, echitambuluo shiṟeio shiele,
44017003	echiwawia kye kyiwewaṟi Kristo ilyiso wukyiwa, na iṟuka ko wapfu; na kye Yesu ulya Paulo aweiwaongoya mbonyi tsakye nyi oe Kristo.
44017004	Wandu wengyi kyiiṙi kya Wayuda walya wakaiṙikyia, wakaoshana na Paulo na Sila; na Wakyiṟikyi waweiṙikyie Ruwa, wafoi mnu hamwi na waka wawoṙe rina.
44017005	Na Wayuda wakawoṙo nyi wunyenyi, wakasania wandu wa mbocha, wakaende kyituṟu mṟinyi. Wakayenda ko wandu wa kanyi ko Yason, wakakunda iwaṙuo mbele ya wandu wa mṟi.
44017006	Na kyiyeri walalewakooya kanyi, wakakuruo Yason na wandu waata wa walya waweiṙikyie Yesu, wakawaṙuo mbele ya wasongoru wa mṟi, wechikalagatsa, wechigamba, “Wandu-wa waipfuluo-pfuluo wuyana washika na kunu taa,
44017007	na Yason nawaambilyia kanyi kokye; na iwa woose waiwuta shindo shilaṙuṙanyi na mawawaso ga Kaisari, wechigamba kye kuwoṙe mangyi ungyi ekyelago Yesu.”
44017008	Wakaowesha wandu walya wawesanzie halya na wasongoru wa mṟi kyiyeri waleicho mbonyi-tsi.
44017009	Nawo wamtose Yason na oṙoe wakawaleka wakayenda.
44017010	Cha ilyi wandu walya waweiṙikyie Yesu wakaṙuma Paulo na Sila kyiyeri kya kyio, wakayenda mṟasa Beroya. Nawo kyiyeri waleshika pfo wakaiṙa na Sinagoginyi lya Wayuda.
44017011	Wandu-wa wawewoṙe ngaruo cha walya wa Tesalonikye-pfo, cha kyipfa waleambilyia ndumo iya kui mrima mkyesi, wakakulosha shiṟeio shiele orio mfiri, kundu wamanye kokooya mbonyi na wuṙo tsikyeri chandu Paulo alewawia.
44017012	Kyasia wandu wafoi kyiiṙi kyawo wakaiṙikyia, na waka wa kyikyiṟikyi wawoṙe rina, na wasoṟo waangu.
44017013	Kyaindi kyiyeri Wayuda wa Tesalonikye waleicho kye Paulo naonguo Ṙeṙo lya Ruwa maa kulya Beroya, wakayenda pfo, wakafoga-foga na iowesha wuingyi wo wandu wawesanzie pfo.
44017014	Kyiyeri kyilya kyilya walya waiṙikyie Yesu wakaṙuma Paulo nayende mṟasa mbai ya ipalyipalyi; indi Sila na Timoteo wakaṙio kulya Beroya.
44017015	Kyaindi walya waleimia Paulo wakayenda na oe mṟasa Atene; nawo wamuambilyie mawawaso geṙuo ko Sila na Timoteo, kye walakyelyio imwosha, wakalekana na Paulo.
44017016	Kyiyeri Paulo aweiwaweṙelyia kulya Atene na iwona chandu mri-cho uweichuo mafano, nalewihiyo mnu mrimenyi kokye.
44017017	Kyasia sinagoginyi kagaluana na Wayuda na walya waweiṙikyie Ruwa, na walya walegaluana na oe sangaṙa orio mfiri.
44017018	Na wandu waata wawekyelosha malosho ga Waepikureo na Wastoiko, wakagaluana na oe. Wengyi wakagamba, “Tondo-lyi lyikundi igamba kyi?” Wengyi wakagamba, “Nai cha mndu aionguo mbonyi tsa waruwa wengyi, cha kyipfa naweionguo mbonyi tsa Yesu na iṟutso lya wapfu.”
44017019	Wakammbaṙa, wakamṙuo Areopago, wechigamba “Ngyesa loiṙima imanya mbonyi-tsi ngyiyenu uilosha tsagamba kyi?
44017020	Cha kyipfa nuiluendie shindo shiyenu, na lukundi imanya shindo-shi shagamba kyi.”
44017021	Cha kyipfa wandu wa Atene na wayenu wawekyekaa pfo wawewoṙe kyiyeri kyeaṙanyia kyindo kyoose kyiyenu-pfo.
44017022	Paulo kagoṟoka makyiṙi-gawi ga Areopago, kagamba, “Nyoe wandu wa Atene! Kyiiṙi kya mbonyi-tsi ngyiwonyi kye nyoe nyi wandu mokyekuwinisha mnu na mbonyi tsa waruwa...
44017023	Cha kyipfa kyiyeri ngyiweiiṙa ipfo na ipfo na iwona kundu mokyeterewa waruwa, ngyilewona alyitaṟe ingyiṟeie: ‘KO RUWA LULAMWICHI’ Kyasia inyi ngyimuongoya mbonyi tsa ulya nyoe mokyemwindia kulawoṙe immanya.
44017024	“Ruwa nalegumba wuyana na shindo shoose shikyeri-pfo. Oe, cha kyipfa nyi Mndumii o ruwewu na uruka, ekyekaa mahekalunyi gamawikye kui mawoko;
44017025	maa ekyeṟundio kui mawoko ga wandu cha ilyi nauṟie kyindo kyoose-pfo; cha kyipfa nyi oe ekyeenenga wandu woose moo na mṟufui na shindo shoose.
44017026	Na oe iwuka mndu umwi nalegumba mbaṟe tsa wandu tsoose, wakae urukyenyi koose. Oe amonyi wookyia mawookyionyi kawawikyia kyiyeri kyileiṙima iilacho kyekaa kunu wuyanenyi, na iwaloṟa nyi ura luha lochiwa kanyi kowo.
44017027	Kundu wapfule Ruwa, maa kokooya nyi kui ipaaya-paya cha shipfupfuṟe, wammbone, maa chandu alekyekaa kuleshi na soe.
44017028	Cha kyipfa kui pfinya ya Ruwa lokyeenengo moo na ichumia, lukowa chandu lukyeri. Chandu wandu waata kyiiṙi kyanyu wekyeṟeia mashairi walegamba, ‘Cha kyipfa soe nyi wana wa Ruwa.’
44017029	Kyasia, cha kyipfa soe lukyeri wana wa Ruwa, kyiluwaṟi ikusaṟa kye iwa cha Ruwa nyi kyindo kyikyeri cha sahapu ang'u igoe, shindo shishiachikyie kui wuiṙimi na ngyuuṟango tsa wandu-pfo.
44017030	“Kyasia, kyiyeri kyilya kya kacha kya wutondo Ruwa nalewa cha ilyi alawonyi; indi wulalu naiwia wandu woose wa orio handu waṙumbuye wunyamaṟi.
44017031	Cha kyipfa nawikyie mfiri echianduya wandu woose kunu wuyanenyi kulawoṙe ikundia; na echianduya wandu-wo nyi ulya Ruwa amsambuṟie. Na Ruwa naloṟie wandu woose kye nechiwuta kuṙo, kui imṟutsa ko wapfu.”
44017032	Kyasia kyiyeri waleicho mbonyi tsa iṟutso lya wapfu wengyi wakanyeṟe; na wengyi wakagamba, “Lochikuaṙanyia-se lyingyi.”
44017033	Kyasia Paulo kalekana nawo.
44017034	Wandu waata wakawaṙana na oe, wakaiṙikyia Yesu. Kyiiṙi kyawo nyi-we Dionisio, mndu awukyie Areopago, na mndu mka umwi ekyelago Damari, na wandu wengyi hamwi nawo.
44018001	Numa ya iho, Paulo kawuka Atene kashika Korinto.
44018002	Kawona Myuda umwi ekyelago Akyila, amfee Ponto; na oe nacha iwuka uruka lo Italyia mfiri ngyaangu ilekoyaiṙa hamwi na mka okye awekyelago Pirisikyila, cha kyipfa Kyilaudio nalewia Wayuda woose wawukye Roma, na oe kacha na kowo.
44018003	Kyipfa iṟunda lyawo nyi-we lyimwi, kakaa kowo, kaṟunda hamwi nawo, cha kyipfa wawewoṙe wuṟango wo ipfuma mahema.
44018004	Orio mfiri o onyonya kagamba shilya awekusaṟie sinagoginyi, kapfuṟukana ikuruo Wayuda na Wakyiṟikyi wagalukyie ura lokye.
44018005	Na Sila na Timoteo wamsokye iwuka Makyedonia, Paulo alawute kyindo kyingyi kyoose sile iṟingyishia Wayuda kye Yesu nyi Kristo.
44018006	Kyiyeri walekaṟuana na oe na ilahia Ruwa, kakuta-kuta nguwo tsakye, kawawia, “Kokooya mokuṙetsa nyoe muwenyi wuwicho-wo nyi wonyu na chi wo wandu wengyi-pfo. Inyi ngyiwoṙe wuwicho-pfo na wookyia wulalu ngyindeongoya Ṙeṙo lya Ruwa wandu walya walaiṙikyie Yesu.”
44018007	Kawuka pfo kaiṙa na numbenyi ya mndu ekyelago Tito Yusto, mndu aowuye na ikunda Ruwa, mndu numba yakye iwekyeri mṟasenyi na sinagogi.
44018008	Na Krispo, ang'anyi o sinagogi, kaiṙikyia Mndumii hamwi na wandu wa kanyi kokye woose. Kyiyeri Wakorinto wengyi waleicho wakaiṙikyia Yesu, wakapatiso.
44018009	Kyiyeri kya kyio, Paulo akyeri cha mndu ailoṙo, kaicho Mndumii emmbia, “Molaowuoe, indi ṙeṙa, maa ulatsie,
44018010	cha kyipfa inyi ngyikyeri na iyoe, maa kuwoṙe mndu eiṙima ikukapa-pfo; cha kyipfa inyi ngyiwoṙe wandu wafoi kunu mṟinyi.”
44018011	Kakaa pfo kyiyeri kya maka umwi na mori iṟandaaṟu echilosha Ṙeṙo lya Ruwa.
44018012	Na kyiyeri Galyio awekyeri mchilyi o Akaya Wayuda woose piu wakakapa Paulo, wakamwende na handu heanduya wandu,
44018013	wechigamba, “Mndu-chu naikuruo wandu kundu waiṙikyie Ruwa kyilaṙuṙanyi na chandu kyikyeri sungusinyi.”
44018014	Na Paulo kyiyeri awekundi iṙeṙa, Galyio kawia Wayuda, “Kokooya kyiwekyeri kyindo kya kyinyala ang'u kya ngyeṟo ngyiwicho, lanyoe Wayuda, kyiwechiwa sungusinyi inyi ikaa ura lonyu.
44018015	Indi kokooya kyindo mukusaṟie nyi mbonyi tsa maṙeṙo na marina na shindo chandu shiwaṟi iwa sungusinyi konyu, ngamṙeeya kyindo-kyi, cha kyipfa inyi ngyikundi igamba nyi kyiha kyikyicha ang'u nyi kyiha kyilakyicha-pfo.”
44018016	Kawafuna wawukye mbele ya halya-ndu awekyeṙamia kaanduya wandu.
44018017	Nawo woose wakawaṙa Sostene, ang'anyi o sinagogi, wakamkapa mbele ya handu halya heanduya wandu. Maa Galyio alewona mbonyi-tso kye nyi kyindo-pfo.
44018018	Numa ya iho Paulo kaengyeṟa ikaa pfo mfiri ifoi, naaho kasamana na walya waweiṙikyie Yesu, kayenda Shamu eiṙia ipalyipalyinyi. Pirisikyila na Akyila wakayenda hamwi na oe, ammbute njui ipfo Kyenkrea; cha kyipfa nalekoalya nyamu mbele ya Ruwa iwuta kuṙo.
44018019	Wakashika Efeso, kawaṙa pfo. Oe kaiṙa na sinagoginyi, kagaluana na Wayuda.
44018020	Kyiyeri walekunda nakae kyiyeri kyileshi ngoseṟa, aleiṙikyia-pfo.
44018021	Indi nalesamana nawo, echigamba, “Ngyewuya-se na konyu, Ruwa kangyienenga wuiṙimi wo iwuta kuṙo.” Kawuka Efeso, eiṙia ipalyipalyinyi,
44018022	na amshikye Kaisaria, kaṙo na Yerusalemu, kaiṟikyiṟa siṟi naaho kasoka na Antiokyia.
44018023	Na amkae pfo mfiri ngyaangu, kafuma, kaiṙa urukyenyi lo Galatia na Firikyia, mṟi kui mṟi, echikarisha wanalosho.
44018024	Kyasia Myuda umwi ekyelago Apolo, awemfee Iskanderia, mndu aichi shindo shifoi, kashika Efeso; na oe nawoṙe wuragari wo ikulosha shiṟeio.
44018025	Mndu-cho nawemloshe mbonyi tsa Mndumii, na kyipfa mrima okye uwelangyie nakamwi, kawooka iṙeṙa na ilosha mbonyi tsa Yesu kui sungusinyi, maa kuṙo naweichi wupatiso wo Yohane tikyi.
44018026	Akyeri sinagoginyi kawooka iṙeṙa kulawoṙe wuowu; na kyiyeri Pirisikyila na Akyila waleicho eṙeṙa wakamṙuo kowo, wakamwongoya mbonyi tsa Mndumii necha ngoseṟa.
44018027	Na kyiyeri awekundi iambaṙa nayende mṟasa Akaya, wandu walya waweiṙikyie Yesu wakamtarama, wakaṟeia wanalosho walya paruo kundu wamwambilyie. Na oe kyiyeri aleshika katarama mnu walya walekowamwiṙikyia kui isaṟia lya Ruwa.
44018028	Cha kyipfa nalewinga Wayuda nakamwi mbele ya wandu woose, echiloṟa kui maṙeṙo ga shiṟeio kye Yesu nyi Kristo.
44019001	Kyiyeri Apolo awekyeri Korinto, Paulo, amwiṙie ngyuurukyenyi tsikyeri kuleshi na ipalyipalyi, kashika Efeso, kakooya wanalosho waangu wawekyeri pfo;
44019002	kawawesa, “Kyiyeri muleiṙikyia Yesu muleambilyia Mumuyo Mweele?” Wakamgaluo wakagamba, “Ote. Maa luleicho kye kuwoṙe Mumuyo Mweele-pfo.”
44019003	Kawawesa, “Kokooya nyi wuṙo mulepatiso kui wupatiso wuha?” Wakagamba, “Kui wupatiso wo Yohane.”
44019004	Paulo kagamba, “Yohane nalepatisa kui wupatiso wo itocha wunyamaṟi, echiwia wandu waiṙikyie Yesu Kristo ulya echicha numa yakye.”
44019005	Kyiyeri waleicho kuṙo wakapatiso kui rina lya Mndumii Yesu.
44019006	Na Paulo, amwayekyie mawoko, Mumuyo Mweele kasokyia wuye yawo; wakawooka iṙeṙa kui mṙeṙie ngyihya na ionguo shisuku.
44019007	Na itala lyawo nyi-we wasoṟo ikumi na wawi.
44019008	Kaiṙa na sinagoginyi, kaṙeṙa kui wukari kyiyeri kya mori iṟaṟu, echigaluana na wandu, na iwakuṙuo waiṙikyie mbonyi tsa Wumangyi wo Ruwa.
44019009	Kyaindi wengyi wakalega iiṙikyia, wechilahia Njia iya Mndumii aleloṟa. Kyasia Paulo kalekana nawo, kaṙuo wanalosho walya, kagaluana na wandu orio mfiri inumbenyi lying'anyi lyeloshia wandu lya mndu umwi ekyelago Tirano.
44019010	Mbonyi-tsi tsikawutika kyiyeri kya maka iwi, mṟasa wandu woose, Wayuda na Wakyiṟikyi, wawekyekaa Asia wakaicho Ṙeṙo lya Ruwa.
44019011	Ruwa kaenenga Paulo wuiṙimi wo iwuta shindo sha maṟiyisho mnu;
44019012	maa wandu waluoe wakaendio shitambaa na nguwo tsiwukyie mmbiunyi o Paulo, wakachia ndoṟe tsawo, na waṟufui wawicho wakawuka kowo.
44019013	Wayuda waata wawekyetenga-tenga, wandu wawewoṙe iṟunda lya ifuna waṟufui wawicho, wakatambagana isenda rina lya Mndumii Yesu kyipfa kya walya wawewoṙo nyi waṟufui wawicho, wechigamba, “Kui rina lya Yesu ulya Paulo ekyeonguo mbonyi tsakye wuka mndu-chu!”
44019014	Hawewoṙe wana mfungaaṙe wa mndu umwi ekyelago Skyewa, Myuda awei mkohanyi ang'anyi, walewuta kuṙo.
44019015	Mṟufui ulya mmbicho kawagaluo, kawawia, “Yesu ngyimwichi na Paulo ngyimwichi, kyaindi nyoe nyi wakyi?”
44019016	Na mndu ulya awoṙo nyi mṟufui mmbicho kashoongyia wana wawi kyiiṙi kya walya mfungaaṙe, kawawinga, mṟasa wakafuma kulya numbenyi weṙicha, wakyeri kyiṟanguoe na wawafaṟe.
44019017	Wayuda woose wakamanya mbonyi-tsi na Wakyiṟikyi woose wawekyekaa Efeso, woose wakawoṙo nyi wuowu, na rina lya Mndumii Yesu lyikang'anyiso.
44019018	Na wandu wafoi kyiiṙi kya walya waweiṙikyie Yesu wakacha wakatocha wunyamaṟi, wechiṟingyishia mawuto gawo.
44019019	Na wandu wafoi kyiiṙi kya walya wawekyewuta shindo sha wusawi wakasania shitapu shawo, wakashikoṟa mbele ya wandu woose; wakaachikyia matala ga woguru wosho, wakawona kye nyi-we cha shilyingyi shiku makumi gaṟaaṟu na shiina.
44019020	Nyi wuṙo wandu wafoi waleengyeṟa iicho Ṙeṙo lya Mndumii, lyechiwinga chandu wandu wafoi walelyiaṙanyia.
44019021	Mbonyi-tso tsamsie, Paulo kaṙumbuo mrimenyi kokye iyenda Makyedonia na Akaya mṟasa Yerusalemu, echigamba, “Ngamkaa pfo kyingyiwaṟi iwona na Roma taa.”
44019022	Kaṙuma wandu wawi kyiiṙi kya walya walemtarama iyenda Makyedonia, nawo nyi Timoteo na Erasto, oe amonyi kakaa Asia kyiyeri kyifuhi.
44019023	Kyiyeri-kyo kukoamka kyituṟu kying'anyi kyiiṙi kya Njia iya Mndumii aleilora.
44019024	Cha kyipfa mndu umwi, ekyelago Demetirio, awekyetsana heleri; na iwika shihekalu sha heleri sha Aritemi, nawekyeenenga waaria kyiira kying'anyi.
44019025	Kasania waaria-wo, hamwi na wengyi wawoṙe iṟunda lyilya, kagamba, “Lanyoe wasoṟo, muichi kye wunjama woṙu wokyewuka kyiiṙi kya iṟunda-lyi.
44019026	Lyingyi-se muwonyi na iicho kye chi kyiiṙi kya Efeso tupu-pfo indi urukyenyi loose lo Asia taa, Paulo-cho nalelemba wandu wafoi na iilacha makusaṟo gawo, echigamba kye iwo wekyeachikyio kui mawoko chi waruwa-pfo.
44019027	Chi igamba kye iṟunda lyaṙu lyikyeri ndengyenyi ya ipiṟo tikyi-pfo; indi na hekalu lya ruwa o kyika akyeri ang'anyi, Aritemi, lyiwono chi kyindo-pfo, na Aritemi naiwuto mng'ano okye, ulya wandu woose wa Asia na wuyana woose wekyemwowuo na imwindia.”
44019028	Kyiyeri waleicho isho wakawoṙonyi nyashi ing'anyi, wakakalagatsa, wechigamba, “Aritemi o Waefeso nang'anyi!”
44019029	Mṟi oose ukowaṙa kyituṟu, wakayenda weṙicha wakaiṙa na handu ha temo wakyeri kyindo kyimwi, wammbaṙe Gayo na Arisitariko, wandu wa Makyedonia wawei kyaronyi hamwi na Paulo.
44019030	Na Paulo kyiyeri awekundi iiṙa na wandunyi, wanalosho walemlekyia nawute kuṙo-pfo.
44019031	Na wasongoru waata wa Asia, wawekyeri mbuya tsakye wakaṙuma wandu kokye, wechimterewa alaiṙe na handu halya ha temo.
44019032	Kyasia wengyi waweilyia kuṙi na wengyi kuṙi; cha kyipfa kyisanzionyi kyilya kyilekokyafoika-foika, na wandu wengyi halya kyisanzionyi walemanya kyitewe kya isanzia handu hamwi-pfo.
44019033	Wakawuta Iskanda kulya kyisanzionyi, Wayuda wechimmbikyia mbele ya wandu. Iskanda kawatsinia na kuwoko, akundi iloṟa mbele ya wandu chandu alawewoṙe wuwicho woose.
44019034	Kyaindi kyiyeri walemanya kye oe nyi Myuda, wakakalagatsa woose piu kui ṟui lyimwi kyiyeri cha kya saa tsiwi, wechigamba, “Aritemi o Waefeso nang'anyi!”
44019035	Na kyiyeri kaṟanyi o mṟi ammbie wandu watsie tsii, kagamba, “Lanyoe wasoṟo wa Efeso, nyi mndu uha alaichi kye mṟi o Efeso nyi moambuya hekalu lya Aritemi akyeri ang'anyi, na moambuya igoe lyilya lyiele lyileoloka iwuka ruwewu?
44019036	Kyasia kyipfa mbonyi-tsi tsilechiiṙima igambo kye chi loi-pfo, kyimmbaṟi iololyia; mulawute kyindo mulaselyie maṙima.
44019037	Cha kyipfa moende wandu-wa walaiwie shindo sha hekalu maa ilahia ruwa oṙu o kyika.
44019038	Kyasia kokooya Demetirio na waaria wakyeri hamwi na oe wawoṙe ṙeṙo kyipfa kya mndu-chu, mengye tsikyeri-pfo, na wachilyi wakyeri pfo; koikyo waṙuane mengyenyi.
44019039	Indi mukopfula ṙeṙo lyoose shindonyi shingyi, shechiachikyio nyi kyisanzionyi kya raia, kyisanzionyi kyekyeṟunda chandu kyiwaṟi.
44019040	Cha kyipfa luwoṙe ndenga ya iṙoo mengyenyi kyipfa kya kyituṟu kya inu, kyituṟu kyaamka kulawoṙe kyimaṙuma; na kyiiṙi kya ṙeṙo-lyo, loiṙima igamba kye kuwewoṙe kyimaṙuma kyeamtsa kyituṟu-pfo.”
44019041	Amgambe isho kawia wandu wayende kanyi.
44020001	Kyiyeri mtiṟi ulya uletsia, Paulo kaṙuma wanalosho wandelago, kawakarisha na isamana nawo; numa ya iho kayenda mṟasa Makyedonia.
44020002	Na oe amwiṙie ngyuura tsilya na iwiyiṟia wandu moo kui maṙeṙo gafoi, kashika uruka lo Wakyiṟikyi.
44020003	Amkae pfo kyiyeri kya mori iṟaṟu, na Wayuda immbikyia ngyeṟo, kakunda iyenda shamu kui njia ya ipalyipalyinyi. Kyasia kaṙumbuo iwuya kui njia ya Makyedonia.
44020004	Wandu-wa wakaoshana na oe; Sopatiro, awukyie Beroya, mana o Piro, na Arisitariko na Sekundo, wandu wa Tesalonikye; na Gayo, mndu o Deribe, na Timoteo; na Tikyiko na Tirofimo, wandu wa Asia.
44020005	Indi wandu-wo walekowasonguo wakaluweṙelyia Tiroa.
44020006	Soe lukopfunga kyaro, numa ya mṟumoe o mkate ilangyitarang'ishe, lukowuka Filyipi, lukowakooya Tiroa, kyaro kya mfiri itanu, lukokaa pfo mfiri mfungaaṙe.
44020007	Na mfiri o kuwooka o juma, kyiyeri lulesanzia handu hamwi kundu lulye mkate o Mndumii, Paulo nalewalosha, akundi iyenda kyaro ilya-ngama, na oe kalosha mṟasa kyio kya mayeleyele.
44020008	Hawewoṙe taa tsifoi halya kai, handu luwesanzie.
44020009	Manakye umwi, ekyelago Eutiko, naweṙamie dirishenyi, kawoṙo nyi maṙoe mnu; na kyiyeri Paulo aleengyeṟa ilosha, kafooyo nyi maṙoe kaoloka iwuka kai ya kaṟaaṟu iyenda wuye; kairo ampfe.
44020010	Paulo kasoka kulya kai, kaarama, kamchunguṟia, kagamba, “Kutsienyi, kyipfa moo ukyeri kyiiṙi kyakye.”
44020011	Kaṙooya-se kulya kai, kapeṟenguo mkate, kalya, kaengyeṟa ilosha mṟasa ngamenyi utuko, naaho kawuka halya.
44020012	Wakaende manakye ulya, ai na moo, wakakuicho iwiyiṟio moo mnu.
44020013	Kyaindi soe lukosonguo iyenda ngalawenyi, lukoiṙa ipalyipalyinyi iyenda Aso, lukusurie iṙa pfo Paulo; cha kyipfa nyi wuṙo alekoaluwia. Oe amonyi nalekunda iyenda na maṙende.
44020014	Kyiyeri alelukooya kulya Aso, lukommbika kulya ngalawenyi, na numa ya iho lukoshika Mitilene.
44020015	Lukowuka pfo na ilya-ngama lukoshika handu haambuyanyi na mṟi okyelago Kyio. Mfiri o kaṟaaṟu lukoafukyia Samo, lukokaa Tirogilyio, mfiri o kaana lukoshika Mileto.
44020016	Paulo nawekundi iiṙa Efeso akyeri ngalawenyi, kundu alachekyelyio kulya Asia; cha kyipfa awewoṙe kyiyeri kya iretsa-pfo. Nawekundi ishika Yerusalemu iwinyi mfiri o Pentekoste, kokooya kyiwechiiṙimika.
44020017	Iwuka Mileto Yesu kaṙuma wandu iyenda Efeso, kalaga wameeku wa siṟi.
44020018	Kyiyeri waleshika kokye, kawawia, “Nyoe muichi wookyia mfiri ya kuwooka kyiyeri ngyilecha na kunu Asia, chandu ngyiwekyeri konyu mfiri yoose,
44020019	ngyechiṟundia Mndumii kui wusimiri woose, na kui mcheṟeṟe, na shiyesho shilengyichia kui ngyeṟo tsa Wayuda.
44020020	Kye ngyileṙa imuongoya kyindo kyoose kyechimuendie nyoe kyiira-pfo, kyaindi ngyilemulosha kulawoṙe iṟikyia kyindo, na numba kui numba,
44020021	ngyechiṟingyishia Wayuda na Wakyiṟikyi watochie Ruwa wunyamaṟi na iiṙikyia Mndumii oṙu Yesu Kristo.
44020022	Kyasia, wulalu ngyiyenda Yerusalemu, Mumuyo Mweele engyitsindika mrimenyi, ngyilamanya shindo shechingyiwutikyia pfo;
44020023	kyaindi Mumuyo mweele mṟi kui mṟi nekyengyiṟingyishia echigamba kye ngyuukyiwa tsifoi tsingyiweṙa.
44020024	Kyaindi ngyiwonyi moo oko kye nyi kyindo kya woguru koko kuta iafutsia iṟunda lyilya Yesu alengyienenga-pfo. Iṟunda ngyileenengo nyi ionguo Mbonyi Ngyicha tsa isaṟia lya Ruwa.
44020025	Na wulalu inyi ngyiichi kye nyoe moose ngyilemuongoya mbonyi tsa Wumangyi wo Ruwa, ngayenda ipfo na ipfo, mochingyiwona-se-pfo.
44020026	Koikyo ngamuṟingyishia moose mfiri-chu o inu, kye kokooya maa umwi onyu aṙeka ngyiwoṙo pfo-pfo.
44020027	Cha kyipfa ngyileṙa imuongoya mbonyi tsa orio kyindo Ruwa akundi-pfo.
44020028	Ringyenyi mrima yanyu, na poo-lyo lyoose, lyilya Mumuyo Mweele alemusambuṟa nyoe mulyiambuye, muiṙime ienenga Siṟi yakye kando, Siṟi aleigaluo yakye amonyi kui upfu lokye.
44020029	Ngyiichi kye ngammbuka iha, wandu walang'a cha shisii wechicha na konyu, wanyamaṟe Siṟi.
44020030	Lyingyi-se kyiiṙi kyanyu nyoe kochiwuka wandu, wechiṙeṙa shindo sha wuṙetsi, walembe wanalosho wakae ura lowo.
44020031	Koikyo laenyi kyiṙombo, mochikumbuo kye maka iṟaṟu, kyio na kyingoto, ngyileṙa iṙeṙia orio umwi onyu, ngyechilya wukyiwa wung'anyi mnu-pfo.”
44020032	“Kyasia, wulalu ngamuṙambika ko Ruwa, na kui ṙeṙo lya isaṟia lyechiiṙima imtarama na imuenenga kyioṟa hamwi na woose wawailyishe mrimenyi kowo.
44020033	Ngyilelanga heleri maa sahapu maa nguwo tsa mndu-pfo.
44020034	Nyoe muichi kye ngyileṟunda kui mawoko gako ngawona kyengyitarama hamwi na walya wawekyeri hamwi na inyi.
44020035	Kui iṟunda na wuragari ngyilemloṟa kye kyimmbaṟi itarama wandu wafofo, na ikumbuo maṙeṙo ga Mndumii Yesu, chandu alegamba, ‘Nanga ienengyia kuta iambilyia.’ ”
44020036	Kyiyeri Paulo amgambe kuṙo kapfiria ndi, katerewa hamwi nawo woose.
44020037	Wakafiiṟa woose, wakachunguṟia Paulo, wakamkomba-komba,
44020038	wechiwihiyo mnu kyipfa kya kyilya alegamba, kye wechimmbona-se-pfo. Wakamwimia mṟasa wakamsitsa ngalawenyi.
44021001	Kyiyeri lomlekane nawo, lukoiṙia ipalyipalyinyi lukoshika Kosi, na ilya-ngama lukoshika Rodo na iwuka pfo lukoshika Patara,
44021002	lukowona ngalawa iambaṙa mṟasa Foinikye lukoṙooya pfo. Lukoengyeṟa iiṙia ipalyipalyinyi na
44021003	kyiyeri lulewona kyiṟingyiti kya Kyipiro lukokyiṙa ura lo kumoso; lukoyenda mṟasa Shamu lukosoka na Tiro. Cha kyipfa ipfo nyipfo ngalawa yaṙu iweisotsia mlari oyo.
44021004	Lommbone wanalosho lukokaa pfo mfiri mfungaaṙe, nawo wakawia Paulo kui wuiṙimi wo Mumuyo alayende Yerusalemu.
44021005	Na kyiyeri mfiri mfungaaṙe ilesia lukofuma lukoyenda mṟasa nja ya mṟi, lukopfiria ndi mbai ya ipalyipalyi lukoterewa;
44021006	na lomsamane lukoṙooya ngalawenyi, nawo wakawuya na kanyi kowo.
44021007	Na kyiyeri lulemarisa kyaro kyaṙu iwuka Tiro lukoshika Tolemai; lukoiṟikyiṟa walya waweiṙikyie Yesu lukokaa kowo mfiri umwi.
44021008	Ilya-ngama ngamenyi lukofuma, lukoshika Kaisaria, lukoiṙa na kanyi ko Filyipo, mndu awekyeonguo Ndumi Ngyicha, awekyeri umwi o walya mfungaaṙe, lukokaa kokye.
44021009	Mndu-cho nawewoṙe wana waana wa kyika, wakyega, wawekyeonguo shisuku.
44021010	Kyasia kyiyeri luwekyeri pfo mfiri ifoi, moonguo shisuku umwi ekyelago Akabo kacha awuka uruka lo Uyuda.
44021011	Kyiyeri aleshika halya-ndu luwekyeri kaira mkanda o Paulo, kapfunga nacho maṙende na mawoko gakye, kagamba “Mumuyo Mweele nagamba kuṙi, ‘Nyi wuṙo Wayuda wa Yerusalemu wechipfunga monyi o mkanda-chu, nawo wechimṙambika ko wandu walaiṙikyie Yesu.’ ”
44021012	Kyasia kyiyeri luleicho kuṙo, soe na wandu wa handu halya, lukomterewa alayende Yerusalemu.
44021013	Nyi lyo-ndu Paulo alelugaluo na iluwia, “Ny'kyikyi muiwuta kui ifiiṟa na ingyienenga wuowu? Cha kyipfa inyi, hamwi na iwiko kyipfungonyi ngyikuṟeyeṟie iwoogo kulya Yerusalemu kyipfa kya rina lya Mndumii Yesu.”
44021014	Kyiyeri alelega kyilya luwemmbia, lukotsia, lochigamba, “Kyilya Mndumii akundi kyiwutikye.”
44021015	Numa ya mfiri iya lukoira shindo shaṙu lukoṙo na Yerusalemu.
44021016	Wanalosho waata wa Kaisaria wakaoshana na soe, wakaṙuo Mnasoni awukyie Kyipiro, awei manalosho o kacha ulya lulekaa kokye.
44021017	Kyiyeri luleshika Yerusalemu walya waweiṙikyie Yesu wakaluambilyia na sia.
44021018	Na ilya-ngama Paulo kayenda ko Yakobo hamwi na soe, na wameeku woose wa siṟi wawekyeri pfo.
44021019	Lomuwaiṟikyiṟe, kawaongoya shindo shoose kyimwi kyimwi Ruwa alewuta kyiiṙi kya walya walaiṙikyie Yesu kui iṟunda lya Paulo.
44021020	Nawo kyiyeri waleicho wakaṟumisha Ruwa, wakammbia, “Mono-wama oṙu, nuwonyi chandu Wayuda waleiṙikyia Yesu wakyeri shiku shifoi, na woose wawoṙe wunyenyi mnu kyipfa kya uwawaso.
44021021	Nawo wammbio mbonyi tsapfo, kye nuilosha Wayuda woose wekyekaa ngyuurukyenyi tsa wandu walaiṙikyie Yesu iṙa malosho ya Mose, ochiwawia walaṙine wana wawo, maa iosha miichiwie ya Wayuda.
44021022	Kyasia ny'kyikyi? Loi wechimanya kye nocha.
44021023	Koikyo wuta ikyi luikuwia. Kuwoṙe wandu waana kyiiṙi kyaṙu wawikyie kyaasa.
44021024	Ṙuo wandu-wo, usanjo hamwi nawo, mulawaṙe ukoe mbele ya Ruwa; na itaa kyilya kyiwaṟi itoo kundu wasanjo, wawute njui mṙoenyi yawo, wandu woose waiṙime imanya kye mbonyi tsilya tsapfo walewio chi kyindo-pfo, indi iyoe nuiwuta chandu kyiwaṟi na iosha uwawaso.
44021025	Kyaindi ko mbonyi tsa wandu walaweiṙikyie waleiṙikyia Yesu, luleṟeia na iṙumbuo kye wakushowe mrima yawo na shindo shishiṙasie mafano, na samu, na kyindo kyikyiwaage kui ipfumbo, na wuṟui.”
44021026	Naaho-ng'u Paulo kalaga wasoṟo walya, na ilya-ngama kasanja mrima okye hamwi nawo, kaiṙa na hekalulyi, echionguo kyindo kyiwaṟi iwuto mfiri iya ya isanjo, mṟasa kyienengo kyiwuto kyipfa kyawo.
44021027	Kyasia kyiyeri mfiri iya mfungaaṙe iwekyeri kufuhi na iafukyia, Wayuda wawewukyie Asia wakammbona akyeri hekalunyi, wakatuṟutsana wandu woose, wakammbaṙa,
44021028	wakakalagatsa, na igamba, “Lanyoe wasoṟo wa Isiraelyi lutaramenyi. Ichu nyi oe mndu ulya ekyelosha wandu woose orio handu, chandu kyilaṙuṙanyi na isanga lyaṙu maa uwawaso, maa miichiwie ya handu-ha. Lyingyi-se, ngoseṟa ya isho, naitsa Wakyiṟikyi na hekalunyi, kafanyiṟa kyimṟumoe handu-ha haele.”
44021029	Cha kyipfa walekowawona Tirofimo, mndu awukyie Efeso, akyeri mṟinyi hamwi na Paulo, wakakusaṟa kye Paulo namwitsa na hekalunyi.
44021030	Mṟi oose ukowa kyituṟu, cha ilyi wandu woose wakasanzia handu hamwi, wakawaṙa Paulo wakamkuruo, wakammbuta hekalunyi, na kulawoṙe iṙetsa ṙaawa moongo ikashingo.
44021031	Na kyiyeri waweipfula chandu wembaaga, mbonyi tsikashika ko msongoru o asikari wa shiṙa kye mṟi oose o Yerusalemu ofoika.
44021032	Kulawoṙe iṙetsa kyiyeri kawuta asikari na wachilyi, kayenda Yerusalemu eṙicha. Kyiyeri wandu walewona msongoru ulya o asikari wa shiṙa wakaṙa ikapa Paulo.
44021033	Numa ya iho msongoru ulya o asikari wa shiṙa katikyira kufuhi na Paulo, kammbaṙa, kagamba napfungo na mshe iwi; kawesa, “Nyi wui ichu? Ny'kyikyi awuta?”
44021034	Wengyi wuingyinyi wulya wo wandu wakakalagatsa wegamba ikyi na wengyi kyingyi. Kyasia kyiyeri msongoru ulya o asikari wa shiṙa alelemo imanya mbonyi kyipfa kya kyikalagatso kyilya, kagamba naitso na moombonyi.
44021035	Kyasia kyiyeri Paulo aleshika shitengunyi alaiṙime itikyira; koikyo asikari walya wakamyekyia mayewenyi kyipfa kya kyituṟu kya ṟiima lyilya.
44021036	Kyipfa ṟiima lying'anyi lya wandu lyilemwosha, wechikalagatsa na igamba, “Mmbaage!”
44021037	Paulo amwitso na kulya moombonyi kawia msongoru ulya o asikari wa shiṙa, “Ngyiwoṙe momu o kuwia kyindo?” Na oe kagamba, “Iyoe nuichi mṙeṙie o Kyikyiṟikyi?
44021038	Iyoe chi Mmisiri ulya mfiri ya ipfo numa aleenenga wandu shiku shiina isuana, wandu wawekyelago Wawaagi, kowasongoya iyenda kundu ko nuka ngyiumu suwaa ilawoṙe maa mṟinga?”
44021039	Paulo kagamba, “Inyi nyi Myuda, mndu awukyie Tariso, mṟi o Kyilyikyia, mndu awukyie mṟinyi uwoṙe rina. Ngyikuterewa ungyienengye momu ngyiṙeṙe na wandu-wa.”
44021040	Kyasia, kyiyeri alemwenenga momu, Paulo kagoṟoka halya shitengunyi, katsinia wandu wa mṟi ulya; na kyiyeri waletsia sau, kaṙeṙa nawo kui mṙeṙie o Kyiebrania, echigamba,
44022001	“Lanyoe wasoṟo, wana wa wama wako na waawu wako, ngyiaṙanyienyi ngyechiloṟa mbele yanyu wulalu, chandu ngyilammbicho.”
44022002	Kyiyeri waleicho eṙeṙa nawo kui mṙeṙie o Kyiebrania wakaengyeṟa itsia, na oe kagamba,
44022003	“Inyi nyi Myuda, ngyilefeo Tariso, mṟi o Kyilyikyia, indi ngyileng'anyisio kunu mṟinyi, ngyikyeri manalosho o Kamalyielyi. Ngalosho chandu kyiwaṟi mawawaso goose ga waku waṙu, ngawa mndu ekyepfuṟukania Ruwa chandu nyoe mukyeri inu.
44022004	Ngalyisa wukyiwa wandu walya wekyeosha njia iya ya Mndumii ngawapfunga na iwawaaga, ngyechiwawika kyipfungonyi, wasoṟo na waka.
44022005	Chandu Mkohanyi ulya ang'anyi kuta woose aingyiṟingyishia, na wameeku woose wa mengye, walya ngyilewuta paruo kowo, ngayenda Dameskyi, kundu ngyiende wandu waiṙikyie Yesu wakyeri pfo, wawapfungye, kundu walyiso wukyiwa.”
44022006	“Kyikawa-ng'u kyiyeri ngyiwekyeri kyaronyi, ngyikyeri kufuhi na Dameskyi, kyiyeri kya saa tsiṟandaaṟu tsa kyingoto, cha ilyi ngyeela ing'anyi ilewuka ruwewu, ikangyilyimika ngyuura tsoose.
44022007	Ngaoloka wanda, ngaicho ṟui lyechingyiwia, ‘Saulyi Saulyi, ny'kyilyi ungyilyisa wukyiwa?’
44022008	Ngagaluo ngagamba, ‘Iyoe nyi wui, Mndumii?’ Kangyiwia, ‘Inyi nyi Yesu o Nasareti, ulya iyoe umlyisa wukyiwa.’
44022009	Na walya wawekyeri hamwi na inyi walewona ngyeela-yo, kyaindi waleicho ṟui lya ulya aleṙeṙa na inyi-pfo.
44022010	Ngagamba, ‘Ngyiwute kyi, Mndumii?’ Mndumii kangyiwia, ‘Goṟoka, uiṙe na Dameskyi, na ipfo nochiwio mbonyi tsa shindo shoose shishigambe ushiṟunde.’
44022011	Na kyiyeri ngyilepfa meso kyipfa kya mng'ano o ngyeela iya, walya wawekyeri hamwi na inyi wakangyiwaṙa mawoko wakangyiṙuo Dameskyi.
44022012	Kyasia mndu umwi, Anania, mndu akundi na iowuo Ruwa kui iosha mawawaso, aleṟingyishio wucha nyi Wayuda woose wawekyekaa pfo,
44022013	kacha na koko, kagoṟoka kufuhi na inyi, kangyiwia, ‘Mono-wama oko, Saulyi, wona.’ Kyiyeri kyilya kyilya ngawona, ngamwitukuya.
44022014	Kagamba, ‘Ruwa o waku waṙu nakusambuṟa iyoe uiṙime imanya shilya akundi, na iwona ulya awoṙe wusumganyi, na iicho kyindo agamba.
44022015	Cha kyipfa nochiwa mṟingyishi okye ko wandu woose, o shindo-sho ulewona na iicho.
44022016	Kyasia wulalu, ny'kyikyi uweṙa? Goṟoka, upatiso, usanjo maṙeko gapfo, uterewe kui rina lyakye.’ ”
44022017	“Kyikawa-ng'u kyiyeri ngyiwewuya na Yerusalemu, kyiyeri ngyiweiterewa ngyikyeri hekalunyi, ngawa cha mndu ailoṙo.
44022018	Ngammbona, na oe kangyiwia, ‘Pfuṟukana uwukye Yerusalemu iwinyi, cha kyipfa wechiiṙikyia wuṟingyishi wulya wo mbonyi tsako ochiwaenenga-pfo.’
44022019	Na inyi ngagamba, ‘Mndumii, iwo waichi kye inyi ngyilewika kyipfungonyi walya wakuiṙikyie na iwakapa orio sinagoginyi.
44022020	Na kyiyeri mṟingyishi opfo Stefano alewoogo, inyi ngyiwegoṟokyi kufuhi, ngyiwonyi nyi necha kyilya waweiwuta, na iambuya nguwo tsa walya walembaaga.’
44022021	Na oe kangyiwia, ‘Yenda, cha kyipfa inyi ngyechikuṙuma uyende kuleshi ko wandu walangyiiṙikyie.”
44022022	Wakamwaṙanyia mṟasa kyiyeri alegamba kuṙo, wakaṙeṙa na ṟui lying'anyi, wechigamba, “Wuta mndu-chu iha. Nawaṟi iwoogo!”
44022023	Kyiyeri waweikalagatsa na ikucha-kucha nguwo tsawo na iputsa kyilulyi,
44022024	ang'anyi ulya o asikari wa shiṙa kagamba naitso na kulya moombonyi, echigamba, “Naweso mbonyi tsakye kui imkapa na ngowa, kundu namanye kyitewe kya imkalagatsia kuṙi.”
44022025	Na kyiyeri wamumpfungye na shigowo, Paulo kawia mchilyi ulya awegoṟokyi kufuhi, “Ngyesa nyi sungusinyi ikapa mndu ai Mroma alaanduyo?”
44022026	Kyiyeri Mchilyi ulya aleicho, kayenda kawia ang'anyi ulya o asikari wa shiṙa, echigamba, “Nukundi iwuta kyi? Cha kyipfa mndu-chu nyi Mroma.”
44022027	Ang'anyi ulya o asikari wa shiṙa kacha, kammbesa, “Kyengyiwia; iyoe nyi Mroma?” Kagamba, “Yee.”
44022028	Ang'anyi ulya o asikari wa shiṙa kagaluo, kagamba, “Inyi ngyilewa raia o uruka-lu kui ienengyia heleri tsifoi.” Paulo kagamba, “Wafee wako inyi nyi Waroma wookyia ngyilandefeo.”
44022029	Kyasia walya wawekuṟeyeṟie immbesa wakawuka halya wakamleka. Ang'anyi ulya o asikari wa shiṙa na oe kaowuo, kyiyeri alemanya kye nyi Mroma, na kyipfa alempfunga.
44022030	Ilya-ngama, ang'anyi ulya o asikari wa shiṙa akundi imanya wuloi, nyi kyikyi kyileenenga Wayuda igamba kye Paulo nammbicho, kampfunguo, kawia wang'anyi wa makohanyi na wandu woose wa mengyenyi wasanzie handu hamwi. Kaende Paulo, kammbikyia mbele yawo.
44023001	Paulo kaitukuya wandu walya wa halya mengyenyi karii, kagamba, “Wana wa wama wako, inyi kui mrima muyendelyi nakamwi ngyilekaa mbele ya Ruwa mṟasa inu.”
44023002	Anania, mkohanyi ang'anyi kuta woose, kawia walya wawegoṟokyi kufuhi walachuoe Paulo ṙumbunyi.
44023003	Naaho Paulo kammbia, “Ruwa nechikukapa iyoe kyiambasa kyikyishie chokaa. Iyoe nukyeri iha ingyianduya chandu mawawaso gagambie, na kunu iyoe nugamba ngyikapo, kyindo mawawaso galagambie?”
44023004	Walya wawegoṟokyi kufuhi, wakagamba, “Nulahia Mkohanyi ang'anyi kuta woose o Ruwa mcho?”
44023005	Paulo kagamba, “Ngamanya-pfo, wana wa wama, kye oe nyi Mkohanyi ang'anyi kuta woose; cha kyipfa kyikyiṟeie, ‘Maa ulaṙeṙe uwicho msongoru o wandu wapfo.’ ”
44023006	Kyiyeri Paulo alemanya kye kyitumbuṟe kyimwi nyi Masadukayo, na kyitumbuṟe kyingyi nyi Mafarisayo, kakuilenga na ṟui lyakye halya mengyenyi kagamba, “Wana wa wama wako, inyi nyi Mfarisayo, mana o Mfarisayo. Inyi ngyianduyo kyipfa kya ikusuria iṟutso lya wapfu.”
44023007	Kyiyeri alemarisa igamba kuṙo Masadukayo na Mafarisayo wakaluyana, wandu walya wawesanzie halya walawaṙe makusaṟo gamwi.
44023008	Cha kyipfa Masadukayo wekyegamba kye kuwoṙe iṟutso lya wapfu maa malaika maa mumuyo-pfo; indi Mafarisayo wekyeiṙikyia isho shoose.
44023009	Hakawaṙa kyikalagatso kying'anyi. Walosha wengyi wa mawawaso ga Mose wawekyeri ura lo Mafarisayo wakagoṟoka, wakaṙeṙa, wechigamba, “Luwonyi wuwicho woose ko mndu-chu-pfo; indi kokooya mumuyo ang'u malaika naṙeṙa na oe, nyi kyikyi?”
44023010	Kyiyeri halewaṙa iluyana lying'anyi, asikari ulya o shiṙa kaowuo Paulo alachepaṟika kawi, kawia asikari wache wammbute halya ko pfinya, na imwitsa na moombonyi.
44023011	Kyio kyilya Mndumii kagoṟoka kufuhi na oe, kagamba, “Kuwanze; cha kyipfa chandu uleṟingyishia mbonyi tsako Yerusalemu, kyikuwaṟi ingyiṟingyishia kuṙo kulya Roma.”
44023012	Kyiyeri kulekya Wayuda wakawaṙa kyama, wakalya nyamu kye wechilya maa inyo kyindo kyoose mṟasa wawaage Paulo-pfo.
44023013	Na iwo walelya nyamu-yo nyi-we wandu ngoseṟa ya makumi gaana.
44023014	Nawo wakayenda ko wang'anyi wa makohanyi na wasongoru wa wandu, wakagamba, “Lolya nyamu, lulalye kyindo maa inyo kyindo kyoose mṟasa luwaage Paulo.
44023015	Kyasia wulalu nyoe na wameeku wa mengye wienyi ang'anyi o asikari wa shiṙa namsotse na konyu, cha ilyi mukundi imanya mbonyi tsakye necha ngoseṟa; na soe lukuṟeyeṟie immbaaga alashika konyu.”
44023016	Mho o Paulo kaicho mbonyi tsa imlaalyia, kayenda kaiṙa na kulya moombonyi kaongoya Paulo mbonyi-tso.
44023017	Paulo kalaga mchilyi umwi, kagamba, “Ṙuo manakye-chu ko ang'anyi o asikari wa shiṙa; kyipfa ngyiwoṙe kyindo kyemmbia.”
44023018	Kyasia kamṙuo ko ang'anyi o asikari wa shiṙa, kammbia, “Paulo, ulya ammbikye kyipfungonyi, nalengyilaga kangyiwia ngyikuendie manakye-chu kyipfa nawoṙe kyindo akundi ikuwia.”
44023019	Ang'anyi ulya o asikari wa shiṙa kammbaṙa kuwoko kayenda na oe mbai, kammbesa kui kyiṟika, “Ny'kyikyi ukundi ingyiwia?”
44023020	Kagamba, “Wayuda waṙumbuo ikuterewa usotse Paulo ngama, ummbikye mbele ya mengye, cha ilyi wakundi imanya mbonyi tsakye necha ngoseṟa.
44023021	Kyasia iyoe ulaiṙikyie; cha kyipfa wandu ngoseṟa ya makumi gaana waimlaalyia; walyiie nyamu walalye maa inyo kyindo kyoose mṟasa wammbaage; nawo wulalu wakuṟeyeṟie, wechiweṙelyia kyaasa kyapfo.”
44023022	Kyasia ang'anyi ulya o asikari wa shiṙa kalekyia manakye ulya nayende, echimmbia, “Ulawie mndu oose kye nongyiongoya ishi.”
44023023	Kalaga wachilyi watutu wawi, kawawia, “Ṟeyeṟenyi asikari magana gawi iyenda Kaisaria, na asikari makumi mfungaaṙe wekyechumia waṙamie wuye ya farasi, na asikari magana gawi wawoṙe mapfumu, lukoshika saa tsiṟaaṟu tsa kyio wawe wamkuṟeyeṟa.
44023024	Kawawia wakuṟeyeṟe iṙuo Paulo na imsitsa kyipuo ko mchilyi Filekyisi.”
44023025	Kaṟeia paruo igambie kuṙi:
44023026	“Kyilaudio Lyisia, ko Filekyisi, mchilyi awoṙe rina. Ngakuiṟikyiṟa!
44023027	Mndu-chu nalewoṙo nyi Wayuda, wakakyiṟemmbaaga; naaho-ng'u ngayenda hamwi na kyikosi kya asikari ngamkyiṟa, kyiyeri ngyilemanya mbonyi kye oe nyi Mroma.
44023028	Na inyi ngyikundi imanya kyindo kyilewaenenga imshitakyi, ngamsotsa na immbikyia mengyenyi.
44023029	Ngawona naweshitakyio kyipfa kya mbonyi tsa mawawaso ga Mose; maa aleshitakyio kyipfa kya kyindo kyoose kyechiiṙima imwenenga iwoogo ang'u iwiko kyipfungonyi-pfo.
44023030	Na kyiyeri ngyileendio mbonyi kye kuwoṙe ngyeṟo tsewaaga mndu-chu, cha ilyi ngamṙika kopfo, ngawia na walya walemshitakyi waonguo mbonyi tsakye mbele yapfo. Ngakukundia mecha.”
44023031	Kyasia asikari walya wakaṙuo Paulo chandu walewio, wakamṙuo mṟasa ko Antipatiri kyio.
44023032	Na kyiyeri kulekya wakaṙa asikari walya wekyechumia waṙamie wuye ya farasi wayende handu hamwi na oe, nawo wakawuya na kulya moombonyi.
44023033	Na walya kyiyeri waleshika Kaisaria, na ienenga mchilyi paruo iya, wakawika Paulo mbele yakye.
44023034	Na oe amwisome, kawawesa, “Mndu-chu nyi o uruka luha?” Kyiyeri alewio kye nawukyie Kyilyikyia,
44023035	kagamba, “Ngyechiicho kyindo ukundi igamba kyiyeri wechicha walya walekushitakyi.” Kagamba naringo akyeri numbenyi ya Herode ya wuchilyi.
44024001	Hamwiṙe mfiri itanu, Anania, Mkohanyi ang'anyi kuta woose, kayenda hamwi na wasongoru wa wandu, na mndu ekyekania wandu mengyenyi ekyelago Teritulo, wakaongoya mchilyi mbonyi tsa Paulo.
44024002	Na oe kyiyeri alelago, Teritulo kawooka ishitakyi Paulo, echigamba, “Kyipfa wuchilyi wopfo wokyeluendie ufoṟo iyoe Filekyisi uwoṙe rina, na kyipfa kya wusongoru wopfo shindo shiwicho kunu urukyenyi loṙu shekyeachikyio,
44024003	kyasia lochiambilyia orio kyiyeri na orio handu, lochigamba haika.
44024004	Kyaindi ngyilakutuure nawi, ngakuterewa uluaṙanyie shindonyi shaangu kui wucha wopfo.
44024005	Cha kyipfa lowona mndu-chu kye namlang'a, nekyewooka wuṟiingyi kyiiṙi kya Wayuda woose wuyanenyi; lyingyi-se nyi msongoru o mwiṙikyie o Wanasorayo.
44024006	Na lyingyi-se naletambagana ifanyiṟa hekalu kyimṟumoe; lukommbaṙa [lukokunda imwanduya kui mawawaso gaṙu.
44024007	Kyaindi Lyisia, ang'anyi o asikari wa shiṙa, kacha, kammbuta koṙu ko pfinya,
44024008	kagamba walya wawemshitakyi wache na kopfo.] Iyoe kumonyi kui imsoruo-soruo noiṙima imanya mbonyi tsa shindo shaluenenga imshitakyi.
44024009	Wayuda nawo wakamshitakyi, wechigamba kye nyi wuṙo mbonyi-tsi tsikyeri.”
44024010	Kyiyeri mchilyi alemtsinia kundu naṙeṙe, Paulo nalegamba, “Cha kyipfa ngyiichi kye iyoe nui moṙumbuo moondu o uruka-lu ko maka ifoi, ngyiloṟa chandu ngyilammbicho kui mrima uwoṙe sia.
44024011	Kyipfa noiṙima imanya kye halandeiṙe mfiri ikumi na iwi wookyia ngyileṙo na Yerusalemu indeterewa-pfo.
44024012	Wandu-wa walengyiwona hekalunyi, ngyegaluana na mndu, ang'u iamtsa kyituṟu kyisanzionyi, maa sinagoginyi maa mṟinyi-pfo.
44024013	Maa weiṙima iṟingyishia shindo-shi shiwaenenga wulalu ingyishitakyi-pfo.
44024014	Indi kyindo ngyigamba kopfo nyi kye kui Njia iya ya Mndumii waigamba nyi ya wongo, ngyekyeindia Ruwa o waku waṙu, ngyiiṙikyie shoose shiṙuṙanyi na uwawaso na shilya shishiṟeie shitapunyi sha weonguo shisuku.
44024015	Ngyiwoṙe ikusuria ko Ruwa, ikusuria maa iwo wailyiweṙelyia, kye kochiwaṙa iṟutso lya wapfu, wasumganyi na walawasumganyi taa.
44024016	Na inyi ngyekyetambagana iichiwia kyindo-kyi ngyiwaṙe mrima ulawoṙe mti mbele ya Ruwa na mbele ya wandu mfiri yoose.
44024017	Hamwiṙe maka ifoi ngyilecha ngyiendie wandu wa uruka loko shienengo.
44024018	Wakangyiwona hekalunyi ngyepfuṟukania mbonyi-tsi, ngyimwilyi peṟu kyimṟumoe, maa ngyiwewika kyisanzionyi maa iamtsa kyituṟu-pfo; kyaindi kuwewoṙe Wayuda waata wawukyie Asia;
44024019	wawaṟi iwa iha mbele yapfo ingyishitakyi, kokooya wawoṙe kyindo kyoose kyiwicho waigamba ngyilewuta.
44024020	Ang'u wandu-wa wawenyi wagambe, nyi ṙeko lyiha walelyiwona koko kyiyeri ngyilegoṟoka mengyenyi,
44024021	sile kyipfa kya ṟui-lyi lyimwi, kyiyeri ngyilegoṟoka makyiṙi-gawi gawo, na igamba, ‘Kyipfa kya iṟutso lya wapfu ngyianduyo mbele yanyu inu.’ ”
44024022	Kyasia Filekyisi kafunja kyisanzionyi kyilya, cha kyipfa naweichi necha nakamwi mbonyi tsa Njia ya Mndumii iya Paulo aweiṙeṙa mbonyi tsayo, kagamba, “Kyiyeri Lyisia, ang'anyi o asikari wa shiṙa, echicha ngyeṙumbuo moondu onyu.”
44024023	Kawia mchilyi ulya kye Paulo naringo; indi nawaṙe ṙaawa, na mbuya tsakye waenengo momu o mmbutia kyilya akundi.
44024024	Hamwiṙe mfiri ngyaangu, Filekyisi kacha aṙuṙanyi na mka okye, Durusila, awei Myuda, kagamba Paulo nalago kaaṙanyia mbonyi tsa iiṙikyia Yesu Kristo.
44024025	Na Kyiyeri Paulo aweionguo mbonyi tsa wusumganyi, na iwa na meena, na ianduyo lyiicha, Filekyisi kaowuo kagaluo, kagamba, “Wulalu yenda, na inyi ngawona ṙaawa ngyekulaga.”
44024026	Hamwi na isho nalekusaṟa kye Paulo nechimwenenga heleri; koikyo nalemlaga kafoi kaṙeṙa na oe.
44024027	Na kyiyeri maka iwi ileiṙa Filekyisi kaambilyia Porikyio Festo nawaṙe wuchilyi handu ha Filekyisi. Na Filekyisi akundi Wayuda wamkunde kaṙa Paulo kyipfungonyi.
44025001	Hamwiṙe mfiṟi iṟaṟu wookyia Festo awa mchilyi, kawuka Kaisaria kaṙo na Yerusalemu.
44025002	Mkohanyi ang'anyi kuta woose na wang'anyi wa Wayuda wakamwongoya mbonyi tsa Paulo,
44025003	wakamterewa nawawutie wucha kui igamba Paulo naendo na Yerusalemu, kundu waiṙime imlaalyia njienyi na immbaaga.
44025004	Kyaindi Festo kagaluo kagamba kye Paulo nairingo kulya Kaisaria; na kye oe nawekuṟeyeṟie iyenda pfo mfiri ya kufuhi.
44025005	Kagamba, “Walya wawoṙe wuchilyi konyu wasokye hamwi na inyi wandemshitakyi, kokooya mndu-chu nawoṙe ṙeko lyoose.”
44025006	Kyiyeri Festo amkae kowo cha mfiri ikumi kasoka na Kaisaria; na ilya-ngama kaṙamia halya-ndu awekyeṙamia eanduya wandu, kagamba Paulo naendo.
44025007	Kyiyeri alecha, Wayuda walya walesoka iwuka Yerusalemu wakagoṟoka kufuhi na oe wakasenda wuwicho wokye wufoi kyaindi walaleiṙima iwuṟingyishia.
44025008	Paulo, echiloṟa chandu alammbicho, kagamba, “Inyi ngyilefunja iwawaso lyoose lya Wayuda-pfo; maa lya mbonyi tsa hekalu, maa lya mbonyi tsa Kaisari-pfo.”
44025009	Kyaindi Festo akundi iloṟa kye namcha ko Wayuda kagaluo Paulo, echigamba, “Ngyesa nukundi iyenda Yerusalemu, undeanduyo pfo mbele yako kyipfa kya shindo-shi?”
44025010	Paulo kagamba, “Inyi ngyigoṟokyi iha mbele ya kyiṙi kya Kaisari kyeanduya, nyiho hangyiwaṟi ianduyo. Ngyileṙekyio Wayuda kyindo kyoose, chandu iyoe uichi mnu-pfo.
44025011	Kyasia kokooya ngyileṙeko kyindo kyeiṙima ingyienenga iwoogo, ngyilega ipfa-pfo. Indi kokooya wuwicho-wu waingyisendia chi loi-pfo, kuwoṙe mndu eiṙima ingyiṙambika kowo-pfo. Ngyikundi mbonyi-tsi tsako tsiṙoo ko Kaisari.”
44025012	Kyasia Festo kyiyeri alemarisa iṙeṙa na wandu wa mengye kagaluo, kagamba, “Kyipfa nokunda mbonyi-tsi tsapfo tsiṙoo ko Kaisari, nochiyenda ko Kaisari.”
44025013	Hamwiṙe mfiri ngyaangu mangyi Akyiṟipa na Berinikye wakashika Kaisaria, wakaiṟikyiṟa Festo.
44025014	Na wamkae pfo mfiri ifoi, Festo kaongoya mangyi mbonyi tsa Paulo, echigamba, “Kuwoṙe mndu umwi iha Filekyisi alemṙa kyipfungonyi;
44025015	ulya kyiyeri awekyeri Yerusalemu wang'anyi wa makohanyi na wasongoru wa wandu walengyiongoya mbonyi tsakye, wakundi naanduyo.
44025016	Ngawagaluo ngawawia kye chi kyiṙo kya Waroma ienengyia mndu oose ashitakyio alawonana kuwooka na walya wamshitakyi, na ienengo ṙaawa lyeloṟa chandu alawoṙe wuwicho wulya aiwio nawoṙe-pfo.
44025017	Koikyo kyiyeri walesanzia iha ngyilekyelyio-pfo; kyipfa ilya-ngama ngyileṙamia halya-ndu ngyekyeṙamia ianduya wandu ngagamba mndu-cho naendo.
44025018	Na kyiyeri walya walemshitakyi walegoṟoka, walegamba kyindo kyoose kyakye kyiwicho chandu ngyilekusaṟa-pfo.
44025019	Indi wawewoṙe shindo shifoi walewesa kyipfa kyakye na kyipfa kya mwiṙikyie owo wawenyi, mbonyinyi tsa mndu umwi ekyelago Yesu, alekoampfa, ulya Paulo alegamba kye nai na moo.
44025020	Na inyi ngyilamanye necha chandu ngyepfula wuloi wo mbonyi-tsi, ngammbesa kokooya nakundi iyenda Yerusalemu nandeanduyo pfo kyipfa kya shindo-shi.
44025021	Kyaindi kyiyeri Paulo alegamba kye nakundi naanduyo nyi Kaisari, ngagamba naringo mṟasa kyiyeri ngyechimṙuo ko Kaisari.”
44025022	Akyiṟipa kawia Festo, “Na inyi ngyiwekundi iicho mndu-chu.” Kagamba, “Nomwicho ngama.”
44025023	Kyiyeri kulekya Akyiṟipa kacha hamwi na Berinikye wekutuuta mnu, wakaiṙa na handu halya heaṙanyia moondu ya wandu. Naweṙuṙanyi taa na wachilyi wang'anyi na wandu wawoṙe rina wa mṟi ulya. Festo kagamba Paulo naendo.
44025024	Paulo amwendo Festo kagamba, “Mangyi Akyiṟipa, na nyoe moose mukyeri hamwi na soe iha, kyeambuyenyi mndu-chu, ulya wandu woose wa ipfo Yerusalemu na iha taa walekunda ngyiwatarame, wechikalagatsa kye nawaṟi iwoogo iwinyi.
44025025	Kyaindi inyi ngyilewona kye awutie kyindo kyoose kyechimwenenga iwoogo-pfo; na oe amonyi kyiyeri alekunda ianduyo nyi Kaisari, ngamṙika kokye.
44025026	Na inyi mbonyinyi tsakye ngyilewona kyindo kya loi kyeṙikyia Kaisari-pfo. Koikyo ngamwende na iha mbele yanyu, maa mbele yapfo iyoe, mangyi Akyiṟipa, kundu lukomruwa-ruwa mbonyi tsakye ngyiwone kyindo kyeṟeia.
44025027	Cha kyipfa ngyiwonyi nyi kyindo kyilawoṙe wuṟango iṙika mndu akyeri kyipfungonyi kulawoṙe iloṟa nyi wuwicho wuha awio kye nawoṙe.”
44026001	Akyiṟipa kawia Paulo, “Nuwoṙe momu ionguo mbonyi tsapfo.” Naaho Paulo kagoṟuo kuwoko kokye, kaloṟa chandu alammbicho, echigamba,
44026002	“Mangyi Akyiṟipa! Ngyikuichuoe iwaṙa isaṟia mrimenyi, kyipfa inu mbele yapfo ngyiloṟa chandu ngyilammbicho, kyiiṙi kya wuwicho wulya Wayuda walegamba kye ngyiwoṙe.
44026003	Iyoe kyipfa uichi mnu miichiwie ya Wayuda na shindo shoose wawoṙe shewesa, ngyikuterewa ungyiaṙanyie kulawoṙe iwina.
44026004	“Cha kyipfa Wayuda woose wangyiichi wookyia ngyii manakye, shindo shiwekyeri urukyenyi loko ipfo Yerusalemu wookyia mawookyionyi,
44026005	wangyiichi mnu wookyia mawookyionyi, kokooya wakunda iṟingyishia, kye ngyiwekyeri Mfarisayo kui iosha mawawaso gaṙu ga iindia Ruwa kulawoṙe iloloma maa ale.
44026006	Na wulalu ngyigoṟokyi iha ianduyo kyipfa kya iweṙelyia kyaasa waku waṙu waleenengo nyi Ruwa.
44026007	Kyaasa wandu waṙu wa mbaṟe ikumi na tsiwi waiweṙelyia ikyikooya, wechiterewa Ruwa na iana. Na inyi, mangyi mkunde, Wayuda waigamba kye ngyimmbicho kyipfa kya iweṙelyia-lyo.
44026008	Ny'kyilyi konyu kyawa kyindo kyilechiiṙimika, kye Ruwa nekyeṟutsa wapfu?
44026009	Loi, inyi ngyilewona mrimenyi koko kye kyingyiwaṟi iwuta shindo shifoi shelyisa wukyiwa walya wekyeosha Yesu awukyie Nasareti;
44026010	na inyi ngawuta isho kulya Yerusalemu; ngyilewika wandu wafoi wa Ruwa kyipfungonyi, ngamwenengo momu na wang'anyi wa makohanyi, na kyiyeri walewoogo ngyilegamba nyi sungusinyi.
44026011	Na kafoi masinagoginyi goose ngyilewalyisa wukyiwa, ngawaitika ilahia Ruwa; ngakapo nyi nyashi kyipfa kyawo cha msuko, ngawalyisa wukyiwa maa mṟinyi ya wuyenunyi.”
44026012	“Kyasia kyiiṙi kya iṟunda-lyo kyiyeri ngyiweiyenda Dameskyi, ngyiwoṙe wuchilyi wo wang'anyi wa makohanyi;
44026013	mangyi mkunde, naaho-ng'u kyiyeri kya kyingoto njienyi ngawona ngyeela yewuka ruwewu, iiṟie ngyeela ya mnengyeṟi, yengyilyimika inyi, na walya waweioshana na inyi ngyuura tsoose.
44026014	Lukooloka wanda loose, ngaicho ṟui lyeṙeṙa na inyi kui mṙeṙie o Kyiebrania, ‘Saulyi! Saulyi! Ny'kyilyi ungyilyisa wukyiwa? Nyi kyuumu kopfo ikuhuuya kyiṙinyi.’
44026015	Na inyi ngagamba, ‘Iyoe nyi wui, Mndumii?’ Mndumii kangyiwia, ‘Inyi nyi Yesu, ulya iyoe umlyisa wukyiwa.
44026016	Kyaindi amka, ugoṟokye na maṙende gapfo, cha kyipfa ngacha na kopfo kyipfa kya ikyi, ngyikuwikye uwe mṟundi na mṟingyishi o shindo-shi uleshiwona, na shindo ochishiwona koko na shilya ngyechikuloṟa.
44026017	Ngyechikukyiṟa iwuka wandu wa Isiraelyi na wandu walangyiiṙikyie wechiiṙima ikuwutia kyindo-pfo, walya ngyechikuṙuma kowo.
44026018	Uwapfunguoe meso, na iwaweṟutsa waṙe meema na iyenda saenyi, waṙe pfinya tsa Satana na iyenda ko Ruwa; naaho-ng'u Ruwa nawahooṟie ngyuunyamaṟi tsawo na wechikaa halya-ndu walya Ruwa awailyishie wechikaa kui ingyiiṙikyia inyi.’ ”
44026019	“Koikyo, mkunde mangyi Akyiṟipa, ngyilelega shindo shilya sha ruwewu ngyileloṟo ngyikyeri cha mndu ailoṙo-pfo,
44026020	indi ngyileonguo Ṙeṙo lya Ruwa kuwooka ko wandu wa Dameskyi na Yerusalemu, na urukyenyi loose lo Uyuda, na ko wandu walaiṙikyie Yesu, kye waṙumbuye wunyamaṟi na igalukyia Ruwa, wechiwuta shilya shiṙuṙanyi na iṙumbuya wunyamaṟi.
44026021	Kyipfa kya isho Wayuda wakangyiwaṙa ngyikyeri hekalunyi wakatambagana ingyiwaaga.
44026022	Kyasia cha kyipfa ngawona kyitarama kyiwukyie ko Ruwa ngyigoṟokyi iha inu ngyeṟingyishia wana watutu na wandu wang'anyi, maa ngyigamba kyindo sile shilya weonguo shisuku na Mose waleonguo-pfo. Shindo walegamba kye shechiwa,
44026023	kye Kristo nawaṟi ilyiso wukyiwa na kye oe kuwooka kui iṟutso ko wapfu nechionguo mbonyi tsa ngyeela ko wandu wakye na ko wandu walamwiṙikyie.”
44026024	Kyiyeri Paulo aweloṟa chandu alammbicho, Festo kaṙeṙa na ṟui lying'anyi, kagamba, “Paulo, numsuko! Isoma mnu lyilekuenenga wusuko.”
44026025	Kyaindi Paulo kagamba, “Festo monyi kyiṟumi, ngyimsuko-pfo. Ngyiṙeṙa shindo sha loi ngyilamsuko maa ale.
44026026	Cha kyipfa mangyi naichi mbonyi-tsi, na inyi ngyeiṙima iṙeṙa na oe kulawoṙe wuowu, cha kyipfa ngyiichi kye kuwoṙe kyindo maa kyimwi kyiiṙi kya mbonyi-tsi alakyiichi-pfo; kyipfa kyindo-kyo kyilewutika kyiṟika-pfo.
44026027	Mangyi Akyiṟipa, ngyesa uiṙikyie malosho ga weonguo shisuku-pfoe? Ngyiichi kye nuiṙikyie.”
44026028	Akyiṟipa kawia Paulo, “Kui maṙeṙo maangu nokusaṟa kye noiṙima ingyigaluo ngyiwe Mkristiano?”
44026029	Paulo kagaluo, kammbia, “Ngyiterewa Ruwa kye, kokooya nyi kui maṙeṙo maangu ang'u kui maṙeṙo gafoi, chi iyoe tupu-pfo indi na iwo woose waingyiaṙanyia inyi wawe cha inyi, kyaindi ngyiterewa mulawiko kyipfungonyi cha inyi.”
44026030	Mangyi na mchilyi na Berinikye na walya waweṙamie hamwi nawo wakagoṟoka.
44026031	Na kyiyeri walewuka halya wakawiana, “Mndu-chu aiwuta kyindo kyoose kyechimwenenga ipfungo ang'u iwoogo-pfo.”
44026032	Akyiṟipa kawia Festo, “Mndu-cho naweiiṙima ilekyio, kokooya alalegamba kye moondu okye uṙoo ko Kaisari.”
44027001	Kyasia kyiyeri kyilegambo kye lupfungye kyaro kya iiṙa ipalyipalyinyi mṟasa Italyia, wakaṙambika Paulo na wandu walya wengyi wawekyeri kyipfungonyi ko mchilyi umwi ekyelago Yulyio, awukyie kyikosinyi kya Agusto.
44027002	Lukoṙooya ngalawenyi ya Adiramitio iwekuṟeyeṟie iyenda mṟasa mṟi ya Asia ikyeri mbai ya ipalyipalyi. Lukowooka kyaro, Arisitariko awukyie Makyedonia mṟinyi o Tesalonikye akyeri hamwi na soe.
44027003	Ilya-ngama lukoafukyia Sidon. Yulyio kaloṟa Paulo isaṟia lying'anyi kui imwenenga momu o yenda ko mbuya tsakye kundu wamwenengye shilya awekundi.
44027004	Iwuka Sidon lukopfunga kyaro lukoyenda mṟasa Kyipiro kundu kyiwiṟi kyilakukape, cha kyipfa shiwiṟi shiweng'anyi.
44027005	Kyiyeri luleira ipalyipalyinyi ura lo Kyilyikyia na Pamfilyia, lukoshika Mira, mṟi o Lyikyia.
44027006	Na ipfo mchilyi ulya kakooya ngalawa iya ya Iskanderia, ikuṟeyeṟie iyenda Italyia; kaluṙosia pfo.
44027007	Lukoyenda kyimbung'ho mfiri ifoi, lukoshika mṟasa Nido kui ilya wukyiwa; cha kyipfa kyiwiṟi kyiwelushingyia, lukoiṙa seri ya Kyirete, lukoambuyana na Salyimone.
44027008	Lukoiṙa lochilya wukyiwa, mbaimbai ya ipalyipalyi lukoshika handu hekyelago “Handu hecha Heringa Ngalawa.” Kufuhi na handu-ho hawoṙe mṟi okyelago Lasea.
44027009	Na kyiyeri kyileshi kyamwiṙe, na kyaro wulalu kyikawaṙa ngataṟa tsifoi, cha kyipfa mfiri ya ikuretekyia ilekoyaiṙa, Paulo kawaikyimbia,
44027010	kawawia, “Wasoṟo, ngyiwonyi kye kyaro-kyi kyechiwaṙa ngataṟa na iṙetsa shifoi. Lochiṙetsa shindo na ngalawa tupu-pfo, indi na moo yaṙu taa.”
44027011	Kyaindi mchilyi ulya kaaṙanyia msongoru o ngalawa iya na monyi ngalawa kuta shilya Paulo alegamba.
44027012	Na kyipfa kyilawechiiṙimika ikaa kulya mṟinyi ukyeri kufuhi na ipalyipalyi kyiyeri kya mbeho, wandu wafoi wakagamba kye nyi kyicha iwuka pfo waiṙime ishika Foinikye, kokooya kyechiiṙimika, na ikaa pfo kyiyeri kya mbeho. Na nyi-we mṟi o Kyirete, iambuyana na ngyuura tsilya mkuma okyechia.
44027013	Na kyiyeri mkuma ulewooka ikuma, wakusaṟie kye wawona shilya wawelangyie iwona, wakawooka kyaro, wakaiṙa kufuhi na Kyirete, mbaimbai ya ipalyipalyi.
44027014	Hamwiṙe kyiyeri kyifuhi mkuma ung'anyi cha kyiwiṟi okyelago Eurakyilo ukokuma.
44027015	Ngalawa ikakapo nyi mkuma ulya, na kyipfa ilelemo iwingana na mkuma-cho, ukoiṙuo.
44027016	Na lochiiṙa iwinyi kufuhi na kyiṟingyiti kyekyelago Kauda, lukoiṙima iiṟicha kyingalawa ngalawa iya yaṙu iwekyekyikuruo, kyaindi lochilya wukyiwa mnu.
44027017	Wamuiṟiche kyingalawa kyilya kyitutu, wakapfunga ngalawa iya luwekyeri kui iitsa kyigowo wanda yayo, nawo wechiowuo walachewoṙo mlelyenyi o ipalyipalyinyi kufuhi na uruka lo Siriti, wakaenenga mkuma momu o waṙuo chandu ulekunda.
44027018	Na kyipfa luweikapo mnu nyi kyiwiṟi kyilya, ilya-ngama wakawooka iwiyitsa mlari ipalyipalyinyi.
44027019	Mfiri o kaṟaaṟu wakawiyitsa shindo sha ngalawa kui mawoko gawo wawenyi.
44027020	Mfiri ifoi mnengyeṟi maa nyenyeri shilewoneka-pfo; na kyiwiṟi kying'anyi kyikalukapa. Kyasia lukowona lokyia maa ale-pfo.
44027021	Na kyiyeri walekowamkaa kyiyeri kyileshi walalya kyelya, Paulo kagoṟoka makyiṙi-gawi gawo, kagamba, “Wasoṟo, kyiwemmbaṟi ingyiaṙanyia lulapfunga kyaro iwuka Kyirete na iwona ndenga na iṙetsa shindo shifoi kuṙi.
44027022	Wulalu ngammbia, kuwanzenyi, cha kyipfa kuwoṙe mndu maa umwi kyiiṙi kyaṙu echiṙeka sile ngalawa tupu-pfo.
44027023	Cha kyipfa kyio kya inu malaika o Ruwa ulya inyi ngyikyeri okye, na oe nyi oe ngyekyemwowuo na imterewa, nalegoṟoka kufuhi na inyi,
44027024	kangyiwia, ‘Ulaowuoe, Paulo, kyikuwaṟi igoṟoka mbele ya Kaisari. Lyingyi-se, Ruwa nakuenengyie wandu woose ukyeri kyaronyi hamwi nawo.’
44027025	Kyasia, wasoṟo, mulakuinaṙie; cha kyipfa ngyiiṙikyie Ruwa, kye shindo shechiwa wuṙo chandu ngawio.
44027026	Kyaindi mkuma ochiluṙuo kyiṟingyitinyi kyilyiwe.”
44027027	Na kyio kyimwi, hamwiṙe mfiri ikumi na ina, kyiyeri mkuma uweluwiyitsa ipfo na ipfo ipalyipalyinyi lya Adiria, cha kyio kya mayeleyele, waṟundi wa ngalawa wakakusaṟa kye wai kufuhi na handu hagaṙutsu.
44027028	Wakatonyitsa kyindo kyesenguṙa chandu ipalyipalyi lyiyendie wanda wakakooya ipalyipalyi lyiwewoṙe meta makumi gaana iyenda wanda. Wakayenda mbele kyitutu wakayesha-se wakakooya nyi meta makumi gaṟaaṟu.
44027029	Wakaowuo mkuma ulachewawiyitsa handu hawoṙe maṟaṟa, wakaolotsa kulya mringyenyi shindo shoose shiina shekyetirimisha shindo shekyeiṙa mringyenyi, wakaterewa kukye.
44027030	Na kyiyeri waṟundi wa ngalawa wawekundi iṙicha na iṙa ngalawa iya, wechisotsa kyingalawa kyiwekyepfungyio halya ngalawenyi cha ilyi wawekundi itonyitsa kulya mṟingyenyi kyindo kyekyetirimisha shindo shekeiṙa mṟingyenyi,
44027031	Paulo kawia ang'anyi o asikari wa shiṙa hamwi na asikari, “Iwa walandekae kunu ngalawenyi moiṙima ikyia-pfo.”
44027032	Kyasia asikari wakaṙumbuo shigowo shilya sha kyingalawa kyilya wakakyiṙa kyiolokye.
44027033	Na kyiyeri kuweikya Paulo katerewa woose walye kyelya, echigamba, “Inu nyi mfiri o ikumi na kaana moweṙelyia na ikuretekyia, mulalya kyindo kyoose.
44027034	Kyasia ngamuterewa mulye kyelya, cha kyipfa kyemukyiṟa; kyipfa kuwoṙe maa uchui lo mṟoe o mndu maa umwi lochiṙeka-pfo.”
44027035	Amgambe kuṙo kaira mkate, kaana Ruwa mbele yawo woose, kaupeṟenguo, kawooka ilya.
44027036	Naaho-ng'u woose walakuinaṙie-se, wakalya kyelya.
44027037	Na soe luwekyeri kulya ngalawenyi nyi-we wandu magana gawi na makumi mfungaaṙe na waṟandaaṟu.
44027038	Kyiyeri wamuiguṙe wakaanguṟa mlari ya ngalawa, kui iwiyitsa mlari-yo ipalyipalyinyi.
44027039	Kyiyeri kulekya walemanya uruka lulya-pfo, indi walewona handu hagaṙutsu kyimcholenyi kya mṟinga o ipalyipalyi, wakawiana watirimishe ho ngalawa, kokooya kyiweiṙimika.
44027040	Wakawiyitsa shindo shilya shekyetirimisha shindo shekyeiṙa mṟingyenyi, wakashiṙa ipalyipalyinyi, hamwi na iṟawisha shigowo shekyepfunga kyindo kyesongoya ngalawa, wakapfunga kyindo kyewaṙa mkuma halya ngalawenyi, wakayenda halya-ndu hagaṙutsu.
44027041	Kyaindi wakashika handu mapalyipalyi gawi gakooyanyi, wakatirimisha ngalawa, ura loyo lo mbele lukokuwaṙa lulakupaaye, indi ura loyo lo numa luweluanuoe kui pfinya tsa kyiwiṟi kya ipalyipalyinyi.
44027042	Makusaṟo ga asikari gakawa iwaaga walya wawewawikye kyipfungonyi, mndu alaiṙime iiṙa mṟingyenyi iṙicha.
44027043	Indi ang'anyi o asikari wa shiṙa, akundi ikyiṟa Paulo, kawashingyia, walawute chandu wawekusaṟie, kawia walya weiṙima iiṙa mṟingyenyi wawookye ikuwiyitsa ipalyipalyinyi, washikye handu hagaṙutsu,
44027044	na walya waletsugaa, wengyi waṙamilyie mbau na wengyi waṙamilyie shindo shingyi sha ngalawa. Na kuṙo wandu woose wakaiṙima ishika handu hagaṙutsu kyipuo.
44028001	Kyiyeri lomkyie, nyi lyo-ndu lulemanya kye kyiṟingyiti kyilya kyekyelago Melyita.
44028002	Wandu wa uruka-lo wakaluloṟa isaṟia lyilewa igamba. Cha kyipfa waleatsa moṙo, wakaluambilyia loose, kyipfa kya mvuo ilekapa na kyipfa kya mbeho.
44028003	Kyiyeri Paulo awesania mlari o ngwi na iuwika moṙonyi, njoka ikafuma kulya ngwinyi kyipfa kya moṙo ulya, nayo ikakuoṟowia kuwokonyi kokye.
44028004	Kyiyeri wandu wa kyiṟingyiti kyilya walewona njoka iya inenewie kuwokonyi ko Paulo wakawiana, “Mndu-chu aṙeeye alakyeri mmbaagi-pfo. Maa chandu alekyia ndenga tsa ipalyipalyinyi ruwa ekyelago Wusumganyi eṙa alembaaga-pfo.”
44028005	Kyaindi Paulo kakutia-kutia njoka iya moṙonyi ilammbutie kyindo kyoose.
44028006	Wo wakakusaṟa kye nechishimba ang'u ioloka wanda kui ipfa cha ilyi; na wamumwitukuye mnu, na iwona kye kuwoṙe kyindo kyoose kyiwicho kyiwemmbutikyia-pfo, wakainduka, wakagamba kye oe nyi ruwa.
44028007	Kufuhi na handu halya hawewoṙe maṙema ga msongoru o kyiṟingyiti kyilya, awekyelago Pubilyio. Mndu-chu naleluambilyia kui mrima uwoṙe umbuya, kalugaluo wayenu wakye kyiyeri kya mfiri iṟaṟu.
44028008	Kyikawa-ng'u awu o Pubilyio nawewoṙo nyi homa na iaṟaka samu. Paulo kaiṙa na halya-ndu awekyeri, katerewa, kayekyia mawoko gakye wuye yakye, na imkyiṟa.
44028009	Isho shammbutikye wandu wengyi wawewoṙe ndoṟe kulya kyiṟingyitinyi wakacha wakakyiṟo.
44028010	Nawo wakaluindia mnu. Kyasia kyiyeri lulewooka kyaro kya iiṙa ipalyipalyinyi wakawikyia ngalawenyi shindo shilya luwekundi.
44028011	Hamwiṙe mori iṟaṟu lukoyenda lukyeri ngalawenyi ya mṟi o Iskanderia, ngalawa ilekoyakaa halya kyiṟingyitinyi kyiyeri kya mbeho. Na ngalawa-yo iwekyelago “waruwa wawi.”
44028012	Lukoshika Sirakusa, lukokaa mfiri iṟaṟu.
44028013	Iwuka pfo lukotenga lukoshika Rekyio; hamwiṙe mfiri umwi mkuma ukokuma iwuka ura lo kyaseri, na ilya-ngama lukoafukyia Puteolyi.
44028014	Lukokooya pfo wandu waata waiṙikyie Yesu, wakaluterewa lukae nawo mfiri mfungaaṙe; na kuṙo lukoshika Roma.
44028015	Na iwuka pfo, kyiyeri walya waiṙikyie Yesu waleicho mbonyi tsaṙu, wakacheluambilyia, wakacha mṟasa Sangaṙa ya Apiyo na numba tsiṟaaṟu tseambilyia wayenu. Kyiyeri Paulo alewawona naleana Ruwa, kokuicho pfinya ing'anyi mrimenyi.
44028016	Kyiyeri luleiṙa na Roma Paulo naleenengo momu o ikaa amonyi hamwi na asikari alemringa.
44028017	Kyikawa-ng'u hamwiṙe mfiri iṟaṟu kalaga wang'anyi wa Wayuda wasanzie handu hamwi, na wammbute kuṙo, kawawia, “Wana wa wama wako, maa chandu ngyilalewuta kyindo kyoose kyilaṙuṙanyi na miichiwie ya wandu waṙu ang'u miichiwie ya waku waṙu, ngyilewiko mawokonyi ga Waroma, ngyimpfungye wookyia Yerusalemu.
44028018	Na iwo wamungyisoruo-soruo walekunda ingyilekyia, cha kyipfa kuwewoṙe kyimaṙuma kyoose kya inyi iwoogo-pfo.
44028019	Kyaindi kyiyeri Wayuda walegamba kyilya wawekusaṟie ngyileitiko iṙuo mbonyi-tsi ko Kaisari. Chi kye ngyiwewoṙe kyindo kyiwicho ngyeiṙima igamba kye wandu wa uruka loko walewuta-pfo.
44028020	Kyasia kyipfa kya ikyo, ngamulaga muchengyiambuya na iṙeṙa na inyi; cha kyipfa ngyimfungye na mshe-chu kyipfa kya kyilya wandu wa Isiraelyi waiweṙelyia.”
44028021	Walya wakammbia, “Soe luleambilyia paruo tsiwoṙe mbonyi tsapfo iwuka Uyuda-pfo; maa kuwoṙe maa mndu umwi aiṙikyie Yesu aleshika iha na iluendie mbonyi ang'u igamba kyindo kyoose kyiwicho kyapfo-pfo.
44028022	Kyaindi lukundi iicho chandu uwonyi iyoe; cha kyipfa mbonyi tsa wandu-wa iyoe ukyeri umwi owo kyimanyikyie koṙu kye tsiṙeṙe uwicho orio handu.”
44028023	Wamteṟiane na Paulo mfiri wechiwaṙa kyisanzionyi na oe wandu wafoi mnu wakacha na kulya numbenyi awekyekaa. Kawaongoya necha na iṟingyishia Wumangyi wo Ruwa, echiwaikyimbia kui mbonyi tsa Yesu, na mbonyi tsa mawawaso ga Mose na ga weonguo shisuku, wookyia ngamenyi mṟasa kyukonyi.
44028024	Wengyi wakaiṙikyia shilya shilegambo kyaindi wengyi waleiṙikyia-pfo.
44028025	Na kyiyeri walawewoṙe makusaṟo gamwi, wakayenda, kyiyeri Paulo amgambe kye, “Mumuyo Mweele naleṙeṙa necha na waku waṙu, kui ṙumbu lya moonguo shisuku Yesaya,
44028026	echigamba, ‘Yenda ko wandu-wa, undewawia, Iicho moicho, indi momanya-pfo, na iwona mowona, indi momanya-pfo.
44028027	Cha kyipfa mrima ya wandu-wa irumai, na maṙwi gawo nyi gamalemeri iicho, na washingyie meso gawo; walacheicho kui maṙwi gawo. Na imanya kui mrima yawo, na iilacha makusaṟo gawo, ngawakyiṟa.’ ”
44028028	“Kyasia manyenyi kye wukyiṟo-wu wo Ruwa wuleṙoo ko wandu walaiṙikyie Yesu, nawo wechiiṙikyia!” [
44028029	Amgambe kuṙo, Wayuda wakayenda, wechiwesana shindo shifoi wenyi ko wenyi.]
44028030	Paulo kakaa kyiyeri kya maka iwi kulya numbenyi awekyekaa, kaambilyia wandu woose wawekyeyenda kokye,
44028031	echionguo mbonyi tsa Wumangyi wo Ruwa, na ilosha mbonyi tsa Yesu Kristo, kulawoṙe wuowu, na kulawoṙe mndu alemshingyia.
45001001	Paruo-i yawuka koko inyi Paulo, mṟundi o Yesu Kristo, alelago nawe msu, na iteseṟo naonguoe Ndumi Ngyicha ya Ruwa;
45001002	nayo nyiyo Ruwa alekoamwenenga kyaasa kui ṙumbu lya weonguo shisuku shiṟeionyi shiele.
45001003	Mbonyi tsa Mono-kye alefeo kyisharinyi kya Dawidi,
45001004	na iṟingyishio kui wuiṙimi iwa Mana o Ruwa, kui mbaṟe ya ngoo ya wuele, kui iṟutso lya wapfu, Yesu Kristo Mndumii oṙu.
45001005	Icho ai kye kyiiṙi kyakye luleambilyia isaṟia na ndumo kundu masanga goose gaiṙime iindia kui iiṙikyia kyipfa kya rina lyakye.
45001006	Na kyiiṙi kya iwo nyoe mulewa wasambuṟe wa Yesu Kristo;
45001007	ko woose wakyeri Roma, wawakunde nyi Ruwa, walelago wawe wandu wa Ruwa. Isaṟia lyikae konyu na ufoṟo luwukyie ko Ruwa Awu oṙu, na ko Mndumii Yesu Kristo.
45001008	Kuwooka ngyiana Ruwa oko kyiiṙi kya Yesu Kristo kyipfa kyanyu nyoe moose, kyipfa iiṙikyia lyanyu lyiongoyo wuyanenyi koose.
45001009	Kyipfa Ruwa, ichu ngyekyemterewa na imwindia kui mrima oko kyiiṙi kya Ndumi Ngyicha ya Mono-kye, nyi mṟingyishi oko chandu ngyekyemukumbuo kulawoṙe itsia,
45001010	mfiri yoose shiterewonyi shako, ngyechiterewa ngyiche na konyu mfiri ya kufuhi, Ruwa kakunda ingyigoṟokyia kyaronyi kyako.
45001011	Kyipfa ngyilangyie mnu immbona nyoe, ngyiiṙime imuenenga kyisumbo kya mrimenyi, kundu mukarisho mulalolome.
45001012	Kyimwi na igamba, luwiyiṟiane moo inyi na nyoe, orio mndu kui iiṙikyia lya oṙoe, lyanyu na lyako.
45001013	Kyaindi wana wa wama wako, ngyikundi muṙe mulamanya kye kafong'ui ngyilekunda icha na konyu; indi maa mṟasa wulalu ngyilalekyio, kundu ngyiiṙime igaluo wandu konyu wagalukyie Kristo taa. Chandu ngyiwoṙe wandu wagalukyie Kristo iwuka ko wandu wa masanga walai wa kunu Roma.
45001014	Ngyiriko nyi Wakyiṟikyi na walakyeri Wakyiṟikyi, ngyiriko nyi waṟango na matondo.
45001015	Koikyo, ko ura loko, inyi ngyikuṟeyeṟie ionguo Ndumi Ngyicha maa konyu nyoe mokyekaa Roma.
45001016	Kyipfa ngyiwonia sonu Ndumi Ngyicha-pfo; kyipfa nyi wuiṙimi wo Ruwa wokyeende wukyiṟo, ko orio mndu aiṙikyie, ko Myuda kuwooka, na ko Mkyiṟikyi taa.
45001017	Kyipfa wusumganyi wo Ruwa wuloṟo kyiiṙi kyakye; wookyia mawookyionyi ga iiṙikyia mṟasa mafurumionyi; chandu kyikyiṟeie, “Awoṙe wusumganyi nechikaa kui iiṙikyia.”
45001018	Cha kyipfa nyashi ya Ruwa ilemanyika na pata iwuka Ruwewu kyipfa kya wunyamaṟi na wuwicho woose wo wandu wekyewingana na wuloi kui wuwicho.
45001019	Kyipfa mbonyi tsa Ruwa tsiichio tsamanyika mrimenyi kowo kyipfa Ruwa nalewaloṟa na pata.
45001020	Kyipfa wookyia kyiyeri Ruwa alegumba wuyana wandu weiṙima imanya na pata kye pfinya tsakye nyi tsa mlungana na kye nai Ruwa loi. Mbonyi tsi tsekyeiṙima iwono-pfo kyaindi tsekyemanyika. Wandu weiṙima imanya mbonyi-tsi tsa Ruwa kyipfa kya shindo Ruwa agumbie. Kyipfa kya ikyo wechiiṙima ikuwaṙa na kyindo kyoose kyiiṙi kya shilya wawutie-pfo.
45001021	Cha kyipfa kyiyeri walemanya Ruwa walemṟumisha cha kye oe nyi Ruwa maa imwana-pfo; indi waleṙekyia maloshonyi gawo ga wongo, na mrima yawo iwoṙe wutondo ikawiko meema.
45001022	Wechikuloṟa kye waṟango waletondoka.
45001023	Wakagaluo kyiṟumi kya Ruwa alekyepfa kui mafano ga mndu, shileye, na ga mando ga saka, na shekyekukuruo na ndewu.
45001024	Kyipfa kya isho Ruwa nalewaṙa langonyi tsa mrima yawo, waoshe ukoe, mṟasa wakawutiana shindo sha sonu kui mmbiu yawo.
45001025	Cha kyipfa walegaluo wuloi wo Ruwa iwa wongo, wakapfiria ndi kyindo Ruwa agumbie, wakawaṙima Ruwa ekyeṟumisho mlungana. Amen.
45001026	Koikyo Ruwa nalewaṙa waoshe lango tsawo tsa sonu. Waka wakailacha mkaṟo wakawutiana mbonyi tsa wolyi kui mmbiu yawo, kyindo kyilawaṟi iwa kuṙo.
45001027	Wasoṟo nawo na wuṙo wakaṙa iwuta mbonyi tsa wolyi na waka chandu kyiwaṟi wookyia mawookyionyi, wakalangana, wasoṟo wechiwuta shilawaṟi, wakaambilyia ngapo mrimenyi kowo, ngapo ikyeri wori wawaṟi.
45001028	Na chandu walelega iwika Ruwa ngyuuṟangonyi tsawo, Ruwa nalewaṙa waoshe ngyuuṟango tsawo tsilawoṙe kyiira, wawute shilawaṟi iwuta.
45001029	Wawoṙe wuwicho wo orio mbaṟe, wunyamaṟi na lango na wuwicho. Wawoṙe wunyeng'i, na uwaagi, na wuṟiingyi, na wulembi; wandu wa makusaṟo mawicho, wekyeṙeṙa wengyi.
45001030	Wekyeiria woṙiawo wongo, wasuuye Ruwa, wawoṙe tiri, wekyekushela, wekyeṙamia kyiṙombo kyeṙeṙa wongo, walekyeindia wafee wawo.
45001031	Walaichi kyindo, walekyeafutsia shilya wateṟie, walakundi wandu wa kanyi kowo, walawoṙe isaṟia.
45001032	Waichi mnu ianduyo lya wusumganyi wo Ruwa, kye wekyewuta isho wawaṟi upfu, wekyewuta isho; maa chi isho tupu-pfo, indi wakaiṙikyiana na walya wekyewuta waṙo.
45002001	Koikyo, iyoe mndu uianduya oṙoo uwoṙe kyegamba-pfo. Kyipfa isho uanduya ungyi nukuanduya kumonyi kye nunyamaṟie; kyipfa iyoe uianduya nuiwuta shilya shilya.
45002002	Na soe luichi kye ianduyo lyiwukyie ko Ruwa nyi lya sungusinyi ko iwo wekyewuta isho.
45002003	Iyoe mndu, okyeanduya walya wekyeṟunda isho na iwuta isho isho kumonyi, nokusaṟa nochiiṙima iṙicha ianduyo lyiwukyie ko Ruwa?
45002004	Ang'u nuimina wucha wokye wufoi na wusimiri wokye na ikarishia lyakye, ulamanye kye wucha wo Ruwa wukukuruo uiṙime iṙumbuya wunyamaṟi?
45002005	Indi kyipfa kya wuumu wopfo, na kui mrima opfo ulawoṙe iṙumbuya wunyamaṟi, nuiengeṟa nyashi ya Ruwa kopfo mfiri ulya o nyashi ya Ruwa na iloṟo lya chandu Ruwa ekyeanduya kulawoṙe ikundia.
45002006	Echitaa orio mndu iṙuana na mawuto gakye.
45002007	Walya kui wusimiri kyiiṙi kya iwuta mecha waipfula mng'ano na kyiṟumi na ikaa ho mlungana, wechienengo moo o mlungana.
45002008	Na walya wawoṙe wuṟiingyi, walekyeindia wuloi, indi wakaiṙikyiana na mbaka, wewona nyashi na isuo lying'anyi;
45002009	matuuro na wukyiwa wuye ya orio mndu ekyewuta mawicho, Myuda kuwooka na Mkyiṟikyi taa.
45002010	Indi mng'ano na kyiṟumi na ufoṟo ko orio mndu ekyewuta shicha, Myuda kuwooka na Mkyiṟikyi taa;
45002011	kyipfa kuwoṙe ikundia ko Ruwa-pfo.
45002012	Kyipfa iwo woose walenyamaṟa kulawoṙe mawawaso weṙeka kulawoṙe mawawaso, na woose walemyamaṟa waichi mawawaso, weanduyo kui mawawaso.
45002013	Kyipfa chi woose wekyeicho mawawaso wai wasumganyi mbele ya Ruwa-pfo, indi nyi walya wekyewuta kyilya mawawaso gakundi wechitalyio wusumganyi.
45002014	Kyipfa ilyi wandu wa Masanga walawoṙe mawawaso wekyewuta kui mkaṟo yawo shilya shikyeri uwawasonyi, walawoṙe mawawaso wakuenenga mawawaso wawenyi.
45002015	Iwo wailoṟa iṟunda lya uwawaso luluṟeie mrimenyi kowo na kyilya kyikyeri mrimenyi kowo kyechiwaṟingyishia, na makusaṟo gawo gawenyi gechiloṟa kye wawawicho ang'u wawawicho-pfo,
45002016	mfiri ulya Ruwa echianduya makusaṟo ga kyiṟika ga wandu, iṙuana na Ndumi-i Ngyicha ya Kristo Yesu ngyilemuongoya.
45002017	Kyaindi iyoe, kokooya nuilago Myuda na ikusuria uwawaso, na ikushela kyiiṙi kya Ruwa,
45002018	na imanya kyilya akundi, na iiṙikyia mbonyi ngyicha, na iyoe numloshe mawawasonyi,
45002019	na imanya loi kye iyoe kumonyi nyi msongoru o shipfupfuṟe, ngyeela ya iwo wakyeri meemenyi,
45002020	mlosha o matondo, na wana wanangu, awoṙe wuṟango na wuloi uwawasonyi;
45002021	kyasia iyoe uilosha ungyi, okulosha kumonyi-pfoe? Iyoe uionguo kye mndu alaiwe, nuiiwa kumonyi?
45002022	Iyoe ugamba mndu alaṟuguye ang'u alaṟuguyo, nuiṟuguya ang'u iṟuguyo kumonyi? Iyoe nusuuye mafano ga waruwa na kunu nuikugaluo mnjama kui iiwa mahekalunyi ga waruwa?
45002023	Iyoe okyekushelyia mawawaso, nokyefunjia Ruwa kyiṟumi kyakye kui ifunja uwawaso?
45002024	Kyipfa rina lya Ruwa lyilahio wandunyi walaiṙikyie Ruwa kyipfa kyanyu, chandu kyikyiṟeie.
45002025	Kyipfa iṙino lyiwoṙe kyiira kokooya ui mndu okyewuta kyilya mawawaso gakundi. Kyaindi kowa mofunja mawawaso iṙino lyapfo lyawa cha ilyi ulamṙine.
45002026	Kyasia kokooya icho alamṙine nekyeosha shilya uwawaso luwawasie, ngyesa iṙa iṙino lyakye lyechitalo cha nyi iṙino-pfoe?
45002027	Na icho alamṙine wookyia kuwooka, ekyeosha kyilya uwawaso lukundi, echikuanduya iyoe umṙine, konyamaṟa uwawaso-pfoe?
45002028	Kyipfa oe chi Myuda ai Myuda kyanja tupu-pfo, maa iṙino chi lyilya lya kyanja tupu mmbiunyi-pfo.
45002029	Indi oe nyi Myuda ai Myuda o mrimenyi; na iṙino nyi lya mrima, Mumuyonyi o Ruwa, chi shiṟeionyi-pfo. Uwawaso-lo kyiṟumi kyalo kyilekyewuka ko wandu indi ko Ruwa.
45003001	Kyasia Myuda nawoṙe-kyi kya ngoseṟa? Na iṙino lyiwoṙe kyiiṙa kyiha?
45003002	Lyiwoṙe kyiiṙa ngoseṟa ko njia tsoose. Kya kuwooka nyi kyipfa wawaenengye ulogo lo Ruwa.
45003003	Nyi kyikyi-ng'u, kokooya wandu waata walaleiṙikyia? Aa ilega iiṙikyia lyawo lyechiilacha shilya Ruwa ateṟie?
45003004	Maa ale; kundu Ruwa nawono nyi o loi, na orio mndu nyi o wongo; chandu kyikyiṟeie, “Kundu umanyikye kye nuwoṙe wusumganyi maṙeṙonyi gapfo, undewinga kyiyeri kya ianduyo.”
45003005	Kyaindi kokooya wuwicho woṙu wuṟingyishia wusumganyi wo Ruwa, lugambe kyikyi? Ruwa nyi mmbicho aiende nyashi? (Ngyigamba kui mbaṟe ya kyimndu.)
45003006	Ote! Kyipfa iho Ruwa neiṙima kuṙa ianduya wuyana?
45003007	Kyaindi kokooya loi ya Ruwa yaengyeṟa iṟingyishia mng'ano okye kyipfa kya iṙeṙa wongo lyako, ny' kyilyi inyi ngyiengyeṟa ianduyo kye ngyimnyamaṟi?
45003008	Kyitewe ny' kyi lulagambe (chandu luleirio, na chandu wengyi waigamba na pfinya kye kyi wuṙo luigamba), luwute shiwicho kundu kuche mecha? Ruwa nechiwaolotsia ngapo chandu wawaṟi iwutio.
45003009	Kyasia ny' kyikyi-ng'u? Lukyeri wecha kuta wengyi? Ote! Maa ale. Cha kyipfa lomshitakyi Wayuda na Wakyiṟikyi kye wawachilyie nyi wunyamaṟi taa.
45003010	Chandu kyikyiṟeie kye, “Kuwoṙe msumganyi maa umwi-pfo.
45003011	Kuwoṙe aichi-pfo, kuwoṙe aipfula Ruwa-pfo.
45003012	Woose waṙekyie, kuwoṙe aiwuta mecha-pfo, ote! Maa umwi.
45003013	Uṟoo lowo nyi kyilome kyilakyishikyie, kui ngyuulumi tsawo walewika ngyeṟo wekyeṙeṙa shindo shikyeri cha uṟoi lo njoka.
45003014	Maṙumbu gawo gaichuo seso ngyiwicho.
45003015	Maṙende gawo gaipfuṟukana iwaaga wandu.
45003016	Wunyamaṟi na ikapa kawi shikyeri njienyi tsawo.
45003017	Maa njia ya ufoṟo waleimanya-pfo.
45003018	Maa wakuloshie iowuo na ikunda Ruwa-pfo.”
45003019	Kyasia luichi kye mbonyi tsoose uwawaso lugambie ko walya wawachilyie nyi uwawaso, kundu orio mndu nawio natsie, na wuyana woose wuchilyio nyi ianduyo lya Ruwa.
45003020	Kyipfa kuwoṙe mndu oose echitalo kye namsumganyi mbele yakye kui iwuta shilya mawawaso gakundi-pfo, kyipfa mawawaso gekyeenenga mndu imanya wunyamaṟi.
45003021	Kyaindi wulalu, wusumganyi wo Ruwa womanyika kulawoṙe mawawaso. Wuṟingyishio kui uwawaso na malosho ga weonguo shisuku.
45003022	Nyi wusumganyi wo Ruwa wukyeri kui njia ya iiṙikyia kyiiṙi kya Yesu Kristo ko woose waiṙikyie. Kyipfa kuwoṙe kya mbaṟe ingyi-pfo.
45003023	Kyipfa woose wawutie sha wunyamaṟi na mng'ano o Ruwa otitia kowo.
45003024	Waitalyio wusumganyi walaitaa kyindo kui isaṟia lyakye, kui njia ya wukyiṟo wukyeri kyiiṙi kya Kristo Yesu.
45003025	Ichu Ruwa amwummbikye nawe kyisanza kui njia ya iiṙikyia samunyi yakye, kundu naloṟe wusumganyi wokye, kyipfa kya ilekyia wusimirinyi wo Ruwa maṙeko goose galesonguo iwuto.
45003026	Naiṙime iloṟa wusumganyi wokye kyiyeri-kyi, kundu nawe msumganyi na momtalyia wusumganyi icho aiṙikyie Yesu.
45003027	Kyasia ikushela nyi kwi lyikyeri-ng'u? Lyashingyio nja. Kui iwawaso lya mbaṟe iha? Kui iwawaso lya mawuto? Ote! Indi kui iwawaso lya iiṙikyia.
45003028	Kyasia, luwonyi kye mndu nekyetalyio wusumganyi kui iiṙikyia kulawoṙe iwuta shilya mawawaso gakundi.
45003029	Aa ngyesa Ruwa nyi Ruwa o Wayuda tupu? Chi Ruwa o wandu walakyeri Wayuda taa-pfoe? Yee, nyi Ruwa o walakyeri Wayuda taa.
45003030	Kokooya loi Ruwa nyi umwi, echitalyia wusumganyi walya wawaṙine iiṙikyienyi, na walya walawaṙine nechiwatalyia wusumganyi kui njia ya iiṙikyia-lyo ilyo.
45003031	Kyasia, ngyesa luilacha mawawaso kui iiṙikyia-lyo? Ote! Cha kyipfa luindia mawawaso chandu gawaṟi iindio.
45004001	Kyasia, lugambe luṙa mbonyi tsa Abrahamu, awu oṙu?
45004002	Kyipfa kokooya Abrahamu naletalyio wusumganyi kyipfa kya mawuto gakye, nawoṙe kyekushelyia; indi chi mbele ya Ruwa-pfo.
45004003	Kyipfa shiṟeio shagamba-kyi? Abrahamu naleiṙikyia Ruwa, kyikatalyio kokye kye nyi wusumganyi.
45004004	Kyaindi ko mndu aiṟunda, wori wokye wokyetalo nyi isaṟia-pfo, indi kye nyi sile.
45004005	Kyaindi ko mndu alaiṟunda, indi kaiṙikyia ulya aimtalyia wusumganyi mndu alakundi na iowuo Ruwa, iiṙikyia lya mndu-cho lyatalo kye nyi wusumganyi.
45004006	Chandu Dawidi alegamba agusu mndu ulya Ruwa amtalyia kye namsumganyi kulawoṙe mawuto,
45004007	“Agusu wawahooṟie maṙeko gawo na ngyuunyamaṟi tsawo tsilatsisende nyi Ruwa.
45004008	Agusu mndu ulya Mndumii alaimtalyia ngyuunyamaṟi.”
45004009	Kyasia ngyesa sia-yo nyi ko iwo wawaṙine, ang'u nyi ko iwo walawaṙine taa? Kyipfa luigamba kye ko Abrahamu iiṙikyia lyakye lyiletalo kye nyi wusumganyi.
45004010	Ngyesa naletalyio kuṙa-ng'u? Nyi kyiyeri amṙino ang'u alandeṙino? Chi numa ya iṙino-pfo, indi alandeṙino.
45004011	Na oe naleambilyia kyindo-kyi kyeloṟa kye namṙine, iṟingyishia lya wusumganyi wulya wo iiṙikyia awelyiwoṙe alandeṙino. Naiṙime iwa awu o woose waiṙikyie, maa chandu walawaṙine, kundu nawo wawetalyio wusumganyi taa.
45004012	Lyingyi-se nawe awu o wandu waṙine, na chi ko iwo waṙine tikyi-pfo, indi walya wekyeosha ndifo tsa mwiṙikyie o awu oṙu, Abrahamu, awewoṙe wookyia kyiyeri alandeṙino.
45004013	Kyipfa kyaasa kyilya kye nechiwa mokyioṟa o wuyana Abrahamu na kyishari kyakye waleenengo chi kui mawawaso-pfo indi kui wusumganyi waletalyio kui iiṙikyia.
45004014	Kyipfa kokooya walya wa mawawaso nyiwo weoṟa, iiṙikyia lyawa wulya, na kyaasa kyailachika.
45004015	Kyipfa mawawaso nyigo gekyeende nyashi, cha kyipfa kulawoṙe mawawaso kuwoṙe ṙeko-pfo.
45004016	Koikyo kyaasa kyiwukyie iiṙikyienyi, kyiwe kui njia ya isaṟia, kundu kyaasa kyilya kyilalolome ko shishari shoose. Chi ko walya wa uwawaso tikyi-pfo, indi na ko walya wai wa iiṙikyia lya Abrahamu; akyeri awu oṙu soe loose;
45004017	(chandu kyikyiṟeie, “Ngyilekuwika uwe awu o Masanga gafoi;”) mbele ya Ruwa ulya alemwiṙikyia, moenenga wapfu moo, ekyeloṟa maa shindo shilakyeri pfo.
45004018	Na oe naleiṙikyia echiweṙelyia kyindo kyilechiiṙima iweṙelyio, kundu naiṙime iwa awu o masanga gafoi, chandu kyiwekyiṙeṙe kye, “Nyi wuṙo kyechiwa kyishari kyapfo.”
45004019	Oe alawemfofo iiṙikyienyi, nalekusaṟa kya mmbiu okye ulekoompfa (ammbaṙe cha maka igana), na Sara awewoṙe wuiṙimi wo waṙa mana-pfo.
45004020	Kyaindi awonyi kyaasa kya Ruwa alekapa kawi kui iṙa iiṙikyia-pfo, indi naleenengo pfinya kui iiṙikyia, echiṟumisha Ruwa.
45004021	Echimanya kye loi Ruwa neiṙima iṟunda shilya aweteṟie.
45004022	Koikyo kyikatalyio kokye kye nyi wusumganyi.
45004023	Kyaindi kyikyiṟeie kye nyi Abrahamu tupu aletalyio wusumganyi-pfo;
45004024	indi na kyipfa kyaṙu soe lochitalyio kuṙo taa, soe luiṙikyie icho aleṟutsa Yesu Mndumii oṙu ko wapfu.
45004025	Ulya alewuto kyipfa kya maṙeko gaṙu, na iṟutso kundu luiṙime italyio wusumganyi.
45005001	Kyasia lukomtalyio wusumganyi uwukyie iiṙikyienyi luwaṙe ufoṟo na Ruwa, kui njia ya Mndumii oṙu Yesu Kristo.
45005002	Ulya kui oe lulewona kui njia ya iiṙikyia ikooya isaṟia-lyi lugoṟokyi kyiiṙi kyalyo; na ichihiyo ikusurienyi lya mng'ano o Ruwa.
45005003	Maa chi wuṙo tikyi-pfo, indi luchihiyo taa ngyuukyiwenyi; luichi kye wukyiwa, iṟunda lyakye nyi iende wusimiri.
45005004	Na iṟunda lya wusimiri nyi ikarisho lya mrima. Na iṟunda lya ikarisho lya mrima nyi ikusuria.
45005005	Na ikusuria lyekyeende sonu-pfo; cha kyipfa ikunda lya Ruwa lyamletsio mrimenyi koṙu kui Mumuyo Mweele luleenengo soe.
45005006	Cha kyipfa kyiyeri kyilya lulawewoṙe pfinya, ilyi kyiyeri kyileafukyia, Kristo nalepfa kyipfa kya wanyamaṟi.
45005007	Cha kyipfa nyi kyindo kyuumu; mndu ipfa kyipfa kya mndu msumganyi. Kyaindi kyeiṙimika mndu ikaria ipfa kyipfa kya mndu awoṙe mawuto mecha.
45005008	Indi Ruwa naloṟa ikunda lyakye oe amonyi koṙu soe, kyipfa Kristo nalepfa kyipfa kyaṙu, kyiyeri luwei wanyamaṟi.
45005009	Kyasia ngoseṟa mnu lukomtalyio wusumganyi samunyi yakye, nelushingyia lulaolokyio nyi nyashi ya Ruwa.
45005010	Cha kyipfa kokooya kyiyeri luwewoṙe kyituwa na Ruwa lulesanzo kui upfu lo Mono-kye; ngoseṟa mnu lukomsanzo lochikyiṟo kui moo okye.
45005011	Maa chi wuṙo tikyi-pfo, indi na ichihiyo kyiiṙi kya Ruwa kui Mndumii oṙu Yesu Kristo, ulya kui oe wulalu loambilyia isanzo-lyo.
45005012	Koikyo, kokooya kui mndu umwi wunyamaṟi wulecha na wuyanenyi, na kyipfa kya wunyamaṟi-wo kukocha upfu; na kuṙo upfu lukoshika ko wandu woose kyipfa woose walewuta wunyamaṟi.
45005013	Kyipfa kyiyeri mawawaso galawendewiko wunyamaṟi wuwekyeri wuyanenyi, indi wunyamaṟi wokyetalo kulawoṙe mawawaso-pfo.
45005014	Kyaindi upfu lulechilyia wookyia Adamu mṟasa Mose, nalo lulechilyia maa iwo walawekyewuta wunyamaṟi wufananyi na ṙeko lya Adamu, akyeri mfano okye oe echicha.
45005015	Kyaindi kyisumbo kyilya kyiwekyeri cha ṙeko lyilya-pfo. Cha kyipfa kokooya kyipfa kya iṙeko lya ulya umwi wafoi walepfa, ngoseṟa mnu isaṟia lya Ruwa na kyienengo kyikyeri isaṟienyi lyakye mndu umwi Yesu Kristo kyileengyeṟika kyipfa kya walya wafoi.
45005016	Maa chandu mndu ulya umwi alewuta wunyamaṟi chi kyimwi na kyienengo kyilya-pfo. Cha kyipfa ianduyo lyilecha kui njia ya mndu umwi lyikaende ngapo; indi kyisumbo kya isaṟia kyilecha kyipfa kya maṙeko gafoi, kyikaende italyio wusumganyi.
45005017	Kyipfa kokooya kui iṙeko lya mndu umwi upfu lulechilyia kyipfa kya ulya umwi, ngoseṟa mnu iwo wekyeambilyia isaṟia lyifoi, na kyienengo kyilya kya wusumganyi, wechichilyia moonyi kui ulya umwi, Yesu Kristo.
45005018	Kyasia-ng'u, kokooya kui ṙeko lyimwi wandu woose waleanduyo ngapo, na wuṙo kui iṟunda lyimwi lya wusumganyi wandu woose waletalyio wusumganyi wuwoṙe moo.
45005019	Kyipfa kokooya kui inyamaṟa lya mndu umwi wandu wafoi walewiko wandunyi wawoṙe wunyamaṟi, na wuṙo kui iindia lya mndu umwi wandu wafoi wechisanzio kyiiṙi kya wawoṙe wusumganyi.
45005020	Indi mawawaso galecha kundu ṙeko lyilya lying'ane mnu. Na kyiyeri wunyamaṟi wuleengyeṟika, isaṟia lyiwefoi ngoseṟa;
45005021	kundu kye chandu wunyamaṟi wulechilyia upfunyi, na wuṙo kui njia ya wusumganyi isaṟia lyichilyie mṟasa moo o mlungana kui Yesu Kristo Mndumii oṙu.
45006001	Kyasia lugambe kyikyi-ng'u? Lukae wunyamaṟinyi kundu isaṟia lyiengyeṟe ifo?
45006002	Maa ale! Soe lulawoṙe-se moo o wuta sha wunyamaṟi lochikaa-se luṙa wunyamaṟinyi?
45006003	Muichi kye soe loose lulepatiso kyiiṙi kya Kristo Yesu lulepatiso upfunyi lokye?
45006004	Kyasia luleṟiko hamwi na oe kui njia ya wupatiso upfunyi lokye, kundu luwaṙe moo ngyihya nakamwi chandu Awu aleṟutsa Kristo iwuka upfunyi kui pfinya yakye ing'anyi.
45006005	Cha kyipfa chandu lulelungana na oe mfanonyi o upfu lokye na wuṙo lowelungana na oe mfanonyi o iṟuka lyakye.
45006006	Luichi mbonyi-tsi kye, mkaṟo oṙu o kacha ulekapio msalabenyi hamwi na oe, kundu mmbiu o wunyamaṟi uilachikye lulachilyio-se nyi wunyamaṟi.
45006007	Kyipfa oe alepfa naletalyio wusumganyi kuleshi na wunyamaṟi.
45006008	Kyaindi lui kye lulepfa hamwi na Kristo, luiṙikyie kye lochiwaṙa moo hamwi na oe;
45006009	luichi kye Kristo kamṟuka ko wapfu epfa-se-pfo, maa upfu lomchilyia-se-pfo.
45006010	Kyipfa kui ipfa lyakye, wunyamaṟi woiṙima-se imchilyia-pfo; indi kulya oe iwaṙa moo, nawaṙa moo ko Ruwa.
45006011	Na wuṙo maa nyoe kutalenyi kye muwapfu ko mbonyi tsa wunyamaṟi, na wai na moo ko Ruwa kyiiṙi kya Kristo Yesu.
45006012	Kyasia, wunyamaṟi wulachilyie mmbiunyi yanyu yekyepfa mṟasa mukoosha lango tsayo.
45006013	Maa mulaengyeṟe iwuta shiwungo shanyu shiwe shisha sha mbaka ko wunyamaṟi. Indi kuwutenyi muwenyi ko Ruwa cha wai na moo numa ya ipfa, na shiwungo shanyu ko Ruwa iwa shisha sha wusumganyi.
45006014	Kyipfa wunyamaṟi wochimuchilyia nyoe-pfo, cha kyipfa muwachilyie nyi mawawaso-pfo, indi muwachilyie nyi isaṟia.
45006015	Kyasia ny'kyikyi-ngu? Luwute wunyamaṟi kyipfa lulawachilyie nyi mawawaso indi isaṟia? Ote!
45006016	Muichi kye icho muiwuta mrima yanyu kokye iwa waṟundi wakye kyiiṙi kya imwindia, mowa waṟundi wakye ulya muimwindia, kokooya nyi wuṟundi wo wunyamaṟi wokyeende upfu, ang'u kokooya nyi wuṟundi wo wuindi wokyeende wusumganyi.
45006017	Kyaindi Ruwa naano, cha kyipfa muwewachilyie nyi wunyamaṟi, indi muleindia kui mrima yanyu mbaṟe iya ya wuṟango wulewiko wumchilyie.
45006018	Na mommbiko kuleshi na wunyamaṟi, mukochilyio nyi wusumganyi.
45006019	Ngyiṙeṙa kui mbaṟe ya kyimndu kyipfa kya wufofo wo mmbiu yanyu. Cha kyipfa chandu mulewuta shiwungo shanyu shiṟunde mbonyi tsa ukoe na wunyamaṟi muiṙime iwuta wunyamaṟi, na wuṙo-ng'u wulalu wutenyi shiwungo shanyu shiṟunde sha wusumganyi muiṙime iyeṟemtso.
45006020	Kyipfa kyiyeri muwewachilyie nyi wunyamaṟi, muwekyeri kuleshi na wusumganyi.
45006021	Kyasia nyi kyiira kyiha-ng'u mulewona mfiri iya ko shindo-sho shimuriisa sonu wulalu? Kyipfa mafurumionyi ga shindo-sho nyi upfu.
45006022	Kyaindi wulalu mukomlekyio, na iwa kuleshi na wunyamaṟi, na iwa waṟundi wa Ruwa, muwoṙe kyiira kyanyu, nyikyo iilyisho, na mafurumionyi gakyo nyi moo o mlungana.
45006023	Kyipfa wori wo wunyamaṟi nyi upfu, indi kyisumbo kya Ruwa nyi moo o mlungana kyiiṙi kya Kristo Yesu Mndumii oṙu.
45007001	Wana wa wama wako, muichi (kyipfa ngyiṙeṙa na iwo waichi mawawaso), kye mawawaso gekyechilyia mndu ilyi akyeri na moo?
45007002	Kyipfa mndu mka awoṙe mii nampfungye nyi mawawaso ko ulya amwalyikyie kyiyeri akyeri na moo. Indi kapfa ulya amwalyikyie, nalekyio iwuka iwawasonyi lya wolyi.
45007003	Kyasia kyiyeri mii okye akyeri na moo, kokooya mka-chu awaṙa mii ungyi nekyelago mṟui. Indi mii okye kapfa, nalekyio, eshingyio-se nyi iwawaso lyilya-pfo, na oe chi mṟui-se-pfo, maa kaalyiko nyi mii ungyi.
45007004	Na wuṙo, wana wa wama wako, nyoe taa muwoṙe-se moo o osha uwawaso-pfo, kyipfa mukyeri kyoonyi kya mmbiu o Kristo, muiṙime iwa masaa ga ungyi, ulya aleṟuka ko wapfu, kundu soe lukumbie ndunda ko Ruwa.
45007005	Kyipfa kyiyeri luwekyeri na mbaṟe ya mmbiu, lango tsa wunyamaṟi tsiwekyeri pfo kyipfa kya uwawaso, tsileṟunda mmbiunyi yaṙu lukopfa.
45007006	Indi wulalu lolekyio iwuka uwawasonyi, luwoṙe-se moo o osha wunyamaṟi wulya wuleluchilyia-pfo, kundu soe luiṙime iṟunda mbaṟenyi ngyihya ya Mumuyo o Ruwa, chi mbaṟenyi ya kacha ya kyiṟeio-pfo.
45007007	Kyasia lugambe kyikyi-ng'u? Uwawaso nyi wunyamaṟi? Ote! Indi ngyiweiṙima imanya wunyamaṟi sile nyi kui mawawaso-pfo; cha kyipfa kokooya uwawaso lulalegamba “Ulalangye” gyiwechimanya ilanga-pfo.
45007008	Kyaindi wunyamaṟi wulewona ṙaawa ko iwawaso lyilya, wukowuta mrimenyi koko orio mbaṟe ya ilanga. Kyipfa wunyamaṟi kulawoṙe mawawaso upfiie.
45007009	Na inyi ngyiwekyeri na moo ipfo mawookyionyi kulawoṙe mawawaso, indi kyiyeri iwawaso lyilya lyilecha, wunyamaṟi wulewaṙa pfinya na inyi ngapfa.
45007010	Ngawona iwawaso lyilya lyekyeende moo kye koko inyi lyileende upfu.
45007011	Kyipfa wunyamaṟi, kui iwona ṙaawa ko iwawaso lyilya, wulengyilemba, koikyo wukongyiwaaga.
45007012	Kyasia uwawaso lungyiele. Na iwawaso lyilya lyilyiele, na lya wusumganyi, na lyilyicha.
45007013	Kyasia-ng'u ngyesa, lyilya lyikyeri lyicha lyiwekyeri upfu koko inyi? Ote! Indi wunyamaṟi, kundu wuwono kye nyi wunyamaṟi loi, wulengyiwaaga kui iwawaso lyilya lyicha, kundu kui iwawaso lyilya wunyamaṟi wuengyeṟe iwiha mnu.
45007014	Cha kyipfa luichi kye uwawaso mawookyionyi galo nyi mrimenyi; indi inyi nyi mndu o mmbiunyi, ngyimchilyie nyi wunyamaṟi.
45007015	Kyipfa ngyiichi kyindo ngyiwuta-pfo; cha kyipfa kyilya ngyikundi, ngyikyiwuta-pfo; indi kyilya ngyikyisuuye nyikyo ngyekyewuta.
45007016	Kyaindi kokooya ngawuta kyilya ngyilakyikundi, ngaiṙikyia kye iwawaso lyilya lyilyicha.
45007017	Kyasia wulalu chi inyi mrimenyi koko ngyiwuta ikyo-pfo, indi nyi wunyamaṟi wulya wukyeri mrimenyi koko.
45007018	Cha kyipfa ngyiichi kye mrimenyi koko, lugambe mmbiunyi oko, kokyekaa kyindo kyicha-pfo cha kyipfa ikunda ngyikundi, indi iwuta kyindo kyicha ngiiṙima-pfo.
45007019	Cha kyipfa kyilya kyicha ngyikyikundi ngyikyiwuta-pfo; indi kyilya kyiwicho ngyilakyikundi nyikyo ngyekyewuta.
45007020	Kyasia kokooya kyilya ngyilakyikundi nyikyo ngyikyiwuta, chi inyi mrimenyi koko ngyikyiwuta-pfo, indi nyi wunyamaṟi wulya wukyeri mrimenyi koko.
45007021	Kyasia ngawona iwawaso-lyi, kye koko inyi ngyikundi iwuta kyindo kyicha, kuwoṙe lyilyiwicho.
45007022	Cha kyipfa mrimenyi koko ngyimchihiye kyipfa kya iwawaso lya Ruwa.
45007023	Kyaindi shiwungonyi shako, ngyiwonyi iwawaso lyikyeri kuleshi, lyikapana shiṙa na iwawaso lyilya lya wuṟango woko, na ingyiwaṙa ko pfinya kui iwawaso lyilya lya wunyamaṟi lyikyeri shiwungonyi shako.
45007024	Ochia loko, mkyiwa inyi, nyi wui echingyiletsa na mmbiu-chu o upfu?
45007025	Ngyiana Ruwa, kui Yesu Kristo Mndumii oṙu. Kyasia, kokooya nyi wuṙo, inyi ngyimonyi kui wuṟango woko ngyiṟundia iwawaso lya Ruwa, indi kui mmbiu oko iwawaso lya wunyamaṟi.
45008001	Kyasia-ng'u, wulalu, kuwoṙe ianduyo lya ngapo ko iwo wakyeri kyiiṙi kya Kristo Yesu-pfo.
45008002	Cha kyipfa iwawaso lya Mumuyo o moo ulya ukyeri kyiiṙi kya Kristo Yesu lyilengyilekyia, kuleshi na iwawaso lya wunyamaṟi na upfu.
45008003	Kyipfa shilya shilekyeiṙimika kui iwawaso, kyipfa kya ilyi lyiwewoṙe wufofo kyipfa kya mmbiu, Ruwa kui iṙuma Mana okye amonyi kui mbaṟe ya mmbiu ui o wunyamaṟi, na kyipfa kya wunyamaṟi, naleanduya wunyamaṟi mmbiunyi.
45008004	Kundu shilya shishigambe mawawasonyi, shiafutsio mrimenyi koṙu soe, lulekyekaa kui iosha mbonyi tsa mmbiu, indi mbonyi tsa mrima.
45008005	Cha kyipfa walya wekyeosha mmbiu wekyekusaṟa mbonyi tsa mmbiu; indi walya wekyeosha mrima wekyekusaṟa mbonyi tsa mrima.
45008006	Cha kyipfa kyindo mmbiu ukundi nyi upfu; indi kyindo mrima ukundi nyi moo na ufoṟo.
45008007	Cha kyipfa kyilya mmbiu ukundi nyi kyituwa ko Ruwa, kyipfa kyekyeindia iwawaso lya Ruwa-pfo, maa kyeiṙima ilyiindia-pfo.
45008008	Walya wekyeosha mmbiu wechiiṙima ichihiṟa Ruwa-pfo.
45008009	Kyaindi kokooya Mumuyo o Ruwa nakyeri mrimenyi konyu, nyoe muiosha mmbiu-pfo; indi muiosha Mumuyo. Kyaindi kokooya mndu oose alawoṙe Mumuyo o Kristo, icho chi okye-pfo.
45008010	Na Kristo akyeri mrimenyi konyu, mmbiu yanyu iwoṙe-se moo o osha wunyamaṟi-pfo; indi mrima yanyu ikyeri na moo kyipfa kya wusumganyi.
45008011	Kyaindi kokooya Mumuyo okye ulya aleṟutsa Yesu ko wapfu nakyeri mrimenyi konyu, ulya aleṟutsa Kristo Yesu ko wapfu naiṟutsa na mmbiu yanyu ikyeri mbaṟenyi ya ipfa, kui Mumuyo okye akyeri mrimenyi konyu.
45008012	Kyasia, kokooya nyi wuṙo, wana wa wama, lui wasile, chi wa mmbiu lukae na moo kui iosha mbonyi tsa mmbiu-pfo.
45008013	Kyipfa kokooya mokaa na moo kui iosha mbonyi tsa mmbiu, mukundi ipfa; indi kokooya mowaaga mawuto ga mmbiu kui Mumuyo, mokaa na moo.
45008014	Cha kyipfa woose wekyesongoyo nyi Mumuyo o Ruwa, iwo nyiwo wana wa Ruwa.
45008015	Cha kyipfa Mumuyo ulya Ruwa amuenengyie omugaluo nyoe watumo na imuenenga wuowu-pfo; indi muleambilyia Mumuyo o imugaluo wana, na kui Mumuyo-cho luilaga Papa, nyi kyimwi na igamba Awu.
45008016	Mumuyo oe amonyi nekyeṟingyishia hamwi na mrima yaṙu, kye soe nyi wana wa Ruwa.
45008017	Na kokooya soe nyi wana, kyasia, soe nyi weoṟa mboṟa tsa Ruwa, wekyeoṟa hamwi na Kristo. Yee, lochituuro hamwi na oe kundu luweiṙima ing'anyiso hamwi na oe.
45008018	Cha kyipfa ngyitala matuuro ga kyiyeri-kyi kya wulalu kye chi kyindo cha mng'ano ulya ochiloṟo koṙu-pfo.
45008019	Cha kyipfa shigumbe shoose shiweṙelyia kui sia ing'anyi iloṟo lya wana wa Ruwa.
45008020	Cha kyipfa shigumbe shoose shilewiko wanda ya kyindo kyilawoṙe kyiira; chi kui ikunda lyasho-pfo, indi kyipfa kyakye oe aleshiwika kyiiṙi kya ikusuria.
45008021	Kyipfa shigumbe-sho shimonyi nasho shechiwiko handu halawoṙe ichilyio na iwuto wutumonyi wo inyamaṟika, mṟasa shiiṙe handunyi halawoṙe ichilyio ha mng'ano o wana wa Ruwa.
45008022	Cha kyipfa luichi kye shigumbe shoose taa shiwawio handu hamwi, nasho shiwoṙe fowa cha ya mndu mka aienengo mana handu hamwi maa wulalu.
45008023	Maa chi wuṙo tikyi-pfo, indi maa soe luwenyi luwoṙe shindo shikyeri ndunda tsa kuwooka tsa Mumuyo, soe taa luiwawio mrimenyi koṙu, lochiweṙelyia iwa wana, nyi kyimwi na wukyiṟo wo mmbiu yaṙu.
45008024	Cha kyipfa lulekyiṟo kui kyindo kyiweṙelyio, kyilawonio. Indi kyindo kyiweiweṙelyio kyikammboneka, kuwoṙe-se iweṙelyia-pfo. Cha kyipfa nyi wui ekyeweṙelyia kyilya akyiwonyi?
45008025	Indi lukoweṙelyia kyindo lulakyiwonyi, lokyiweṙelyia kui wusimiri.
45008026	Na wuṙo Mumuyo na oe nekyelutarama wufofo woṙu, kyipfa luichi iterewa chandu kyiluwaṟi-pfo; indi Mumuyo amonyi nekyeluterewia kui isumkyia lyilechiiṙima isendo.
45008027	Na oe ai moruwa-ruwa mrima, naichi kyilya Mumuyo akundi cha kyipfa nekyeterewia wandu wa Ruwa chandu Ruwa akundi.
45008028	Na soe luichi kye shindonyi shoose Ruwa nekyeṟunda hamwi na walya wamkundi kyiiṙi kya iwanenga mecha, kyimwi na igamba soe luwalage chandu Ruwa akundi.
45008029	Kyipfa walya awewaichi wookyia mawookyionyi, nalewasambuṟa wookyia mawookyionyi wafananyisho na mfano o Mono-kye, kundu oe nawe mmbele o wana wa wama wafoi.
45008030	Na walya alewasambuṟa wookyia mawookyionyi, iwo kawalaga; na walya alewalaga, iwo kawatalyia wusumganyi; na walya alewatalyia wusumganyi, iwo kawang'anyisa.
45008031	Kyasia lugambe kyi kyipfa kya isho? Ruwa akyeri ura loṙu, nyi wui eiṙima iluwutia kyindo kyiwicho?
45008032	Ulya alalelekyia Mono-kye amonyi, indi kammbuta kyipfa kyaṙu soe loose nechilemo kuṙa iluenenga necha shindo shoose hamwi na oe?
45008033	Nyi wui echiṙuo mengyenyi wasambuṟe wa Ruwa? Ruwa nyi oe aiwatalyia wusumganyi.
45008034	Nyi wui eiṙima igamba kye nawaṟi iolotsio ngapo? Kristo Yesu nyi oe alepfa; yee, na ngoseṟa ya isho, naleṟuka ko wapfu, na oe naṙamie kuwoko ko kulyoe ko Ruwa. Ngoseṟa nyi oe ailuterewia.
45008035	Nyi wui echiluletsana na ikunda lya Kristo? Ngyesa nyi fowa, ang'u wukyiwa, ang'u kyiwi, ang'u njaa, ang'u iwuṟa nguo, ang'u ndenga, ang'u ushu?
45008036	Chandu kyikyiṟeie kye, “Kyipfa kyapfo luiwoogo kyingoto puti, luwatale cha moondo geshinja.”
45008037	Kyaindi kyiiṙi kya mbonyi-tso tsoose luiwinga, na ngoseṟa ya iwinga, kui ulya alelukunda!
45008038	Cha kyipfa ngammanya kui wuloi kye, maa upfu, maa moo, maa malaika, maa wawoṙe wuchilyi, maa shikyeri pfo, maa shilya shechiwa pfo, maa wawoṙe wuiṙimi,
45008039	maa shikyeri wuye, maa shikyeri wanda, maa kyindo kyingyi kyoose kyikyigumbe kyechiiṙima iluletsana na ikunda lya Ruwa lyikyeri kyiiṙi kya Kristo Yesu Mndumii oṙu-pfo.
45009001	Ngyiṙeṙa loi kyiiṙi kya Kristo, ngyiṙeṙa wongo-pfo, mrima oko ongyiṟingyishia Mumuyonyi Mweele,
45009002	kye ngyiwoṙo nyi fowa ing'anyi na mawawio galekyesia mrimenyi koko.
45009003	Kyipfa ngyiweiṙima iterewa inyi ngyimonyi iseso nyi Ruwa na iletsano na Kristo kyipfa kya wana wa wama wako, kyishari kyako kyimmbiu.
45009004	Iwo wakyeri Waisiraelyi wawoṙe kulya ilago nyi wana, na kyiṟumi kyilya; na shiteṟio, na ienengo uwawaso, na iindia na iterewa Ruwa, na shaasa shakye.
45009005	Iwo wakyeri wachuku wa waku, na kyiiṙi kya iwo kulewuka Kristo kui mbaṟe ya mmbiu. Nyi oe akyeri wuye ya shindo shoose, Ruwa, ekyeano shiyeri shoose. Amen.
45009006	Chi kye Ṙeṙo lya Ruwa lyailachika-pfo. Kyipfa wandu Ruwa asambuṟie chi Waisiraelyi tikyi-pfo.
45009007	Maa wailago wana kyipfa kya ilyi wakyeri wa ushari lo Abrahamu-pfo, indi, “Kyiiṙi kya Isakyi ushari lopfo lochilago.”
45009008	Kyimwi na igamba chi wana wa mmbiu wai wana wa Ruwa-pfo, indi wana wa kyaasa kyilya wekyetalo kye nyi wa ushari.
45009009	Cha kyipfa mbonyi tsa kyaasa nyi itsi: “Kyiyeri cha ikyi ngyechicha, na Sara nekoamwenengo mana.”
45009010	Maa chi wuṙo tikyi-pfo, indi Rebeka na oe, amwire mana kui mii umwi, na oe nyi Isakyi, awu oṙu,
45009011	(kyipfa walandefeo wana walya, maa walandewute kyindo kyicha ang'u kyiwicho, kundu kyindo Ruwa akundi kui isambuṟa kyigoṟokye, chi kyipfa kya mawuto-pfo, indi kyipfa kya kyilya ulya ailaga akundi),
45009012	nalewio kuṙi: “Ang'anyi nechiṟundia mtutu.”
45009013	Chandu kyikyiṟeie, “Ngakunda Yakobo, indi Esau ngamsuo.”
45009014	Kyasia lugambe kyikyi-ng'u? Kuwoṙe wuwicho ko Ruwa? Ote!
45009015	Kyipfa naiwia Mose, “Ngyehooṟia ulya ngemhooṟia; ngyesaṟia ulya ngyemsaria.”
45009016	Kyasia, kokooya nyi wuṙo, chi wuiṙiminyi wo ulya akundi, maa wo ulya aikapa mteeṟa-pfo; indi wo Ruwa ulya aihooṟia.
45009017	Kyipfa shiṟeio shagamba kya Farao kye, “Ngyilekugoṟotsa kyipfa kya ikyi, kundu ngyiloṟe pfinya tsako kopfo, rina lyako lyiongoyo urukyenyi koose.”
45009018	Kyasia, kokooya nyi wuṙo, akunda imhooṟia nekyemhooṟia, na akunda imwenenga mrima muumu nekyemgaluo muumu.
45009019	Kyasia, nongyiwia, “Ny'kyilyi Ruwa aiengyeṟa igamba kye luwoṙe tewe? Cha kyipfa nyi wui ekyewingana na kyilya oe akundi?”
45009020	Ote! Chi wuṙo-pfo, iyoe mndu. Iyoe nyi wui uigaluo Ruwa? Ngyesa kyindo kyigumbe kyiwie ulya alekyigumba, “Ny'kyilyi ongyigumba kuṙi?”
45009021	Ang'u moachikyia shinungu ngyesa achilyie teri, kui ṙombo lyimwi lya teri iachikyia kyindo kyimwi kyiwaṙe kyiṟumi na kyingyi kyilawoṙe kyiṟumi-pfoe?
45009022	Kyasia ny' kyikyi-ng'u, kokooya Ruwa kui ikunda iloṟa nyashi yakye, na iṟingyishia wuiṙimi wokye, kui ikarishia lying'anyi, naleṙuana na walya wawewaṟi inyamaṟo nyi nyashi ya Ruwa.
45009023	Lyingyi-se, kundu naṟingyishie wung'anyi wo kyiṟumi kyakye kui shindo shilya sha isaṟia, aleshiachikyia wookyia kacha shiwaṙe kyiṟumi.
45009024	Nyi soe-ng'u alelulaga. Chi wandu wai Wayuda tikyi-pfo, indi na wandu walai Wayuda taa.
45009025	Nyi chandu awegambie ipfo ko Hosea, “Ngyelaga wandu wako walya walakyeri wandu wako, na mkunde oko ulya alakyeri mkunde oko,
45009026	Lyingyi-se kyechiwa handu halya walewio, nyoe chi wandu wako-pfo, iho welago wana wa Ruwa ai na moo.”
45009027	Yesaya na oe naiṙeṙa kya Isiraelyi, echigamba, “Itala lya wana wa Isiraelyi, maa chandu lyikyeri cha mlelya o ipalyipalyi, nyi matsugaṟo gawo tikyi gechikyiṟo.
45009028	Kyipfa Mndumii kulawoṙe iṙetsa kyiyeri nechianduya wandu woose wa Wuyana, echimarisa na iṙumbuo.”
45009029	“Lyingyi-se chandu Yesaya alesonguo iṙeṙa, ‘Kokooya Mndumii o ngyuulyimalyi alaleluṙeeya ushari, luwewa cha Sodoma, luwechifananyisho na Gomora.’ ”
45009030	Kyasia lugambe kyikyi-ng'u? Kye wandu walaiṙikyie Ruwa, walekyeosha wusumganyi; walewona wusumganyi; kyaindi nyi wusumganyi wulya wukyeri wo iiṙikyia.
45009031	Indi Isiraelyi wechiosha iwawaso lya wusumganyi walewona iwawaso lyilya-pfo.
45009032	Kyipfa kya kyikyi? Kyipfa walelyiosha kui njia ya iiṙikyia-pfo, indi cha ilyi kye nyi kui njia ya mawuto. Wakakapa tuulyia halya igoenyi lyekyeenenga wandu ikapa ṙende,
45009033	chandu kyileṟeio, “Ngyiwika Sion igoe lyekyeenenga wandu ikapa ṙende na iṟaṟa lyekyeolotsa. Na orio echimwiṙikyia echirigo nyi sonu-pfo.”
45010001	Wana wa wama wako, kyindo ngyilangyie mnu mrimenyi koko, na kyiterewo kyako ko Ruwa, nyi kyipfa kyawo kundu wakyiṟo.
45010002	Cha kyipfa ngyiwaṟingyishia kye wawoṙe wuragari kyipfa kya Ruwa, indi chi kyiiṙi kya wuṟango-pfo.
45010003	Cha kyipfa, walaichi wusumganyi wo Ruwa, na wakundi iṟingyishia wusumganyi wowo wawenyi, walechilyio nyi wusumganyi wo Ruwa-pfo.
45010004	Cha kyipfa Kristo amche kuwoṙe-se kyimaṙuma kya uwawaso-pfo; kundu orio aiṙikyie natalyio wusumganyi.
45010005	Cha kyipfa Mose naleṟeia kui wusumganyi wuwukyie kui mawawaso, kye mndu ekyewuta isho nechiwaṙa moo kui isho.
45010006	Indi wusumganyi wulya wokyewono kui iiṙikyia wogamba kuṙi: “Maa ulagambe mrimenyi kopfo, nyi wui echiṙo iyenda Ruwewu?” (Nyi kyimwi na isotsa Kristo na wanda).
45010007	Ang'u, “Nyi wui echisoka iyenda ko waṟumu?” (Nyi kyimwi na iṙosia Kristo wuye, iwuka ko wapfu.)
45010008	Kyaindi wusumganyi wogamba kuṙa? Ṙeṙo lyilya lyikyeri kufuhi na iyoe, ṙumbunyi lyapfo, na mrimenyi opfo, nyi ṙeṙo lyilya lya iiṙikyia lokyelyionguo.
45010009	Cha kyipfa, koṟingyishia Yesu kui ṙumbu lyapfo kye nyi Mndumii, na iiṙikyia mrimenyi kopfo kye Ruwa nalemṟutsa ko wapfu, nochikyiṟo.
45010010	Cha kyipfa kui mrima mndu nekyeiṙikyia mṟasa kawona wusumganyi, na kui ṙumbu nekyeṟingyishia kawona wukyiṟo.
45010011	Cha kyipfa kyiṟeio kyagamba, “Orio momwiṙikyia echiwona sonu-pfo.”
45010012	Cha kyipfa kuwoṙe mbaṟe ingyi ko Myuda na Mkyiṟikyi-pfo, kyipfa oe nyi Mndumii o woose, awoṙe wunjama ko woose wekyemlaga;
45010013	kyipfa orio mndu echilaga rina lya Mndumii nechikyiṟo.
45010014	Kyasia wamlage kuṙa icho walamwiṙikyie? Lyingyi-se wamwiṙikyie kuṙa icho walandemwicho? Lyingyi-se wamwicho kuṙa icho kulawoṙe moonguo mbonyi?
45010015	Lyingyi-se weonguo mbonyi kuṙa walawaṙume? Chandu kyikyiṟeie, “Gamecha cha kyikyi maṙende ga iwo wekyeonguo mbonyi tsa mecha.”
45010016	Kyaindi chi woose waleindia mbonyi iya ngyicha-pfo, kyipfa Yesaya naigamba, “Mndumii, nyi wui aleiṙikyia mbonyi tsaṙu?”
45010017	Kyasia iiṙikyia lyekyecha kui kyilya mndu aiicho; na kyilya mndu aiicho kyekyecha kui ionguo Ṙeṙo lya Kristo.
45010018	Kyaindi ngyigamba, ngyesa wo waleicho-pfoe? Yee waleicho. “Ṟui lyawo lyileṙunganana wuyanenyi koose, na maṙeṙo gawo mṟasa matsitsionyi ga wuyana.”
45010019	Indi ngyigamba, ngyesa Waisiraelyi walemanya-pfoe? Kya kuwooka Mose naigamba, “Ngyewawika wunyenyi kui wandu walakyeri Isanga, kui isanga lyilaichi kyindo ngyewapfulutsa nyashi.”
45010020	Na Yesaya awoṙe wuṟango na wukari wung'anyi, naigamba, “Ngyilekooyo nyi iwo walekyengyipfula, ngyileṟingyishio ko iwo walaiwesa mbonyi tsako.”
45010021	Indi ko Isiraelyi naigamba, “Kyingoto puti ngyilewaleshia mawoko wandu walawoṙe wuindi na walekyeicho.”
45011001	Kyasia, ngyiwesa, ngyesa Ruwa naletsindikyia wandu wakye kuleshi? Ote! Kyipfa maa inyi nyi mndu o Isiraelyi, umwi o washari wa Abrahamu, mndu o mbaṟe ya Benyamen.
45011002	Ruwa aletsindikyia wandu wakye kuleshi awewaichi wookyia mawookyionyi-pfo. Ang'u muichi kyilya kyileṙeṙo nyi shiṟeio ko mbonyi tsa Elyiya-pfoe? Chandu aishitakyi Waisiraelyi mbele ya Ruwa.
45011003	“Mndumii, wawaaga weonguo shisuku wapfo, wanyamaṟa alyitaṟe tsapfo, na inyi ngaṙio ngyimonyi, nawo waingyipfula wangyiwaage.”
45011004	Indi Ruwa nalemgaluo kuṙa? “Ngyiwoṙe wandu shiku mfungaaṙe walekyepfiria ndi mbele ya Baalyi.”
45011005	Kyasia na wuṙo kyiyeri-kyi kya wulalu, kuwoṙe mtsugaṟo o wandu wasambuṟe kui isaṟia.
45011006	Kyaindi kokooya nyi kui isaṟia, kyewa-se kui mawuto-pfo, ang'u iho isaṟia lyiwechiwa-se isaṟia-pfo.
45011007	Kyasia kyawa kuṙa-ng'u? Kyindo kyilya Isiraelyi aweikyipfula alekyiwona-pfo, indi walya walesambuṟo walekyiwona, na wengyi waleming'a.
45011008	Chandu kyiwekyiṟeie, Ruwa nalewaenenga mrima mlemeri, mṟasa maa maṙwi galaicho, mṟasa inu.
45011009	Na Dawidi naigamba, “Shelya shawo shiwe mṙego o wawaṙa, waolokye na ianduyo
45011010	Meso gawo gawiko meema walaiṙime iwona moongo yawo ilemekye shiyeri shoose.”
45011011	Kyasia ngyiwesa, ngyesa walekapa ṙende mṟasa waolokye piu? Ote! Kyaindi kui ṙeko lyawo wukyiṟo wuleafukyia ko walya walaiṙikyie Ruwa, kundu wo wawenyi wawoṙo nyi wunyeng'i.
45011012	Kyasia, kokooya ṙeko lyawo lyawa nyi wunjama wo wuyana, na wufofo wowo wo kyimrima wuleende mboṟa ing'anyi ko wandu wa masanga wengyi, ngyesa kyechiwa ngoseṟa iafutsia lyawo-pfoe?
45011013	Kyaindi ngyiṙeṙa na nyoe, mui wandu walakyeri Wayuda. Kyasia, chandu ngyikyeri msu o wandu walakyeri Wayuda, ngyiṟumisha iṟunda lyako.
45011014	Kofia ngyeiṙima iwaenenga wunyenyi wandu wa samu yako ngyimonyi na ikyiṟa wandu waata.
45011015	Kyipfa kokooya iwiyitso lyawo lyileende kyisanza kya wuyana na Ruwa, ngyesa iiṙikyio lyawo lyechiwa-kyi sile nyi moo ko walya walempfa?
45011016	Lyingyi-se kokooya kyifunjoe kyikyienengye Ruwa, na wuṙo mkate oose; na itsinde lyikawa nyi lya Ruwa, na wuṙo maa mbaga tsalyo.
45011017	Kyaindi kokooya mbaga tsingyi tsilemanyo, na iyoe mseituni o nguṙunyi nuleṙongo kyiiṙi kyatso, kowa mbumbu imwi ya ikyiṙi lya mseituni na wucha wolyo,
45011018	maa ulakushele kyiiṙi kya mbaga tsilya, ang'u kokooya nukushela, chi iyoe uṙuṙe itsinde-pfo, indi nyi itsinde lyikuṙuṙe iyoe.
45011019	Kyasia nogamba, mbaga tsilya tsilemanyo kundu ngyipario ho inyi.
45011020	Nyi kyicha. Galemanyo kyipfa kya ilemo iiṙikyia lyawo; na iyoe nugoṟokyi kui iiṙikyia lyapfo. Maa ulakushele, indi uowuo.
45011021	Cha kyipfa kokooya Ruwa alalelekyia mbaga tsa kuwooka, maa ekulekyia iyoe-pfo.
45011022	Kyasia, ambuya-ng'u, wucha na wulang'a wo Ruwa; ko walya waolokyie wulang'a; indi kopfo iyoe wucha wo Ruwa, kokaa kyiiṙi kya wucha-wo; sile nyi wuṙo, iyoe taa nowiyitso kuleshi.
45011023	Na iwo taa, wakaṙa wufofo wowo wo iiṙikyia, wechiṙongo, cha kyipfa Ruwa neiṙima iwaṙonga-se.
45011024	Cha kyipfa kokooya iyoe nulemanyo kowuto mseituninyi, ukyeri mseituni o nguṙunyi wookyia mawookyionyi, numa koṙongo mbaṟe ingyi, mseituninyi ui mcha; chi ngoseṟa walya wakyeri mseituni mcha wookyia mawookyionyi iiṙima iṙongo mseituninyi owo wawenyi-pfoe?
45011025	Cha kyipfa wana wa wama wako, ngyikundi mulamanye wuṟikyi-wu-pfo, kundu mulachekusaṟa kye mulawaṟango; kye wuumu wo Waisiraelyi nyi kundu masanga gengyi gamanye Ruwa.
45011026	Koikyo Waisiraelyi woose wechikyiṟo; chandu kyikyiṟeie, “Mkyiṟa nechicha awuka Sion, neletsana Yakobo na washituwa wakye.
45011027	Na ikyi nyikyo kyiteṟio kyako nawo, llyi ngyechiwahooṟia ngyuunyamaṟi tsawo.”
45011028	Kyasia ko mbonyi tsa Ndumi Ngyicha walewa washituwa kyipfa kyanyu; indi kyipfa kya isambuṟo walewa nyi wakunde kyipfa kya waku waṙu.
45011029	Cha kyipfa shisumbo sha Ruwa shiwoṙe isumkyia-pfo, maa ilago lyasho.
45011030	Kyipfa kokooya chandu nyoe kacha mulelega Ruwa, kyaindi wulalu mulewona isaṟia kui ilega lyawo;
45011031	na wuṙo maa wo walelega wulalu, kundu kui nyoe isaṟio nawo wasaṟio.
45011032	Kyipfa Ruwa nalewawika handu hamwi woose kyiiṙi kya ilega kundu nawasaṟie woose.
45011033	Chandu wunjama na wuṟango na imanya lya Ruwa shikyeri, ianduya lyakye lyekyemanyika-pfo, maa njia tsakye tsechiwa isoruo-soruo-pfo!
45011034	Kyipfa nyi wui aichi kyindo Mndumii akusaṟie? Ang'u nyi wui alemmba mlosha okye?
45011035	Ang'u nyi wui alemwenenga kyindo kuwooka, na oe namtae-se?
45011036	Cha kyipfa shindo shoose shiwukyie kokye, shikyeri pfo kui pfinya tsakye; lyingyi-se shiwuya na kokye. Kyiṟumi nyi kyakye shiyeri shoose. Amen.
45012001	Kyasia, wana wa wama wako, ngyimuterewa, kui ihooṟia lya Ruwa, wutenyi mmbiu yanyu iwe kyiṙaso kyiwoṙe moo, kyiele, kyechihiṟa Ruwa, ilyi nyilyo iindia na iterewa Ruwa lyilyicha na lya loi.
45012002	Maa mulaoshe mbaṟe ya wuyana-wu; indi mugalukye kundu Ruwa naiṙime igaluo makusaṟo ganyu. Iho nyi lyo-ndu moiṙima imanya kyilya Ruwa akundi, imanya kyilya kyii kyicha, kyemchihiṟa na kyikyiafutsie.
45012003	Cha kyipfa kui isaṟia ngyileenengo ngyiwia orio mndu akyeri konyu alakusurie kyindo kya ngoseṟa kuta chandu awaṟi ikusuria; indi nawaṙe meena chandu Ruwa agawie orio mndu meena o iiṙikyia.
45012004	Kyipfa chandu mmbiunyi umwi luwoṙe shiwungo shifoi, maa shiwungo shoose shekyeṟunda iṟunda lyimwi-pfo;
45012005	na wuṙo na soe chandu lukyeri wafoi lukyeri mmbiu umwi kyiiṙi kya Kristo, na shiwungo, orio umwi ko oṙoe.
45012006	Kyasia cha kyipfa luwoṙe shisumbo sha orio mndu mbaṟe yakye, iṙuana na chandu luleenengo isaṟia; kokooya nyi ionguo shisuku, luonguo shisuku iṙuana na iiṙikyia.
45012007	Kokooya nyi maṟunda lukae maṟundenyi gaṙu. Molosha, kyiiṙi kya ilosha lyakye;
45012008	motutuma, kyiiṙi kya itutuma lyakye; motarama oṙoe, kui mrima mkyesi; mogoṟokyia, kui wuragari; mosaṟia, kui sia.
45012009	Ikunda lyilawaṙe wukulembecheṟi. Suonyi kyikyeri kyiwicho, oshanenyi na kyikyeri kyicha.
45012010	Kui ikunda lya mono-wama, mukundane nyoe wenyi ko wenyi; kui kyiṟumi mochisongoṟa woṙianyu.
45012011	Kui wuragari, chi waṙoko-pfo, muwoṙe wuragari mrimenyi konyu; mochiṟundia Ruwa.
45012012	Kui ikusuria, mochichihiyo; fowenyi, mochiweṙelyia; kyiiṙi kya iterewa, kyiyeri kyoose.
45012013	Mochitarama wandu wa Ruwa shilya wakundi; kui iambilyia wayenu, mochipfuṟukana.
45012014	Wikyienyi mboṟa walya waimsuiṟa; wikyienyi mboṟa, maa mulasese.
45012015	Chihiyonyi hamwi na iwo waichihiyo; fiiṟenyi hamwi na walya waifiiṟa.
45012016	Muiṙikyiane shilya mukusurie nyoe wenyi ko wenyi. Maa mulakusurie shindo shing'anyi, indi muiṙikyie iwinisho nyi mbonyi tsifofo. Maa mulakushelyie wuṟango.
45012017	Maa mulatae mndu wuwicho ko wuwicho. Ṟundenyi shindo shicha mbele ya wandu woose.
45012018	Kokooya kyechiwa, ko ura lonyu, mukae ufoṟonyi na wandu woose.
45012019	Wakunde, maa mulatae kyiṟaache, indi seiyenyi nyashi ya Ruwa; kyipfa kyikyiṟeie, “Kyiṟaache nyi kyako inyi; inyi ngyetaa,” Mndumii nagamba.
45012020	Kyaindi, mokyituwa opfo awoṙo nyi njaa, mwenengye kyelya; amwangari, mwenengye kyindo kyenyo; kyipfa kowuta kuṙo, nowika makaa ga moṙo mṙoenyi kokye.
45012021	Wuwicho wulakuwingye, indi uwingye wuwicho kui wucha.
45013001	Orio mndu naindie wuchilyi na wang'anyi wa uruka, kyipfa kuwoṙe wuchilyi wulawukyie ko Ruwa-pfo; na wulya wukyeri pfo wuwukyie ko Ruwa.
45013002	Koikyo molega awoṙe wuchilyi urukenyi na iwingana na kyilya Ruwa awawasie, na walya wekyewingana na oe wechianduyo.
45013003	Kyipfa walya wekyechilyia wekyeowesha wandu kyipfa kya mecha-pfo, indi kyipfa kya mawuto mawicho. Kyasia nukundi ulaowuo awoṙe wuchilyi? Wuta shindo shicha na iyoe nochienengo kyiṟumi na iyoe nochiwona kyiṟumi kokye.
45013004	Cha kyipfa oe nyi mṟundi o Ruwa kopfo kyipfa kya mecha. Indi kyiyeri owuta shindo shiwicho, owuo, kyipfa aiṙuo ushu wulya-pfo; cha kyipfa nyi mṟundi o Ruwa, ekyetaa kyiṟaache ulya ekyewuta shindo shiwicho kyipfa kya nyashi.
45013005	Koikyo kyikuwaṟi iindia, chi kyipfa kya nyashi iya tupu-pfo, indi na kyipfa kya kyilya mrima ukundi.
45013006	Lyingyi-se kyipfa kya ikyo taa mokyetaa kodi; kyipfa wo nyi waṟundi wa Ruwa, wechikaa iṟundenyi-lyo ilyo.
45013007	Enengyenyi woose kyilya kyiwawaṟi, mndu o kodi, kodi; mndu o ukamba, ukamba; awaṟi iṙeṙemio, iṙeṙemio; awaṟi wuindi, wuindi.
45013008	Maa mulariko nyi mndu kyindo kyoose, sile ikundana; cha kyipfa mokunda oṙoe naafutsia mawawaso.
45013009	Kyipfa kulya igamba, Ulaṟuguye ang'u ulaṟuguyo, Ulawaage, Ulaiwe, Ulalangye; na kuwoṙe iwawaso lyingyi lyoose, lyasanzo na ṙeṙo-lyi, kye, “Kunda momṟasa opfo cha iyoe kumonyi.”
45013010	Ikunda lyekyewutia momṟasa kyindo kyiwicho-pfo. Kyasia ikunda nyilyo lyaafutsia mawawaso.
45013011	Yee, lukomanya kyiyeri, kye kyiyeri kyeamka maṙoenyi kyamwafukyia; cha kyipfa wulalu wukyiṟo woṙu wukyeri kufuhi na soe kuta lyilya lulewooka iiṙikyia.
45013012	Kyio nyi iiṙa kyii kyingoto kyamtikyira kufuhi; kyasia luṙe mawuto ga meema, na iṟaa shisha sha ngyeela.
45013013	Chandu kyiwaṟi iwuto kyingoto luchumie kui wuyendelyi wucha. Chi kui ilya na ielewetsa na wunanzi-pfo, chi kui ukoe na wuṟui-pfo, chi kui shiloyano na wunyenyi-pfo.
45013014	Indi irenyi shisha sha Mndumii Yesu Kristo, maa mulaambuye mmbiu, mṟasa muamtse lango tsacho.
45014001	Mndu awoṙe iiṙikyia lyifofo, mwambilyienyi, indi mulamwanduye makusaṟo gakye.
45014002	Mndu umwi nawoṙe iiṙikyia, nekyelya shoose; kyaindi ulya akyeri mfofo nekyelya mboka tsa maṟa.
45014003	Ulya ekyelya alaanduye ulya alailya; kyipfa Ruwa naiṙikyiana na oe.
45014004	Iyoe nyi wui uianduya mṟundi o mndu ungyi? Ko mndumii okye amonyi ulya nekyegoṟoka ang'u ioloka. Yee, nechigoṟotso cha kyipfa Mndumii neiṙima imgoṟotsa.
45014005	Mndu umwi nekyewona kye mfiri yoose ifananyi-pfo. Ungyi nekyewona mfiri yoose ifananyi. Orio mndu nawute chandu wuṟango wokye womloṟa.
45014006	Ulya mong'anyisa mfiri, nekyeung'anyisa ko Mndumii; na molya, nekyelya ko Mndumii, cha kyipfa naana Ruwa; lyingyi-se, ulya alekyelya ailya ko Mndumii-pfo, na oe taa naiana Ruwa.
45014007	Kyipfa kuwoṙe mndu kyiiṙi kyaṙu ai na moo kyipfa kyakye amonyi, maa kuwoṙe mndu ekyepfa kyipfa kyakye-pfo.
45014008	Cha kyipfa kokooya lokaa na moo, lui na moo kyiiṙi kya Mndumii, ang'u kokooya lopfa, lopfa ko Mndumii. Kyasia kokooya lokaa na moo ang'u kokooya lopfa, soe nyi masaa ga Mndumii.
45014009	Kyipfa Kristo nalepfa kawaṙa-se moo kyipfa kya ikyi, nachilyie wapfu na wai na moo taa.
45014010	Kyaindi iyoe ngyesa ny'kyilyi uianduya mono-womoo? Ang'u ngyesa iyoe ny'kyilyi uimina mono-womoo? Cha kyipfa soe loose lochigoṟoka mbele ya kyiṙi kya ianduyo kya Ruwa.
45014011	Cha kyipfa kyikyiṟeie, “Chandu ngyikyeri na moo, Mndumii nagamba, orio mndu nepfiria ndi mbele yako, na orio ulumi lochisenda Ruwa.”
45014012	Kyasia nyi wuṙo, orio mndu kyiiṙi kyaṙu echiwuta mbonyi tsakye amonyi mbele ya Ruwa.
45014013	Kyasia lulaengyeṟe ianduyana, indi nanga mowuta ianduya lya mbaṟe-i, mndu alawute kyindo kyetewe mono-wamae ang'u kyemwolotsa.
45014014	Ngyiichi, ngoseṟa ngyimṟingyishie mnu kyiiṙi kya Mndumii Yesu, kye kuwoṙe kyindo kyifanyi kyimṟumoe wookyia mawookyionyi gakyo-pfo; kyaindi ko ulya awona kyindo kyifanyi kyimṟumoe, ko mndu-cho kyindo kyilya kyifanyi kyimṟumoe.
45014015	Na mono-womoo kawoṙo nyi fowa kyipfa kya kyelya, noṙa ichumia ikundenyi. Kui kyelya kyapfo ulanyamaṟe mndu ulya Kristo alepfa kyipfa kyakye.
45014016	Kyasia, wucha-wo wonyu wulasendo kui wuwicho.
45014017	Kyipfa Wumangyi wo Ruwa chi ilya maa inyo-pfo, indi nyi wusumganyi na ufoṟo na sia Mumuyonyi Mweele.
45014018	Kyipfa ulya aiṟundia Kristo mbonyi-tso tsekyechihiṟa Ruwa, na lyingyi-se nekyeiṙikyio nyi wandu.
45014019	Kyasia kokooya nyi wuṙo, luoshe mbonyi tsa ufoṟo na mbonyi tsiwoṙe kyiira kui ikarishana.
45014020	Kyipfa kya kyelya ulanyamaṟe iṟunda lya Ruwa. Loi, shoose shishicha; indi nyi uwicho ko mndu ilya na ikuicho uwicho mrimenyi.
45014021	Nyi kyicha iṙa ilya nyama maa inyo mpfinyo maa iwuta kyindo kyoose kyetewe mono-womoo naolokye.
45014022	Iiṙikyia lyilya uwoṙe ukae nalyo mrimenyi kopfo mbele ya Ruwa. Nanga mndu ulya alekyekuanduya mrimenyi kokye kui kyindo kyilya ekyekyiiṙikyia.
45014023	Kyaindi awoṙe ikapa kawi, kokooya alya naanduyo kye nanyamaṟie, kyipfa alya kui iiṙikyia-pfo. Na orio kyindo kyilawukyie iiṙikyienyi nyi wunyamaṟi.
45015001	Kyasia kyiluwaṟi soe luwoṙe pfinya iṙuo wufofo wo iwo walawoṙe pfinya, maa kyiluwaṟi iwuta shindo sheluchihiṟa soe luwenyi-pfo.
45015002	Orio mndu kyiiṙi kyaṙu nachihiṟe momṟasa okye, naambilyie wucha, kundu naiṙime ikarisha iiṙikyia lyakye.
45015003	Cha kyipfa Kristo alewuta shindo shekuchihiṟa amonyi-pfo; indi chandu kyikyiṟeie, “Shilahio shawo walekulahia iyoe shilengyikooya inyi.”
45015004	Cha kyipfa shoose shilesonguo iṟeio shileṟeio kundu shiluloshe soe; kundu kui wusimiri na iwiyiṟio moo lya shiṟeio luiṙime iwaṙa ikusuria.
45015005	Na Ruwa ai o wusimiri na iwiyiṟia moo namuenengye ikusuria kyindo kyimwi nyoe wenyi ko wenyi kui mfano o Kristo Yesu;
45015006	kundu kui mrima umwi na kui ṙumbu lyimwi muiṙime iṟumisha Ruwa, Awu o Mndumii oṙu Yesu Kristo.
45015007	Koikyo muambilyiane nyoe wenyi ko wenyi, chandu na Kristo aleluambilyia, kundu Ruwa nang'anyiso.
45015008	Kyipfa ngyigamba kye Kristo ammba mṟundi o mma o iṙino kyipfa kya wuloi wo Ruwa, kundu naṟingyishie shiteṟio waku waṙu waleenengo.
45015009	Lyingyi-se kundu wandu walakyeri Wayuda waṟumishe Ruwa kyipfa kya ihooṟia lyakye; chandu kyikyiṟeie, “Koikyo ngyekuana wandunyi walakyeri Wayuda, na inyi ngyeimbia rina lyapfo.”
45015010	Lyingyi-se nagamba, “Chihiyonyi, wandu walakyeri Wayuda, hamwi na wasambuṟe wa Ruwa.”
45015011	Lyingyi-se, “Nyoe wandu moose mulakyeri Wayuda, ṟumishenyi Mndumii nyoe wandu moose, mng'anyisenyi.”
45015012	Na lyingyi-se Yesaya nagamba, “Kochiwaṙa mndu kyisharinyi kya Yese, na oe nechichilyia wandu walakyeri Wayuda, nawo wechikusuria kokye.”
45015013	Kyasia-ng'u Ruwa mokusuria namuichuṟe nyoe sia yoose na ufoṟo iiṙikyienyi, kundu muengyeṟikye mnu iwaṙa ikusuria, pfinyenyi tsa Mumuyo Mweele.
45015014	Wana wa wama wako, inyi ngyimonyi ngyileṟingyishio kui mbonyi tsanyu kye mui wandu wecha, muwaenengye wuṟango woose; lyingyi-se moiṙima itutumana.
45015015	Indi ngyimuṟeia, kui wukari ngoseṟa ngyuurenyi tsingyi tsa paruo-i, cha imukumbuṟa, kui isaṟia lyilya ngyileenengo nyi Ruwa,
45015016	kundu ngiwe mṟundi o Kristo Yesu wandunyi walakyeri Wayuda. Ngyiṟundie Ndumi Ngyicha ya Ruwa iṟunda lya wukohanyi, kundu wandu walakyeri Wayuda wawe kyiano kyechiambilyio, kyikamwilyiṟo nyi Mumuyo Mweele.
45015017	Kyasia, ngyiwoṙe kyimaṙuma kyewona kyiṟumi kyiiṙi kya Kristo Yesu mbele ya Ruwa.
45015018	Kyipfa ngyekaria igamba kyindo Kristo alakyiwutie kui iṟunda lyako-pfo, wandu walakyeri Wayuda waiṙime iindia kui iṙeṙa ang'u kui mawuto,
45015019	kui pfinya tsa kyiṟingyishio na maṟiyisho, pfinyenyi tsa Mumuyo Mweele; mṟasa kyikawa wookyia Yerusalemu, na mṟasenyi mṟasa Ilyiriko, ngamwonguo Ndumi Ngyicha ya Kristo chandu kyiwaṟi.
45015020	Na wuṙo-se ngyechitambagana ionguo Ndumi Ngyicha, ngyilaonguo handu rina lya Kristo lyammarise igambo, ngyilachewika numba wuye ya mndu ungyi.
45015021	Indi chandu kyikyiṟeie, “Walya walandeongoyo mbonyi tsakye wechiwona, na walya walandeicho wechimanya.”
45015022	Ny'kyo kyitewe ngyileimo kyiyeri kyifoi ngyilache na konyu.
45015023	Kyaindi wulalu, cha kyipfa kulawoṙe-se kyindo kyingyishingyie ngyuura tsa kunu, lyingyi-se wookyia maka ifoi ngyilangyie icha na konyu;
45015024	kyiyeri kyoose ngyechipfunga kyaro kyeyenda Spania [ngyeecha na konyu]. Cha kyipfa ngyikusurie immbona nyoe kyaronyi kyako, na iṙoo kyaro na nyoe, mrima oko uchihiyo kyitutu kyipfa kyanyu.
45015025	Indi wulalu ngyiyenda Yerusalemu, ngyechiṟundia wandu wa Ruwa;
45015026	kyipfa kyachihiṟa wandu wa Makyedonia na Akaya wasanie kyindo kyetarama wandu wa Ruwa wai wafofo ipfo Yerusalemu.
45015027	Yee, kyachihiṟa wandu wa Makyedonia, lyingyi-se wairiko nyi wandu walya wafofo wa Yerusalemu. Cha kyipfa kokooya wandu walakyeri Wayuda waleambilyia iwuka kowo shindo sha mrima, kyawakooya wo iwatarama kui shienengo sha kyiwuyana.
45015028	Ngammarisa iṟunda-lyo na iwaenengyia kyilya kyilesanio kyipfa kyawo, ngyeiṙia konyu ngyechiyenda Spania.
45015029	Ngyiichi kye ngacha na konyu ngyemuendie mboṟa ing'anyi ya Kristo.
45015030	Kyasia-ng'u, wana wa wama wako, ngyimuterewa kyipfa kya Mndumii oṙu Yesu Kristo, na kyipfa kya ikunda lyekyeendo nyi Mumuyo, pfuṟukanenyi hamwi na inyi shiterewonyi shanyu kyipfa kyako mbele ya Ruwa.
45015031	Terewenyi kundu ngyilakapo nyi walya walaiṙikyie Yesu urukyenyi lo Uyuda, na lyingyi-se kundu iṟunda ngyiwoṙe ipfo Yerusalemu lyiiṙikyio nyi wandu wa Ruwa.
45015032	Ngyiiṙime ishika konyu kui sia, chandu Ruwa akundi, ngyiiṙime ionyonya hamwi na nyoe.
45015033	Ruwa o ufoṟo nawe na nyoe moose. Amen.
45016001	Ngyimanyisha konyu mshikyi oṙu Foibe; akyeri mṟundi siṟinyi ya Kyenkrea.
45016002	Mwambilyienyi kyiiṙi kya Mndumii, chandu kyiwaṟi wandu wa Ruwa mumwenengye orio kyindo kyoose echikunda konyu; cha kyipfa oe nataramie wandu wafoi, kawengyitarama na inyi taa.
45016003	Ngyiiṟikyiṟienyi Pirisikyila na Akyila, wandu wai waṟundi hamwi na inyi kyiiṙi kya Kristo Yesu,
45016004	wawekuṟeyeṟie maa iwoogo kyipfa kyako. Iwo ngyiwaana, maa chi inyi tikyi-pfo, indi na siṟi tsa wandu woose walakyeri Wayuda taa. Ngyiiṟikyiṟienyi na siṟi ikyeri numbenyi kowo.
45016005	Ngyiiṟikyiṟienyi Epaineto, mkunde oko, aleambilyia Yesu kulya Asia.
45016006	Ngyiiṟikyiṟienyi Maria, ulya alekulyisa wukyiwa mnu kyipfa kyanyu.
45016007	Ngyiiṟikyiṟienyi Andironiko na Yunia, washari wako, walepfungo hamwi na inyi, wandu waichio kyiiṙi kya wasu; nawo walengyisongoya inyi iwa Wakristiano.
45016008	Ngyiiṟikyiṟienyi Ampilyiato, mkunde oko kyiiṙi kya Mndumii.
45016009	Ngyiiṟikyiṟienyi Urubano, mndu aiṟunda hamwi na inyi kyiiṙi kya Kristo, na Stakyisi, mkunde oko.
45016010	Ngyiiṟikyiṟienyi Apele, amwiṙikyie kyiiṙi kya Kristo. Ngyiiṟikyiṟienyi wandu wa kanyi ko Aristobulo.
45016011	Ngyiiṟikyiṟienyi Herodioni, ushari loko. Ngyiiṟikyiṟienyi wandu wa kanyi ko Narikyiso, wai kyiiṙi kya Mndumii.
45016012	Ngyiiṟikyiṟienyi Turufaina na Turufosa, wawoṙe wuragari kyiiṙi kya Mndumii. Ngyiiṟikyiṟienyi Perisisi, mkunde alewika wuragari mnu kyiiṙi kya Mndumii.
45016013	Ngyiiṟikyiṟienyi Ṟufo, msambuṟe kyiiṙi kya Mndumii, na wamae akyeri nyi wama oko taa.
45016014	Ngyiiṟikyiṟienyi Asinkoito, Filekoni, Herime, Patiroba, Herima, na wana wa wama wakyeri hamwi nawo.
45016015	Ngyiiṟikyiṟienyi Filoloko na Yulyia, Nerea na mshikyi okye; na Olyimpa, na wandu wa Ruwa woose wakyeri hamwi nawo.
45016016	Iṟikyiṟanenyi nyoe wenyi ko wenyi chandu wandu waiṙikyie Yesu wekyeiṟikyiṟana. Siṟi tsoose tsa Kristo tsamuiṟikyiṟa.
45016017	Wana wa wama wako, ngyimuterewa ambuyenyi walya wawoṙe wuṟiingyi na mbonyi tseolotsa wengyi kui malosho galaṙuṙanyi na shilya mulekulosha. Kushowenyi nawo.
45016018	Kyipfa wandu wa mbaṟe-yo waiṟundia Mndumii oṙu Yesu Kristo-pfo, indi nyi ndewu tsawo wawenyi; na kui maṙeṙo ga wulembi na maṙeṙo gekuloṟa kye wawecha kundu wakundo, wailemba wandu wanyotsu.
45016019	Kyipfa wuindi wonyu wuleshika ko wandu woose. Kyasia ngyimchihiye kyipfa kyanyu, kyaindi ngyikundi nyoe muwaṙe wuṟango shindonyi shicha na iwa matondo shindonyi shiwicho.
45016020	Na Ruwa o ufoṟo nechirumatsa Satana wanda ya maṙende ganyu iwinyi. Isaṟia lya Mndumii oṙu Yesu Kristo lyikae hamwi na nyoe [Amen.]
45016021	Timoteo, mṟundi hamwi na inyi, namuiṟikyiṟa, na Lukyio, na Yason, na Sasipatiro, washari wako.
45016022	Inyi Teritio, ngyileṟeia paruo-i, ngamuiṟikyiṟa kyiiṙi kya Mndumii.
45016023	Gayo, ulya alengyiambilyia na ngyikyeri kokye hamwi na Siṟi yoose taa wamuiṟikyiṟa. Erasto, moambilyia heleri tsa mṟi, na Kwarito mono-wama oṙu, wamuiṟikyiṟa. [
45016024	Isaṟia lya Mndumii oṙu Yesu Kristo lyikae hamwi na nyoe moose. Amen.]
45016025	Wulalu naṟumisho ulya echiiṙima imukarisha, iṙuana na Ndumi Ngyicha ngyileonguo kya wucha wo Yesu Kristo, kyilyingananyi na kyilya kyiwekuṟiikyie wookyia kyiyeri kyileshi kyileiṙa. Wulalu Ruwa nashukuo
45016026	na pata kui shiṟeio sha weonguo shisuku, kyikamanyika ko masanga goose chandu Ruwa o mlungana alegamba, kundu waindie Iiṙikyia.
45016027	Nyi oe Ruwa, kulawoṙe ungyi awoṙe wuṟango cha oe. Kyiṟumi nyi kyakye kui Yesu Kristo, mlungana na mlungana. Amen.
46001001	Inyi Paulo ngyikyeri msu o Yesu Kristo, chandu Ruwa akundi, ngaṟeia paruo-i na Sositene, mono-wama oṙu,
46001002	ko siṟi ya Ruwa ikyeri Korinto. Walya wawailyishe kyiiṙi kya Yesu Kristo, wawalage wawe wandu wa Ruwa, hamwi na woose wekyeterewa kui rina lya Mndumii oṙu Yesu Kristo orio handu, Mndumii owo na oṙu.
46001003	Isaṟia lyikae konyu na ufoṟo uwukyie ko Ruwa Awu oṙu, na ko Mndumii Yesu Kristo.
46001004	Ngyiana Ruwa mfiri yoose kyipfa kyanyu, kyipfa kya isaṟia lya Ruwa muleenengo kyiiṙi kya Kristo Yesu.
46001005	Kyipfa kyiiṙi kya orio kyindo mulewa wanjama kyiiṙi kyakye, mbonyinyi tsoose, na wuṟangonyi woose.
46001006	Chandu wuṟingyishi wo Kristo wulemanyika konyu;
46001007	mṟasa mulauṟe kyienengo kyoose, mochiweṙelyia mnu kyiyeri Ruwa echishukuo Yesu Kristo;
46001008	ulya echimukarisha nyoe mṟasa mafurumionyi, kundu mfiri ulya mulawio kye mulewuta kyindo kyiwicho.
46001009	Ruwa nekyeafutsia shilya agamba, ulya alemulaga nyoe mukae handu hamwi na Mono-kye, Yesu Kristo Mndumii oṙu.
46001010	Kyasia wana wa wama wako, ngamuterewa, kui rina lya Mndumii oṙu Yesu Kristo, nyoe muṙeṙe kyindo kyimwi; maa halawaṙe nduutsano, indi muwaṙe makusaṟo gamwi.
46001011	Cha kyipfa, wana wa wama wako, walya wa kanyi ko Kyiloe wangyiwia kye kuwoṙe wuṟiingyi konyu.
46001012	Kyasia, kyindo ngyigamba nyi ikyi, kye orio mndu o konyu nekyegamba, “Inyi nyi o ura lo Paulo,” na “Inyi nyi o ura lo Apolo,” na “Inyi nyi o ura lo Kyefa,” na “Inyi nyi o ura lo Kristo.”
46001013	Ngyesa Kristo nakyeri shindo shiwi? Ngyesa Paulo nalekapio msalabenyi kyipfa kyanyu? Ang'u ngyesa mulepatiso kui rina lya Paulo?
46001014	Ngyiana, kyipfa ngyilepatisa mndu konyu sile Krispo na Gayo-pfo;
46001015	mndu alachegamba kye mulepatiso kui rina lyako.
46001016	Lyingyi-se ngyilepatisa wandu wa kanyi ko Stefano. Ngoseṟa ya iwo, ngyiichi kokooya ngyilepatisa mndu oose ungyi-pfo.
46001017	Kyipfa Kristo alengyiṙuma kundu ngyipatise-pfo, indi ngyionguo Mbonyi Ngyicha; maa chi kui wuṟango wo maṙeṙo-pfo, upfu lo Kristo msalabenyi lulacheewa lo wulya.
46001018	Cha kyipfa mbonyi tsa upfu lo Yesu msalabenyi ko walya waiṙeka nyi wutondo, indi soe luikyiṟo luichi kye nyi pfinya ya Ruwa.
46001019	Cha kyipfa kyikyiṟeie, “Ngyechinyamaṟa wuṟango wo walya wawoṙe wuṟango, na ngyuuṟango tsa walya wawoṙe wuṟango ngyetsilega.”
46001020	Nyi kwi awoṙe wuṟango akyeri? Nyi kwi mlosha o mawawaso akyeri? Nyi kwi moende shigaluano akyeri? Ngyesa Ruwa alegaluo wuṟango wo wuyana iwa wutondo-pfoe?
46001021	Cha kyipfa wuṟangonyi wo Ruwa, wandu wa wuyana walandeiṙime imanya Ruwa kui wuṟango wokye, Ruwa nalekunda ikyiṟa waiṙikyie Ruwa kui wutondo wo mbonyi tsilya tsilosho.
46001022	Cha kyipfa Wayuda wakundi kyiṟingyishio, na Wakyiṟikyi waipfula wuṟango;
46001023	indi soe luonguo mbonyi tsa Kristo, alekapio msalabenyi. Ko Wayuda nyi kyindo kyeolotsa mndu, na ko wandu walai Wayuda nyi wutondo;
46001024	indi ko walya wekyelago Wayuda na Wakyiṟikyi, nyi Kristo, pfinya na wuṟango wo Ruwa.
46001025	Cha kyipfa wutondo wo Ruwa wuwoṙe wuṟango ngoseṟa ya wulya wo wandu, na wufofo wo Ruwa wuwoṙe pfinya ngoseṟa ya wulya wo wandu.
46001026	Kyipfa, wana wa wama wako, kumbuonyi ilago lyanyu, kye chi wafoi wawoṙe wuṟango wo kyimmbiu-pfo; chi wafoi wawoṙe pfinya-pfo; chi wafoi wawoṙe rina wawalage-pfo.
46001027	Indi Ruwa nalesambuṟa matondo ga wuyana nariise sonu wawoṙe wuṟango. Lyingyi-se Ruwa nalesambuṟa shindo shifofo sha wuyana kundu nariise sonu shilya shiwoṙe pfinya.
46001028	Lyingyi-se Ruwa nalesambuṟa shindo shifafa sha wuyana na shishimine, yee, shindo shilai pfo, kundu shilya shikyeri pfo shilakae pfo;
46001029	orio mndu oose alachekushela mbele ya Ruwa.
46001030	Indi kui oe nyoe moiṙima iwa kyiiṙi kya Kristo Yesu, alefeo koṙu cha wuṟango wuwukyie ko Ruwa, na wusumganyi, na wuele, na wukyiṟo;
46001031	kundu chandu kyikyiṟeie, “Ulya aikushela na nakushele kyiiṙi kya Mndumii.”
46002001	Kyasia, wana wa wama, kyiyeri ngyilecha na konyu, ngyilecha imuongoya shiṟika sha Ruwa kui maṙeṙo mecha ang'u wuṟango-pfo.
46002002	Kyipfa ngyileṙumbuo mrimenyi ngyilamanye kyindo kyoose konyu sile Yesu Kristo, na oe nalekapio msalabenyi.
46002003	Na inyi ngyiwekyeri konyu wufofonyi na wuowunyi na iṙeṙema lying'anyi.
46002004	Na mbonyi tsako na ilosha lyako lya Ṙeṙo lya Ruwa kuwei kui maṙeṙo ga wuṟango wokyekuruo ngyuuṟango tsa wandu-pfo, indi kui iloṟa kye Mumuyo o Ruwa naweiṟunda na pfinya,
46002005	kundu iiṙikyia lyanyu lyilawe wuṟangonyi wo wandu, indi pfinyenyi tsa Ruwa.
46002006	Kyaindi kuwoṙe wuṟango luwuonguoe ko walya wapfulukyie kyimrima; indi chi wuṟango wo wuyana-wu-pfo, maa wo iwo waichilyia wuyana-wu, wekyeilachika-pfo.
46002007	Indi lokyeonguo wuṟango wo Ruwa kui kyiṟika, wuṟango wulya wuwuṟikye, wulya Ruwa awekundi luuonguo wookyia mawookyionyi, kundu lung'anyiso.
46002008	Wuṟango walya wachilyie wuyana-wu walawuichi maa umwi; kyipfa kokooya wawewuichi, wawechikapia msalabenyi Mndumii o mng'ano-pfo.
46002009	Kyaindi, chandu kyikyiṟeie, “Shindo shilya riso lyilaleshiwona, maa kuṙwi kulaleshiicho (Maa iiṙa na mrimenyi ko mndu), shindo shilya Ruwa aleṟeyeṟia wamkundi.”
46002010	Kyaindi Ruwa nalushukuya soe kui Mumuyo. Kyipfa Mumuyo nekyeruwa-ruwa shoose, maa shindo sha Ruwa shikuokyie-okyie.
46002011	Cha kyipfa nyi wui kyiiṙi kya wandu aichi mbonyi tsa wandu sile mrima o mndu ukyeri kyiiṙi kyakye? Na wuṙo na mbonyi tsa Ruwa kuwoṙe atsiichi sile Mumuyo o Ruwa-pfo.
46002012	Kyaindi soe luleambilyia mrima o wuyana-pfo, indi Mumuyo awukyie ko Ruwa, kundu luiṙime imanya shilya Ruwa akusaṟie.
46002013	Na isho lushionguo, chi kui maṙeṙo gamaloshe kui wuṟango wo kyimndu-pfo, indi gamaloshe nyi Mumuyo, lochitambuluo mbonyi tsa mrimenyi kui maṙeṙo ga mrimenyi.
46002014	Kyasia mndu alakyeri o kyimrima ekyeambilyia shindo sha Mumuyo o Ruwa-pfo; cha kyipfa kokye icho nyi wutondo, maa eiṙima ishimanya-pfo, cha kyipfa shekyemanyika kui njia ya kyimrima.
46002015	Kyaindi mndu o kyimrima nekyemanya shoose, maa oe kuwoṙe mndu ekyemmanya-pfo.
46002016	Kyipfa chandu shiṟeio shiele shigambie, “Nyi wui alemanya kyindo Mndumii akundi, namloshe?” Kyaindi soe luwoṙe makusaṟo ga Kristo, kyipfa lokyekusaṟa cha Kristo.
46003001	Kyaindi, wana wa wama wako, inyi ngyileiṙima iṙeṙa na nyoe cha wandu wawoṙe mkaṟo ya kyimrima-pfo, indi cha wandu wawoṙe mkaṟo ya kyimmbiu, cha wana wanangu kyiiṙi kya Kristo.
46003002	Ngyilemuenenga maruwa, ngyilemuenenga kyelya-pfo; cha kyipfa mulekomokyiiṙima-pfo. Yee, maa wulalu mokyiiṙima-pfo,
46003003	cha kyipfa mṟasa wulalu nyoe nyi wandu wa mkaṟo ya kyimmbiu. Kyipfa kokooya konyu kuwoṙe wunyenyi na wuṟiingyi, ngyesa nyoe chi wandu wa mkaṟo ya kyimmbiu-pfoe? Lyingyi-se mokyewuta kui mbaṟe ya kyimndu?
46003004	Kyipfa kyiyeri-kyo mndu umwi ekyegamba, “Inyi nyi o ura lo Paulo,” na ungyi, “Inyi nyi o ura lo Apolo,” ngyesa nyoe chi wandu-pfoe?
46003005	Kyasia Apolo nyi wui? Na Paulo nyi wui? Nyi waṟundi walya kui wo muleiṙikyia Ruwa na orio mndu chandu Ruwa alemuenenga wuiṙimi.
46003006	Inyi ngyilewaaya, Apolo kanyosa; indi mong'anyisa nyi Ruwa.
46003007	Koikyo mowaaya chi kyindo-pfo, maa monyosa, indi Ruwa ekyeng'anyisa.
46003008	Kyasia ulya mowaaya, na ulya monyosa nyi kyindo kyimwi, kyaindi orio mndu nechiambilyia wori wokye iṙuana na wukyiwa alelya.
46003009	Kyipfa soe lukyeri waṟundi hamwi na Ruwa; nyoe nyi ṙema lya Ruwa, nyi numba ya Ruwa.
46003010	Iṙuana na isaṟia lya Ruwa ngyileenengo, inyi cha msongoru o wewika numba wawoṙe wuṟango, ngyilewika urende, na mndu ungyi naiwika numba wuye ya urende-lo. Kyaindi orio mndu naambuye chandu aiwika numba wuye ya urende-lo.
46003011	Kyipfa urende lungyi kuwoṙe mndu eiṙima iluwika, sile nyi lulya lulemmbiko, lukyeri nyi Yesu Kristo-pfo.
46003012	Kyaindi kokooya mndu awika numba wuye ya urende-lo, sahapu ang'u heleri ang'u magoe ga woguru, ang'u mashiṙi ang'u maṟa ang'u nyatsi, iṟunda lya orio mndu lyechimanyika na pata.
46003013	Kyipfa mfiri ulya o ianduyo ochiloṟa iṟunda-lyo na pata cha kyipfa lyechiloṟo moṙonyi; na moṙo ulya ochiyesha iṟunda lya orio mndu, nyi lya mbaṟe iha.
46003014	Iṟunda lya mndu alyiwikyie wuye ya urende-lo lyilanderumatso nyi moṙo, nechiambilyia wori.
46003015	Iṟunda lya mndu lyikarumatso nyi moṙo, nechiwaṙa wanda; indi oe nechikyiṟo; kyaindi nyi cha kui moṙo.
46003016	Muichi kye nyoe mowa hekalu lya Ruwa, na kye Mumuyo o Ruwa nekyekaa mrimenyi konyu?
46003017	Kokooya mndu anyamaṟa hekalu lya Ruwa, Ruwa nechinyamaṟa mndu-cho. Cha kyipfa hekalu lya Ruwa nyi lyiele, nalyo nyi nyoe.
46003018	Mndu alakulembe amonyi. Kokooya mndu awona kye nawoṙe wuṟango kyiiṙi kyanyu kunu wuyanenyi, nawe tondo, kundu naiṙime iwa mndu awoṙe wuṟango.
46003019	Kyipfa wuṟango wo wuyana-wu nyi wutondo mbele ya Ruwa. Cha kyipfa kyikyiṟeie, “Oe nyi oe ekyewaṙa wawoṙe wuṟango ngyeṟonyi tsawo.”
46003020	Na lyingyi-se, “Mndumii naichi makusaṟo ga wawoṙe wuṟango kye chi ga sungusinyi-pfo.”
46003021	Kyasia, mndu oose alakushelyie wandu. Cha kyipfa shoose nyi shanyu;
46003022	kye nyi Paulo, ang'u Apolo, ang'u Kyefa; ang'u wuyana, ang'u moo, ang'u upfu; ang'u shindo shilya shikyeri pfo wulalu, ang'u shilya shekoshikyeri pfo ipfo-ndu luiyenda; shoose nyi shanyu.
46003023	Na nyoe nyi wandu wa Kristo, na Kristo nyi o Ruwa.
46004001	Mndu naluwone kye lukyeri waṟundi wa Kristo, na wandu Ruwa awaenengyie iṟunda lyeonguo wuloi wokye wukuṟiikyie.
46004002	Iho-se kyindo kyikyikunde waṟundinyi wa mbaṟe-i nyi mndu naafutsie kyilya ateṟie.
46004003	Kyaindi koko inyi chi kyindo maa ale nyoe mukongyianduya-pfo, maa kui ianduya lya kyimndu, maa ngyianduya mrima oko-pfo.
46004004	Kyipfa ngyiwoṙe kyimaṙuma kyewona kye ngyiwoṙe wuwicho mrimenyi koko-pfo, kyaindi ngyiwono kye ngyiwoṙe wusumganyi kyipfa kya ikyo-pfo; indi ekyengyianduya inyi nyi Mndumii.
46004005	Kyasia nyoe mulangyianduye kye ngyimmbicho kyipfa kya kyindo kyoose kyiyeri kyilashika, mṟasa ilyi Mndumii echicha; ulya echiloṟa shilya shikuṟiikyie meemenyi, na iloṟa makusaṟo gakyeri mrimenyi; nyi lyo-ndu orio mndu echiwona kyiṟumi kyakye ko Ruwa.
46004006	Kyasia, wandu muiṙikyie Ruwa, shindo-shi ngashiwuta kui mfano o inyi na Apolo kyipfa kyanyu, kundu kye kui mfano oṙu muiṙime ikulosha shilya shishiṟeie; kundu umwi onyu alakushele kyipfa kya ichu, na imina oṙoe.
46004007	Kyipfa nyi wui echiloṟa chandu ulafananyi na ungyi? Na iyoe nuwoṙe kyikyi ulaikyiambilyia? Kyaindi kokooya nuleambilyia, nuikushelyia kyi kye uleambilyia-pfo?
46004008	Momuiguṙa, momuwona wunjama, momchilyia soe lulakyeri ho. Yee, ngyesa muweichilyia, kundu soe na soe luchilyie hamwi na nyoe!
46004009	Kyipfa ngakusaṟa kye Ruwa nalelusambuṟa soe wasu mafurumionyi, cha wandu wawaanduye wawoogo; cha kyipfa lowa kyindo kyesetsa wandu; ko malaika na wandu.
46004010	Soe luwatondo kyipfa kya Kristo, kyaindi nyoe muwoṙe wuṟango kyiiṙi kya Kristo. Soe luwafofo, kyaindi nyoe muwoṙe pfinya; nyoe muwoṙe kyiṟumi, indi soe luindio-pfo.
46004011	Maa kyiyeri kya wulalu, luwoṙo nyi njaa na nyoṙa, lukyeri kyiṟanguoe, lukapo nzina, lyingyi-se luwoṙe kanyi-pfo.
46004012	Lya wueṟa luilya wukyiwa lochiṟunda kui mawoko gaṙu luwenyi. Lukolahiyo lokyewikyia mboṟa, lukowihiṟo lokyekarishia;
46004013	lukoirio sha wongo lokyeṙeṙa kya wandu necha. Lowa cha mboshia tsa wuyana na shindo shoose shishilege mṟasa inu.
46004014	Ngyimuṟeia ishi kundu ngyimuendie wusutsu-pfo; indi imtutuma cha wana ngyiwakundi.
46004015	Cha kyipfa maa kokooya muwoṙe walosha shiku ikumi kyiiṙi kya Kristo muwoṙe waawu wafoi-pfo. Kyipfa inyi ngyilemfee kyiiṙi kya Kristo Yesu kui njia ya Ndumi Ngyicha.
46004016	Kyasia, ngamterewa mungyioshe inyi.
46004017	Kyipfa kya ikyo ngaṙuma Timoteo konyu, akyeri mono-ko mkunde, ekyeafutsia shilya ateṟia kyiiṙi kya Mndumii, echimukumbuṟa njia tsako tsoose tsikyeri kyiiṙi kya Kristo, chandu ngyekyelosha orio handu kyiiṙi kya orio siṟi.
46004018	Kyasia wengyi walekushela cha ilyi ngyilaicha na konyu.
46004019	Kyaindi ngyechicha iwinyi, kokooya ngaringo, na inyi ngyechimanya, chi shindo sha walya walekushela tupu-pfo, indi na pfinya tsawo.
46004020	Cha kyipfa Wumangyi wo Ruwa wokyeloṟo moonyi ya wandu kui shilya waiwuta kuta kui shilya waiṙeṙa.
46004021	Mukundi kuṙa? Ngyiche na konyu na msengye, ang'u ngyiche ikundenyi na mrimenyi o wuhoo?
46005001	Kuwoṙe mbonyi tsiṙeṙo orio handu kye konyu kuwoṙe wuṟui, wuṟui wo mbaṟe ilakyeri maa ko walya walaiṙikyie Ruwa, kye mndu nakae na mka o awuye.
46005002	Na nyoe mokyekushela, maa mokyewoṙo nyi fowa mrimenyi-pfo, kye nawuto konyu ulya awuta kyindo kya mbaṟe-yo.
46005003	Cha kyipfa loi, ngyilakyeri konyu kyimmbiu, kyaindi ngyikyeri konyu kyimrima, inyi ngyimonyi ngamwanduya ulya awuta kyindo-kyo, cha ilyi ngyikyeri pfo.
46005004	Rinenyi lya Mndumii oṙu Yesu, nyoe musanzie handu hamwi na mrima oko, hamwi na wuiṙimi wo Mndumii oṙu Yesu;
46005005	iṙambika Satana mndu-cho, kundu mmbiu ulyiso wukyiwa, kundu na mrima ukyiṟo mfiri ulya Mndumii Yesu echicha.
46005006	Ikushela lyanyu chi kyindo kyicha-pfo. Muichi kye chachu kyitung'tu yekyetarang'isha itongye lyoose?
46005007	Kyasia, kusanjenyi, muwute chachu iya ya kacha, muiṙime iwa itongye lyihya, muwe cha mulawawikye chachu. Cha kyipfa Kristo, Kyiondo kyaṙu kya mṟumoe o Pasaka amṙaso.
46005008	Kyasia luwaṙe mṟumoe, chi kui chachu ya kacha-pfo, maa kui chachu ya wuwicho-pfo, indi kui shindo shilechitarang'ia, nyiwo wuilyi wo mrima na wuloi.
46005009	Ngyilemuṟeia kyiiṙi kya paruo-i, kye mulakusanze-sanze na waṟui.
46005010	Ngyigamba maa mulakusanze-sanze maa ale na waṟui wa wuyana-wu-pfo, ang'u na wawoṙe wulanga, ang'u na wasokyi, ang'u na wekyeindia mafano-pfo; kyipfa kuṙo muwaṟi iwuka wuyanenyi.
46005011	Kyaindi, chandu mbonyi tsikyeri, ngyilemuṟeia kye mulakusanze-sanze na mndu oose ekyegamba oe nyi mndu aiṙikyie Ruwa, kokooya nyi mṟui ang'u nawoṙe wulanga ang'u nekyeindia mafano ang'u nekyelahia ang'u nekyenango ang'u msokyi; mndu o mbaṟe-i mulaiṙikyie maa ilya na oe.
46005012	Kyipfa kyingyiwaṟi kuṙa ianduya walya walaiṙikyie Ruwa? Nyoe mokyeanduya walya waiṙikyie Ruwa-pfoe?
46005013	Kyaindi walya walaiṙikyie Ruwa, oe amonyi nechiwaanduya. Nyoe wutenyi ulya mmbicho kyiiṙi kyanyu.
46006001	Ngyesa kokooya kuwoṙe mndu konyu awoṙe moondu na oṙoe nekaria iṙuo moondu-cho mbele ya wandu walawasumganyi, na chi mbele ya wandu wa Ruwa-pfo?
46006002	Ang'u muichi kye wandu wa Ruwa wechianduya wandu wa wuyana? Na kokooya wandu wa wuyana wechianduyo nyi nyoe, ngyesa muwaṟi ianduya maa shindo shitutu-pfoe?
46006003	Muichi kye lochianduya maa malaika-pfoe? Na kokooya nyi wuṙo chi loiṙima ngoseṟa ianduya shindo sha iha wuyanenyi-pfoe?
46006004	Kyasia, mukyeri handu heṙeṙia moondu ya iha wuyanenyi, mokyewika walya walawoṙe kyiira siṟinyi iwa weṙumbuo moondu yanyu?
46006005	Ngyigamba kuṙo ngyiiṙime imuriisa sonu. Ngyesa nyi wuṙo, kye konyu kuwoṙe maa mndu umwi awoṙe wuṟango eiṙima iṙumbuo moondu o wana wa wamae?
46006006	Indi mokyeṙuana mengyenyi, wandu muiṙikyie Ruwa, mbele ya walya walaiṙikyie Ruwa.
46006007	Kyasia nyi wufafa wung'anyi konyu kye muṙuana mengyenyi nyoe wenyi ko wenyi. Kyipfa chi nanga iilamo-pfoe? Kyipfa chi necha isoko masaa ganyu-pfoe?
46006008	Indi kyilaṙuṙanyi na ikyo mokyeilama wandu na iwasoka masaa gawo; yee, maa wana wa wama wanyu.
46006009	Ang'u muichi kye wandu wawicho wechioṟa Wumangyi wo Ruwa-pfo? Maa mulakulembe. Waṟui wechioṟa Wumangyi wo Ruwa-pfo. Maa wekyeindia mafano, maa wekyewuta shindo shiwicho na wandu wa nguwo tsawo,
46006010	maa mbafu, maa wawoṙe wulanga, maa wekyenango, maa wekyelahia, maa wasokyi.
46006011	Na waata kyiiṙi kyanyu wawekyeri wandu wa mbaṟe-i; kyaindi mulesanjo, kyaindi muleilyisho, kyaindi muletalo kye muwasumganyi rinenyi lya Mndumii Yesu Kristo, na Mumuyonyi o Ruwa oṙu.
46006012	Ngyiwoṙe momu o wuta kyindo kyoose ngyikundi, kyaindi chi shoose shiwoṙe kyiira-pfo. Ngyiwoṙe momu o wuta kyindo kyoose, kyaindi inyi ngyechiwa mtumo o kyindo kyoose-pfo.
46006013	Shelya shiwaṟi ikaa ndewunyi, na ndewu iwaṟi iwaṙa shelya; kyaindi Ruwa nechinyamaṟa shoose shishiwi, ndewu na shelya. Kyaindi mmbiu uwaṟi iwa o wuṟui-pfo indi o iṟundia Mndumii, na nyi Mndumii ekyeembeṟa mmbiu.
46006014	Na Ruwa naleṟutsa Mndumii, na lyingyi-se nechiluṟutsa soe kui wuiṙimi wokye.
46006015	Ngyesa muichi kye mmbiu yanyu nyi shiwungo sha Kristo-pfoe? Kyasia ngyiwute shiwungo sha Kristo na ishigaluo sha iṟai? Ote!
46006016	Ang'u muichi kye ulya amlungye na iṟai nakyeri mmbiu umwi na oe? Kyipfa shiṟeio shiele shigambie, “Iwo wawi wechiwa mmbiu umwi.”
46006017	Kyaindi ulya amlungye na Mndumii nakyeri kyindo kyimwi na oe mrimenyi kokye.
46006018	Kaenyi kuleshi na wuṟui. Orio ṙeko mndu ekyewuta nyi nja ya mmbiu okye; indi ulya awuta shindo sha wuṟui nawuta kyindo kyechinyamaṟa mmbiu okye amonyi.
46006019	Ang'u muichi kye mmbiu yanyu nyi hekalu lya Mumuyo Mweele akyeri mrimenyi konyu, muleenengo nyi Ruwa-pfoe? Maa nyoe chi masaa ganyu muwenyi-pfo;
46006020	kyipfa muleguṟo kui woguru wung'anyi. Kyasia wulalu, ṟumishenyi Ruwa kui mmbiu yanyu.
46007001	Kyasia ko mbonyi tsa shindo shilya mulengyiṟeia, nyi necha mndu msoṟo alaalyikye.
46007002	Kyaindi kyipfa kya wuṟui orio mndu msoṟo nawaṙe mka okye amonyi, na orio mndu mka nawaṙe mii okye amonyi.
46007003	Mii naenengye mka okye kyilya kyimmbaṟi, na wuṙo na mka naenengye mii okye kyilya kyimmbaṟi.
46007004	Mka eiṙima igamba kye mmbiu okye nyi okye amonyi-pfo, indi mmbiu okye nyi o mii okye. Na wuṙo mii alechiiṙima igamba kye mmbiu okye nyi okye amonyi, indi mmbiu okye nyi o mka okye.
46007005	Maa mulaimane, sile kofia kyiyeri moiṙikyiana ko kyiyeri kyifuhi, kundu muwone ṙaawa lyeterewa Ruwa; mukooyane-se kyimmbiu, Satana alachemuyesha kyipfa kya iuṟa meena.
46007006	Kyaindi ngyigamba isho, iloṟa makusaṟo gako tikyi, na chi kui imuitika-pfo.
46007007	Indi kyindo ngyikundi nyi kye wandu woose wawe chandu inyi ngyikyeri. Kyaindi orio mndu nawoṙe kyienengo kyakye amonyi kyiwukyie ko Ruwa, ichu kuṙi na ichu kuṙi.
46007008	Kyaindi ngawia walya walandealyikye, na wakusu, nyi nanga wakae chandu inyi ngyikyeri.
46007009	Kyaindi kokooya walechiiṙima ikarishia, waalyikye; kyipfa nyi nanga ialyika kuta iwaṙa lango.
46007010	Kyaindi walya walemualyika, ngawawia; maa iho chi inyi-pfo indi nyi Mndumii; mka alalekane na mii okye;
46007011	kyaindi kokooya nalekana na oe, maa alaalyiko, ang'u naiṙikyiane na mii okye; lyingyi-se mii alaṙe mka okye.
46007012	Kyaindi wandu wengyi ngawawia inyi, maa chi Mndumii-pfo; kye kokooya mndu aiṙikyie Ruwa nawoṙe mka alaiṙikyie Ruwa, na mka-cho nakundi ikaa na oe, alalekane na oe.
46007013	Na mndu mka, awoṙe mii alaiṙikyie Ruwa, na mii-cho nakundi ikaa na oe, alalekane na mii okye.
46007014	Cha kyipfa mii ulya alaiṙikyie Ruwa nekyeendo na ko wandu wa Ruwa kui njia ya isanzo na mka okye, na mka alaiṙikyie Ruwa nekyewa kyiwungo kya wandu wa Ruwa kui njia ya mii okye. Kokooya kyilawekyeri kuṙo, wana wanyu wawechiwa wana wa wandu walaiṙikyie Ruwa o loi; kyaindi wulalu nyi wandu wa Ruwa.
46007015	Kyaindi ulya alaiṙikyie Ruwa kakunda ilekana na ulya aiṙikyie Ruwa, kyikuwiie kuṙo. Iho mii ang'u mka aiṙikyie Ruwa neiṙima iwuta chandu akunda. Wakulekanie ko ufoṟo kyipfa Ruwa nalelulaga luwe wandu wa ufoṟo.
46007016	Cha kyipfa nomanya kuṙa, iyoe mndu mka, kokooya nochikyiṟa mii opfo? Ang'u nomanya kuṙa, iyoe mndu msoṟo, kokooya nochikyiṟa mka opfo?
46007017	Kyaindi chandu Ruwa alegawia orio mndu, na chandu Ruwa alelaga orio mndu, nawute kuṙo. Nyi wuṙo ngawia siṟi tsoose .
46007018	Ngyesa mndu mlyiwe alelago amṙino-pfoe? Alawe cha ilyi alamṙine. Mndu mlyiwe nalelago alaṙino? Kyasia alaṙino.
46007019	Iṙino chi kyindo-pfo, na iṙa iṙino chi kyindo-pfo; kying'anyi nyi iosha mawawaso ga Ruwa.
46007020	Orio mndu nakae chandu awei lyilya alelago.
46007021	Ngyesa nulelago uwe mtumo? Maa ulawone nyi kyiwicho. Kyaindi koiṙima iwa cha mndu alaichilyio nyi kyindo, wa cha mndu alamchilyie nyi kyindo.
46007022	Cha kyipfa ulya alelago kyiiṙi kya Mndumii ai cha mtumo, icho ai mtumo kyiiṙi kya Mndumii-pfo. Na wuṙo ulya alelago alai mtumo, icho nyi mtumo o Kristo.
46007023	Muleguṟo kui woguru; maa mulawe watumo wa wandu.
46007024	Wana wa wama wako, orio mndu nakae mbele ya Ruwa akyeri chandu awei lyilya alelago.
46007025	Ko mbonyi tsa walya walawaalyikye na walaalyikyie Mndumii angyiwiie kyindo kyoose-pfo, kyaindi ngyigamba kya makusaṟo gako inyi ngyimonyi, inyi ngyileenengo isaṟia lya Mndumii iwa mndu msimiri.
46007026	Kyasia, ngyiwonyi nyi necha, kyipfa kya wukyiwa wukyeri pfo, kye nyi necha mndu nakae chandu akyeri.
46007027	Ngyesa numlungye tapu na mka opfo? Maa ulakunde iletsano. Numletsane? Maa ulapfule mka.
46007028	Kyaindi kokooya oalyika onyamaṟa-pfo; maa mana o kyika kaalyiko anyamaṟa-pfo. Kyaindi wandu cha iwo mmbiu yawo yechiwalyisa wukyiwa; na inyi ngyikundi iwashingyia walalye wukyiwa.
46007029	Kyaindi, wana wa wama, ngagamba kuṙi, kyiyeri kyitsugai kyikyileshi-pfo. Kyasia wookyia wulalu walya wawoṙe waka wawe cha ilyi walawoṙe;
46007030	na walya wailyia cha ilyi walailyia; na walya waichihiyo cha ilyi walaichihiyo; na walya waiguṟa cha ilyi walawoṙe kyindo.
46007031	Na walya wekyekuwinisha na wuyana cha ilyi walaikuwinisha mnu na wuyana; kyipfa shindo sha wuyana-wu shiiṙa.
46007032	Kyaindi ngyikundi kulawaṙe shindo shemuṟaisha. Ulya alaalyikyie nekyekuwinisha na shindo sha Mndumii, nachihiṟe kuṙa Mndumii;
46007033	indi ulya aalyikyie nekyekuwinisha na shindo sha wuyana-wu, chandu echihiṟa mka okye.
46007034	Lyingyi-se mana o kyika chi kyimwi na mndu mka mwalyikye-pfo. Ulya alamwalyikye nekyekuwinisha na mbonyi tsa Mndumii, naiṙime iwa mweele kyimmbiu na kyimrima. Kyaindi ulya amwalyikye nekyekuwinisha na mbonyi tsa wuyana-wu, chandu echichihiṟa mii okye.
46007035	Ngagamba isho kundu ngyimuenengye kyiira, chi kye ngyimuoṟowie kyigowo-pfo indi kyipfa kya shilya shichihiṟie, lyingyi-se muiṙime iṟundia Ruwa kulawoṙe shindo shingyi shimkuruo nyoe.
46007036	Kyaindi mndu oose kawona kye aiiṙima ikarishia mbele ya ulya akundi imwalyika-pfo, kokooya lango tsakye tsa mmbiu tsing'anyi, na nyi wuṙo kyiwaṟi iwa, nawute chandu akundi; waalyikane, kuwoṙe wuwicho-pfo.
46007037	Kyaindi ulya alawoṙe lango, aichi ikarishia na ikuringa, kuwoṙe mndu aimwitika ialyika-pfo. Lyingyi-se kokooya mrimenyi kokye nakusaṟie ikaa na oe cha mndu akundi imwalyika, nechiwuta necha.
46007038	Kyasia aalyika ulya akundi imwalyika nawuta necha, na ulya akuringa alaalyikye nawuta necha ngoseṟa.
46007039	Mndu mka namlungye tapu na mii okye kyiyeri mii okye ai na moo; kyaindi kokooya mii okye apfa, neiṙima ialyiko na mndu oose amkundi; kyiiṙi kya Mndumii tupu.
46007040	Kyaindi nanga oe kakaa chandu akyeri. Nyi wuṙo ngyiwonyi inyi; na inyi ngakusaṟa kye inyi ngyiwoṙe Mumuyo o Ruwa.
46008001	Na mbonyi tsa shindo shaṙasio mafano, luichi kye soe loose luwoṙe wuṟango. Wuṟango wokyeende makushelo, indi ikunda lyekyekarisha iiṙikyia.
46008002	Mndu kakusaṟa kye naichi kyindo, aichi kyindo kyoose chandu kyimmbaṟi imanya-pfo.
46008003	Kyaindi mndu kakunda Ruwa, icho Ruwa namwichi.
46008004	Kyasia ko mbonyi tsa ilya shindo shaṙasio mafano; luichi kye ifano chi kyindo kunu wuyanenyi-pfo, na kye kuwoṙe Ruwa ungyi sile umwi tupu-pfo.
46008005	Cha kyipfa maa chandu kuwoṙe wekyelago waruwa, ruwewu ang'u wuyanenyi, chandu kuwoṙe waruwa wafoi na wandumii wafoi;
46008006	kyaindi koṙu soe Ruwa nyi umwi tupu, akyeri Awu, ulya shindo shoose shiwukyie kokye, na soe lokyekaa kokye. Kuwoṙe na Mndumii umwi Yesu Kristo, ulya kui oe shindo shoose shilegumbo, na soe lulegumbo kui oe.
46008007	Indi wuṟango-wu wukyeri ko wandu woose-pfo. Kyaindi wengyi kui iichiwia ifano lyilya wekyelya cha ilyi nyi kyindo kyikyiṙasie mafano, wuṟango wowo wo imanya kyicha na kyiwicho wuwufofo, na wekyefana kyimṟumoe.
46008008	Kyaindi kyelya kyekyeluṙuo mbele ya Ruwa-pfo; kyipfa lulalye losoko kyindo-pfo; maa lukolya loengyeṟio kyindo-pfo.
46008009	Kyaindi ambuyenyi wuiṙimi-wu wonyu wo iwuta kyoose mokunda wulachetewe walya wafafa wanyamaṟe.
46008010	Cha kyipfa mndu kakuwona iyoe uwoṙe wuṟango, ochilya kyelya hekalunyi lya ifano, ngyesa wuiṙimi wokye wo imanya kyicha na kyiwicho, kookoya namfofo, kyechimanyika mṟasa oe nalye shindo shishiṙasie mafano-pfoe?
46008011	Na ulya amfofo nechirumatso kui wuṟango wopfo, na oe nyi mndu Kristo alepfa kyipfa kyakye.
46008012	Koikyo mukotewe wana wa wama wanyu wakanyamaṟa, na inyamaṟa wuiṙimi wufofo wo manya kyicha na kyiwicho, monyamaṟia Kristo.
46008013	Koikyo kyelya kyikatewe mono-wama oko nanyamaṟe, loi ngyechilya nyama mṟasa mlungana-pfo, ngyilachetewe mono-wama oko nanyamaṟe.
46009001	Ngyesa inyi chi mndu alamchilyie nyi kyindo kyoose-pfoe? Inyi chi msu-pfoe? Inyi ngyilewona Yesu Mndumii oṙu-pfoe? Nyoe chi kyilyimu kya inyi iṟundia Mndumii-pfoe?
46009002	Cha kyipfa kokooya inyi ngyilakyeri msu ko wandu wengyi, nyi msu konyu nyoe; cha kyipfa nyoe muwalungye na Mndumii kyaloṟa na pata kye inyi nyi msu.
46009003	Ikyo nyikyo kyindo ngagaluo ko walya waingyiwesa.
46009004	Ngyesa luwoṙe wuiṙimi wo ilya na inyo-pfoe?
46009005	Luwoṙe wuiṙimi wo iṙuo hamwi na soe mka mkristiano, cha wasu-wo wengyi na wana wa wama wa Mndumii na Kyefa-pfoe?
46009006	Ang'u ngyesa, nyi inyi ngyimonyi na Barinaba lulawoṙe wuiṙimi wo iṟunda?
46009007	Nyi asikari uha ekyeyenda shiṙenyi kyiyeri kyoose kulawoṙe ienengo wori? Nyi wui ekyewaaya sabibu alekyelya ndunda tsa kyilya awaaya? Ang'u nyi wui ekyelyisa shima alekyenyo maruwa ga shima shilya?
46009008	Ngyesa ngyigamba isho kyipfa kya wuiṙimi wo kyimndu? Ang'u uwawaso lokyegamba isho-pfoe?
46009009	Cha kyipfa mawawasonyi ga Mose kyikyiṟeie, “Umbe ikutarama iṟunda ulaiime ilya.” Ngyesa iho Ruwa nekyeambuya mbonyi tsa umbe?
46009010	Ang'u naigamba kuṙo kyipfa kyaṙu? Yee, shileṟeio kyipfa kyaṙu; kyipfa ulya ekyeṙema nawaṟi iṙema kulawoṙe ipfiio nyi mṙoe; na ulya aihuo shindo nawaṟi ienengo ṙombo lyakye.
46009011	Kokooya soe lulemuṙongyia shindo sha kyimrima, ngyesa nyi kyindo kying'anyi lukosambuo shindo shanyu sha kyimmbiu?
46009012	Kokooya wandu wengyi wawoṙe ugawi kyiiṙi kya wuiṙimi-wu, soe chi ngoseṟa-pfoe? Indi lulekuwinisha iiṙia kyindo kyoose iwuka konyu-pfo. Lulekarishia shindo shoose lulacheshingyia Mbonyi Ngyicha tsa Yesu Kristo.
46009013	Muichi kye walya wekyeṟunda maṟunda ga hekalunyi wekyelya shindo sha hekalu, na walya wekyeṟundia shindo alyitaṟenyi wawoṙe ṙombo lyawo shindonyi sha alyitaṟe?
46009014	Na Mndumii wuṙo nagambie kye walya wekyeonguo Ndumi Ngyicha waenengo kando kawo ipfo Nduminyi Ngyicha.
46009015	Kyaindi inyi ngyilewuta shindo-sho maa kyimwi-pfo. Maa ngyiṟeia isho kundu kyiwe kuṙo koko-pfo; kyipfa nanga ngapfa kuta mndu oose igamba kye ikushela lyako chi lya sungusinyi-pfo.
46009016	Kyipfa maa kokooya ngyekyeonguo Ndumi Ngyicha, ngyiwoṙe kyindo kyeiṙima ingyienenga ikushela-pfo; kyipfa Ruwa nangyiwiie ngyiwute kuṙo. Lyingyi-se ochia loko ngyilandeonguo Ndumi Ngyicha.
46009017	Kyipfa ngaṟunda iṟunda-lyi kulawoṙe iitiko ngyiwoṙe wori; indi kokooya nyi kui iitiko, Ruwa nangyisambuṟie ngyiringye iṟunda lyakye.
46009018	Kyasia wori woko nyi kyikyi? Nyi iwu, kye kyiyeri ngyionguo Ṙeṙo lya Ruwa, ngyechiwuta kuṙo kulawoṙe itosa kyindo, kyaindi kui iṟunda necha na wuiṙimi woko ngyiwoṙe Nduminyi Ngyicha.
46009019	Kyipfa, maa chandu ngyilakyeri mtumo o mndu oose, ngyekyekugaluo cha ilyi ngyikyeri mtumo o wandu woose, kundu ngyigalutsie ura lo Yesu wandu wafoi ngoseṟa.
46009020	Ngyiwekyeri cha Myuda ko Wayuda, kundu ngyigalutsie Wayuda ura lo Yesu. Ko walya wakyeri wuchilyinyi wo mawawaso, ngyilewa cha ilyi ngyichilyio nyi mawawaso (maa chandu inyi ngyimonyi ngyilamchilyie nyi mawawaso), kundu ngyigalutsie ura lo Yesu walya wakyeri wuchilyinyi wo mawawaso.
46009021	Ko walya walawoṙe mawawaso ngyilewa cha ngyilawoṙe mawawaso (chi kye ngyilawoṙe mawawaso mbele ya Ruwa-pfo, indi ngyiwoṙe mawawaso mbele ya Kristo), kundu ngyigalutsie ura lo Yesu walya walawoṙe mawawaso.
46009022	Ko wafofo ngyilewa mfofo, kundu ngyigalutsie wafofo ura lo Yesu. Ngyilewa orio kyindo ko wandu woose, kundu kui njia tsoose ngyiiṙime ikyiṟa wandu.
46009023	Na inyi ngyekyewuta shindo shoose kyipfa kya Ndumi Ngyicha kundu ngyikae handu hamwi na wandu wengyi.
46009024	Ngyesa muichi kye walya wekyeṙicha, wekyekapa mteeṟa woose, kyaindi ekyeambilyia iṟikoso nyi umwi-pfoe? Kapenyi mteeṟa kuṙo kundu muenengo iṟikoso.
46009025	Na orio mndu ekyeṙicha nekyekuima shindo shifoi. Kyasia iwo wekyewuta kuṙo kundu waambilyie iṟikoso lyekyenyamaṟika; indi soe lokyeambilyia iṟikoso lyilekyenyamaṟika.
46009026	Maa inyi ngyiṙicha kuṙo, chi cha mndu alawoṙe kundu aiṙicha napfo-pfo. Ngyikapana nzina wuṙo, chi cha mndu aikapa kyindo kyilakyeri ho-pfo;
46009027	indi ngyilyisa mmbiu oko wukyiwa na iuwinisha; kyilacheewa, ngamuongoya wandu wengyi Ṙeṙo lya Ruwa, inyi ngyiwe mndu molego.
46010001	Cha kyipfa, wana wa wama, ngyikundi mulemo imanya kye waku waṙu wawekyeri woose wanda ya ipuchi; woose wakaiṙa ipalyipalyinyi.
46010002	Woose wakapatiso wawe wa Mose ipuchinyi na ipalyipalyinyi.
46010003	Woose wakalya kyelya kyilya kyilya kya mrima.
46010004	Woose wakanyo kyindo kyilya kyilya kya mrima; cha kyipfa walenyo iwuka kulya iṟaṟenyi lyilewaosha; na iṟaṟa-lyo lyiwei nyi Kristo.
46010005	Kyaindi wafoi kyiiṙi kyawo, walechihiṟa Ruwa-pfo, koikyo wakarumatso nukyenyi ngyuumu suwaa ilawoṙe maa mṟinga.
46010006	Kyasia shindo-shi shiwekyeri mfano koṙu, kundu soe lulawe wandu welanga shindo shiwicho, chandu walya nawo walelanga.
46010007	Maa mulawe weindia mafano, chandu wengyi nawo wawekyeri; chandu kyikyiṟeie, “Wandu waleṙamia ilya na inyo, na numa ya iho wakagoṟoka wateme.”
46010008	Maa lulawute shindo sha wuṟui, chandu wandu wengyi wawo walewuta, wakapfa mfiri umwi wandu shiku makumi gawi na shiṟaaṟu.
46010009	Maa lulayeshe Mndumii, chandu wengyi wawo walemyesha, wakaumaṙo nyi njoka.
46010010	Maa lulanunuwe, chandu wengyi wawo walenunuwa, wakarumatso nyi malaika o upfu.
46010011	Kyasia shindo-sho shilewutika kowo kui mfano, shikaṟeio kundu shiluikyimbie soe, wa shiyeri-shi shikyeri kufuhi na mafurumionyi.
46010012	Koikyo akusaṟie kye nagoṟokyi naambuye necha alaolokye.
46010013	Nyoe muleyesho, sile kyiyesho kyilya kyekyecha na ko wandu woose-pfo. Indi Ruwa nekyeafutsia shilya ateṟia. Ruwa ulya alechimuṙa nyoe muyesho kuta wuiṙimi wonyu. Kyaindi hamwi na kyiyesho kyilya nechiwika na moongo o fumia, kundu muiṙime ikarishia.
46010014	Kyipfa kya ikyo, wakunde wako, kushowenyi na iindia mafano.
46010015	Ngyigamba kuṙo kyipfa ngyiṙeṙa na wandu waṟango. Ngyimuitika iiṙikyia ishi ngyigamba-pfo; indi kusaṟenyi nyoe muwenyi.
46010016	Kyiṙoo kyilya kya kyilaayo kyiele lokyeana Ruwa kyipfa kyakyo chi samu ya Kristo lokyeinyo handu hamwi-pfoe? Mkate ulya lokyeupeṟenguo, chi mmbiu o Kristo lokyeulya handu hamwi-pfoe?
46010017	Cha kyipfa mkate nyi umwi, soe lui wafoi lukyeri mmbiu umwi; cha kyipfa soe loose lokyeambilyia kyifunjoe kya mkate umwi.
46010018	Wonenyi Waisiraelyi-wo chandu wawekyeri mbaṟe ya mmbiu; walya wekyelya shiṙaso. Ngyesa wekyeikanana shiṙaso-pfoe?
46010019	Kyasia ngyigambe kyi? Kye kyilya kyaṙasio mafano nyi kyindo? Ang'u kye mafano nyi kyindo?
46010020	Chi wuṙo-pfo, kyaindi shindo shoose wandu walaiṙikyie Yesu wekyeṙasa wekyeshienenga waṟufui wa Satana, maa chi Ruwa-pfo; na inyi ngyikundi muṟundie masatana-pfo.
46010021	Moiṙima inyo kyindo iwuka kyiṙoonyi kya Mndumii na kyiṙoonyi kya waṟufui wa Satana-pfo.
46010022	Ang'u lokusaṟa loiṙima imina Ruwa lulechiolotsio ngapo? Ngyesa luwoṙe pfinya kuta oe?
46010023	Kuwoṙe momu o wuta kyindo kyoose, indi chi shoose shiwoṙe kyiira-pfo. Kuwoṙe momu o wuta kyindo kyoose, indi chi shoose shekyetarama siṟi-pfo.
46010024	Mndu alapfule kyiira kyakye amonyi, indi kyiira kya oṙoe.
46010025	Orio kyindo kyekyekumbo sangaṙa lyenyi kulawoṙe iwesa-wesa; maa mulaikulyisa wukyiwa mrimenyi kui ikusaṟa nyi kyiha kyii kyicha na nyi kyiha kyii kyiwicho.
46010026	Kyipfa, “Wuyana nyi isaa lya Mndumii na shoose shikyeri pfo.”
46010027	Na mndu alaiṙikyie Ruwa kakunda muyende kanyi kokye, na nyoe mukokunda iyenda, lyenyi orio kyindo moenengo kulawoṙe iwesa-awesa; maa mulaikulyisa wukyiwa mrimenyi kui ikusaṟa nyi kyiha kyii kyicha na nyi kyiha kyii kyiwicho.
46010028	Kyaindi mndu kammbia, “Kyindo-kyi kyawuto kyiwe kyiṙaso,” maa mulalye, kyipfa kya ulya ammbia na kyipfa kya makusaṟo ga mrimenyi, nyi kyiha kyii kyicha na nyi kyiha kyii kyiwicho;
46010029	chi kyipfa kyapfo-pfo indi kyipfa kya icho ungyi ammbia mbonyi-tso. Kyipfa kulya inyi iwa mndu alamchilyie nyi kyindo kulaanduyo nyi makusaṟo ga mndu kye nyi kyiha kyii kyicha na nyi kyiha kyii kyiwicho. Chi kyipfa kyapfo-pfo indi kyipfa kya ulya ungyi ammbia mbonyi-tso. Kyipfa kulya inyi iwa mndu alamchilyie nyi kyindo kuleanduyo nyi makusaṟo ga mndu kye nyi kyiha kyii kyicha na nyi kyiha kyii kyiwicho.
46010030	Kokooya inyi ngawona kyitumbuṟe kyako kya isaṟia, kyitewe ngyilahiyo ny'kyi?
46010031	Kyasia, kyiyeri muilya, ang'u muinyo, ang'u muiwuta kyindo kyoose, wutenyi kuṙo kui ienenga Ruwa kyiṟumi.
46010032	Maa mulatewe Wayuda maa Wakyiṟikyi maa siṟi ya Ruwa wawute kyindo kyiwicho.
46010033	Nyi wuṙo chandu inyi ngyekyechihiṟa wandu woose shindonyi shoose, ngyilalepfula kyiira kyako ngyimonyi, indi kyiira kya wandu wafoi, kundu wakyiṟo.
46011001	Ngyioshenyi chandu na inyi ngyekyeosha Kristo.
46011002	Kyasia ngyimuiring'isha nyoe, cha kyipfa mulengyikumbuo shindonyi shoose, na nyoe muleosha shilya muleambilyia ko waku wanyu wuṙo chandu ngyilemuenengyia shilya ngyileambilyia.
46011003	Kyaindi ngyikundi mumanye kye msongoru o mndu msoṟo nyi Kristo, na msongoru o mndu mka nyi mndu msoṟo, na msongoru o Kristo nyi Ruwa.
46011004	Orio mndu msoṟo kyiyeri aiterewa Ruwa, ang'u kyiyeri aiṙeṙa mbele ya wandu, na oe namshikyie mṙoe, nairiisa mṟoe okye sonu.
46011005	Indi orio mndu mka kyiyeri aiterewa Ruwa, ang'u kyiyeri aiṙeṙa mbele ya wandu, mṙoe okye ulamshikyie, nairiisa mṙoe okye sonu; cha kyipfa nyi kyimwi na ulya ammbute njui.
46011006	Kyipfa mndu mka alandeshikyio nawuto njui. Ang'u kokooya nyi sonu mndu mka iwuto njui tsakye ang'u iṟemo nashikyio.
46011007	Kyipfa loi mndu msoṟo awaṟi ishikyio mṙoe-pfo, kyipfa oe nyi mfano o mng'ano o Ruwa. Kyaindi mndu mka nyi mng'ano o mndu msoṟo.
46011008	Kyipfa mndu msoṟo alewuto ko mndu mka chandu mndu mka alewuto ko mndu msoṟo-pfo.
46011009	Maa mndu msoṟo alegumbo kyipfa kya mndu mka chandu mndu mka alegumbo kyipfa kya mndu msoṟo-pfo.
46011010	Kyipfa kya ikyo mndu mka nawaṟi ishikyia mṙoe okye iloṟa kye namwenengye momu o wuta shilya malaika wekyeambuya.
46011011	Kyaindi kyiiṙi kya Mndumii kuwoṙe mndu mka kulawoṙe mndu msoṟo-pfo; maa kuwoṙe mndu msoṟo kulawoṙe mndu mka-pfo.
46011012	Kyipfa chandu mndu mka alewuka ko mndu msoṟo, na wuṟo mndu msoṟo na oe nekyefeo nyi mndu mka; na shindo shoose shiwukyie ko Ruwa. Anduyenyi nyoe muwenyi mrimenyi konyu.
46011013	Ngyesa kyichihiṟie mndu mka naterewe Ruwa mṙoe okye ulamshikyie?
46011014	Ngyesa chandu mndu amugumbe kyimlosha kye mndu msoṟo kawaṙa njui tsileshi nyi sonu kokye-pfoe?
46011015	Kyaindi mndu mka kawaṙa njui tsileshi nyi kyiṟumi kokye. Cha kyipfa namwenengye njui-tso tsileshi kundu tsikae handu ha nguwo.
46011016	Kyaindi mndu oose kakunda iende wuṟiingyi, soe luwoṙe mkaṟo cha iyo-pfo, maa siṟi tsa Ruwa.
46011017	Kyaindi kyiiṙi kya immbia ishi, ngyimuiṟing'isha nyoe-pfo, kyipfa kyiyeri-kyo mokyesanzia handu hamwi mokyewuta kuṙo kyipfa kya wucha-pfo indi kyipfa kya wuwicho.
46011018	Cha kyipfa kuwooka kyiyeri mokyesanzia handu hamwi cha siṟi ngyiichuoe kye mukyeri kyindo kyimwi-pfo; na inyi ngyiiṙikyie ikyo piu-pfo;
46011019	cha kyipfa kyiwaṟi konyu kuwaṙe iṙeṙa wongo; kundu walya wawalage loi wamanyikye konyu.
46011020	Kyasia kyiyeri mosanzia handu hamwi moiṙima ilya kyilaayo kya Mndumii-pfo;
46011021	cha kyipfa orio umwi nekyesonguo iwuta kyelya kyakye kyiiṙi kya ilya-lyo; mṟasa kyikawa ichu nawoṙo nyi njaa na ichu namnanzi.
46011022	Ngyesa muwoṙe numba yelyiia kyelya kya Mndumii na yenyooya shindo shenanza-pfoe? Ang'u mumina Siṟi ya Mndumii, na iriisa sonu iwo walawoṙe kyindo? Ngyimmbie? Ngyimuiring'ishe nyoe? Ote! Ngyimuiring'isha kyipfa kya isho-pfo.
46011023	Cha kyipfa inyi ngyileambilyia ko Mndumii shilya ngyilemuenenga nyoe. Kye Mndumii Yesu kyio kyilya aleṟiingo naleira mkate,
46011024	na oe amwane Ruwa kaupeṟenguo, kagamba, “Ichu nyi mmbiu oko ummbute kyipfa kyanyu; wutenyi kuṙi kui ingyikumbuo inyi.”
46011025	Na wuṙo numa ya ilya kaira kyiṙoo, echigamba, “Kyiṙoo-kyi nyi mma mhya samunyi yako; wutenyi kuṙi orio kyiyeri muinyo, kui ingyikumbuo.”
46011026	Kyipfa orio kyiyeri muilya mkate-chu na inyo iwuka kunu kyiṙoonyi, muonguo mbonyi tsa upfu lo Mndumii mṟasa kyiyeri echicha.
46011027	Kyasia orio mndu alawaṟi alya mkate-cho, ang'u inyo iwuka ipfo kyiṙoonyi kya Mndumii, nalahia Ruwa ko mbonyi tsa upfu lo Yesu msalabenyi.
46011028	Kyaindi mndu nakuwese mrimenyi kokye kokooya mbonyi tsikyeri necha, naaho nalye mkate na inyo iwuka kyiṙoonyi.
46011029	Kyipfa alya na inyo, nekyelya na inyo ianduyo lya mrima okye, kokooya alemo imanya mmbiu o Mndumii nyi kyikyi.
46011030	Kyipfa kya ikyo kuwoṙe wandu wafoi konyu waluoe na wafafa, na waata walempfa.
46011031	Kyipfa kokooya loambuya kuwooka kyilya kyikyeri mrimenyi koṙu kuwoṙe kyindo kyeiṙima iluenenga ianduyo kyiyeri-kyo luilya Kyilaayo kya Mndumii-pfo.
46011032	Indi kyiyeri loanduyo, lotoṟisho nyi Mndumii, kundu nyashi ya Ruwa wawaṟi wandu wa wuyana ilacheluolokyia.
46011033	Koikyo, wana wa wama wako, kyiyeri mosanzia handu hamwi muiṙime ilya, muweṙane.
46011034	Mndu kawoṙo nyi njaa, nalye kanyi kokye; kundu kyiyeri-kyo mosanzia handu hamwi mulachewuta shindo shechienenga Ruwa imuolotsia ngapo yakye. Na isho shatsugaa ngyechishiachikyia kyiyeri-kyo ngyechicha.
46012001	Kyasia, wana wa wama wako, ko mbonyi tsa shisumbo sha mrimenyi, ngyikundi muṙe mulamanya-pfo.
46012002	Muichi kye kyiyeri muwei wandu walaiṙikyie Yesu, muwekyeosha mafano galekyeṙeṙa, chandu muwekyesongoyo nyi makusaṟo ganyu.
46012003	Koikyo ngammbia kye kuwoṙe mndu ekyeṙeṙa Mumuyonyi o Ruwa igamba, “Yesu namsese,” maa mndu eiṙima igamba, “Yesu nyi Mndumii,” sile Mumuyonyi Mweele-pfo.
46012004	Kyasia kuwoṙe mbaṟe tsifoi tsa shisumbo indi Mumuyo nyi ulya ulya.
46012005	Lyingyi-se kuwoṙe mbaṟe tsifoi tsa maṟunda, na Mndumii nyi ulya ulya.
46012006	Naaho-ng'u kuwoṙe mbaṟe tsifoi tseṟunda, indi Ruwa nyi ulya ulya ekyeṟunda maṟunda goose kyiiṙi kya woose.
46012007	Kyaindi orio mndu nekyeenengo nyi Ruwa imanya kye Mumuyo nakyeri ho, kui ienengana kyiira.
46012008	Kyipfa mndu umwi kui Mumuyo namwenengye wunyotsu; na ungyi iṙeṙa kui wuṟango chandu Mumuyo ulya ulya akundi.
46012009	Ungyi iiṙikyia Mumuyonyi ulya ulya; na ungyi shisumbo shekyiṟa waluoe Mumuyonyi ulya umwi.
46012010	Na ungyi mawuto ya maṟiyisho; na ungyi ionguo shisuku na ungyi wuiṙimi wo manya nyi shisumbo shiha shiwukyie ko Mumuyo na nyi shiha shilawukyie ko Mumuyo; ungyi mbaṟe tsa mṙeṙie wandu walaiichi; na ungyi itambaluo mṙeṙie wandu walaiichi.
46012011	Kyaindi maṟunda-ga goose gekyeṟundo nyi Mumuyo-cho umwi, ulya ekyegawia orio mndu chandu akundi oe.
46012012	Chandu mmbiu ukyeri umwi, nacho uwoṙe shiwungo shifoi, na shiwungo shoose sha mmbiu-cho, maa chandu shifoi, nyi mmbiu umwi, nyi wuṙo na Kristo.
46012013	Cha Kyipfa Mumuyonyi umwi soe loose lulepatiso iwa mmbiu umwi. Kye lui Wayuda, ang'u kye lui Wakyiṟikyi; kokooya lui watumo ang'u wandu lulawachilyie nyi mndu; na soe loose luleletsio Mumuyo umwi.
46012014	Cha kyipfa mmbiu chi kyiwungo kyimwi-pfo, indi nyi shifoi.
46012015	Kuṙende kukogamba, “Kyipfa inyi ngyilai kuwoko, inyi chi o mmbiu-pfo;” ngyesa kuṙende-ko koṙa iwa kyiwungo kya mmbiu kyipfa kya ikyo-ng'ue?
46012016	Na kuṙwi kukogamba, “Kyipfa inyi ngyilai riso, inyi chi o mmbiu-pfo;” ngyesa kuṙwi-ko koṙa iwa kyiwungo kya mmbiu kyipfa kya ikyo-ng'ue?
46012017	Kokooya mmbiu oose owa riso, ny'kyikyi kyeaṙanyia? Kokooya mmbiu oose owa kuṙwi ny'kyikyi kyepfaamiṟa?
46012018	Indi Ruwa nawikyie shiwungo orio kyimwi mmbiunyi chandu alekunda.
46012019	Kyaindi kokooya shiwungo shoose shiwei kyiwungo kyimwi, mmbiu uwekaa kwi?
46012020	Kyaindi wulalu shiwungo nyi shifoi, indi mmbiu nyi umwi.
46012021	Na riso lyeiṙima iwia kuwoko, “Ungyiwoṙie kyiiṙa-pfo;” maa lyingyi-se mṙoe oiṙima iwia maṙende, “Mungyiwoṙie kyiira-pfo.”
46012022	Indi ngoseṟa mnu shiwungo shilya sha mmbiu shekyekusaṟo kye shishifofo mnu shiwoṙe kyiira ngoseṟa.
46012023	Na shiwungo shilya sha mmbiu shekyekusaṟo kye nyi sha wusutsu, shiwungo-sho lokyeshienenga mng'ano ngoseṟa; na shiwungo shaṙu shilawoṙe wucha nyi shiwoṙe wucha ngoseṟa mnu.
46012024	Cha kyipfa shiwungo shaṙu shiwoṙe wucha shiwoṙe kyiira-pfo; indi Ruwa nagumbie mmbiu, na ienenga mng'ano ngoseṟa kyiwungo kyilakyicha,
46012025	kundu mmbiu ulaṙe iwa kyindo kyimwi, indi shiwungo shitaramane, orio kyiwungo na oṙoe.
46012026	Na kyiwungo kyimwi kyikawawio, shiwungo shoose shekyewawio hamwi nakyo; na kyiwungo kyimwi kyikang'anyiso, shiwungo shoose shekyechihiyo hamwi nakyo.
46012027	Kyasia nyoe mowa mmbiu o Kristo, na shiwungo orio kyimwi handu hakyo.
46012028	Na Ruwa nawikyie wengyi Siṟinyi, wa kuwooka wasu, wa kawi weonguo shisuku, wa kaṟaaṟu walosha; numa ya iho shindo sheṟiyisha, shisumbo sha ikyiṟa waluoe, na itaramana, na wusongoru, na mbaṟe tsa iṙeṙa mṙeṙie wandu walaiichi.
46012029	Ngyesa woose nyi wasu? Woose nyi weonguo shisuku? Woose nyi walosha? Woose wekyewuta shindo sheṟiyisha?
46012030	Woose wawoṙe shisumbo shekyiṟa waluoe? Woose wekyeṙeṙa mṙeṙie wandu walaiichi? Woose wekyetambuluo mṙeṙie wandu walaiichi?
46012031	Kundenyi mnu mrimenyi konyu iwona shisumbo shicha kuta isho. Maa kuṙo ngyimuloṟa nyoe njia ngyicha.
46013001	Ngaṙeṙa kui mṙeṙie ya wandu na ya malaika, kokooya ngyilawoṙe ikunda, ngawa cha menya iwuta ṟui na mmanga uiṙeṙa.
46013002	Lyingyi-se ngaiṙima ionguo shisuku na imanya shiṟika shoose na wuṟango woose; ngawaṙa iiṙikyia lying'anyi ngaiṙima maa isamiṟa fumvu, kokooya ngyilawoṙe ikunda, inyi chi kyindo-pfo.
46013003	Lyingyi-se ngawuta masaa gako goose iigutsa wakyiwa; lyingyi-se ngaenengyia mmbiu oko ukoṟo nyi moṙo, kokooya ngyilawoṙe ikunda, ngyeiria ho kyindo-pfo.
46013004	Ikunda lyekyekarishia, lyekyesaṟia. Ikunda lyiwoṙe wunyeng'i-pfo. Ikunda lyekyekutuuta maa lyekyekushela-pfo.
46013005	Lyekyeṙa iwaṙa wupfereri-pfo; lyekyepfula shindo shalyo lyimonyi-pfo; lyiwoṙe isuo-pfo; lyekyetala mawicho-pfo.
46013006	Lyekyechihiyo kyipfa kya wuwicho-pfo, indi lyekyechihiyo hamwi na wuloi.
46013007	Lyekyekarishia shoose; lyekyeiṙikyia shoose; lyiwoṙe ikusuria; lyekyekarishia shoose.
46013008	Ikunda lyekyekaa mlungana; indi kuwoṙe ionguo shisuku ionguo-lyo lyechiiṙa. Kukowaṙa iṙeṙa mṙeṙie wandu walaiichi mṙeṙie-yo yechisia. Kukowaṙa ngyuuṟango, tsechisia.
46013009	Cha kyipfa lokyemanya mbashu-mbashu; na lokyeonguo shisuku mbashu-mbashu;
46013010	kyaindi kyiyeri-kyo kyilya kyilakyeri mti kyechicha, kyilya kyii mbashu-mbashu kyechisia.
46013011	Kyiyeri ngyiwei mana mnangu, ngyileṙeṙa cha mana mnangu, ngyilemanya cha mana mnangu, ngyilekusaṟa cha mana mnangu. Wookyia kyiyeri ngyilewa mndu apfulukyie, ngyileṙa shindo shilya sha wututu.
46013012	Kyipfa kyiyeri kya wulalu luwonyi kui kyiyewo cha maushe-ushe. Kyiyeri kyilya lochiwona ushangu kui ushangu. Kyiyeri kya wulalu ngyiichi mbashu-mbashu. Kyiyeri kyilya ngyechimanya mnu chandu inyi ngyiichio mnu.
46013013	Kyasia, wulalu hatsugaa iiṙikyia, ikusuria na ikunda; ishi shiṟaaṟu, na kyiiṙi kya isho kying'anyi kuta shoose nyi ikunda.
46014001	Pfulenyi ikunda, na ikunda mnu iwona shisumbo sha mrimenyi, kyaindi ngoseṟa muiṙime ienengo kyisumbo kyeonguo shisuku.
46014002	Cha kyipfa ulya ekyeṙeṙa kui mṙeṙie wandu walaiichi, ekyeṙeṙa na wandu-pfo, indi nekyeṙeṙa na Ruwa. Kyipfa kuwoṙe ekyemanya-pfo; kyaindi naṙeṙa mbonyi tsa shiṟika mrimenyi kokye.
46014003	Indi ulya ekyeonguo shisuku, naṙeṙa na wandu mbonyi tsewatarama, na iwawiyiṟia moo, na iwakarisha.
46014004	Ulya ekyeṙeṙa kui mṙeṙie wandu walaiichi nekyekarisha iiṙikyia lyakye amonyi; indi ekyeonguo shisuku nekyetarama siṟi.
46014005	Na inyi ngyikundi nyoe moose muṙeṙe kui mṙeṙie wandu walaiichi, kyaindi ngoseṟa muiṙime ionguo shisuku; kyipfa ulya ekyeonguo shisuku nang'anyi kuta ulya ekyeṙeṙa kui mṙeṙie wandu walaiichi, sile kokooya nekyetambuluo, kundu siṟi iiṙime itaramika.
46014006	Indi wulalu, wana wa wama, ngacha na konyu na iṙeṙa kui mṙeṙie wandu walaiichi, ngyemtarama kyi, sile kokooya ngyiṙeṙa na nyoe kui njia ya itambuluo, ang'u kui njia ya wuṟango, ang'u kui njia ya ionguo shisuku, ang'u kui njia ya malosho?
46014007	Maa shindo shilawoṙe moo kyiyeri shekyewuta ṟui, kokooya nyi mtoṟiṟo, kokooya nyi kyinubi, shikawuta maṟui gafananyi kyemanyika kuṙa kyiimbo kyiimbo kui mtoṟiṟo ang'u kui kyinubi?
46014008	Cha kyipfa iraa lyikawuta ṟui lyilamanyikyie, nyi wui echikuloṟa kye nakuṟeyeṟie ikapana shiṙa?
46014009	Na wuṙo nyoe, mulandeṙeṙe kyindo kyilawoṙe wuṟikyi, kyindo-kyo kyiṙeṙa kyemanyika kuṙa? Kyipfa mowa muiṙeṙa wulya tupu.
46014010	Loi kuwoṙe maṟui ga mbaṟe tsifoi wuyanenyi, maa kuwoṙe maa lyimwi lyilawoṙe kyindo lyikundi igamba-pfo.
46014011	Kyasia ngyilandemanye kyindo ṟui lyilya lyigamba ngyewa cha tondo ko ulya aiṙeṙa; na ulya aiṙeṙa newa tondo koko.
46014012	Nyi wuṙo na nyoe, kyipfa mulangyie mnu iwa wandu wawoṙe shisumbo sha mrima, kundenyi kye muengyeṟe mnu iwaṙa shisumbo-sho kundu siṟi itaramikye.
46014013	Kyipfa kya ikyo ulya ekyeṙeṙa kui mṙeṙie wandu walaiichi naterewe ienengo wuiṙimi wo itambuluo.
46014014	Kyipfa ngaterewa Ruwa kui mṙeṙie wandu walaiichi, mrima oko okyeterewa, kyaindi wuṟango woko wuwoṙe ndunda-pfo.
46014015	Kyasia kyawa-ng'u kuṙa? Ngyechiterewa kui mrima, lyingyi-se ngyeterewa kui wuṟango taa. Ngyechiimba kui mrima, lyingyi-se ngyechiimba kui wuṟango taa.
46014016	Cha kyipfa iyoe kowikyia mboṟa kui mrima, ulya aṙamie handu ha tondo nechiiṙikyia kuṙa, “Amen,” numa ya iana lyapfo, alaichi isho ugamba?
46014017	Kyipfa nyi loi, iyoe nuana necha, indi ulya ungyi aitaramika-pfo.
46014018	Ngyiana Ruwa kye ngyiṙeṙa kui mṙeṙie wandu walaiichi kuta nyoe moose.
46014019	Kyaindi siṟinyi ngyikundi iṙeṙa maṙeṙo gataanu kui wuṟango woko, ngyiiṙime ilosha wengyi, ngoseṟa ya iṙeṙa maṙeṙo shiku ikumi kui mṙeṙie wandu walaiichi.
46014020	Wana wa wama wako, wuṟango wonyu wulawe cha wo wana watutu; kyaindi ko mbonyi tsa wuwicho wenyi cha wana wanangu, indi wuṟango wonyu wuwe cha wo wandu wapfulukyie.
46014021	Kyikyiṟeie uwawasonyi, “Ngyechiṙeṙa na wandu-wa kui wandu wa mṙeṙie ingyi, na kui maṙumbu ga wayenu, maa kuṙo wechingyiaṙanyia-pfo, Ruwa nagamba.”
46014022	Kyasia, mṙeṙie-i nyi kyiṟingyishio, chi ko walya waiṙikyie-pfo, indi ko walya walaiṙikyie. Kyaindi ionguo shisuku chi kyipfa kya walya walaiṙikyie-pfo, indi kyipfa kya walya waiṙikyie.
46014023	Kokooya siṟi yoose isanzie handu hamwi, na wandu woose waṙeṙe kui mṙeṙie wandu walaiichi naaho kukocha wandu walaiṙikyie na matondo, ngyesa wechigamba kye muwasuko-pfoe?
46014024	Kyaindi woose wakaonguo shisuku, na mndu alaiṙikyie, ang'u mtondo kacha, kyilya kyigambo kyechimloṟa wunyamaṟi wokye, na nechianduyo nyi walya aichuoe weonguo shisuku.
46014025	Shiṟika sha mrima okye shechimanyika; na kuṙo nechiterewa na iana Ruwa, echioloka na ndewu, na igamba kye Ruwa nakyeri konyu loi.
46014026	Kyasia, wana wa wama, kyawa kuṙa? Kyiyeri-kyo mosanzia handu hamwi, orio umwi nawoṙe Kyiimbo, nawoṙe malosho, nawoṙe kyindo Ruwa amshukuya, nawoṙe mṙeṙie wandu walaiichi, nawoṙe itambuluo mṙeṙie iya wandu walaiichi. Shindo shoose shiwutikye kui kyimaṙuma kya ikarisha iiṙikyia.
46014027	Kokooya mndu aiṙeṙa kui mṙeṙie wandu walaiichi, waṙeṙe wandu wawi ang'u waṟaaṟu, chi ngoseṟa ya iho-pfo. Lyingyi-se orio mndu naṙeṙe kyiyeri kyakye, na umwi natambuluo.
46014028	Kyaindi kokooya kulawoṙe motambuluo, mndu natsie alaṙeṙe siṟinyi, naṙeṙe na mrima okye; lyingyi-se na Ruwa.
46014029	Na weonguo shisuku waṙeṙe wawi, ang'u waṟaaṟu, na wengyi watambuluo.
46014030	Kyaindi ungyi aṙamie kashukuyo kyindo, ulya o kuwooka natsie.
46014031	Cha kyipfa nyoe moose moiṙima ionguo shisuku umwi umwi, kundu woose waiṙime ikulosha, na woose wawiyiṟio moo.
46014032	Na mumuyo ya weonguo shisuku yekyeindia weonguo shisuku.
46014033	Cha kyipfa Ruwa chi Ruwa o kyituṟu na ngapano-pfo indi o ufoṟo; wuṙo chandu kyiwaṟi iwa siṟinyi tsa wandu wa Ruwa.
46014034	Waka watsie siṟinyi; kyipfa wawoṙe momu o ṙeṙa-pfo; indi waindie, chandu uwawaso logamba.
46014035	Nawo wakakunda ikulosha kyindo kyoose, wawese wamii wawo kanyi kowo; kyipfa nyi sonu mndu mka iṙeṙa siṟinyi.
46014036	Ang'u, ngyesa Ṙeṙo lya Ruwa lyilewuka konyu ang'u icha na konyu nyoe muwenyi?
46014037	Mndu kakuwona kye oe nyi moonguo shisuku ang'u mndu o kyimrima, namanye isho ngamuṟeia, kye nyi mawawaso ga Mndumii.
46014038	Kyaindi mndu kawa tondo, na nawe tondo.
46014039	Kyipfa kya ikyo, wana wa wama, kundenyi mnu ienengo ionguo shisuku, maa mulashingyie iṙeṙa kui mṙeṙie wandu walaiichi.
46014040	Kyaindi shindo shoose shiwutikye kui wucha na kui wuyendelyi.
46015001	Kyasia, wana wa wama wako, ngamukumbuṟa mbonyi tsa Ndumi Ngyicha ngyilemuongoya; iya muleiambilyia, na kyiiṙi kyayo mugoṟokyi;
46015002	na kui yo muikyiṟo; kokooya muiosha mbonyi tsilya ngyilemuongoya; sile kokooya muleiṙikyia kya wulya.
46015003	Cha kyipfa ngyilemuenenga iho mawookyionyi shilya ngyileambilyia inyi ngyimonyi, kye Kristo nalepfa kyipfa kya ngyuunyamaṟi tsaṙu, chandu shiṟeio shiele shagamba.
46015004	Na kye naleṟiko; na kye naleṟuka mfiri o kaṟaaṟu, chandu shiṟeio shiele shagamba.
46015005	Na kye nalewonekyia Kyefa; lyingyi-se na walya ikumi na wawi.
46015006	Numa ya iho nalewonekyia wandu wekyeosha Yesu ngoseṟa ya magana gataanu; na kyiiṙi kya iwo wafoi wai na moo mṟasa wulalu; indi waata walempfa.
46015007	Numa ya iho kachia Yakobo; lyingyi-se na wasu woose.
46015008	Na mafurumionyi ga wandu woose nalengyichia inyi, cha mndu alefeo kyilakyeri kyiyeri kyakye.
46015009	Kyipfa inyi ngyimtutu kuta wasu woose, ngyilawaṟi ilago msu, cha kyipfa ngyilelyisa Siṟi ya Ruwa wukyiwa.
46015010	Kyaindi kui isaṟia lya Ruwa ngawa kuṙi chandu ngyikyeri; na isaṟia lyikyeri koko chi wulya-pfo, indi ngyileengyeṟa mnu iṟunda kuta wo woose; maa chi inyi-pfo, indi nyi isaṟia lya Ruwa hamwi na inyi.
46015011	Kyasia, kokooya nyi inyi, kokooya nyi walya, nyi wuṙo lokyeonguo mbonyi, na nyi wuṙo muleiṙikyia.
46015012	Kyasia, kokooya mbonyi tsa Kristo tsigambo kye naleṟuka ko wapfu, ny'kyilyi wandu waata kyiiṙi kyanyu waigamba kye kuwoṙe iṟutso lya wapfu-pfo.
46015013	Kyaindi kokooya kulawoṙe iṟutso lya wapfu, Kristo na oe aleṟuka-pfo.
46015014	Lyingyi-se kokooya Kristo alaleṟuka, kyasia ionguo mbonyi lyaṙu nyi wulya na iiṙikyia lyanyu nyi wulya.
46015015	Yee, na soe lowa cha waṟingyishi wa wongo wa Ruwa; cha kyipfa luleṟingyishia kye Ruwa naleṟutsa Kristo, ulya alalemṟutsa, kokooya wapfu walekyeṟutso.
46015016	Kyipfa kokooya wapfu walekyeṟutso, Kristo na oe aleṟuka-pfo.
46015017	Na kokooya Kristo alaleṟuka, iiṙikyia lyanyu nyi lya wulya; muwekyeri ngyuunyamaṟinyi tsanyu.
46015018	Na iho walya walepfa waiṙikyie Kristo waleṙeka.
46015019	Kokooya nyi kyiiṙi kya moo-chu tikyi lulekusuria Kristo, soe nyi wakyiwa kuta wandu woose.
46015020	Kyaindi wulalu Kristo naṟuka ko wapfu, iloṟa na pata kye na wuṙo Ruwa echiṟutsa walya wapfiie.
46015021	Kyipfa kokooya upfu luleendo nyi mndu, na wuṙo iṟutso lya wapfu lyileendo nyi mndu.
46015022	Cha kyipfa kyiiṙi kya Adamu woose wekyepfa, na wuṙo kyiiṙi kya Kristo woose wechienengo moo.
46015023	Kyaindi orio umwi handu hakye; o kuwooka iṟuka ko wapfu nyi Kristo; numa walya wakyeri wa Kristo, kyiyeri echicha.
46015024	Iho nyiho mafurumionyi, kyiyeri echienenga Ruwa Awu Wumangyi wokye; kyiyeri echiwinga pfinya tsa mumuyo yekyechilyia wuyana.
46015025	Cha kyipfa kyiwaṟi nachilyie oe, mṟasa nawingye washituwa woose.
46015026	Mokyituwa o mafurumionyi echiwingo nyi upfu.
46015027	Chandu shiṟeio shiele shagamba, “Nalewika shindo shoose wanda ya wuchilyi wokye.” Kyaindi kyiyeri echigamba, “Shindo shoose shawingo,” nyi kyindo kyii na pata kye ulya alemmbingyia shindo shoose akyeri ho-pfo.
46015028	Kyasia, shindo shoose shikammbingo na iwiko wanda yakye, nyi lyo-ndu Mana o Adamu amonyi na oe echiwiko wanda ya ulya alewika shindo shoose wanda yakye, kundu Ruwa nawe shoose kyiiṙi kya shoose.
46015029	Ang'u ngyesa walya wekyepatiso kyipfa kya wapfu wewika kuṙa? Kokooya wapfu walekyeṟutso maa ale, kyitewe kyepatiso kyipfa kyawo nyi kyikyi?
46015030	Na soe kyitewe lukyeri ngataṟenyi orio saa ny'kyi?
46015031	Yee, wana wa wama, ikushela-lyi lyako ngyikyeri nalyo kyipfa kyanyu kyiiṙi kya Kristo Yesu Mndumii oṙu, ngyekyepfa orio mfiri.
46015032	Kokooya, kui mboṟa ya kyimndu, kulya Efeso ngyilekapana na wandu wawicho cha mando ga saka, ngyiwoṙe kyiiṙa kyiha? Wapfu walandeṟutso, lulye na inyo, kyipfa ngama lochipfa.
46015033	Maa mulalembo nyi wandu. Wandu wawicho wekyenyamaṟa mkaṟo mcha.
46015034	Ambuyenyi necha; maa mulawute kya wunyamaṟi; cha kyipfa wengyi waichi Ruwa-pfo. Ngyigamba isho kundu ngyimuriise sonu.
46015035	Kyaindi kofia mndu negamba, “Wapfu wekyeṟutso kuṙa? Nawo wekyecha na mmbiu uha?”
46015036	Iyoe tondo! Kyilya okyeṙonga kyekyewaṙa moo kyilandepfe-pfo.
46015037	Na kyilya okyekyiṙonga, okyeṙonga mmbiu ulya uicha-pfo, indi nokyeṟonga mbeu tikyi, kokooya nyi ya nganu ang'u ingyi;
46015038	kyaindi Ruwa nekyeienenga mmbiu chandu akundi, na orio mbeu mmbiu oyo.
46015039	Mmbiu yoose chi mmbiu umwi-pfo; indi mmbiu ingyi nyi ya wandu, ingyi nyi ya mando ga saka, ingyi nyi ya shileye, ingyi ya makunga.
46015040	Lyingyi-se kuwoṙe mmbiu ya ruwewu, na mmbiu ya wuyanenyi; kyaindi mng'ano o iya ya ruwewu wufananyi na mng'ano o iya ya wuyanenyi-pfo.
46015041	Kuwoṙe mng'ano o mnengyeṟi, na mng'ano o mori, na mng'ano ungyi o nyenyeri; kyipfa mng'ano o nyenyeri imwi na ingyi ufananyi-pfo.
46015042	Na wuṙo na iṟutso lya wapfu. Kyekyeṙongo kyinyamaṟikyie, kyekyeṟutso kyilanyamaṟikyie.
46015043	Kyekyeṙongo sonunyi, kyekyeṟutso mng'anonyi. Kyekyeṙongo wufafenyi, kyekyeṟutso pfinyenyi.
46015044	Kyekyeṙongo mmbiu o teri, kyekyeṟutso mmbiu o mumuyo. Kokooya kuwoṙe mmbiu o teri, na o mumuyo taa ukyeri pfo.
46015045	Nyi wuṙo kyikyiṟeie, “Mndu o kuwooka, Adamu, nalewa kyindo kyiwoṙe moo, Adamu o mafurumionyi nyi mumuyo okyeende moo.”
46015046	Kyaindi okyesongoya ulya o mumuyo-pfo, indi ulya o teri; numa ya iho okyecha ulya o mumuyo.
46015047	Mndu o kuwooka nalewuka urukyenyi, nyi o teri. Mndu o kawi nalewuka ruwewu.
46015048	Chandu akyeri ulya o teri, nyi wuṙo wakyeri walya wa teri; na chandu akyeri ulya o ruwewu, nyi wuṙo wakyeri walya wa ruwewu.
46015049	Na chandu luleṙuo fana yakye ulya o teri, na wuṙo lochiṙuo fana yakye ulya akyeri o ruwewu.
46015050	Wana wa wama wako, shindo ngyigamba nyi ishi, kye mmbiu na samu sheiṙima ioṟa Wumangyi wo Ruwa-pfo. Maa kyindo kyinyamaṟikyie ioṟa kyindo kyilanyamaṟikyie-pfo.
46015051	Ngammbia kui kyiṟika; lochipfa loose-pfo, kyaindi loose lochiilachika,
46015052	na cha mndu akyema, kyiyeri kya iraa lya mafurumionyi; kyipfa iganda lyechikapo, na wapfu wechiṟutso, walanyamaṟikye, na soe lochiilachika.
46015053	Kyipfa kyiwaṟi mmbiu-chu okyenyamaṟika ulanyamaṟikye, na ichu okyepfa ulapfe.
46015054	Kyasia kyiyeri mmbiu-chu okyenyamaṟika ulechinyamaṟika, na mmbiu-chu okyepfa ulechipfa, nyi lyo-ndu kyeafukyia kyindo kyilya kyikyiṟeie, “Upfu lulemeṟo kui iwinga.
46015055	Iwinga lyapfo nyi kwi lyikyeri iyoe upfu? Iwawio lyapfo nyi kwi lyikyeri, iyoe upfu?
46015056	Iwawio lya upfu nyi wunyamaṟi, na pfinya ya wunyamaṟi nyi uwawaso.”
46015057	Kyaindi Ruwa naano, ekyeluenenga iwinga kui Mndumii oṙu Yesu Kristo.
46015058	Kyasia, wana wa wama wakunde, kuwanzenyi, mulalolome, muengyeṟe mnu iṟundia Mndumii mfiri yoose, cha kyipfa muichi kye iṟunda lyanyu chi wulya kyiiṙi kya Mndumii-pfo.
46016001	Ko mbonyi tsa isania heleri tsetarama wandu wa Ruwa walya waiṙikyie Yesu, chandu ngyilewia siṟi tsa Galatia, na nyoe wutenyi kuṙo.
46016002	Orio mfiri o Ruwa orio mndu konyu nakoome kyiseyesoe, iṙuana na chandu awona; kundu heleri-tso tsilasanio kyiyeri ngyechicha.
46016003	Na inyi ilyi ngyeafukyia ngyeṙuma walya mochiwasambuṟa waṙuṙe paruo, waṙuo Yerusalemu heleri tsilya mosania.
46016004	Na kyikachia na inyi ngyiyende, wechiyenda na inyi.
46016005	Kyaindi ngyechicha na konyu, ngamuiṙia uruka lo Makyedonia; kyipfa ngyiiṙia Makyedonia.
46016006	Kofia ngyechikaa konyu. Yee, kofia kyiyeri kyoose kya mbeho, muiṙime ingyiṙuo kundu koose ngyechiyenda.
46016007	Kyipfa ngyikundi iwonana na nyoe wulalu-pfo, nyi ikuiṙia tupu, cha kyipfa ngyikusaṟie ikaa konyu kyiyeri kyitutu, Mndumii kangyienenga wuiṙimi wo wuta kuṙo.
46016008	Kyaindi ngyechikaa Efeso mṟasa kyiyeri kya Pentekoste;
46016009	cha kyipfa ngaenengo ṙaawa lying'anyi na lyicha mnu, na kuwoṙe wengyi waiwingana na inyi.
46016010	Kyaindi Timoteo kacha, nakae konyu kulawoṙe wuowu; kyipfa naiṟundia Mndumii cha inyi ngyimonyi.
46016011	Kyasia mndu oose alammine, kyaindi muimienyi kui ufoṟo, kundu nache na koko; kyipfa ngyimmbeṙelyia nawuye hamwi na wana wa wama waṙu.
46016012	Kyaindi ko mbonyi tsa Apolo, mono-wama oṙu, ngyilemterewa mnu nayende konyu hamwi na wana wa wama-wo waṙu; ulya kyilakyeri makusaṟo gakye iyenda wulalu; indi nechicha ilyi ewona ṙaawa.
46016013	Laenyi kyiṙombo, mulalolome Iiṙikyienyi, waṙenyi wukari wo kyisoṟo; muwaṙe wuṟango.
46016014	Shindo shanyu shoose shiwutikye ikundenyi.
46016015	Lyingyi-se, wana wa wama, ngamterewa; (muichi wandu wa kanyi ko Stefana kye nyi wandu wa kuwooka kulya Akaya walegalutso wakaiṙikyia Yesu. Wandu-wa wakuwikyie nakamwi iṟundenyi lyetarama wandu wa Ruwa.)
46016016	Indienyi wandu cha iwo, na orio mndu ekyeṟunda na ikulyisa wukyiwa hamwi nawo.
46016017	Na inyi ngachihiyo kyipfa kya icha lya Stefana na Foritunato na Akaiko; kyipfa iwa walengyienenga kui mrima shilya mulalengyienenga.
46016018	Kyipfa walechihiṟa mrima oko, na mrima yanyu taa; kyasia manyenyi mnu wandu cha iwo.
46016019	Siṟi tsa Asia tsamuiṟikyiṟa. Akyila na Pirisikyila wamuiṟikyiṟa mnu kyiiṙi kya Mndumii, hamwi na siṟi ikyeri kanyi kowo.
46016020	Wana wa wamanyu wekyeosha Yesu iha wamuiṟikyiṟa. Iṟikyiṟanenyi chandu walya waiṙikyie Yesu wekyeiṟikyiṟana.
46016021	Ikyi nyi kyiiṟikyiṟo kyako Paulo ngaṟeia ngyimonyi.
46016022	Mndu oose alakundi Mndumii nawe namsese. Maranata (kyimwi na igamba Mndumii oṙu naicha.)
46016023	Isaṟia lya Mndumii Yesu lyiwe na nyoe.
46016024	Ikunda lyako lyiwe hamwi na nyoe moose kyiiṙi kya Kristo Yesu.
47001001	Inyi Paulo, ngyikyeri msu o Kristo Yesu chandu Ruwa akundi, na Timoteo mono-wama oṙu; ngaṟeia paruo-i ko siṟi ya Ruwa ikyeri Korinto, hamwi na wandu wa Ruwa woose wakyeri urukyenyi loose lo Akaya.
47001002	Isaṟia lyikae konyu na ufoṟo, shiwukyie ko Ruwa Awu oṙu na ko Mndumii Yesu Kristo.
47001003	Ruwa naṟumisho, Awu o Mndumii oṙu Yesu Kristo, Awu o isaṟia, Ruwa o iwiyiṟia moo lyoose;
47001004	ekyeluwiyiṟia moo ngyuukyiwenyi tsaṙu tsoose kundu na soe luiṙime iwawiyiṟia moo walya wakyeri ngyuukyiwenyi tsa mbaṟe tsoose, kui iwiyiṟio moo-lyo, lokyewiyiṟio moo nyi Ruwa.
47001005	Kyipfa chandu matuuro ga Kristo gaiengyeṟika koṙu, na wuṙo iwiyiṟio moo lyaṙu lyiengyeṟika kui rina lya Kristo.
47001006	Kyaindi kokooya soe lukyeri wukyiwenyi wung'anyi, nyi kyipfa kya iwiyiṟio moo lyanyu na wukyiṟo wonyu; ang'u kokooya lowiyiṟio moo, nyi kyipfa kya nyoe iluwiyiṟia moo; lyekyeṟunda iṟunda lyayo kui ikarishia matuuro galya galya lokyetuuro soe.
47001007	Na ikusuria lyaṙu kyipfa kyanyu lyilolomie-pfo, lochimanya kye chandu muwekyeri wandu walewetuuro nyi matuuro galya, na wuṙo mulewewutio iwiyiṟio moo lyilya.
47001008	Kyipfa, wana wa wama, lukundi muṙe mulamanya mbonyi tsa wukyiwa wulya wung'anyi wulelukooya kulya Asia-pfo. Kye lulelemio mnu kuta chandu luwechiiṙima, mṟasa lukopfiiyo nyi mṙoe kye luwechiiṙima-se ikaa na moo-pfo.
47001009	Yee, soe luwenyi luwewoṙe ianduyo lya upfu mrimenyi koṙu, kundu lulachekusuria kya mrima yaṙu, indi lukusurie Ruwa, moṟutsa wapfu.
47001010	Alelukyiṟa soe upfunyi lung'anyi kuṙo; lyingyi-se nelukyiṟa. Ulya lulekusuria kye neengyeṟa ilukyiṟa.
47001011	Na nyoe mukotaramana na soe kyipfa kyaṙu kyiiṙi kya iterewa, kundu kyipfa kya kyisumbo kyilya luenengo soe kui itarama wandu wafoi, wandu wafoi waane kyipfa kyaṙu.
47001012	Cha kyipfa ikushela lyaṙu nyi ilyi, iṟingyishia lya kyilya mrima yaṙu iwonyi kye kyikyicha, kye kui wuele na ngoo ngyiilyi iwukyie ko Ruwa; chi kui wuṟango wo mmbiu-pfo, indi kui isaṟia lya Ruwa; lulewaṙa mchumie wuyanenyi, na ngoseṟa konyu nyoe.
47001013	Kyipfa luimuṟeia nyoe kyindo, sile kyilya muisoma, na ikyiṟingyishia-pfo; na inyi ngyikusurie kye mochiṟingyishia isho mṟasa mafurumionyi.
47001014	Na wuṙo chandu muleṟingyishia mbonyi tsaṙu kyitutu, kye soe nyi kyimaṙuma kya ikushela lyanyu, chandu nyoe mukyeri koṙu, mfiri ulya Mndumii oṙu Yesu echicha lya kawi.
47001015	Na inyi ngiwoṙe ikusuria-lyo ngiwekundi ishika konyu iho kuwooka, kundu muwone kyisumbo kya kawi;
47001016	na iiṙa konyu ngyiyende mṟasa Makyedonia. Na lyingyi-se iwuka Makyedonia ngyiwuye na konyu muṙuo ṟio lya kyaro kyako kya iyenda Uyuda.
47001017	Kyasia, kyiyeri ngyilekunda iwuta isho, ngyesa ngyileilacha kyilya ngyiweteṟie? Ang'u isho ngyikundi iwuta ngyikundi ishiwuta kui mbaṟe ya mmbiu kye shiwe kuṙi koko, igamba “Yee, yee,” na chi “Ote, ote-pfo?”
47001018	Kyaindi chandu Ruwa ai msimiri, ṙeṙo lyaṙu konyu chi “Yee” na “Ote-pfo.”
47001019	Kyipfa Mana o Ruwa, Kristo Yesu, ulya mbonyi tsakye muleongoyo nyi soe, kyimwi na igamba, “Inyi na Silyiwano na Timoteo,” awekyeri “Yee” na “Ote-pfo;” indi kyilaṙuṙanyi na ikyo oe nyi “Yee” ya Ruwa.
47001020	Kyipfa shaasa shoose sha Ruwa shikyeri kokye nyi “Yee.” Lyingyi-se kyipfa kya ikyo kokye oe nyi “Amen;” Ruwa naiṙime iṟumisho kui soe.
47001021	Kyasia ulya ekyelukarisha hamwi na nyoe kui Kristo, na ilushia mafuṙa, nyi Ruwa,
47001022	na oe nyi oe aleluwika kyiṟingyishio kyiwoṙe mfano okye kyaluenenga Mumuyo mrimenyi yaṙu.
47001023	Kyaindi inyi ngyilaga Ruwa nawe mṟingyishi o mrima oko, kye, kui iwawonia wukyiwa ngyilandeshikye Korinto-pfo.
47001024	Chi kye luichilyia iiṙikyia lyanyu-pfo; indi lukyeri watarami wa sia yanyu; kyipfa kui iiṙikyia lyanyu mugoṟokyi.
47002001	Kyaindi mrimenyi koko ngyilekusuria kuṙi, ngyilache-se na konyu kui ikuinaṙia.
47002002	Kyipfa inyi ngamtewe mukokuinaṙia, kyasia nyi wui engyichihiṟa inyi sile nyi ulya inyi ngamwenenga ikuinaṙia?
47002003	Na inyi ngyilemṟeia kyindo-kyo ikyo, kundu kyiyeri ngyechicha ngyilacheenengo ikuinaṙia nyi walya kyiwengyiwaṟi ichihiyo kyipfa kyawo; ngyechimukusuria nyoe moose kye sia yako nyi yanyu moose taa.
47002004	Ngyilemuṟeia paruo kui mcheṟeṟe ifoi na mrima uwoṙe fowa na ikuinyṙia lying'anyi. Chi kye muwaṙe ikuinaṙia-pfo, indi muiṙime imanya ikunda lyako konyu chandu lying'anyi.
47002005	Kyaindi kokooya mndu atewe oṙoe iwaṙa ikuinaṙia, angyitewe inyi tikyi-pfo, indi kui ura lumwi (ngyilacheewa ṟio mnu ko mndu), namutewe nyoe moose iwaṙa ikuinaṙia.
47002006	Ianduyo lyilya mndu-cho aleenengo iwuka ko wandu wafoi lyimshikyie.
47002007	Maa kyilaṙuṙanyi na isho, nyi nanga mumhooṟie na immbiyiṟia moo, mndu cha icho alachemeṟo nyi ikuinaṙia lyakye lying'anyi mnu.
47002008	Koikyo ngyimuterewa mumṟingyishie ikunda lyanyu.
47002009	Kyipfa ngyileṟeia kyipfa kya ikyo taa, kundu ngyimanye na pata konyu kye muleindia shindo shoose.
47002010	Kyaindi kokooya mohooṟia mndu kyindo kyoose, na inyi ngyewemhooṟia; kyipfa maa inyi, kookoya ngahooṟia mndu kyindo kyoose, ngamhooṟia kyipfa kyanyu mbele ya Kristo.
47002011	Satana alaenengo ṙaawa lyelulemba; cha kyipfa lolemo imanya ngyeṟo tsakye-pfo.
47002012	Kyasia kyiyeri ngyileshika Tiroa kyipfa kya Ndumi Ngyicha ya Kristo, Mndumii kangyipfunguya moongo.
47002013	Ngyilewona sia mrimenyi koko-pfo, kyipfa ngyilewona mono-wama oko Tito-pfo, indi ngyilesamana nawo, ngafuma iyenda Makyedonia.
47002014	Kyaindi Ruwa naano, ekyeluenenga ichihiyo kyipfa kya wuwinzi kyiiṙi kya Kristo, na iloṟa mpfaamo mcha o ulogo lo Kristo handu hoose kui iṟunda lyaṙu.
47002015	Cha kyipfa soe nyi mafuṙa ga Kristo, gekyepfaama necha, mbele ya Ruwa, ko iwo waikyiṟo, na ko iwo waiṙeka.
47002016	Ko iwo wa kawi mpfaamo o upfu okyeende upfu; ko iwo wa kuwooka mpfaamo o moo okyeende moo. Na oe nyi wui echiiṙima shindo-sho?
47002017	Cha kyipfa soe chi kyimwi na wandu wafoi wekyekapa mbucha na ulogo lo Ruwa-pfo. Soe luonguo ulogo lo Ruwa kui wuwaṙami wo mrima cha wandu waleṙumo nyi Ruwa, luwalungye na Kristo.
47003001	Ngyesa luwooka-se ikushela luwenyi? Ang'u lukundi-se cha iwo wengyi, paruo tsiwoṙe kyiṟumi tsiche na konyu, ang'u iwuka konyu?
47003002	Nyoe nyi paruo yaṙu yeloṟa soe luwaṙume nyi siṟi, ingyiṟeie mrimenyi koṙu, imanyikyie na pata na isomo nyi wandu woose.
47003003	Muṟingyishio kye mowa paruo iwukyie ko Kristo lulemṙambika nyoe, ingyiṟeie chi kui wiino-pfo, indi na Mumuyo o Ruwa ai na moo; chi shibaunyi sha magoe-pfo; indi shibaunyi shikyeri nyi mrima ya nyama.
47003004	Na ikusuria-lyo lulyiwoṙe mbele ya Ruwa kui njia ya Kristo.
47003005	Chi kye soe lochiiṙima iwuta kyindo kyoose kui pfinya tsaṙu luwenyi-pfo, wuiṙimi woṙu woose wuwukyie ko Ruwa.
47003006	Na oe nyi oe alelutarama iwa waṟundi wa mma mhya; chi wa kyiṟeio-pfo, indi wa Mumuyo; cha kyipfa kyiṟeio kyekyewaaga, indi Mumuyo okyekyiṟa.
47003007	Kyasia, kokooya iṟunda lya upfu lyilekolyaṟeio na itaricho magoenyi, lyilecha mng'anonyi, mṟasa Waisiraelyi walaiṙime iitukuya kyaam kya Mose karii, kyipfa kya mng'ano o kyaam kyakye, nacho nyi-we mng'ano uweiilachika.
47003008	Ngyesa iṟunda lya Mumuyo lyechiengyeṟika iwa mng'anonyi-pfoe?
47003009	Cha kyipfa kokooya iṟunda lya ianduyo lyiwoṙe mng'ano, iṟunda lya wusumganyi lyiwoṙe mng'ano o ngoseṟa.
47003010	Kyipfa maa lyilya lyileng'anyiso lyiwewoṙe mng'ano kuṙi-pfo, kyipfa kya mng'ano uiengyeṟika mnu.
47003011	Cha kyipfa kokooya lyilya lyiweilachika lyiwewoṙe mng'ano, ngoseṟa mnu lyilya lyekyekaa ho mlungana lyiwoṙe mng'ano ung'anyi ngoseṟa.
47003012	Kyasia, kyipfa luwoṙe iweṙelyia lya mbaṟe-i luwika wuragari na wukari wung'anyi.
47003013	Na soe chi chandu Mose alewika kyindo wuye ya kyaam kyakye, kundu Waisiraelyi walaitukuye mnu mafurumionyi ga kyilya kyiweilachika-pfo;
47003014	indi makusaṟo gawo galewiko meema. Kyipfa maa mṟasa inu, kyiyeri Mma Mku okyesomo, kyindo-kyo kyeshikyia kyaam kyekyeweṙio ho. Kyimwi na igamba kye, kyileloṟo kye kyindo-kyo kyeshikyia kyewuto ho kyiiṙi kya Kristo-pfo.
47003015	Indi mṟasa inu, kyiyeri uwawaso lo Mose lokyesomo, kyindo-kyo kyekyeṙio mrimenyi kowo.
47003016	Indi kyiyeri kyoose wechigalukyia Mndumii, kyindo kyilya kyeshikyia kyaam kyewuto ho.
47003017	Kyasia “Mndumii” nyi oe Mumuyo; kyaindi handu akyeri Mumuyo o Mndumii, iho nyi ho-ndu hawoṙe ikaa kulawoṙe ichilyio nyi kyindo.
47003018	Kyaindi soe loose, kui kyaam kyilakyishikyie nyi kyindo, luloṟa mng'ano o Mndumii, cha mng'ano uwukyie kyiyewonyi, lokyeilacho luwe cha mfano-cho icho, iwuka mng'ano mṟasa mng'ano ung'anyi ngoseṟa cha mng'ano uwukyie ko Mndumii, akyeri Mumuyo.
47004001	Kyipfa kya ikyo, cha kyipfa luwoṙe iṟunda-lyi, chandu lulewona isaṟia, luiloloma-pfo.
47004002	Kyaindi lulelega mbonyi tsa sonu tsikuṟiikyie, maa luichumia kui mtambo-pfo, maa isanza-sanza Ṙeṙo lya Ruwa na wongo, indi kui iṟingyishia loi lukuloṟa kye luwoṙe wusumganyi, kyilya mrima ya wandu iwonyi kye kyikyicha kyeluṟingyishia mbele ya Ruwa.
47004003	Kyaindi kookoya Ndumi-i Ngyicha luionguo ikuṟiikyie, yakuṟiika ko iwo waiṙeka;
47004004	wakyeri kye kyiiṙi kyawo ruwa o wuyana-wu naleshingyia makusaṟo ga iwo walaiṙikyie, walachekooyo nyi ngyeela ya Ndumi Ngyicha ya mng'ano okye Kristo akyeri fana ya Ruwa.
47004005	Cha kyipfa lukuongoya mbonyi luwenyi-pfo, indi Kristo Yesu kye nyi Mndumii; na soe luwenyi kye lukyeri waṟundi wanyu kyipfa kya Yesu.
47004006	Cha kyipfa Ruwa, icho alegamba, “Ngyeela yewaa iwuka meemenyi,” nyi oe alewaa mrimenyi koṙu, naluenengye ngyeela ya wuṟango wo mng'ano o Ruwa kyaamunyi kya Yesu Kristo.
47004007	Kyaindi luwoṙe wunjama-wu shindonyi sha teri, kundu pfinya ing'anyi ya wuiṙimi iwe ko Ruwa, maa chi iwuka koṙu-pfo.
47004008	Ngyuura tsoose luilya wukyiwa, indi luiwingo-pfo; lukapa kawi, indi luiloṟa lupfiiyo nyi mṙoe-pfo.
47004009	Lusuiṟo, indi luṙio kulawoṙe itaramo-pfo; luwiyitso wanda, indi luirumatso-pfo.
47004010	Mfiri yoose luṙuṙe mmbiunyi yaṙu iwoogo lya Yesu, kundu moo o Yesu uṟingyishio mmbiunyi yaṙu.
47004011	Kyipfa soe lukyeri na moo, mfiri yoose lokyewuto lupfe kyipfa kya Yesu, kundu moo o Yesu uṟingyishio mmbiunyi yaṙu yekyepfa.
47004012	Kyasia iho upfu lokyeṟunda, mrimenyi koṙu, indi moo mrimenyi konyu.
47004013	Kyaindi cha kyipfa luwoṙe Mumuyo ulya ulya o iiṙikyia; chandu kyileṟeio, “Ngyileiṙikyia, na kyipfa kya ikyo ngyileṙeṙa.” Soe na soe luiṙikyie, na kyipfa kya ikyo luṙeṙa.
47004014	Luichi kye ulya aleṟutsa Mndumii Yesu nechiluṟutsa na soe hamwi na Yesu, na iluende na mbele yakye hamwi na nyoe.
47004015	Cha kyipfa mbonyi tsoose nyi kyipfa kyanyu, kundu isaṟia-lyo lyikaengyeṟika mnu, ko iwo wakyeri wafoi kyiano kyiengyeṟikye, na Ruwa nang'anyiso.
47004016	Koikyo luiloloma-pfo; indi maa chandu kyanja mmbiu yaṙu iloṟa iuṟa pfinya; mrimenyi koṙu lukokohoka orio mfiri.
47004017	Kyipfa matuuro gaṙu gai maangu, gakyeri ga kyiyeri kyifuhi tikyi, gekyeluwutia mng'ano o mlungana uingyikyie mnu.
47004018	Lulaambuye shekyewono indi shilya shilekyewono. Shilya shekyewono shekyekaa kyiyeri kyifuhi, indi shilya shilekyewono shekyekaa mlungana.
47005001	Cha kyipfa luichi kye mmbiu yaṙu lukyeri nayo iha wuyanenyi ikamnyamaṟika, luwoṙe numba iwukyie ko Ruwa, numba ilangyiwikye kui mawoko, ikyeri ya mlungana ruwewu.
47005002	Kyipfa kyiiṙi kya numba-i luiwawio lochilanga mnu ienengo kanyi koṙu kuwukyie ruwewu;
47005003	kundu lukomṟiko mmbiu ungyi lochiwono lui-se kyiṟanguoe-pfo.
47005004	Cha kyipfa soe lukyeri kyiiṙi kya mmbiu-i luwawio, lochilemio; chi kye lukundi iwuta mmbiu-chu okyepfa-pfo, indi lulangyie iṟiko ulya ulekyepfa, kundu kyilya kyekyepfa kyimeṟo piu nyi moo.
47005005	Kyasia ulya aleluṟeyeṟia isho nyi Ruwa, na oe naleluenenga Mumuyo okye moluringa.
47005006	Kyasia mfiri yoose luwoṙe wukari; lyingyi-se luichi kye, kyiyeri lukyeri iha na mmbiu-chu, lukyeri kuleshi na Mndumii.
47005007	(Kyipfa lokyekaa kui iiṙikyia, chi kui iwona-pfo.)
47005008	Kyaindi luwoṙe mrima ngyikarishe; na soe luwonyi nyi nanga ilekana na mmbiu-i na ikaa hamwi na Mndumii.
47005009	Koikyo-se, kokooya lukyeri iha ang'u lukyeri iha-pfo, luipfuṟukana imchihiṟa oe.
47005010	Kyipfa kyalukooya soe loose iloṟo halya kyiṙinyi kya ianduyo kya Kristo, kundu orio mndu naambilyie wori wo shindo alewuta kyimmbiu, chandu alewuta, kye shicha ang'u shiwicho.
47005011	Kyasia lukomanya iowuo Ruwa, lukuruo wandu; indi loṟingyishio mbele ya Ruwa. Na inyi ngyikusurie kye luwaṟingyishie mrimenyi konyu taa.
47005012	Kyipfa luikushela luwenyi mbele yanyu-se-pfo, indi lumuenenga kyimaṙuma kya ikushela kyipfa kyaṙu, kundu muiṙime iwaṙa kyindo kyeloṟa mbele ya iwo waikushela ko shindo sha nja tikyi, maa chi shindo sha mrimenyi-pfo.
47005013	Kyipfa kokooya luwasuko nyi kyipfa kya Ruwa; ang'u kokooya lulawasuko, nyi kyipfa kyanyu.
47005014	Kyipfa ikunda lya Kristo lyiluchilyia kyipfa lowona kuṙi, kye umwi nalepfa kyipfa kya woose, kyasia walepfa woose.
47005015	Lyingyi-se nalepfa kyipfa kya woose, kundu wai na moo walawe-se na moo kyipfa kya mrima yawo wawenyi, indi kyipfa kyakye oe alepfa kaṟuka kyipfa kyawo.
47005016	Na kyawa soe wookyia wulalu luichi mndu oose kui mbaṟe ya mmbiu-pfo. Maa chandu soe lulemanya Kristo kui mbaṟe ya mmbiu, kyaindi wulalu lumwichi-se kuṙo-pfo.
47005017	Na kyawa kye, mndu kakaa kyiiṙi kya Kristo nawa mndu mhya; sha kacha shaiṙa, shoose shawa shihya.
47005018	Kyaindi shoose taa shiwukyie ko Ruwa alelusanza soe na oe kui Kristo. Na oe naleluenenga iṟunda lyesanza wandu na Ruwa.
47005019	Ulogo loṙu nyi kye Ruwa naisanza wandu woose na oe kui Kristo. Ruwa aletala ngyuunyamaṟi tsawo-pfo. Na naluenenga ulogo lo sanza washituwa.
47005020	Kyasia soe luiṙeṙa handu ha Kristo, cha ilyi Ruwa naiterewa kui maṙumbu gaṙu, lumuterewa nyoe kyipfa kya Kristo musanzo na Ruwa.
47005021	Oe alaichi wunyamaṟi nalemmbuta kyipfa kyaṙu, kundu soe luiṙime iwa wusumganyi wo Ruwa kui oe.
47006001	Na soe lukoṟunda handu hamwi na oe lumuterewa maa mulaambilyie isaṟia lya Ruwa wulya.
47006002	(Cha kyipfa naigamba, “Kyiyeri kyiiṙikyie ngyilekuaṙanyia, mfiri o wukyiṟo ngyilekutarama.” Kyiyeri kyiiṙikyie nyi wulalu; mfiri o wukyiṟo nyi wulalu.)
47006003	Maa lulawe wandu wetewe wengyi ioloka kyindonyi kyoose, kundu ṙeko lyilawono iṟundenyi lyaṙu.
47006004	Indi orio kyindonyi luiwuta luwone kyiṟumi kyicha, cha waṟundi wa Ruwa; kui wusimiri wung'anyi, wukyiwenyi, fowenyi, matuuronyi.
47006005	Ngaponyi, shipfungonyi, wuṟiingyinyi, ilya wukyiwa, ilaa kyiṙombo, ikuretekyia.
47006006	Mkaṟonyi ngyicha, wuṟangonyi, isimiria, wupfererinyi, Mumuyonyi Mweele, ikundenyi lyilawoṙe wukulembecheṟi.
47006007	Ṙeṙonyi lya loi, pfinyenyi ya Ruwa; kui shisha sha wusumganyi sha kuwoko ko kulyoe na sha kuwoko ko kumoso.
47006008	Kui kyiṟumi na sonu; kui iṙeṙo uwicho na iṙeṙo necha; cha wandu wailemba, indi lukyeri wandu wa loi.
47006009	Cha walaichio, indi waichio mnu; cha waipfa, ate lukyeri na moo; cha waitoṟisho, indi walaiwoogo.
47006010	Cha wandu wawoṙo nyi fowa, indi mfiri yoose luwoṙe sia; cha wakyiwa indi lochiiritsa wafoi; cha walawoṙe kyindo, indi luwoṙe shido shoose.
47006011	Luilosha kulawoṙe wuowu konyu nyoe Wakorinto. Mrima yaṙu yaloṟa ikunda konyu.
47006012	Mrima yaṙu yamukunda nyoe, indi mrima yanyu mukoishinga.
47006013	Kyasia kundu mutae iṙuana na chandu muleambilyia (ngaṙeṙa na nyoe cha wana watutu) na mrima yanyu iweloṟe ikunda taa.
47006014	Maa mulasanzo hamwi na walaiṙikyie, chandu kyilai sungusinyi; kyipfa kuwoṙe umbuya o mbaṟe iha kyiiṙi kya wusumganyi na wunyamaṟi? Lyingyi-se hawoṙe isanza lya mbaṟe iha kyiiṙi kya ngyeela na meema?
47006015	Kuwoṙe iiṙikyiana lya mbaṟe iha kyiiṙi kya Kristo na ulya Mmbicho? Ang'u ulya aiṙikyie nawoṙe kyi hamwi na ulya alaiṙikyie?
47006016	Lyingyi-se hawoṙe iiṙikyiana lya mbaṟe iha kyiiṙi kya hekalu lya Ruwa na ifano? Cha kyipfa soe nyi hekalu lya Ruwa akyeri na moo; chandu Ruwa alegamba kye, “Ngyechikaa mrimenyi kowo na ichumia kyiiṙi kyawo na inyi ngyewa Ruwa owo, nawo wechiwa wandu wako.”
47006017	Koikyo, “Wukyenyi kyiiṙi kyawo, mukae kuleshi nawo, Mndumii nagamba, Maa mulapaaye kyindo kyifanyi, na inyi ngyemuambilyia.
47006018	Ngyewa Awu konyu, na nyoe mochiwa wana koko wa kyisoṟo na wa kyika, Mndumii Mopfinya nagamba.”
47007001	Kyasia-ng'u, wakunde wako, cha kyipfa luwoṙe shaasa-sho, lusanje mrima-i yaṙu ilekane na ukoe loose lo mmbiu na mrima, kunu lochiafutsia wuele kui iindia Ruwa.
47007002	Luenengyenyi ṙaawa mrimenyi. Lulelyiiya mndu oose mbaka-pfo, maa lulenyamaṟa mndu-pfo, maa lulandewutie mndu kyindo kundu luwone ho kyiira-pfo.
47007003	Ngyiṙeṙa kyindo-kyo kundu ngyimuanduye nyoe kye muwoṙe ṙeko-pfo; cha kyipfa ngamsonguo igamba kye, nyoe mukyeri mrimenyi koṙu maa kui ipfa handu hamwi, na ikaa na moo handu hamwi.
47007004	Ngyiwoṙe wukari wung'anyi konyu; ngyiwoṙo nyi ikushela lying'anyi kyipfa kyanyu. Ngyiichuo nyi iwiyiṟio moo, wukyiwenyi woṙu woose ngaichuo sia ya ngosera.
47007005	Cha kyipfa maa kyiyeri luleshika Makyedonia wukyiwa wulya mmbiu yaṙu iweilya wuleanguha-pfo, indi lulewona wukyiwa ngyuura tsoose. Nja kuwewoṙe shiṙa, na mrimenyi fowa.
47007006	Kyaindi Ruwa, ekyewiyiṟia wafofo moo, naleluwiyiṟia moo kui icha lya Tito.
47007007	Maa chi kui icha lyake tikyi-pfo, indi chandu alewiyiṟio moo nyi nyoe, echiluwia mbonyi tsa ilanga lyanyu, na ṟanyi yanyu, na wuragari wonyu kyipfa kyako, mṟasa ngaengyeṟa ichihiyo.
47007008	Cha kyipfa maa chandu paruo iya yako ilemuendie fowa ngyiwihiyo mrimenyi-pfo; maa kokooya ngyilewihiyo mrimenyi, ngyiwonyi kye paruo iya ilemuendie fowa, kyiyeri kyifuhi tikyi.
47007009	Wulalu ngyimchihiye, chi kyipfa kya nyoe iwona fowa-pfo, indi kyipfa kya ilyi mulewona fowa, mṟasa mukoṙumbuya wunyamaṟi. Kyipfa mulewona fowa kyipfa kya Ruwa, kundu mulaṙetse kyindo kyipfa kya kyindo lulewuta soe.
47007010	Iwona fowa lyikyeri kui mbaṟe ya Ruwa lyekyeende iṙumbuya wunyamaṟi wokyeende wukyiṟo wulawoṙe isumkyia indi fowa ya wuyana yekyeende upfu.
47007011	Wulalu moiṙima iwona kyindo kyekyeendo nyi iwona fowa chandu Ruwa akundi. Nyoe moiṙima wulalu iwa wandu wawoṙe ipfuṟukana, wawoṙe kyindo kyegamba. Mokyeṙumbuko nyi maṙima na iowuo; mokyepfuṟukana na iwona kye kya wusumganyi kyiṟundo. Nyoe moloṟa na pata kye muwoṙe ṙeko kyiiṙi kya ikyi ngyigamba-pfo.
47007012	Kyasia, maa chandu ngyilemuṟeia paruo, ngyileṟeia kyipfa kya ulya alenyamaṟa, maa chi kyipfa kya ulya alewutio kuṙo-pfo, indi ipfuṟukana lyanyu kyipfa kyaṙu lyiiṙime iṟingyishio konyu mbele ya Ruwa.
47007013	Koikyo lulewiyiṟio moo. Lyingyi-se kyiiṙi kya iwiyiṟio moo lyaṙu lulechihiyo mnu ngoseṟa kyipfa kya sia ya Tito; kyipfa nyoe moose mulechihiṟa mrima okye.
47007014	Cha kyipfa kokooya ngyilekushela mbele yakye kyindonyi kyoose kyipfa kyanyu, ngyilewona sonu-pfo; indi chandu lulemmbia mbonyi tsoose kui wuloi, na wuṙo ikushela lyaṙu mbele ya Tito lyiwei lya loi.
47007015	Na ikunda lyakye konyu lyekyeengyeṟika ngoseṟa, kyiyeri ekyekumbuo iindia lyanyu nyoe moose, chandu mulemwambilyia kui wuowu na iṙeṙema.
47007016	Ngachihiyo, kyipfa kyiiṙi kya orio kyindo ngyechiiṙima ikusuria konyu.
47008001	Lyingyi-se, wana wa wana waṙu, lummbia ulogo lo isaṟia lya Ruwa, siṟi tsa Makyedonia tsileenengo;
47008002	kyipfa kyiyeri waweiyesho kui wukyiwa wung'anyi, sia yawo na wufofo wowo wung'anyi mnu wuleengyeṟa wunjama wo ilekyia lyawo.
47008003	Kyipfa ngyimuṟingyishia kye, kui pfinya tsawo, na ngoseṟa ya pfinya tsawo, kulawoṙe iitiko nyi mndu walewuta shindo shawo;
47008004	wechiluterewa mnu ko mbonyi tsa isaṟia-lyi, na iṟunda-lyi lyeṟundia wandu wa Ruwa.
47008005	Lyingyi-se walewuta kuṙi chi chandu luwekusurie tikyi-pfo, indi kuwooka waleṙambika mrima yawo ko Mndumii; na koṙu taa, iṙuana na chandu Ruwa akundi.
47008006	Mṟasa lukoikyimbia Tito naafutsie isaṟia-lyi konyu chandu oe alekoalyiwooka.
47008007	Kyaindi chandu muwoṙe shindo shifoi, iiṙikyia, iṙeṙa, na wuṟango, na wuragari woose, na ikunda lyanyu koṙu soe; kyasia na wuṙo muambilyie wuingyi wo isaṟia-lyi taa.
47008008	Ngyiṙeṙa kundu ngyimutsindikye-pfo, indi kui wuragari wo wandu wengyi ngyimanye wusimiri wo ikunda lyanyu.
47008009	Kyipfa mommanya isaṟia lya Mndumii oṙu Yesu Kristo, maa chandu awekyeri mnjama, kyipfa kyanyu, nalewa mkyiwa kundu nyoe muiṙime iwa wanjama kui wufofo wokye.
47008010	Na inyi kyipfa kya ikyo, ngyigamba kuṙi, kyachia ko ura lonyu muwookye iwuta shilya mulewooka maka ulesia. Nyoe muwekyeri wa kuwooka iwuta kuṙo.
47008011	Kyaindi wulalu afutsienyi kyindo-kyo; kundu chandu muwelangyie itarama, pfuṟukanenyi kuṙo chandu mochiiṙima, muafutsie.
47008012	Kyipfa kokooya mndu awoṙe mrima o tarama, Ruwa nekyeambilyia kyilya echiiṙima iwuta, ekyerika kya ngoseṟa-pfo.
47008013	Kyipfa ngyigamba isho, kundu wengyi wachihiyo na nyoe muwone wukyiwa-pfo;
47008014	indi mbonyi tsiwe necha; kyiyeri-kyi kya wulalu wuingyi wonyu wutarame iuṟa lyawo, kundu na wuingyi wowo wumutarame nyoe kyiyeri nyoe mulawoṙe; kundu mbonyi tsiwe necha.
47008015	Chandu kyikyiṟeie, “Alesania shifoi, aleengyeṟikyio-pfo, maa ulya alesania shitutu aleuṟa kyindo-pfo.”
47008016	Kyaindi Ruwa naṟumisho, ulya mowika wuragari wulya wulya kyipfa kyanyu mrimenyi ko Tito.
47008017	Kyipfa naleambilyia loi iikyimbio lyilya ngoseṟa. Lyingyi-se echiwika wuragari, nalepfunga kyaro kya iyenda konyu kulawoṙe iitiko.
47008018	Na hamwi na oe lukoṙuma mono-wama ulya kyiṟumi kyakye Nduminyi Ngyicha kyileṙunganana siṟinyi koose.
47008019	Maa chi wuṙo tikyi-pfo, indi nalesambuṟo nyi siṟi na iyenda kyaro hamwi na soe mbonyinyi tsa isaṟia-lyi, lulyiṟundia, kundu Mndumii naṟumisho, ikuṟeyeṟa lyaṙu lyimanyikye.
47008020	Lochikuringa na kyindo-kyi, mndu alachewona ṙeko lyaṙu mbonyinyi tsa kyisumbo-kyi lukyiṟundia;
47008021	lukosonguo ikusaṟa gai mecha, chi mbele ya Mndumii tikyi-pfo, indi na mbele ya wandu.
47008022	Na soe hamwi nawo loṙuma mono-wama oṙu lulemmbona kyiyeri kyileshi kye nawoṙe wuragari, na wulalu nawoṙe wuragari ngoseṟa mnu kyipfa kya ikusuria lying'anyi awoṙe konyu.
47008023	Kyasia mndu kakunda mbonyi tsa Tito, oe nyi mongari oko, na mndu ngyekyeṟunda na oe kyipfa kyanyu; na mndu kakunda mbonyi tsa wana wa wama waṙu, wo nyi wandu wawaṙume nyi siṟi, na mng'ano o Kristo.
47008024	Kyasia waloṟenyi mbele ya siṟi wuloi wo ikunda lyanyu, na ikushela lyaṙu kyipfa kyanyu.
47009001	Ko mbonyi tseṟundia wandu wa Ruwa kuwoṙe kyimaṙuma ngyimuṟeie-pfo.
47009002	Kyipfa ngyiichi ikuṟeyeṟa lyanyu; ikuṟeyeṟa ngyekyekushelyia kyipfa kyanyu ko wandu wa Makyedonia, kye Akaya iwekuṟeyeṟie maka oose; na wuragari wonyu wulekarisha wafoi.
47009003	Kyaindi ngyileṙuma wana wa wama-wo, kundu ikushela lyaṙu kyipfa kyanyu lyilailachikye kyiiṙi kya kyindo-kyi; muiṙime ikuṟeyeṟa chandu ngyilegamba,
47009004	kundu wandu wa Makyedonia wakacha hamwi na inyi, wakamukooya mulakuṟeyeṟie, soe lulacherigo nyi sonu (lulagambe nyoe), kyiiṙi kya mbaṟe-yo iyo ya ikusuria.
47009005	Kyasia ngyilewona kyangyikooya ngyitutume wana wa wama-wa wasonguoe ishika konyu, na iachikyia iwinyi kyisumbo kyanyu mulekyiteṟia wookyia kacha, kundu kyiwe kyamuṟeyeṟo, na kuṙi kyiwe cha kyienengo, maa chi cha kyindo kyekyeenengyio kui iitiko-pfo.
47009006	Kyaindi ngyigamba kyindo-kyi, “Mowaaya shaangu nesambuo shaangu; mowaaya kui ilekyia nesambuo kui ilekyia.”
47009007	Orio mndu nawute chandu akusurie mrimenyi kokye, chi kui ikuinaṙia, maa chi kui iitiko-pfo; kyipfa Ruwa nakundi ulya ekyeenengyia kui mrima mkyesi.
47009008	Na Ruwa neiṙima imuenenga orio mboṟa iingikyie, kundu nyoe mfiri yoose muiṙime iwaṙa orio kyindo mukundi, na muwoṙe orio kyindo mukundi muiṙime ienengyia kulawoṙe iehia.
47009009	Chandu kyikyiṟeie, “Oe nekyeenengyia kui ilekyia, kaenenga wakyiwa wusumganyi wokye wokaa mlungana.”
47009010	Na ulya ekyeenenga mbeu mndu mowaaya, na mkate uwe kyelya, nemuenenga mbeu tsewaaya na itsiengyeṟa, na oe nechiengyeṟa shilyimu sha wusumganyi wonyu.
47009011	Mochiiritso shindonyi shoose muiṙime iwaṙa ilekyia lyoose, lyekyeenenga Ruwa wandu wafoi waimmbia haika kyipfa kya shienengo shanyu wekyeambilyia iwuka koṙu.
47009012	Kyipfa iṟunda-lya iṟunda-lyi chi lyetarama wandu wa Ruwa shindo shilya wauṟie tikyi-pfo, indi lyekyeengyeṟika mnu iwaṙa kyiira kui iana lying'anyi Ruwa ekyeenengo.
47009013	Cha kyipfa mukoyesho kui iṟunda-lyo, waiṟumisha Ruwa kyipfa kya wuindi wonyu kui iṟingyishia Ndumi Ngyicha ya Kristo, na kyipfa kya ilekyia lyanyu mulewaambutsia wo na wandu woose.
47009014	Nawo wawenyi, wechiterewa kyipfa kyanyu, wamukundi mnu mrimenyi kowo kyipfa kya isaṟia lya Ruwa lyileingyikyi mnu konyu.
47009015	Ruwa naano kyipfa kya kyienengo kyakye, lulawoṙe maṙeṙo geonguo mbonyi tsakyo.
47010001	Kyasia, inyi Paulo ngyimonyi ngyimuterewa kui wuhoo na wuyendelyi wo Kristo, inyi ngyikyeri msimiri ngyikyeri hamwi na nyoe, indi ngyilakyeri ho ngyiwoṙe wuṟango na wukari konyu.
47010002	Yee, ngyiterewa kye ngyikyeri ho ngyilawaṙe wuṟango na wukari cha wulya ngyiwoṙe ko walya wekyelushitakyi kye soe lokyeosha shindo sha kyiwuyana.
47010003	Kyipfa maa chandu luosha shindo sha kyiwuyana, lokyekapana shiṙa kui mbaṟe ya kyiwuyana-pfo;
47010004	(kyipfa shisha sha shiṙa shaṙu chi sha kyiwuyana-pfo, indi shiwoṙe pfinya kyiiṙi kya Ruwa mṟasa iunduo moombo;)
47010005	lochinyamaṟa makusaṟo na orio kyindo kyekyeshingyia, kyekyeshingyia wuṟango wo Ruwa, na lochichilyia orio mndu naiṙime iindia Kristo.
47010006	Lyingyi-se lukowa lukuṟeyeṟie itaa kyiṟaache wuwicho woose, kyiyeri iiṙikyia lyanyu lyeafukyia.
47010007	Ambuyenyi shikyeri mbele ya meso ganyu. Mndu kawona oe amonyi kye nyi mndu o Kristo, nawekusaṟe kuṙi taa mrimenyi kokye, kye chandu oe akyeri mndu o Kristo, nyi wuṙo na soe.
47010008	Kyipfa maa ngakushela ngoseṟa kyitutu kyipfa kya wuchilyi woṙu (luleenengo nyi Ruwa, luiṙime imugoṟotsa maa chi imuolotsa-pfo), ngyerigo nyi sonu-pfo;
47010009	ngyilachewono cha ilyi kye ngyikundi imuowesha kui paruo tsako.
47010010	Kyipfa wekyegamba, paruo tsakye tsingyikari na tsioweshie; indi akyeri amonyi kyimmbiu namfofo, na maṙeṙo gakye chi kyindo-pfo.
47010011	Mndu o mbaṟe-yo iyo nakusaṟe kuṙi, kye kyindo kyilya lokyeṟeia paruonyi lulakyeri na nyoe nyikyo lochiwuta lukyeri na nyoe.
47010012	Cha kyipfa lochikaria ikutala hamwi na wandu waata wa iwo wekyekushela wawenyi, maa ikulyingatsana nawo-pfo. Wandu wekyekuloṟa kye wo nyi kyiyeṟo kyekuyeṟa, na wandu wekyekulyingatsana wo wenyi ko wenyi nyi matondo.
47010013	Kyaindi soe luikushela ngoseṟa ya chandu kyiwaṟi koṙu-pfo; indi chandu kyiwaṟi kyiyeṟo kyilya kyikyiwikye nyi Ruwa, nakyo nyi ishika mṟasa konyu.
47010014	Kyipfa luikulandaṟa luwenyi kuta chandu kyiwaṟi-pfo, cha ilyi lulaishika konyu nyoe; cha kyipfa lulesonguo ishika mṟasa konyu Nduminyi Ngyicha ya Kristo.
47010015	Maa luikushela kuta chandu kyiwaṟi, kyipfa kya iṟunda lya wandu wengyi-pfo; indi ikusuria lyaṙu nyi kye chandu iiṙikyia lyanyu lyiengyeṟika, iṟunda lyaṙu konyu lyeng'ana,
47010016	kundu luiṙime ionguo Ndumi Ngyicha ngyuurukyenyi tsingyi kuleshi na nyoe; kulawoṙe ikushelyia iṟunda lyiṟunde nyi wandu wengyi.
47010017	Kyaindi ulya mokushela, nakushele kyiiṙi kya Mndumii.
47010018	Kyipfa mndu moiṙikyio chi ulya ekyekushela-pfo, indi nyi ulya ekyeṟumisho nyi Mndumii.
47011001	Nanga muweṙuana na inyi wutondonyi woko kyitutu! Yee, muṙuane na inyi.
47011002	Kyipfa ngyimunyeng'ia, wunyeng'i wo Ruwa; kyipfa ngyilemukosia msoṟo umwi, kundu ngyiendie Kristo mana mkyega mcha.
47011003	Kyaindi ngyiowuo; chandu njoka iya ilelemba Eva kui ngyeṟo tsayo, ilachenyamaṟa makusaṟo ganyu, mukoṙa wunyotsu na wucha wonyu ko Kristo.
47011004	Kyipfa mndu oose kacha eonguo Yesu ungyi lulalemwonguo soe, ang'u mukoambilyia mumuyo ungyi alakyeri cha ulya muleambilyia, ang'u ndumi ngyicha ingyi ilakyeri cha iya muleambilyia, muwuta necha iṙuana na oe!
47011005	Kyipfa ngakusaṟa kye kuwoṙe kyindo wasu wang'anyi wawoṙe ngyilakyiwoṙe inyi-pfo.
47011006	Kyaindi maa kokooya inyi nyi mndu alaichi iṙeṙa, ikyo chi mbaṟe yako wuṟangonyi-pfo, indi ko orio kyindo luleṟingyishio konyu.
47011007	Ngyesa ngyilenyamaṟa kui iindia kundu nyoe mung'anyiso, kyipfa kya ilyi ngyilewaongoya Ndumi Ngyicha kulawoṙe wori?
47011008	Ngyilesoka siṟi tsingyi masaa gawo, ngawuta kowo kyindo kyako kyelyio kundu ngyimuṟundie nyoe.
47011009	Na inyi kyiyeri ngyiwekyeri hamwi na nyoe na ipfula kyindo kyengyitarama, ngyilewa ṟio ko mndu-pfo. Kyipfa wana wa wama walewuka Makyedonia walengyienenga orio kyindo ngyiwekundi; na inyi mbonyinyi tsoose ngyilekuringa ngyilacheewa ṟio konyu maa ale. Lyingyi-se ngyekuringa.
47011010	Chandu loi iya ya Kristo ikyeri mrimenyi koko, kuwoṙe mndu echiiṙima ingyiima ikushela mṟasenyi ya Akaya-pfo.
47011011	Kyitewe ny' kyi? Ngyesa nyi kyipfa nygilamukundi nyoe? Ruwa naichi.
47011012	Kyaindi kyindo ngyiwuta ngyekyiwuta, kundu ngyiwingane na iwo waipfula ṙaawa walawone, kundu kyindo-kyo waikushelyia wawono wakyeri cha soe.
47011013	Kyipfa wandu wa mbaṟe-yo-iyo nyi wasu wa wongo, wekyeṟunda kui ngyeṟo, wekyekuloṟa cha ilyi nyi wasu wa Kristo.
47011014	Maa chi kyindo kyeṟiyio-pfo. Kyipfa Satana oe amonyi nekyekuloṟa cha ilyi nyi malaika o ngyeela.
47011015	Kyasia chi kyindo kying'anyi waṟundi wakye ikuloṟa cha ilyi nyi waṟundi wa wusumganyi wakyeri kye ifurumia lyawo lyechiwa kyimwi na maṟunda gawo-pfo.
47011016	Ngyigamba-se, mndu alakusaṟe kye inyi ngyimtondo. Kyaindi maa mukokusaṟa kyako kuṙo, mungyiambilyie cha tondo; kundu na inyi ngyiiṙime ikushela kyitutu.
47011017	Kyindo ngyiṙeṙa kyiwukyie ko Mndumii-pfo, indi nyi cha kya wutondo, kui wukari-wu wo ikushela.
47011018	Cha kyipfa wafoi waikushela kui mbaṟe ya kyimndu na inyi ngyekushela.
47011019	Nyoe, kyipfa muwaṟango, mokyeṙuana na matondo kui sia.
47011020	Kyipfa mokyeṙuana na mndu echimmbika wutumonyi, na immbutia shindo shiwicho sha orio mbaṟe maa imukapa ipfo kyaam.
47011021	Ngyiṙeṙa kui mbaṟe ya wufofo cha ilyi luwewafofo. Kyaindi kokooya mndu awoṙe wuṟango na wukari kyindonyi kyoose (ngyiṙeṙa kyitondo), maa inyi ngyiwoṙe wuṟango na wukari.
47011022	Wo nyi Waebrania? Na inyi taa. Wo nyi Waisiraelyi? Na inyi taa. Wo nyi wa kyishari kya Abrahamu? Na inyi taa.
47011023	Wo nyi waṟundi wa Kristo? (Ngyiṙeṙa cha msuko), inyi nyi ngoseṟa. Wukyiwenyi nyi ngoseṟa mnu; shipfungonyi nyi ngoseṟa mnu; kyiiṙi kya ikapo nyi ngoseṟa na kuta; kyiiṙi kya ikyia upfu kyiyeri kyileshi.
47011024	Ko Wayuda kataanu ngyilekapo ka makumi gaṟaaṟu na kyenda.
47011025	Kaṟaaṟu ngyilekapo na upoi; lyimwi ngyilekapo magoe; kaṟaaṟu ngyilenyamaṟikyio nyi ngalawa; kyingoto puti na kyio taṟaṟa ngyikyeri mṟingyenyi.
47011026	Kui iyenda kyaro kafoi; ngataṟa tsa mfo; ngataṟa tsa wasokyi; ngataṟa iwuka ko Wayuda woṙia; ngataṟa iwuka ko wandu wa masanga gengyi; ngataṟa tsa mṟinyi; ngataṟa tsa nukyenyi ngyuumu suwa ilawoṙe maa mṟinga; ngataṟa tsa ipalyipalyinyi; ngataṟa tsa wambuya wa wongo.
47011027	Wukyiwenyi na matuuronyi; ilaa kyiṙombo kafoi; njaenyi na wuangarinyi; kyiiṙi kya ikuretekyia kafoi; mbehonyi na iṙio kyiṟanguoe.
47011028	Kulawoṙe ionguo shindo shingyi shifoi, orio mfiri ngyiwoṙe maṟunda ga iambuya siṟi tsoose.
47011029	Nyi wui akyeri mfofo, na inyi ngyilawe mfofo? Nyi wui aletewo na mndu inyamaṟa na inyi ngyilawihiyo?
47011030	Kyikangyikooya ikushela, ngyekushelyia wufofo woko.
47011031	Ruwa, Awu o Mndumii Yesu, awaṟi kyiṟumi mṟasa mlungana, naichi kye ngyiṙeṙa wongo-pfo.
47011032	Ipfo Dameskyi mchilyi o mangyi Areta naweiringa mṟi o Wadameskyi, kundu nangyiwaṙe;
47011033	na inyi ngasotso dirishenyi lya kyiambasa ngyikyeri kyikapunyi, ngakyiṟo iwuka mawokonyi gakye.
47012001	Kyangyikooya ikushela, maa chandu kyilakyicha; kyaindi ngyegamba shindo Mndumii alengyiloṟa ngyikyeri cha mndu ailoṙo na ingyishukuya.
47012002	Ngyiichi mndu umwi kyiiṙi kya Kristo, hamsia cha maka ikumi na ina wulalu (kye nawekyeri kyiiṙi kya mmbiu ngyiichi-pfo; kye nawekyeri nja ya mmbiu ngyiichi-pfo; Ruwa naichi). Mndu-cho naleirio wuye mṟasa ngyinenyi ya kaṟaaṟu.
47012003	Na inyi ngyiichi mndu-cho, (kye nawekyeri kyiiṙi kya mmbiu ngiichi-pfo; kye nawekyeri nja ya mmbiu ngiichi-pfo; Ruwa naichi).
47012004	Kye naleiro mṟasa Paradiso, kaicho maṙeṙo galekyeiṙima iṙeṙo, galakyeri sungusinyi mndu igaṙeṙa.
47012005	Ko mbonyi tsa mndu cha icho ngyekushela; kyaindi kyipfa kyako ngyekushela-pfo, sile mbonyinyi tsa wufofo woko.
47012006	Kyipfa kokooya ngyiwekundi ikushela ngyiwechiwa tondo-pfo, kyipfa ngyegamba loi. Kyaindi ngyekushela-pfo, kundu mndu alachengyitalyia ngoseṟa ya isho awonyi koko ang'u ishiicho koko.
47012007	Na kyimaṙuma ngyilaiṙime ikushela na ielewetsa kyipfa kya shilya ngyileshukuyo, ngyileenengo kyindo kyewawiṟa mmbiu mbaṟe ya msha, kyindo kyikyeri cha mndu amṙume nyi Satana kundu nangyikape, ngyilachekushela na ielewetsa.
47012008	Kyipfa kya kyindo-kyo ngyileterewa Mndumii kaṟaaṟu kye kyingyiwukye.
47012009	Na oe kangyiwia, “Isaṟia lyako lyikushikyie; kyipfa wuiṙimi woko wokyeafukyia wufofonyi.” Kyasia ngyekushelyia wufofo woko kui sia ing'anyi, kundu wuiṙimi wo Kristo wukae na inyi.
47012010	Koikyo ngyichihiṟo nyi wufofo, shilahio, ngyuukyiwa tsa orio mbaṟe, kyipfa kya Kristo. Kyipfa kyiyeri ngyikyeri mfofo nyi lyo-ndu ngyiwoṙe pfinya.
47012011	Ngawa tondo, nyi nyoe mulengyitewe. Kyipfa kyiwekyiwaṟi nyoe mungyiṟumishe, kyipfa kuwoṙe kyindo wasu wang'anyi walengyiiṟa nakyo-pfo, maa chandu ngyilakyeri kyindo.
47012012	Nyi loi shiṟingyishio shekyeoshana na wasu shileṟundika konyu kui wusimiri woose, kui shiṟingyishio na maṟiyisho na ṟigo.
47012013	Kyipfa nyi kyikyi muleuṟa kuta siṟi tsingyi, sile nyi ilyi ngyilalewa ṟio konyu? Ngamuterewa mungyihooṟie wuwicho-wu.
47012014	Ambuyenyi kye nyi lya kaṟaaṟu inyi ngyikuṟeyeṟie icha na konyu, maa ngyechiwa ṟio konyu-pfo. Kyipfa ngyipfula masaa ganyu-pfo, indi ngyimupfula nyoe; kyipfa kyiwaṟi wana ikooma kyiseyesoe ko wafee-pfo, indi wafee ko wana.
47012015	Na inyi kui sia ing'anyi ngyikuṟeyeṟie iwuta kyoose ngyiwoṙe, maa ikuwuta inyi ngyimonyi kyipfa kya mrima yanyu. Ngyesa mongyikunda kyitutu kyipfa kya ilyi inyi ngyimukundi mnu-pfoe?
47012016	Kyaindi kyikuwiie kuṙo, inyi ngyilewa ṟio konyu-pfo; indi nyoe muigamba kye kui iwa mṟango ngyilewawaṙa kui ngyeṟo.
47012017	Ngyesa kuwoṙe mndu oose ngyilemṙuma konyu, ngammbia namtose kyindo?
47012018	Ngyileikyimbia Tito, ngaṙuma mono-wama ulya hamwi na oe. Ngyesa Tito nalemtosa kyindo? Ngyesa lulechumia kui Mumuyo ulya ulya na ndifonyi tsilya tsilya-pfoe?
47012019	Mokusaṟa kye maa wulalu luṙeṙa mbonyi tsekuringa konyu! Mbele ya Ruwa luiṙeṙa kyiiṙi kya Kristo. Na isho shoose, wakunde, nyi kyipfa kya imukarisha nyoe.
47012020	Kyipfa ngiowuo, ngyilachemukooya chandu ngyilakundi imukooya mukongyiwona konyu chandu mulawekusurie ingyiwona ngyilachekooya kofia nyi wuṟiingyi na wunyeng'i, na nyashi, na maluyano, na iiriana wongo, na iṙeṙana, na makushelo, na kyituṟu.
47012021	Na inyi ilyi ngyechicha-se, Ruwa oko alachengyienenga irigo nyi sonu konyu, na inyi ngyisuo kyipfa kya wafoi waleṙeko wookyia iho, walaṙumbuye wunyamaṟi wo ukoe, na wuṟui, na lango tsingyi tsa sonu.
47013001	Nyi kamba lya kaṟaaṟu inyi icha na konyu. Kui maṙumbu ga waṟingyishi wawi ang'u waṟaaṟu orio ṙeṙo lyechimanyika na pata.
47013002	Ngasonguo immbia, na chandu ngyiwekyeri ho lya kawi, na wuṙo maa wulalu ngyilakyeri ho, ngyimmbia na pata iwo walewuta sha wunyamaṟi wookyia kyiyeri-kyo, na wengyi woose, kye ngacha, ngyehooṟia-pfo.
47013003	Cha kyipfa muipfula chandu Kristo akyeri, icho aiṙeṙa mrimenyi koko, ulya alakyeri mfofo konyu, indi nawoṙe pfinya mrimenyi konyu.
47013004	Kyipfa nalewoogio msalabenyi, wufafenyi, kyaindi nai na moo kui pfinya tsa Ruwa. Kyipfa maa soe lukyeri wafafa kyiiṙi kyakye; indi lochikaa na moo hamwi na oe kui pfinya tsa Ruwa.
47013005	Kuruwe-ruwenyi muwenyi kye mukyeri iiṙikyienyi. Kuṟingyishienyi muwenyi. Ang'u muichi muwenyi kye Yesu Kristo nakyeri mrimenyi konyu? Sile molego.
47013006	Kyaindi ngyikusurie kye momanya kye soe lulelego-pfo.
47013007	Na soe luiterewa Ruwa, maa mulawute kyindo kyoose kyiwicho. Chi kundu soe lukuloṟe kye luwaiṙikyie-pfo, indi nyoe muwute kyilya kyikyicha, maa chandu soe lukyeri cha wandu walelego.
47013008	Kyipfa loiṙima iwuta kyindo kyoose kyilakyeri kya loi-pfo, indi kyipfa kya wuloi.
47013009	Kyipfa luchihiyo, kokooya soe lukyeri wafofo, na nyoe muwoṙe pfinya. Lyingyi-se loterewa muwe wandu waafutsie kyiiṙikyia.
47013010	Kyipfa kya ikyo, ngyiṟeia ishi ngyilakyeri ho, kundu ngyikyeri ho, ngyilaṟunde kui wuchilyi wulya ngyileenengo nyi Mndumii, kui ikarisha mrima maa chi iinyamaṟa-pfo.
47013011	Numa ya iho, wana wa wama, nakonyu. Muafutsie, muwiyiṟio moo. Kusurienyi kyimwi, mukae ufoṟonyi. Na Ruwa o ikunda na ufoṟo nechikaa hamwi na nyoe.
47013012	Iṟikyiṟanenyi chandu walya waiṙikyie Yesu wekyeiṟikyiṟana.
47013013	Wandu wa Ruwa woose wamuiṟikyiṟa.
47013014	Isaṟia lya Mndumii Yesu Kristo, na ikunda lya Ruwa, na isanza lya Mumuyo Mweele, lyikae na nyoe moose.
48001001	Inyi Paulo, ngaṟeia paruo-i, ngyikyeri msu (chi msu o wandu maa amṙume nyi mndu-pfo, indi amṙume nyi Yesu Kristo, na Ruwa Awu alemṟutsa iwuka ko wapfu),
48001002	na woose waiṙikyie Yesu wakyeri hamwi na inyi loiṟikyiṟa siṟi tsoose tsa Galatia.
48001003	Isaṟia lyikae konyu, na ufoṟo, shiwukyie ko Ruwa Awu, na ko Mndumii oṙu Yesu Kristo.
48001004	Ulya alereka mrima okye kyipfa kya ngyuunyamaṟi tsaṙu, kundu nalukyiṟe mawicho ga kunu wuyanenyi lukyeri wulalu, chandu Ruwa, Awu oṙu, alekunda.
48001005	Kyiṟumi kyikae na oe, mlungana na mlungana. Amen.
48001006	Ngyimṟiyie kyipfa muiṙa iwinyi kuṙo ulya alemulaga isaṟienyi lya Kristo, na igalukyia malosho ga mbaṟe ingyi gaigambo kye nyi ndumi ngyicha.
48001007	Kuwoṙe ndumi ngyicha ingyi-pfo; kyaindi kuwoṙe wandu waipfuṟukana wakundi iilacha Ndumi Ngyicha ya Yesu Kristo.
48001008	Kyaindi kokooya soe ang'u malaika o ruwewu amulosha shindo shingyi shilakyeri shilya lumuongoya, nawusio kyiseso.
48001009	Chandu lulesonguo igamba, na wulalu ngyigamba-se, mndu oose kamuongoya ndumi ngyicha ingyi ilakyeri iya muleambilyia koṙu, mndu-cho nawusio kyiseso.
48001010	Kyipfa wulalu ngyesa ngyikundi ikundo nyi wandu? Ote! Kyindo ngyikundi nyi ikundo nyi Ruwa. Kyipfa kokooya ngyiwekundi mṟasa wulalu ichihiṟa wandu, ngyiwechiwa mṟundi o Kristo-pfo.
48001011	Cha kyipfa, wana wa wama wako, Ndumi-yo Ngyicha ngyilemuongoya, ngyimmbia kye ilewuka ko wandu-pfo.
48001012	Cha kyipfa ngyileiambilyia ko wandu, maa ilosho nyi mndu-pfo, indi kui ishukuyo nyi Yesu Kristo.
48001013	Kyipfa muleicho mbonyi tsa mkaṟo yako wookyia mawookyionyi kyiyeri ngyiwekyeindia Ruwa chandu Wayuda wekyemwindia; kye ngyilelyisa Siṟi ya Mndumii wukyiwa wuelewetsie, ngyetambagana iinyamaṟa.
48001014	Na inyi wandunyi wa rika lyako inyi ngyiwekyeri mbele kuta wengyi kyipfuṟukanionyi kyeindia Ruwa chandu Wayuda wekyemwindia, ngatambagana mnu iosha shilya ngyileambilyia ko waku wako.
48001015	Kyaindi Ruwa alengyisaanga wookyia wosinyi ko wama oko, kangyilaga kui isaṟia lyakye;
48001016	kyiyeri alewona nyi necha iṟingyishia Mono-kye mrimenyi koko, kundu ngyiongoye walya walaiṙikyie Yesu mbonyi tsakye; maa ngyileyenda ko mndu oose immbesa kyindo-pfo.
48001017	Maa ngyilekunda iyenda Yerusalemu ko walya walengyisongoya iwa wasu-pfo; indi ngyileyenda uruka lo Waarabu na numa ya iho ngawuya-se na Dameskyi.
48001018	Numa ya iho; hamwiṙe maka iṟaṟu, ngaṙo iyenda Yerusalemu kundu ngyiwonane na Kyefa, ngakaa kokye mfiri ikumi na itanu.
48001019	Kyaindi ngyilewona msu ungyi sile Yakobo, mono-wama o Mndumii-pfo.
48001020	Na isho ngyimuṟeia nyoe, ambuyenyi, mbele ya Ruwa, ngyiṙeṙa wongo-pfo.
48001021	Numa ya iho ngyileyenda ngyuura tsa Shamu na Kyilyikyia.
48001022	Kyaindi ngyilewono kyaam kyako nyi siṟi tsa Uyuda tsiwekyeri kyiiṙi kya Kristo-pfo;
48001023	indi waleicho tupu kye icho mfiri ya ipfo numa awekyewalyisa wukyiwa, wulalu naionguo mbonyi tsa iiṙikyia alelyinyamaṟa ilyi kacha.
48001024	Wakaṟumisha Ruwa kyipfa kyako.
48002001	Numa ya iho, hamwiṙe maka ikumi na ina, ngaṙo-se iyenda Yerusalemu ngyiṙuṙanyi na Barinaba na Tito.
48002002	Na inyi ngyileyenda kyipfa ngyileshukuyo ngawia wandu Ndumi Ngyicha iya ngyekyeongoya walya walakyeri Wayuda, kyaindi kui kyiṟika ko walya wawoṙe kyiṟumi, kyilacheewa kofia ngyiṙicha wulya, ang'u ngyileṙicha wulya.
48002003	Kyaindi Tito awekyeri hamwi na inyi, na oe nyi Mkyiṟikyi, aleitiko iṙino-pfo.
48002004	Indi kyipfa kya wandu walekuloṟa kye waiṙikyie Yesu na kunu waweiṙikyie-pfo, wandu walekulunga na soe kui kyiṟika kundu wamanye mbonyi tsaṙu soe lulawachilyie nyi kyindo kyiiṙi kya Kristo Yesu, kundu ilyi numa waluwikye wusingyenyi.
48002005	Kyaindi kyipfa kya iringa ulogo lo Ndumi Ngyicha luleiṙikyia waluchilyie maa ale-pfo, kundu wuloi wo Ndumi Ngyicha wukae na nyoe.
48002006	Kyaindi walya wawoṙe kyiṟumi na kye wawoṙe rina (ngyilesaṟa wawei kuṙa-pfo kyipfa koko shilyingananyi shoose; na Ruwa ekyeambuya kyaam kya mndu-pfo); ngagamba iwo wawoṙe kyiṟumi walengyiengyeṟia kyindo-pfo.
48002007	Indi kyilaṙuṙanyi na isho, kyiyeri walewona kye ngyimṙambikye Ndumi Ngyicha ya wandu walakyeri Wayuda, chandu Petiro aleṙambiko Ndumi Ngyicha ya Wayuda;
48002008	(kyipfa ulya aleenenga Petiro wuiṙimi wo iwa Msu o Wayuda nyi oe alengyienenga na inyi wuiṙimi wo iyenda ko walya walakyeri Wayuda.)
48002009	Lyingyi-se kyiyeri walemanya isaṟia lyilya ngyileenengo; Yakobo, na Kyefa, na Yohane, wawoṙe kyiṟumi kye nyi ngoe, waleiṙikyia iṟunda hamwi na inyi na Barinaba; kundu soe luyende ko walya walakyeri Wayuda, nawo wayende ko Wayuda.
48002010	Indi waleluwia luwute kyindo kyimwi, lutarame wakyiwa, na ikyo ngyilekyiṟunda kui wuragari.
48002011	Kyaindi kyiyeri Kyefa alecha na Antiokyia, ngyilegaluana na oe ushangu kui ushangu, kyipfa nawewaṟi ianduyo.
48002012	Cha kyipfa kyiyeri wandu waata wawukyie ko Yakobo walawendeche, naweilya handu hamwi na wandu walaiṙikyie Yesu; kyaindi kyiyeri wo walecha, kawuya na numa, kalekana nawo, kunu echiowuo Wayuda.
48002013	Na Wayuda-wo, wengyi wakaowuo hamwi na oe, mṟasa na Barinaba kawaṙa wukulembecheṟi chawo.
48002014	Kyaindi, kyiyeri ngyilewona kye mkaṟo yawo iṙuṙanyi necha na wuloi wo Ndumi Ngyicha-pfo, ngyilewia Kyefa mbele ya wandu woose, “Kokooya iyoe ukyeri Myuda nuosha miichiwie ya wandu walaiṙikyie Yesu, maa chi ya Wayuda-pfo, ny'kyilyi uitika wandu walaiṙikyie Yesu iosha miichiwie ya Wayuda?”
48002015	Soe lukyeri Wayuda kui ifeo, maa chi waṙeko wawukyie ko walya walakyeri Wayuda-pfo,
48002016	luichi kye mndu ekyetalyio wusumganyi kui mawuto ga mawawaso-pfo, indi kui iwaṙa iiṙikyia kyiiṙi kya Kristo Yesu. Soe luleiṙikyia Kristo Yesu kundu lutalyio wusumganyi kui iiṙikyia Kristo, maa chi kui mawuto ga mawawaso-pfo; kyipfa kui mawuto ga mawawaso kuwoṙe mndu echitalyio wusumganyi-pfo.
48002017	Kyaindi kokooya soe luwenyi, kui ipfula italyio wusumganyi kyiiṙi kya Kristo, lulewono kye luwanyamaṟi, ngyesa Kristo nawa mṟundi o wunyamaṟi? Ote!
48002018	Kyipfa ngawika-se shilya ngyilemshiunduo, ngaloṟa kye inyi ngyimonyi nyi mṙeko.
48002019	Kyipfa inyi ko mbonyi tsa mawawaso ngyipfiie kundu ngyiwaṙe moo kyipfa kya Ruwa.
48002020	Ngyilekapio msalabenyi hamwi na Kristo; kyaindi ngyiwoṙe moo; maa chi inyi-se-pfo, indi Kristo nai na moo mrimenyi koko. Na moo ngyiwoṙe wulalu mmbiunyi ngyiuwoṙe kyiiṙi kya iiṙikyia Mana o Ruwa, ulya alengyikunda kareka moo okye kyipfa kyako.
48002021	Ngyikundi iwiyitsa kuleshi ikunda lya Ruwa ko wandu-pfo; kyipfa kokooya wusumganyi wokyewono kui njia ya mawawaso, kyasia Kristo nalepfa wulya.
48003001	Lanyoe Wagalatia mulawoṙe wuṟango, nyi wui alemloga, nyoe walya Yesu Kristo alemuloṟa na pata kye nalekapio msalabenyi?
48003002	Ngyikundi ikulosha kyindo kyimwi konyu. Ngyesa muleambilyia Mumuyo Mweele kui mawuto ga mawawaso ang'u kui iicho Ndumi Ngyicha na iiṙikyia Yesu?
48003003	Ngyesa mulewa matondo mbaṟe-i iyi? Mommbookye kui Mumuyo, mukundi iafutsia kui pfinya tsanyu muwenyi?
48003004	Ngyesa molya wukyiwa wung'anyi kuṙi wulya? Loi chi wulya-pfo. Kyilya kyilemmbutikyia kyiwaṟi imuenenga ikusaṟa chandu kyiweng'anyi.
48003005	Kyasia, ulya ekyemuenenga Mumuyo na iwuta shindo sha maṟiyisho kyiiṙi kyanyu, ngyesa nekyewuta kuṙo kui mawuto ga mawawaso, ang'u kui iicho Ndumi Ngyicha yekyeende iiṙikyia Yesu?
48003006	Chandu Abrahamu aleiṙikyia Ruwa katalyio wusumganyi.
48003007	Kyasia manyenyi-ng'u kye walya wawoṙe iiṙikyia, iwo nyiwo wana wa Abrahamu.
48003008	Na kyiṟeio kyiele, chandu kyilewona wookyia kacha kye Ruwa nechitalyia wusumganyi walya walaiṙikyie Yesu kui iiṙikyia, kyileongoya Abrahamu Mbonyi Ngyicha kyiyeri kya kacha igamba, “Kyiiṙi kyapfo iyoe walya walaiṙikyie Yesu wechiwona mboṟa.”
48003009	Kyasia iwo wakyeri wa iiṙikyia wekyewona mboṟa hamwi na Abrahamu awekyeri mndu awoṙe iiṙikyia.
48003010	Cha kyipfa woose wakyeri wa mawuto ga mawawaso, wakyeri kyisesonyi; kyipfa kyikyiṟeie, “Namsese ulya alekyeosha shindo shoose shikyeri kyitapunyi kya uwawaso.”
48003011	Nyi kyindo kyiichio na pata kye kuwoṙe mndu ekyetalyio wusumganyi mbele ya Ruwa kui mawawaso-pfo; cha kyipfa, “Mndu msumganyi nechiwaṙa moo kui iiṙikyia.”
48003012	Na uwawaso lulecha kui iiṙikyia-pfo, indi, “Ekyewuta isho nechiwaṙa moo kyiiṙi kya isho.”
48003013	Kristo naleluwuta kyisesonyi kya uwawaso, cha kyipfa naleseso kyipfa kyaṙu; kyipfa kyikyiṟeie, “Orio mndu amkapie msalabenyi namsese.”
48003014	Kundu kye mboṟa ya Abrahamu ikooye walya walaiṙikyie Yesu kyiiṙi kya Yesu Kristo, luiṙime iambilyia kyaasa kya Mumuyo kui njia ya iiṙikyia.
48003015	Wana wa wama wako, ngyiṙeṙa kyimndu. Maa chandu kyikyeri nyi kyaasa kya wandu, kyaasa kyikammbiko, kuwoṙe mokyiilacha ang'u ikyiengyeṟa-pfo.
48003016	Kyasia Abrahamu naleenengo shaasa hamwi na ulya alemfee. Aigamba, “Ko walya alefee” cha ilyi nyi wafoi-pfo, indi cha ilyi nyi umwi, “Ko ulya ochimfee,” kyimwi na igamba Kristo.
48003017	Kyindo ngyigamba nyi ikyi, kyaasa kyilewiko mawookyionyi nyi Ruwa, uwawaso lulecha maka magana gaana na makumi gaṟaaṟu numa ya kyaasa-kyo loiṙima iilacha kyaasa-kyo-pfo.
48003018	Cha kyipfa kyioṟa kyikawa nyi kui mawawaso, kyikyewa-se kyaasa-pfo; kyaindi Ruwa nalesaṟia Abrahamu kui njia ya kyaasa.
48003019	Kyasia uwawaso nyi kyikyi-ng'u? Uwawaso luleṙiko kyipfa kya maṙeko, mṟasa nache icho amwenengye kyaasa-kyo; kyaasa kyileendo nyi malaika kyiyeri Mose alewa mndu Ruwa alemṙuma ko wandu.
48003020	Kyasia ulya akyeri moṙumo chi moṙumo ko mndu umwi-pfo; indi Ruwa nyi umwi.
48003021	Kyasia, ngyesa uwawaso lokyewingana na shaasa sha Ruwa? Ote! Cha kyipfa kokooya mawawaso gekyeende moo galaleṙiko, loi wusumganyi wuwechiwono kui mawawaso.
48003022	Kyaindi kyiṟeio kyiele kyagamba kye wuyana woose wuwuchilyie nyi wunyamaṟi kundu iwo waiṙikyie waenengo kyaasa kui iiṙikyia waenengo kyaasa-kyo kui iiṙikyia Yesu Kristo.
48003023	Kyaindi kyiyeri iiṙikyia lyilya lyilawendeche luwewachilyie nyi mawawaso, lukowa cha wandu wakyeri kyipfungonyi, mṟasa kyiyeri kyeiṙikyia Yesu kyechicha, kyiyeri Ruwa echiloṟa.
48003024	Koikyo uwawaso lowa msongoru moluende na ko Kristo, kundu lutalyio wusumganyi kui iiṙikyia.
48003025	Kyaindi kokooya iiṙikyia lyilemcha, lukyeri-se wanda ya msongoru-pfo.
48003026	Cha kyipfa nyoe moose mowa wana wa Ruwa kui njia ya iiṙikyia Kristo Yesu.
48003027	Kyipfa nyoe moose muwapatise kyiiṙi kya Kristo muṟee Kristo.
48003028	Kuwoṙe-se Myuda maa Mkyiṟikyi-pfo. Kuwoṙe-se mtumo ang'u alakyeri mtumo-pfo. Kuwoṙe-se mndu msoṟo maa mndu mka-pfo. Kyipfa nyoe moose mowa kyindo kyimwi kyiiṙi kya Kristo Yesu.
48003029	Na kokooya nyoe nyi wandu wa Kristo, kyasia mowa wana wa Abrahamu, na weoṟa iṙuana na kyaasa.
48004001	Kyaindi ngagamba kye mokyioṟa, kyiyeri kyoose ai mana, nakyeri cha mtumo, kyiyeri awuye ammbiie kyindo echioṟa.
48004002	Indi nakyeri wuchilyinyi wo walya wawawikye wamwambuye na imwenenga shilya akundi mṟasa kyiyeri awuye echigamba kye kuwoṙe-se kyimaṙuma kyewika wandu weambuya mokyioṟa-cho-pfo.
48004003	Na wuṙo na soe, kyiyeri luwekyeri wana watutu, lukowa watumo wa mumuyo ichilyie wuyana.
48004004	Na lyilya kyiyeri kyilya kyiwekyikunde kyileafukyia, Ruwa naleṙuma Mono-kye, ulya alefeo nyi mndu mka, nafeo wuchilyinyi wo mawawaso,
48004005	kundu nakyiṟe walya wawewachilyie nyi mawawaso, kundu soe luiṙime iambilyia iwa wana.
48004006	Na kyipfa nyoe mowa wana, Ruwa naleṙuma Mumuyo o Mono-kye mrimenyi konyu, ekyegamba, “Aba,” kyimwi na igamba Awu.
48004007	Kokooya nyi wuṙo, iyoe chi mtumo-se-pfo indi nukyeri mana; na kokooya nukyeri mana, kyasia nukyeri mokyioṟa ko Ruwa.
48004008	Kyaindi kyiyeri kyilya, kyipfa mulaweichi Ruwa, muleṟundia shindo shilakyeri waruwa.
48004009	Indi wulalu mommanye Ruwa, ang'u ngoseṟa Ruwa imumanya nyoe, nyi kyikyi kyitewe kyewiyilyia malosho ga mawookyionyi gamafofo, gai mti, galya mukundi igaṟundia-se?
48004010	Mokyekuwinisha na mfiri, na mori, na shiyeri, na maka.
48004011	Ngyikusaṟa mnu kyipfa kyanyu, kyilawe kofia ngyilekuwinisha wulya kyipfa kyanyu.
48004012	Wana wa wama wako, ngamterewa, muwe cha inyi, kyipfa inyi nyi cha nyoe. Mulengyilyiia mbaka kyindonyi kyoose-pfo.
48004013	Kyaindi muichi kye ngyilemuongoya Ndumi Ngyicha lya kuwooka kyipfa kya wufafa wo mmbiu.
48004014	Na kyiyesho kyilempaaya nyoe mmbiunyi oko mulekyimina maa ikyilega-pfo, indi mulengyiambilyia cha malaika o Ruwa, cha Kristo Yesu.
48004015	Kyasia, nyi kyikyi kyammbutikye kyeiṙima igaluo ishi shoose? Kyipfa ngyiṟingyishia kye, kokooya kyiwechiiṙimika, muwekuluo meso ganyu, mungyienengye inyi.
48004016	Ngyesa ngawa mokyituwa onyu kyipfa ngyimmbia shikyeri sha loi?
48004017	Iwo wawoṙe ilanga lying'anyi kyipfa kyanyu, kyaindi chi kui njia ngyicha-pfo, indi wakundi imshingyia nja, kundu kye nyoe muwalangye wo.
48004018	Na nyi kyindo kyicha iwaṙa wunyeng'i kyipfa kya kyindo kyicha mfiri yoose, maa chi kyiyeri ngyikyeri na nyoe tupu-pfo.
48004019	Mbuya tsako wakunde, walya kyipfa kyawo ngyiwoṙe iwawio lying'anyi mrimenyi mṟasa muwe cha Kristo;
48004020	ngyilangyie kui mrima oko oose ikaa halya-ndu mukyeri wulalu, kundu ngyiilachikye na iloṟa lyako chandu ngyimukundi.
48004021	Ngyiwienyi, nyoe mukundi ichilyio nyi mawawaso. Ngyesa mokyeicho kyindo mawawaso gagamba-pfoe?
48004022	Cha kyipfa kyikyiṟeie kye Abrahamu nawewoṙe wana wawi, umwi alefee na kyisinga, na umwi na mka o wolyi.
48004023	Kyaindi mana ulya o kyisinga nalefeo kui mmbiu, na ulya o mka o wolyi kui kyaasa.
48004024	Shindo-shi shekyeṙeṙo kui mfano; cha kyipfa iwa wawi nyi cha mma ya mbaṟe tsiwi; mma umwi iwuka fumvu lya Sinai, okyewaṙa wana kui wusinga, na mma-cho nyi Hajiri.
48004025	Kyipfa Hajiri nyi cha fumvu lya Sinai lyikyeri urukyenyi lo Waarabu, lyilyingananyi na Yerusalemu ya wulalu; cha kyipfa nekyeṟunda hamwi na wana.
48004026	Indi Yerusalemu ya wuye nyi mka ulya o wolyi, na oe nyi oe wama oṙu soe.
48004027	Cha kyipfa kyikyiṟeie, “Chihiyo, iyoe muumba, ulekyewaṙa wana; kuilengye na ṟui lying'anyi, ufiiṟe, iyoe ulawoṙe fowa cha ya mndu mka aienengo mana. Kyipfa wana wa ulya amṙe amonyi nyi wafoi kuta wa ulya awoṙe mii.”
48004028	Kyasia, wana wa wama wako, cha Isakyi, soe nyi wana wa kyaasa.
48004029	Kyaindi chandu kyiyeri kyilya ulya alefeo kui mmbiu alelyisa wukyiwa ulya alefeo kui Mumuyo, nyi wuṙo kyikyeri maa wulalu.
48004030	Kyaindi kyiṟeio kyiele kyagamba kuṙa? “Funa kyisinga na mono-kyo, cha kyipfa mana o kyisinga echioṟa maa ale hamwi na mana o mka o wolyi-pfo.”
48004031	Koikyo, wana wa wama wako, soe chi wana wa kyisinga-pfo indi nyi wana wa ulya ai mka o wolyi.
48005001	Kyiiṙi kya iwa wana wa mka o wolyi Kristo nalelugaluo wandu walakyeri wuchilyinyi wo kyindo kyoose. Koikyo maa mulalolome, maa ichilyio-se nyi wutumo.
48005002	Inyi Paulo ngammbia nyoe kye, mukoṙino, Kristo echiwaṙa kyiira konyu-pfo.
48005003	Lyingyi-se ngyiṟingyishia orio mndu ekyeṙino kye nyi iṟunda lyakye iafutsia uwawaso loose.
48005004	Muwasaangye nyi Kristo, nyoe mukundi italyio wusumganyi kui mawawaso, mooloka na iwuka isaṟienyi.
48005005	Kyipfa soe kui Mumuyo luiweṙelyia ikusuria lya wusumganyi kui njia ya iiṙikyia.
48005006	Kyipfa kyiiṙi kya Kristo Yesu iṙino, maa iṙa iṙino lyiwoṙe kyiira kyoose-pfo, indi iiṙikyia lyekyeṟunda kui ikunda.
48005007	Muweitambagana necha; nyi wui alemushingyia mulaindie wuloi?
48005008	Chi Ruwa alemushingyia-pfo, kyipfa nyi oe ekyemlaga muyende kokye.
48005009	Chachu kyitung'tu yekyetarang'isha itongye lyoose.
48005010	Kyiiṙi kya Mndumii ngyikusaṟie kye moiṙima iwaṙa makusaṟo ga mbaṟe ingyi-pfo. Kyaindi mndu oose aimuenenga wuowu nechianduyo.
48005011	Na inyi, wana wa wama wako, kokooya ngyionguo mbonyi tsa iṙino, ny'kyilyi ngyilyiso wukyiwa mṟasa wulalu? Kokooya ngyiweionguo kuṙo ilosha lyako kye Kristo nalepfa msalabenyi lyiwewa lya wulya.
48005012	Ngyiwechihiyo mnu kokooya iwo waimfoga-foga wawekuletsana na nyoe nakamwi.
48005013	Kyipfa nyoe, wana wa wama, mulelago muwe wandu mulawachilyie nyi kyindo. Kyaindi kulya iwa wandu walawachilyie nyi kyindo kulawe kyimaṙuma kyeosha lango tsa mmbiu, indi ṟundianenyi kui ikunda.
48005014	Kyipfa uwawaso loose lukyeri kyindonyi kyimwi tupu, nakyo nyi ikyi, “Ukunde momṟasa opfo chandu ukukundi kumonyi.”
48005015	Kyaindi mukowika cha mando ga saka, ambuyenyi mularumatsane.
48005016	Kyasia ngagamba, chilyionyi nyi Mumuyo Mweele; maa mulawute kyilya mrima yanyu ikundi tupu.
48005017	Cha kyipfa mmbiu okyelanga ochiwingana na Mumuyo, na Mumuyo iwingana na mmbiu; kyipfa ishi shekyeṙuana-pfo, na moiṙima iwuta shilya mukundi-pfo.
48005018	Kyaindi mukosongoyo nyi Mumuyo, mukyeri wuchilyinyi wo mawawaso-pfo.
48005019	Kyasia mawuto ga mmbiu gai na pata, nyigo iga: wuṟui, ukoe na lango tsa sonu,
48005020	iindia mafano, wusawi, isuana, iluyana, wunyeng'i, nyashi, wuṟiingyi, nduutsano, iṙeṙa wongo.
48005021	Wunanzi, ilya na ielewetsa, na shindo shifananyi na isho; kyiiṙi kya isho ngammbia kulawoṙe ikyelyio, chandu ngyilemummbia kye wandu wekyewuta shindo sha mbaṟe-yo wechioṟa Wumangyi wo Ruwa-pfo.
48005022	Kyaindi ndunda tsa Mumuyo nyi ikunda, sia, ufoṟo, ikarishia, kyiṙo kyicha, itarama wakyeri wukyiwenyi, iwuta kyilya mndu ateṟia,
48005023	wuhoo, iwaṙa meena. Kuwoṙe iwawaso lya mbonyi tsa shindo cha isho-pfo.
48005024	Na iwo wakyeri wa Kristo Yesu wekyechilyio-se nyi lango tsa mmbiu yawo-pfo.
48005025	Mumuyo naluenengyie moo, koikyo lumwenengye momu o iluchilyia.
48005026	Maa lulakushele wulya, lochisouana na iwoniana wunyeng'i.
48006001	Wana wa wama wako, mndu kaasha kyindonyi kyoose, nyoe mukyeri wa Mumuyo mmbiyiṟenyi kui ngoo ya wuhoo, ochikuringa mrima opfo ulacheyesho.
48006002	Taramanenyi na iosha iwawaso lya Kristo.
48006003	Kyipfa mndu kakuwona kye nyi kyindo, na oe chi kyindo-pfo, nakulemba mrimenyi kokye.
48006004	Kyaindi orio mndu naeneng'ene iṟunda lyakye amonyi, nyi lyo-ndu eiṙima iwaṙa kyimaṙuma kyekushela mrimenyi kokye tupu, maa chi ko oṙoe-pfo.
48006005	Kyipfa orio mndu nechikuṙika mlari okye amonyi.
48006006	Manalosho naongoye mlosha okye shindo shicha shoose.
48006007	Maa mulakulembe, Ruwa chi tondo-pfo; cha kyipfa kyilya mndu awaaya nyikyo echisambuo.
48006008	Kyipfa ulya awaaya kui mmbiu okye, mmbiunyi okye nechisambuo wunyamaṟi; indi ulya awaaya kui Mumuyo, Mumuyonyi nechisambuo moo o mlungana.
48006009	Lyingyi-se maa lulalemo iwuta shindo shicha; kyipfa lochisambuo ilyi kyiyeri kyechishika, lulandewine.
48006010	Koikyo iṙuana na chandu lowona ṙaawa luwutie wandu shindo shicha; ngoseṟa walya waiṙikyie Yesu.
48006011	Chandu inyi ngyimonyi ngyimuṟeia paruo wulalu,
48006012	woose wakundi iwono kye nyi wandu wecha ko mbonyi tsa mmbiu nyiwo waimuitika iṙino; kundu walalyiso wukyiwa nyi msalaba o Kristo tikyi.
48006013	Cha kyipfa maa walya wawaṙine wekyeosha kyilya mawawaso gakundi-pfo; indi wakundi nyoe muṙino, waiṙime ikushelyia mmbiu yanyu.
48006014	Kyaindi inyi, ote, ngyilakushelyie kyindo kyoose sile msalaba o Mndumii oṙu Yesu Kristo, ulya ulengyienenga inyi iṙa iosha mbonyi tsa wuyana.
48006015	Cha kyipfa iṙino ang'u iṙa iṙino chi kyindo-pfo, indi kyindo kying'anyi nyi iwa mndu mhya.
48006016	Na woose wechiwaṙa mkaṟo iṙuṙanyi na ikyo, ufoṟo lukae kowo na iwoniana wukyiwa, yee ko wandu woose wa Ruwa.
48006017	Wookyia wulalu mndu alangyilyise wukyiwa; cha kyipfa ngyiṙuṙe ngoru tsa Kristo mmbiunyi koko.
48006018	Wana wa wama wako, isaṟia lya Mndumii oṙu Yesu Kristo lyikae hamwi na mrima yanyu. Amen.
49001001	Inyi Paulo, ngyikyeri msu o Kristo Yesu chandu Ruwa akundi, ngaṟeia paruo-i konyu nyoe wandu wa Ruwa wakyeri [Efeso] waiṙikyie Kristo Yesu.
49001002	Isaṟia lyikae konyu na ufoṟo shiwukyie ko Ruwa Awu oṙu na ko Mndumii Yesu Kristo.
49001003	Ruwa naṟumisho, Awu o Mndumii oṙu Yesu Kristo, aleluwikyia mboṟa kui mboṟa tsoose tsa mrimenyi, wuyanenyi wo mumuyo, kyiiṙi kya Kristo.
49001004	Chandu alelusambuṟa kyiiṙi kyakye kyiyeri wuyana wulawendegumbo, kundu luwe wandu wa Ruwa, wandu walawoṙe mti mbele yakye ikundenyi.
49001005	Cha kyipfa nalesonguo ilusambuṟa, kundu nalugaluo wana wakye kui njia ya Yesu Kristo, iṙuana na kyilya akundi.
49001006	Mng'ano o isaṟia lyakye uṟumisho, alelusaṟia kyiiṙi kya icho Mkunde.
49001007	Kyiiṙi kyakye kui samu yakye, luwoṙe wukyiro woṙu, ihooṟio wunyamaṟi, iṙuana na isaṟia lyakye lying'anyi.
49001008	Na oe naleluengyeṟia ikyo wuṟangonyi woose na wunyotsu;
49001009	amluloṟe kyiṟika kya kyilya akundi, iṙuana na kyilya akundi kyiiṙi kya icho.
49001010	Nyi kyimwi na igamba kye, iende wusongoru wo kyiyeri kyiafukyie nesanzia handu hamwi shindo shoose kyiiṙi kya Kristo, shindo sha ruwewu na shindo sha wuyanenyi taa. Yee, kyiiṙi kya icho.
49001011	Na kyiiṙi kyakye soe taa lulewiko kyioṟa, kunu lochisambuṟo wookyia mawookyionyi iṙuana na kyilya oe akundi, ekyewuta shindo shoose iṙuana na kyilya akundi.
49001012	Na soe kyiiṙi kya icho luiṙime iwa kyiṟumi kya mng'ano okye, soe lulesonguo iwikyia Kristo ikusuria lyaṙu.
49001013	Na nyoe taa kyiiṙi kya icho momuicho ulogo lo loi, Ndumi Ngyicha ya wukyiṟo wonyu. Lyingyi-se momumwiṙikyia oe, na iwiko fana nyi Mumuyo ulya o kyaasa akyeri Mweele.
49001014	Nyi oe akyeri mogoṟokyia kyioṟa kyaṙu, kundu naende wukyiṟo wo Wumangyi wokye, wuwe kyiṟumi na mng'ano okye.
49001015	Kyipfa kya ikyo maa inyi, wookyia ngyileicho mbonyi tsa iiṙikyia lyanyu kyiiṙi kya Mndumii Yesu, na ikunda lyanyu ko wandu wa Ruwa woose,
49001016	ngyekyeṙa iana kyipfa kyanyu-pfo; ngyemukumbuo shiterewonyi shako.
49001017	Ruwa o Mndumii oṙu Yesu Kristo, Awu o mng'ano, namuenengye nyoe Mumuyo o wunyotsu na o ishukuyo kui Mumuyo kyiiṙi kya immanya oe.
49001018	Ruwa naṟuguo mrima yanyu iiṙime iwona, mumanye ikusuria lya ilaga lyakye chandu lyikyeri; na wusuṟi wo mng'ano wo kyioṟa kyakye wandunyi wa Ruwa chandu wukyeri.
49001019	Na wucha wo wung'anyi wo wuiṙimi wokye mrimenyi koṙu luiṙikyie chandu wukyeri; kui iṙuana na iwuta lya pfinya tsa wuiṙimi wokye;
49001020	alewuta kyiiṙi kya Kristo lyilya alemṟutsa ko wapfu, kammbika kuwoko kokye ko kulyoe ruwewu;
49001021	wuye mnu kuta Wumangyi woose, na wuchilyi na pfinya, na orio rina lyekyesendo, maa chi kunu wuyanenyi tupu-pfo, indi wulya wuicha taa.
49001022	Kawika shindo shoose wuchilyinyi wo Kristo, kammbika nawe mṙoe wuye ya shindo shoose kyipfa kya Siṟi; ikyeri
49001023	nyiyo mmbiu okye, na iafutsia lyakye oe ekyeenenga shindo shoose iafutsio koose.
49002001	Na nyoe muwewapfu kyipfa kya iuṟa wuindi na ngyuunyamaṟi tsanyu.
49002002	Ngyuunyamaṟi muletsiwuta kacha kui iosha mchilyi ang'anyi o waṟufui wa ngyinenyi, mṟufui ulya o Satana aiṟunda maṟunda wulalu kyiiṙi kya walya waiwingana na Ruwa;
49002003	wakyeri kye kacha, soe loose luleweṟunda kui isanza nawo, langonyi tsa mmbiu yaṙu, kyiyeri luleosha lango tsa mmbiu na makusaṟo gaṙu, lukowa kui mwichiwie oṙu wana wa nyashi kyimwi na iwo wengyi.
49002004	Kyaindi Ruwa kyipfa akyeri o isaṟia lying'anyi, kui ikunda lyakye lying'anyi alelukunda;
49002005	mṟasa kyiyeri kyilya luwekyeri wapfu kyipfa kya maṙeko gaṙu; naleluṟutsa hamwi na Kristo; kyimwi na igamba kye, mulekyiṟo kui isaṟia.
49002006	Kaluṟutsa hamwi na oe, kaluṟamiṟa hamwi na oe wuyanenyi wo ruwewu, kyiiṙi kya Kristo Yesu.
49002007	Kundu kyiiṙi kya shiyeri-sho shiicha naloṟe ielewetsa lya isaṟia lyakye kui wucha wokye koṙu soe kyiiṙi kya Kristo Yesu.
49002008	Cha kyipfa mulekyiṟo kui isaṟia, kui njia ya iiṙikyia; chi kui ipfuṟukana lyanyu-pfo, nyi kyisumbo kya Ruwa;
49002009	maa chi kui mawuto-pfo, mndu oose alachekushela.
49002010	Kyipfa nyi wuṙo luwagumbe, lulegumbo kyiiṙi kya Kristo Yesu, luwute mawuto mecha, igo wookyia kacha Ruwa alegaṟeyeṟa kundu luwute luṙo.
49002011	Kyipfa kya ikyo kumbuonyi kye kacha nyoe, muwewafee cha wandu walaiṙikyie Ruwa. Wayuda wekyemulaga, “Wandu walawaṙine,” Wayuda walya wekyegamba kye wo nyi “Wandu waṙine,” kyimwi na igamba kye, nyi iṙino lya mmbiu lyilyiwute kui mawoko.
49002012	Kyiyeri-kyo kya kacha mulawewoṙe Kristo, muwelekanyi na mbaṟe ya Isiraelyi, wayenu walawoṙe shiteṟio sha kyaasa kyilya. Muwewoṙe ikusuria-pfo, maa muweichi Ruwa-pfo.
49002013	Kyaindi wulalu, kyiiṙi kya Kristo Yesu, nyoe muwekyeri kuleshi iho mawookyionyi, mowa kufuhi kui samu ya Kristo.
49002014	Kyipfa oe nyi oe ufoṟo loṙu, aleluwutia soe luwekyeri wawi lukowa umwi; kafunja kyiambasa kya makyiṙi-gawi kyiweluletsanie.
49002015	Na oe ammbute kyituwa kyilya kui mmbiu okye; nyigo mawawaso ga shindo wandu wawaṟi iwuta na walawaṟi iwuta; kundu nawikye iwo wawi wawe mndu umwi mhya kyiiṙi kyakye; kaende ufoṟo.
49002016	Kawasanza woose wewawi na Ruwa mmbiunyi umwi, kui njia ya msalaba, amrumatse kyituwa kyilya kui msalaba-cho.
49002017	Kacha kacheonguo ufoṟo konyu nyoe muwekyeri kuleshi, na ufoṟo ko walya wawekyeri kufuhi.
49002018	Cha kyipfa kokye soe loose lulewona njia yetikyira kufuhi na Awu Mumuyonyi umwi.
49002019	Kyasia wookyia wulalu nyoe chi wayenu maa wandu waikuiṙia-pfo, indi nyoe nyi wandu walakyeri wayenu hamwi na wandu wa Ruwa, wandu wa kanyi ko Ruwa.
49002020	Muwawikye urendenyi lo wasu na weonguo shisuku, na Kristo Yesu amonyi nyi igoe lying'anyi lya ndumbenyi.
49002021	Kyiiṙi kyakye numba yoose iwaṙanyi necha na ing'ana mṟasa iwe hekalu lyiele kyiiṙi kya Mndumii.
49002022	Kyiiṙi kyakye nyoe muwawikye handu hamwi ikaa kanyi ko Ruwa Mumuyonyi.
49003001	Kyipfa kya ikyo inyi Paulo nyi mpfungo o Kristo Yesu kyipfa kyanyu nyoe wandu mulaiṙikyie Ruwa;
49003002	kokooya mulemuicho mbonyi tsa isaṟia lya Ruwa ngyileenengo kyipfa kyanyu.
49003003	Kye kui ishukuyo nyi Mumuyo ngyileloṟo kyiṟika-kyo chandu ngyilesonguo iṟeia kui maṙeṙo maangu.
49003004	Koikyo mukogasoma, moiṙima imanya shindo ngyiichi kyiiṙi kya wuṟikyi-wu wo Kristo.
49003005	Kyiṟika-kyo kyilaleloṟo wandu wa marika gengyi; chandu waleloṟo kui Mumuyo wasu wakye waele na weonguo shisuku kyiyeri-kyi kya wulalu Mumuyonyi.
49003006	Kye wandu walaiṙikyie Ruwa nyi weoṟa handu hamwi na soe wa kyioṟa kyimwi, na wa mmbiu umwi, na iambilyia hamwi kilya Ruwa aleteṟia, kyikyeri kyiiṙi kya Kristo Yesu kui njia ya Ndumi Ngyicha.
49003007	Ndumi-yo Ngyicha ngyilewiko mṟundi oyo, iṙuana na kyisumbo kya isaṟia lya Ruwa ngyileenengo iṙuana na iṟunda lya wuiṙimi wokye.
49003008	Inyi, ngyikyeri mtutu kuta ulya akyeri mtutu o wandu wa Ruwa woose, ngyileenengo isaṟia-lyi lyeongoya wandu walaiṙikyie Ruwa wunjama wo Kristo wulekyeiṙima iyeṟo;
49003009	na iloṟa ngyeela ko wandu woose wamanye mbonyi tsa wuchilyi wo kyiṟika-kyo kyikyeri kye wookyia shiyeri shoose kyiwekyiṟikye kyiiṙi kya Ruwa alegumba shindo shoose.
49003010	Kundu wulalu, kui njia ya Siṟi, wunyotsu wo Ruwa wukyeri wo mbaṟe tsifoi wumanyikye na ngyuumangyi na wuchilyi wuyanenyi wo Mumuyo,
49003011	iṙuana na ikusuria lya mlungana alelyikusuria kyiiṙi kya Kristo Yesu Mndumii oṙu.
49003012	Kyiiṙi kyakye luwoṙe wuṟango na wukari na wuiṙimi wo tikyira kufuhi ikusurienyi kui njia ya imwiṙikyia.
49003013	Kyasia ngyiterewa maa mulapfiiyo nyi mṙoe kyipfa kya ngyuukyiwa tsako kyipfa kyanyu, tsikyeri mng'ano konyu.
49003014	Koikyo ngyipfiria Awu ndi,
49003015	icho akyeri kye kui rina lyakye wuawu woose wo ruwewu na wo wuyanenyi wuisendo.
49003016	Namutarame, iṙuana na wunjama wo mng'ano okye, ikarisha kui pfinya, kui iṟunda lya Mumuyo okye, naengyeṟe imukarisha.
49003017	Kristo nakae mrimenyi konyu kui iiṙikyia, muwakarishe ikundenyi.
49003018	Kundu muiṙime imanya handu hamwi na wandu wa Ruwa woose chandu ikunda lya Kristo lyilyilandari, na chandu lyiwoṙe wuleshi wo iyenda wuye na wo iyenda wanda.
49003019	Na imanya ikunda lya Kristo lyieṟie wuṟango woose chandu lying'anyi, muiṙime iafutsia kui iafutsio lyoose lya Ruwa.
49003020	Kyasia naṟumisho oe ekyeiṙima iṟunda shindo sha maṟiyisho mnu kuta shoose lokyeterewa na ikusaṟa, iṙuana na pfinya iṟunda maṟunda mrimenyi koṙu.
49003021	Yee, naṟumisho Siṟinyi na kyiiṙi kya Kristo Yesu mṟasa marika goose ga mlungana na mlungana. Amen.
49004001	Koikyo ngyimuterewa, inyi ngikyeri mpfungo kyiiṙi kya Mndumii, mukae chandu kyiwaṟi kyilya mulelagio.
49004002	Kui wuindi woose na wuhoo, kui wusimiri, mochiwanzana ikundenyi;
49004003	na ipfuṟukana iwa mbumbu imwi kui iwaṙana kui ufoṟo.
49004004	Mmbiu umwi, na Mumuyo umwi, chandu mulewelago ikusurienyi lyimwi lya kyilya mulelagio.
49004005	Mndumii umwi, iiṙikyia lyimwi, wupatiso wumwi.
49004006	Ruwa umwi, na oe nyi Awu o wandu woose, akyeri Mndumii o shoose, ekyeṟunda kyiiṙi kya shoose na akyeri shindonyi shoose.
49004007	Kyaindi orio umwi oṙu naleenengo isaṟia iṙuana na kyiyeṟo kya kyisumbo kya Kristo.
49004008	Chandu shiṟeio shiele shigambie, “Lyilya aleṙo na ruwewu, nalewinga na isoka Satana walya awewachilyie kaenenga wandu shienengo.”
49004009	Kyasia ṙeṙo-lyo, “Iṙo na ruwewu,” lyagamba-kyi kokooya sile nyi igamba kye na oe taa nalesoka mṟasa wanda ya uruka?
49004010	Na icho alesoka nyi oe aleirio wuye mnu kuta ngyina tsoose, kundu naichuṟe shindo shoose.
49004011	Na oe nalesambuṟa wengyi iwa wasu; na wengyi iwa weonguo shisuku; na wengyi iwa wainjilisti; na wengyi iwa walyisi na walosha;
49004012	kyipfa kya iafutsia wandu wa Ruwa, kundu maṟunda getaramana gaṟundikye, mṟasa mmbiu o Kristo ukarisho.
49004013	Mṟasa na soe loose luiṙime iwa mbumbu imwi kui iiṙikyia na imanya mnu Mana o Ruwa, mṟasa iwa wandu waafutsie kyiiṙikyia, na wapfulukyie cha Kristo.
49004014	Kundu lulawe-se wana watutu, lochiwiyitso ipfo na ipfo, na iṙoo nyi orio mkuma o malosho geṙetsa, kui ngyeṟo tsa wandu, kui mbiṟi, lochiosha njia tsa wulembi.
49004015	Kyaindi luṙeṙe loi ikundenyi na ing'ana mṟasa lumkooye shindonyi shoose, oe akyeri mṙoe, Kristo.
49004016	Kui oe mmbiu oose ochilungo na iwaṙana kui wutarami wo orio kyiwungo, iṙuana na iṟunda lya orio kyiwungo; iṟunda lyekyeṙosa mmbiu uiṙime ikukarisha umonyi ikundenyi.
49004017	Kyasia ngyigamba kuṙi, lyingyi-se ngyiṟingyishia kyiiṙi kya Mndumii, wookyia wulalu maa mulawute chandu wandu wekyewuta, wuwichonyi wo makusaṟo gawo.
49004018	Walya ngyuuṟango tsawo tsilewiko meema, nawo walewiko kuleshi na moo o Ruwa, kyipfa kya wutondo wukyeri mrimenyi kowo, kyipfa kya wuumu wo mrima yawo.
49004019	Wakyeri kye wakampfa ngapfu wekyekuwika mbonyinyi tsa ukoe waiṙime iwuta orio kyindo kya wunyamaṟi kui ilanga.
49004020	Indi nyoe, chi wuṙo mulekulosha ko Kristo-pfo.
49004021	Mulemuicho mukolosho kyiiṙi kyakye, chandu loi ikyeri kyiiṙi kya Yesu.
49004022	Ṙenyi mbonyi tsa mchumie o kuwooka o mndu o kacha, okyenyamaṟika kui iosha lango tsekyelemba.
49004023	Mugalutso muwe wandu wahya ikusurienyi lya mrima yanyu.
49004024	Muwaṙe mchumie o mndu mhya, ulegumbo kui mbaṟe ya Ruwa wusumganyinyi na wuelenyi wo loi.
49004025	Kyasia ṙenyi wongo, muṙeṙe loi orio mndu na momṟasa okye; kyipfa soe lukyeri shiwungo, orio umwi kyiwungo kya oṙoe.
49004026	Kaponyi nyi nyashi, indi mulanyamaṟe; mnengyeṟi ulaolokyie nyashi ilandesie.
49004027	Maa mulaenengye Mokyiriinzi ṙaawa.
49004028	Mwiwi alaiwe-se; indi nanga apfuṟukana, echiwika wuragari wo iṟunda lyicha kui mawoko gakye amonyi, nawaṙe kyindo kyetarama mndu alawoṙe.
49004029	Ṙeṙo lyoose lyiwicho lyilawukye maṙumbunyi ganyu, indi lyilyicha lyeiṙima itarama ulya alangyie ṙeṙo lyicha, kundu lyienengye isaṟia walya wechilyiicho.
49004030	Maa mulaenengye ikuinaṙia Mumuyo ulya Mweele o Ruwa; akyeri kye kokye mulewiko fana yeṟingyishia mṟasa mfiri o ikyiṟo.
49004031	Isuo lyoose lying'anyi na nyashi tsoose na ikalagatsa na shilahio shilakae konyu, hamwi na wuwicho wo orio mbaṟe.
49004032	Lyingyi-se taramanenyi nyoe wenyi ko wenyi mochiwoniana fowa mrimenyi, muhooṟiane chandu na Ruwa kyiiṙi kya Kristo alemuhooṟia nyoe.
49005001	Koikyo oshenyi Ruwa, cha wana wakunde.
49005002	Muchumie ikundenyi, chandu na Kristo alemukunda nyoe, lyingyi-se kareka moo okye kyipfa kyaṙu, kyiano na kyiṙaso ko Ruwa, iwa mpfaamo o kyindo kyekyepfaama necha.
49005003	Kyaindi wuṟui wulawono konyu maa ale, maa ukoe loose, maa ilanga, chandu kyiwaṟi wandu wa Ruwa.
49005004	Maa sonu, maa maṙeṙo ga wutondo, maa ngaruo; isho shekyechihiṟa-pfo; indi nanga iana.
49005005	Kyipfa mbonyi-tsi mutsiichi necha, kye kuwoṙe mṟui maa mndu o wuilala wo wolyi, maa mndu awoṙe wulanga, nyi oe moindia ifano, awoṙe kyioṟa Wumangyinyi wo Kristo na Ruwa-pfo.
49005006	Mndu alamulembe kui maṙeṙo galawoṙe kyiira; cha kyipfa, kyipfa kya ikyo nyashi ya Ruwa yekyeolokyia wana wa wunyamaṟi.
49005007	Kyasia mulakae handu hamwi nawo.
49005008	Cha kyipfa kacha nyoe muwekyeri meema, indi wulalu mowa ngyeela kyiiṙi kya Mndumii. Wutenyi cha wana wa ngyeela;
49005009	kyipfa ndunda ya ngyeela nyi wuchenyi woose na wusumganyinyi na loi;
49005010	mochipfuṟukana ikulosha nyi kyikyi kyekyechihiṟa Mndumii.
49005011	Mulakae handu hamwi na wandu wawoṙe mawuto ga meema galawoṙe ndunda, indi mugaṙeṙie.
49005012	Kyipfa isho shiwutika kowo kui kyiṟika, nyi sonu maa ishigamba.
49005013	Kyaindi shoose shishiṙeṙie shekyeloṟo nyi ngyeela; kyipfa orio kyindo kyikyiloṟe nyi ngyeela.
49005014	Koikyo shiṟeio shagamba, “Amka, iyoe uirengyera, uṟukye ko wapfu, na Kristo nekulyimikyia.”
49005015	Kyasia ambuyenyi necha chandu muiwuta; chi cha wandu walawaṟango-pfo indi cha wandu waṟango.
49005016	Mochiwuta necha mfiri-i cha kyipfa shiyeri-shi sha wulalu nyi sha mawicho.
49005017	Kyipfa kya ikyo mulawe matondo, indi mumanye ny'kyikyi Mndumii akundi.
49005018	Lyingyi-se mulanango mpfinyo, kyipfa wuwoṙe mbonyi tsa ukoe, indi muichuṟo nyi Mumuyo.
49005019	Ṙeṙenyi kui shiimbo shetembecheṟa mrima. Imbienyi Mndumii na ianga mrimenyi konyu;
49005020	na iana Ruwa Awu mfiri yoose kyipfa kya shindo shoose, rinenyi lya Mndumii oṙu Yesu Kristo;
49005021	orio mndu echiṟundia oṙoe necha kyiiṙi kya iindia Kristo.
49005022	Lanyoe waka, indienyi wamii wanyu cha iindia Mndumii oṙu.
49005023	Cha kyipfa mii nyi mṙoe o mka, chandu Kristo na oe nyi mṙoe o Siṟi; na oe nyi mkyiṟa o mmbiu.
49005024	Kyaindi chandu Siṟi yekyeindia Kristo, nyi wuṙo waka nawo waindie wamii wawo shindonyi shoose.
49005025	Lanyoe wasoṟo, kundenyi waka wanyu, chandu Kristo na oe alekunda Siṟi, kareka moo okye kyipfa kyayo;
49005026	kundu nailyishe Siṟi na iisanja kui mṟinga Ṙeṙonyi.
49005027	Naiṙime ikuenenga oe amonyi Siṟi iwoṙe kyiṟumi ilawoṙe ṙeko ang'u kyindo kyoose kyiwicho, indi iwe ngyiele ilawoṙe maṙeko.
49005028	Wuṙo wuṙo wasoṟo kyawakooya ikunda waka wawo cha mmbiu yawo wawenyi. Akunda mka nakukunda amonyi.
49005029	Kyipfa kuwoṙe mndu asuuye mmbiu okye handu hoose-pfo; indi nekyeuenenga kyelya na iuambuya necha, chandu Kristo na oe aiwutia Siṟi.
49005030	Kyipfa soe lukyeri shiwungo sha mmbiu okye.
49005031	Kyipfa kya ikyo mndu nechiṙa awuye na wamae, naoshane na mka okye, na iwo wewawi wechiwa mmbiu umwi.
49005032	Wuṟikyi-wu wung'anyi; indi inyi ngyiṙeṙa mbonyi tsa Kristo na Siṟi.
49005033	Kyaindi orio mndu nakunde mka okye chandu akukundi amonyi, maa mka alaṙe iindia mii okye.
49006001	Lanyoe wana, indienyi wafee wanyu kyiiṙi kya Mndumii, kyipfa iwu nyiwo wusumganyi.
49006002	India awuyo na womoo. Iwawaso-lyi nyilyo iwawaso lya kuwooka lyiwoṙe kyaasa,
49006003	uwone ona, ukae mfiri ifoi wuyanenyi.
49006004	Na nyoe waawu, maa mulasouoe wana wanyu; indi waṙosenyi kyiiṙi kya iowuo na iindia Mndumii.
49006005	Nyoe watumo, indienyi iwo wai wandumii wanyu kui mbaṟe ya mmbiu, kui wuowu na iṙeṙema, kui ikutitiṟa mrimenyi, cha iindia Kristo.
49006006	Maa chi kui wutumo wo meso tikyi cha waikukomba ko wandu-pfo; indi cha watumo wa Kristo, mowuta shechihiṟa Ruwa kui mrima.
49006007	Kui ikusuria lyicha cha iṟundia Mndumii maa chi mndu-pfo.
49006008	Mochimanya kye orio kyindo kyicha mndu echiwuta neenengo ikyo ikyo nyi Mndumii, kokooya nyi mtumo ang'u ote.
49006009	Na nyoe wandumii wawutienyi wo isho isho, mochiṙa iwaowesha, kunu mochimanya kye oe akyeri Mndumii owo na onyu nakyeri ruwewu, maa kokye kuwoṙe ikundia-pfo.
49006010	Mafurumionyi, engyeṟenyi iwaṙa wukari kyiiṙi kya Mndumii na wuiṙiminyi wo pfinya tsakye.
49006011	Ṟaenyi shisha shoose sha Ruwa, muiṙime iwingana na ngyeṟo tsa Satana.
49006012	Kyipfa ikapana lyaṙu soe chi na wandu-pfo; indi nyi na ngyuumangyi na pfinya, na wang'anyi wa meema-chu, nguulyimalyi tsa waṟufui wawicho wuyanenyi wo waṟufui.
49006013	Kyipfa kya ikyo irenyi shisha shoose sha Ruwa, muiṙime iwingana mfiri ya mawicho na mukommarisa shoose, igoṟoka.
49006014	Kyasia goṟokyenyi, mukuinewie loi shitsinyi, na iṟaa wusumganyi kyipootenyi,
49006015	na iwa wandu wakuṟeyeṟie iyenda ionguo Ndumi Ngyicha ya ufoṟo.
49006016	Ngoseṟa ya shoose mochiambilyia ngawo ya iiṙikyia, iya kui iyo mochiiṙima irumisha mfi yoose ya moṙo ya mmbicho ulya.
49006017	Lyingyi-se ambilyienyi wukyiṟo wukyeri cha kofia yanyu ya menya, na Ṙeṙo lya Ruwa cha ushu muenengo nyi Mumuyo.
49006018	Kui shiterewo shoose mochiterewa orio kyiyeri Mumuyonyi, mochilaa kyiṙombo kyipfa kya kyindo-kyo, mochiterewia wandu wa Ruwa woose;
49006019	na kyipfa kyako taa, ngyienengo pfinya yeonguo kundu ngyiiṙime iloṟa wandu kyiṟika kyilya kya Ndumi Ngyicha.
49006020	Ndumi Ngyicha iya kyipfa kyayo inyi ngyiṙeṙa handu ha Kristo maa chandu ngyimpfungye, ngyiwaṙe wuṟango na wukari wo ionguo chandu kyingyiwaṟi ionguo.
49006021	Kyasia kundu nyoe muiṙime imanya mbonyi tsako, Tikyiko, mono-wama mkunde, aiṟunda na soe, akyeri msimiri kyiiṙi kya Mndumii, nemumanyisha shindo shoose.
49006022	Ulya ngyimṙuma konyu kyipfa kya ikyo muiṙime imanya mbonyi tsaṙu, na oe nawiyiṟie mrima yanyu moo.
49006023	Ufoṟo lukae na wana wa wama waiṙikyie Yesu, na ikunda, hamwi na iiṙikyia, shiwukyie ko Ruwa Awu na ko Mndumii Yesu Kristo.
49006024	Isaṟia lyikae na woose wakundi Mndumii oṙu Yesu Kristo kui njia ilawoṙe inyamaṟika.
50001001	Paulo na Timoteo, waṟundi wa Kristo Yesu, lomuṟeia paruo nyoe wandu wa Ruwa moose kyiiṙi kya Kristo Yesu, mukyeri Filyipi, hamwi na maaskofu na mashemasi.
50001002	Isaṟia lyiwe konyu na ufoṟo luwukyie ko Ruwa Awu oṙu na ko Mndumii Yesu Kristo.
50001003	Ngyiana Ruwa oko orio kyiyeri ngyekyemukumbuo,
50001004	mfiri yoose orio kyiyeri ngyekyemuterewia nyoe moose, ngyechiterewa kui sia,
50001005	kyipfa kya iwaṙana lyanyu iṟundenyi lyeonguo Ndumi Ngyicha, wookyia mfiri ulya o kuwooka mṟasa inu.
50001006	Na inyi ngyikyiiṙikyie nyikyo ikyi, kye ulya alewooka iṟunda lyicha mrimenyi konyu nechilyiafutsia mṟasa mfiri Yesu Kristo echiwuya.
50001007	Wuṙo wuṙo chandu kyikyeri iṟunda lyako ikusaṟa ishi kyipfa kyanyu moose; cha kyipfa nyoe mukyeri mrimenyi koko; cha kyipfa kyipfungonyi kyako na iṟundenyi lyeringa kyiṟumi kya Ndumi Ngyicha, na iiṟingyishia, nyoe moose muleambilyia isaṟia-lyi hamwi na inyi.
50001008	Kyipfa Ruwa nyi mṟingyishi oko, ngyimkundi nyoe chandu Yesu Kristo amkundi.
50001009	Na ikyi nyikyo kyiterewo kyako, kye ikunda lyiengyeṟikye, wuṟangonyi na imanya lyoose;
50001010	muiṙime iambilyia gai mecha; kundu muiṙime iwaṙa mrima ilawoṙe ukoe, kulawoṙe ṙeko, mṟasa mfiri ulya Yesu Kristo echiwuya;
50001011	muwaichuṟe shindo shicha shilya Yesu tikyi eiṙima imuenenga wuiṙimi wo ishiwuta, kui mng'ano na kyiṟumi kya Ruwa.
50001012	Kyaindi, wana wa wama wako, ngyikundi mumanye kye shindo shoose shilengyiwutikyia nyi kyipfa kya ionguo Ndumi Ngyicha.
50001013	Kyipfa kya ikyo, maa asikari woose wekyeringa numba iya Kaisari ekyekaa ilyi ai maṟundenyi na wandu wengyi woose waichi kye inyi ngyikyeri kyipfungonyi kyipfa ngyii mṟundi o Kristo.
50001014	Na wana wa wama wengyi wakyeri kyiiṙi kya Kristo, wechikarisho nyi iwiko lyako kyipfungonyi, waleengyeṟa mnu ionguo Ṙeṙo lya Ruwa kulawoṙe wuowu.
50001015	Wengyi waionguo mbonyi tsa Kristo, kyipfa kya wunyeng'i na wuṟiingyi; na wengyi kui makusaṟo mecha.
50001016	Iwa wekyeonguo mbonyi tsa Kristo kui ikunda, waichi kye ngyimmbikye ngyiringye kyiṟumi kya Ndumi Ngyicha.
50001017	Indi wengyi wekyeonguo mbonyi tsa Kristo kui wuṟiingyi, maa chi kui mrima mwilyi-pfo, wakusaṟie kye kui iwuta kuṙo wechiengyeṟa ngyuukyiwa tsa iwiko lyako kyipfungonyi.
50001018	Ikyo wakundi ingyiwutia koko chi kyindo-pfo. Kyaindi ko orio njia, kokooya nyi kui ngyeṟo, ang'u kokooya nyi kui wuloi, mbonyi tsa Kristo tsigambo; koikyo ngyichihiyo, yee, na inyi ngyechichihiyo.
50001019	Kyipfa ngyiichi kye ishi shengyigalukyia shiwe wukyiṟo woko, kyipfa kya shiterewo shanyu na kyitarama kyiwukyie ko Mumuyo o Yesu Kristo ngyechiwa mndu alamchilyie nyi kyindo;
50001020	chandu ngyileweṙelyia mnu, na ikusuria, kye ngyechirigo nyi sonu maa ale-pfo, indi kui wusimiri woose, cha mfiri yoose, na wulalu nyi wuṙo Kristo echienengo kyiṟumi mmbiunyi koko; kokooya ngyii na moo, ang'u ngyipfiie.
50001021	Cha kyipfa koko inyi iwaṙa moo nyi Kristo, na ipfa nyi kyiira.
50001022	Indi kokooya iengyeṟa iwaṙa moo kyimmbiu koko inyi nyi ndunda tsa iṟunda lyicha, kyasia, ngyiichi nyi kyindo kyiha ngyesambuṟa-pfo.
50001023	Kuwoṙe shindo shiwi shingyikuruo. Ngyikundi iyenda ngyikae na Kristo; kyipfa nyi necha ngoseṟa.
50001024	Indi iengyeṟa ikaa iha wuyanenyi nyi kyindo kying'anyi ngoseṟa kyipfa kyanyu.
50001025	Na inyi ngyikusurie isho, ngyiichi kye ngyechikaa hamwi na nyoe, kundu muiṙime ichihiyo iiṙikyienyi;
50001026	mṟasa muengyeṟe ikushela kyiiṙi kya Kristo kyipfa kyako, kyipfa kya ikaa lyako hamwi na nyoe-se.
50001027	Kyaindi mkaṟo yanyu iwe chandu malosho ga Ndumi Ngyicha ya Kristo gakundi, kundu ngacha na immbona nyoe, maa ngyilakyeri ho, ngyiicho mbonyi tsanyu, kulawoṙe iloloma kye mugoṟokyi Mumuyonyi umwi, kui mrima umwi mochikapania iiṙikyia lya Ndumi Ngyicha;
50001028	maa muowuye washituwa wanyu kyindonyi kyoose-pfo. Kowo iwo nyi kyiṟingyishio kya iṙeka, indi konyu nyoe nyi kyiṟingyishio kya wukyiṟo, wulya wuwukyie ko Ruwa.
50001029	Kyipfa muwaenengye kyipfa kya Kristo, chi imwiṙikyia tupu-pfo, kyaindi na ilyiso wukyiwa kyipfa kyakye;
50001030	mochiwaṙa iwingana lyilya lyilya mulelyiwona koko, na iicho kye ngyiwoṙe mṟasa wulalu.
50002001	Kyasia kokooya kuwoṙe iwiyiṟiana moo kyiiṙi kya Kristo, kokooya kuwoṙe ikarishana kui ikunda, kokooya kuwoṙe iwaṙana Mumuyonyi, kokooya kuwoṙe iwoniana wukyiwa,
50002002	ngyienengyenyi sia ing'anyi, kundu muwe na makusaṟo gamwi, wandu muwoṙe ikunda lyimwi, wawoṙe mrima umwi, mochikusaṟa iwuta kyindo kyimwi.
50002003	Maa mulawute kyindo kyoose kui iwingana ang'u kui makushelo; indi kui wupfereri, orio mndu nawone oṙoe kye nawoṙe kyiira kuta oe.
50002004	Mndu alakuwinishe kyipfa kya shindo shakye amonyi, indi nakuwinishe kyipfa kya shindo sha oṙoe.
50002005	Waṙenyi makusaṟo galya galya Yesu Kristo awewoṙe;
50002006	ulya ipfo mawookyionyi awei Ruwa, kyaindi alalewona kulya iwa kyimwi na Ruwa kye nyi kyindo kyemwenenga ikuyeṟa na Ruwa;
50002007	kyaindi nalekuloṟa kye awoṙe mng'ano oose-pfo, kawa cha mtumo, kafanana na mndu.
50002008	Lyingyi-se, kyiyeri alewono ai cha mndu, nalepfereria, kawaṙa wuindi mṟasa upfunyi, yee, upfu lo msalabenyi.
50002009	Koikyo lyingyi-se Ruwa nalemwiria wuye, kamwenenga Rina lyiiṟie orio rina;
50002010	kundu kui iiṙia ko Yesu shindo shoose shipfirie ndi, sha ruwewu, sha wuyanenyi, na sha wanda ya wuyana;
50002011	na kundu orio mndu nagambe kye YESU KRISTO NYI MNDUMII, kui mng'ano o Ruwa Awu.
50002012	Kyasia wakunde wako, chandu mulepfereria mfiri yoose, chi kyiyeri inyi ngyiwekyeri ho tupu-pfo, indi wulalu ngoseṟa mnu ngyilakyeri ho, afutsienyi wukyiṟo wonyu muwenyi kui iowuo na iṙeṙema.
50002013	Cha kyipfa nyi oe Ruwa aiṟunda maṟunda mrimenyi konyu, iambilyia lyanyu na iṟunda lyanyu, kui iafutsia makusaṟo gakye mecha.
50002014	Ṟundenyi shindo shoose kulawoṙe inuṟia maa iwingana,
50002015	muiṙime iwa wana wa Ruwa walaiwio kye wawawicho, maa walekyelemba, walawoṙe tewe rikyenyi lyilekyeicho, lyilakyeri njienyi ya sungusinyi. Walya kyiiṙi kyawo muwonekanyi cha ilyi mukyeri shimii wuyanenyi,
50002016	mochiosha mbonyi tsekyeende moo, ngyiwone kyimaṙuma kya ikushela mfiri ulya Kristo echiwuya, kye ngyileṙicha wulya maa ikuwinisha wulya-pfo.
50002017	Yee, maa kokooya ngyechiwoogo na kuṙo ngyiwe cha samu yawuto iwe kyiṙaso kyilya iiṙikyia lyanyu lyekyeenenga Ruwa. Ngachihiyo; lyingyi-se ngachihiyo hamwi na nyoe moose.
50002018	Na nyoe wuṙo chihiyonyi; lyingyi-se chihiyonyi hamwi na inyi.
50002019	Kyaindi ngyikusaṟie kyiiṙi kya Yesu Kristo iṙuma Timoteo nache na konyu mfiri ya kufuhi, na inyi ngyiwiyiṟio moo, ngyiichi mbonyi tsanyu.
50002020	Kyipfa ngyiwoṙe mndu ungyi awoṙe makusaṟo gamwi na inyi, echikuwinisha mnu na nyoe-pfo.
50002021	Kyipfa woose waikuwinisha na mbonyi tsawo wawenyi, chi sha Kristo Yesu-pfo.
50002022	Kyaindi muichi kyiṟumi kyakye, kye naleṟunda handu hamwi na inyi iṟundenyi lyeonguo Ndumi Ngyicha, cha mana o awu okye.
50002023	Kyasia, ngyikusaṟie iṙuma icho iwinyi, kyiyeri-kyo ngyechimanya shindo shechingyiwutikyia.
50002024	Na inyi ngyiiṙikyie kyiiṙi kya Mndumii kye na inyi ngyechicha mfiri ya kufuhi.
50002025	Kyaindi ngyilewona kyingyiwaṟi iṙuma Epafurodito konyu, mono-wama oko, alewuka konyu icheṟunda handu hamwi na inyi.
50002026	Cha kyipfa nalangyie mnu immbona nyoe na nalewihiyo mnu mrimenyi kyiyeri aleicho kye momanya mbonyi tsa ndoṟe yakye.
50002027	Cha kyipfa naweluoe nakamwi, ai kufuhi na ipfa; kyaindi Ruwa nalemmbonia wukyiwa; maa chi oe amonyi tupu-pfo, indi na inyi taa; ngyilawaṙe ikuinaṙia lyielewetsie.
50002028	Koikyo ngapfuṟukana mnu imṙuma, kundu ilyi mochimmbona-se muiṙime ichihiyo, na inyi ngyianguhiṟio ikuinaṙia lyako.
50002029	Kyasia muambilyienyi kyiiṙi kya Mndumii kui sia yoose, mochiwona wandu cha ichu kye nyi wandu wawoṙe rina.
50002030	Cha Kyipfa kyipfa kya iṟunda lya Kristo nalekyiṟe-pfa; na nalewuta isho shoose kundu ngyienengo kyitarama nyoe mulaleiṙima ingyienenga.
50003001	Numa ya iho, wana wa wama wako, chihiyonyi kyiiṙi kya Mndumii. Imuṟeia mbonyi tsilya tsilya chi kyindo kyilengyienenga nyashi-pfo, indi nyi kyindo kyechimuenenga kyiira nyoe.
50003002	Kushowenyi na wandu wakyeri cha shite, walya wekyewuta shindo shiwicho. Kaenyi kuleshi na walya wekyeitika wandu iṙino.
50003003	Kyipfa soe luwaṙine loi, soe lokyeana na iterewa Ruwa kui Mumuyo, na ikushela kyipfa kya Kristo Yesu, maa lokyekusuria mmbiu-pfo.
50003004	Kyaindi inyi ngyeiṙima ikusuria mmbiu. Mndu oose kawona kye nawoṙe kyimaṙuma kya ikusuria mmbiu, inyi ngyekusuria mmbiu ngoseṟa.
50003005	Ngyileṙino mfiri o nyanya, nyi Mwisiraelyi, o mbaṟe ya Benyamen, waku wako woose nyi-we Waebrania, na ko mbonyi tsa iosha uwawaso inyi nyi Mfarisayo.
50003006	Ko mbonyi tsa ipfuṟukana, ngyilepfuṟukana loi ilyisa Siṟi wukyiwa, na kui iwaṙa wusumganyi kyipfa kya iosha kyilya mawawaso gakundi ngyiwewoṙe tewe-pfo.
50003007	Kyaindi shindo shilya shiwewoṙe kyiiṙa koko ngyileshiwona nyi shindo sha wulya kyipfa kya Kristo.
50003008	Yee, ngoseṟa ya isho, ngyiwonyi shindo shoose nyi sha wulya kyipfa kya wucha wung'anyi mnu wo imanya Kristo Yesu, Mndumii oko; ulya kyipfa kyakye ngyileṙetsa shindo shoose ngyechishiwona kye nyi mboshia kundu ngyiwone Kristo.
50003009	Lyingyi-se ngyilungo tapu na oe, ngyilawaṙe wusumganyi woko ngyimonyi wulya mndu ekyewona kui iosha mawawaso, indi ngyiwaṙe wusumganyi wulya wokyewono kui iiṙikyia lyikyeri kyiiṙi kya Kristo, wusumganyi wulya wuwukyie ko Ruwa, kui iiṙikyia.
50003010	Kundu ngyimmanye oe, na wuiṙimi wo iṟuka lyakye, na ilya wukyiwa wulya alelya, ngyechifananyisho na ipfa lyakye;
50003011	kundu ngyiiṙime kui njia yoose ishika mfiri o iṟutso lya wapfu.
50003012	Chi kye ngamshika, ang'u ngamwafutsia-pfo; indi ngyipfuṟukana iṙicha kundu ngyiiṙime irakuo iṟikoso lyilya Yesu Kristo awelyikusaṟie mṙoenyi kokye kyiyeri alengyigaluo ngawa mndu okye.
50003013	Wana wa wama, ngyikusaṟie mrimenyi koko kye ngamrakuo iṟikoso-lyo-pfo; indi ngyiwuta kyindo kyimwi tupu; ngyechiwaṙima shilya shikyeri numa na ipfuṟukania shilya shikyeri mbele.
50003014	Ngyiengyeṟa iṙicha, ngyikooye iṟikoso lya moo mhya, ulya Ruwa alengyilagia kyiiṙi kya Kristo Yesu.
50003015	Kyasia soe lukyeri wandu waafutsie kyimrima lukusaṟe isho; na maa mukokusaṟa shindo shingyi kyindonyi kyoose, Ruwa nechimushukuya na ilyo.
50003016	Kyaindi luengyeṟe iwuta iṙuana na shilya luleosha mṟasa iho.
50003017	Wana wa wama wako, ngyioshenyi inyi, muambuye na iosha walya wekyewuta shilya lulemummbia.
50003018	Kyipfa ngyilemummbia kafoi na wulalu ngyimmbia-se kui mcheṟeṟe kye kuwoṙe wandu wafoi mkaṟo yawo yekyenyamaṟa kyimaṙuma kya Yesu ipfa halya msalabenyi.
50003019	Mafurumionyi gawo nyi irumatso, ruwa owo nyi lango tsa mmbiu, wekyekushelyia shindo sha sonu, na iwinia shindo sha kunu wuyanenyi.
50003020	Cha kyipfa soe nyi wandu wa ruwewu; lyingyi-se luiweṙelyia na macha gang'anyi, Mkyiṟa Mndumii Yesu Kristo;
50003021	echiilacha mmbiu oṙu o wufofo, uiṙime ifanana na mmbiu okye o kyiṟumi, kui wuiṙimi wulya echiiṙima ichilyia nawo shindo shoose.
50004001	Kyasia, wana wa wama wako, wakunde wako, ngyiwoṙe ilanga lying'anyi kyipfa kyanyu, sia yako na iṟikoso lyako, koikyo goṟokyenyi kyiiṙi kya Mndumii kulawoṙe iloloma, wakunde wako.
50004002	Ngaterewa Euodia, ngaterewa na Sintikye, wawaṙe makusaṟo gamwi kyiiṙi kya Mndumii.
50004003	Yee, ngyikundi na iyoe taa, mongari o loi, utarame waka-wo; cha kyipfa walepfuṟukana hamwi na inyi ionguo Ndumi Ngyicha, na Kyilementi, na walya wengyi waleṟunda hamwi na inyi, walya marina gawo gakyeri kyitapunyi kyiwoṙe marina ga walya wawoṙe moo o loi uwukyie ko Ruwa.
50004004	Chihiyonyi kyiiṙi kya Mndumii mfiri yoose; lyingyi-se ngagamba, chihiyonyi.
50004005	Wuhoo wonyu wumanyikye ko wandu woose. Mndumii nakyeri kufuhi.
50004006	Maa mulakuwinishe kyipfa kya kyindo kyoose; indi kyiyeri muiterewa Ruwa kyilya mukundi wutenyi kuṙo muwoṙe mrima iwoṙe iana.
50004007	Na ufoṟo lo Ruwa, luiṟie wuṟango woose lochiringa mrima yanyu na makusaṟo ganyu kyipfa muwalungye na Kristo Yesu.
50004008	Naaho-ng'u, wana wa wama, kyindo kyoose kyikyeri kya loi, kyoose kyilai kya sonu, kyoose kyikyeri kya wusumganyi, kyoose kyilawoṙe ukoe, kyoose kyechihiṟa, kyoose kyiwoṙe kyiṟumi kyicha; kokooya kuwoṙe wucha woose, kukowaṙa kyiṟumi kyoose kyicha, kusaṟenyi kyipfa kya shindo sha mbaṟe-yo.
50004009	Shindo mulekulosha koko na ishiambilyia, na ishiicho na ishiwona koko, shiwutenyi; na Ruwa o ufoṟo nechikaa hamwi na nyoe.
50004010	Ngyilechihiyo mnu kyipfa kya Mndumii, cha kyipfa mafurumionyi mowiyiṟa-se makusaṟo ganyu kyipfa kyako, chandu muwekyekusaṟa mbonyi tsako; kyaindi mulawone ṙaawa.
50004011	Chi ngyigamba kuṙo kyipfa ngyiuṟie kyindo-pfo; kyipfa ngyikuloshie ishiko na shilya ngyiwoṙe.
50004012	Ngyiichi iuṟa nyi kyikyi na ngyiichi iwaṙa nyi kyikyi. Kyiiṙi kya shindo shoose ngyilelosho iiguṙa na iicho njaa, iwaṙa shindo shifoi na iuṟa.
50004013	Ngyekyeiṙima shindo shoose kyiiṙi kya ulya ekyengyienenga pfinya.
50004014	Kyaindi mulewuta necha, kyiyeri mulelya wukyiwa hamwi na inyi.
50004015	Na nyoe taa, nyoe muwenyi muichi, lanyoe Wafilyipi, kye mawookyionyi ga Ndumi ngyicha, kyiyeri ngyilewuka Makyedonia, kuwoṙe siṟi ingyi ilekaa hamwi na inyi kyiiṙi kya ienengyia na iambilyia, sile nyoe-pfo.
50004016	Cha kyipfa maa kulya Tesalonikye mulengyiendie shindo shengyitarama kafong'ui.
50004017	Chi kye ngyikundi iambilyia shisumbo tikyi-pfo indi ngyikundi iwona ngoseṟa ya shindo shilya shicha mulemmbuta.
50004018	Kyaindi ngyiwoṙe shindo shoose na ielewetsa; lyingyi-se ngyiichuo pacha. Ngyileambilyia ko Epafurodito shindo shoose shilewuka konyu, mpfaamo o shindo shekyepfaama necha, kyienengo kyikyiiṙikyie na kyichihiṟie Ruwa.
50004019	Na Ruwa oko nechimuenenga na imuichuṟia pacha orio kyindo muuṟie iṙuana na wunjama wokye, kyiṟuminyi kya Yesu Kristo.
50004020	Wulalu Ruwa naṟumisho, Awu oṙu, mlungana na mlungana. Amen.
50004021	Kyiiṙi kya Kristo Yesu iṟikyiṟenyi orio mndu o Ruwa. Walya waiṙikyie Yesu wakyeri hamwi na inyi wamuiṟikyiṟa.
50004022	Wandu wa Ruwa woose wamuiṟikyiṟa, ngoseṟa walya wa kanyi ko Kaisari.
50004023	Isaṟia lya Mndumii Yesu Kristo lyikae na mrima yanyu.
51001001	Inyi Paulo, ngyikyeri msu o Kristo Yesu, chandu Ruwa akundi, na Timoteo, mono-wama oṙu,
51001002	ngamuṟeia paruo nyoe wana wa wama wai wandu wa Ruwa, waafutsie kyilya Ruwa ateṟie kyiiṙi kya Kristo, wakyeri Kolosai. Isaṟia lyikae konyu, na ufoṟo, shiwukyie ko Ruwa Awu oṙu.
51001003	Luiana Ruwa, Awu o Mndumii oṙu Yesu Kristo, mfiri yoose lochimuterewia,
51001004	wookyia luleicho mbonyi tsa iiṙikyia lyanyu kyiiṙi kya Kristo Yesu, na ikunda muwoṙe ko wandu wa Ruwa woose.
51001005	Kyipfa kya ikusuria mulewikyio kyiseyesoe ruwewu; muleicho mbonyi tsalyo kacha ko mbonyi tsa loi tsa Ndumi Ngyicha;
51001006	ileshika konyu, chandu kyikyeri wuyanenyi koose; na ikumbia ndunda na ing'ana, chandu ing'ana konyu taa, wookyia mfiri ulya muleicho mukomanya mnu isaṟia lya Ruwa kyiiṙi kya loi.
51001007	Chandu mulelosho na Epafura, mongari oṙu mkunde iṟundenyi, akyeri mṟundi ekyeafutsia kyilya Ruwa ateṟie ko Kristo kyipfa kyanyu;
51001008	na oe naleluongoya ikunda lyanyu Mumuyonyi.
51001009	Kyipfa kya ikyo maa soe, wookyia mfiri ulya luleicho, luwika shiterewo kyipfa kyanyu, kundu muichuṟio imanya lya mrimenyi ko ikunda lyakye wuṟangonyi woose na imanyisho lya mrimenyi.
51001010	Mukae chandu Mndumii akundi, mochimchihiṟa piu; mochikumbia ndunda kui orio iṟunda lyicha, na iengyeṟika wuṟangonyi wo Ruwa.
51001011	Mochitaramo kui wuiṙimi woose, iṙuana na pfinya ya mng'ano okye, muiṙime iwaṙa wusimiri wo orio mbaṟe na ikarishia hamwi na ichihiyo.
51001012	Mochiana Awu, alemuenenga iambilyia kyitumbuṟe kya kyioṟa kya wandu wa Ruwa ngyeelenyi.
51001013	Na oe nalelukyiṟa iwuka pfinyenyi tsa meema, kalusamiṟa na iluṙuo Wumangyinyi wo Mana o ikunda lyakye;
51001014	akyeri kye kyiiṙi kyakye luwoṙe wukyiṟo, nyi kyimwi na igamba kye, ihooṟio lya wunyamaṟi.
51001015	Kristo nyi mfano o Ruwa alekyewono, mmbele o shindo shoose shishigumbe.
51001016	Cha kyipfa kyiiṙi kyakye shindo shoose shilegumbo; shikyeri ruwewu na shikyeri urukyenyi, shekyewono na shilekyewono; kokooya nyi shiṙi sha mng'ano, ang'u wumangyi, ang'u wuchilyi; shindo shoose shilegumbo kui njia yakye na kyipfa kyakye.
51001017	Na oe nawekyeri pfo kyiyeri shindo shoose shilawendegumbo, na shindo shoose shekyewaṙana kyiiṙi kyakye.
51001018	Na oe nyi oe mṙoe o mmbiu, o Siṟi; na oe nyi mawookyionyi, nyi o kuwooka iṟutso ko wapfu, kundu nawe msongoru kyiiṙi kya shoose.
51001019	Cha kyipfa kyilechihiṟa iafutsio lya Ruwa lyoose lyikae kyiiṙi kya Kristo.
51001020	Na kyiiṙi kyakye isanza shindo shoose na oe amonyi, amwende ufoṟo kui samu ya msalaba okye; kokooya nyi shindo shikyeri urukyenyi, ang'u shikyeri ruwewu.
51001021	Na nyoe muwekyeri ipfo mawookyionyi kuleshi na Ruwa, lyingyi-se washituwa wakye makusaṟonyi ganyu, kui mawuto ganyu mawicho, namusanza wulalu;
51001022	mmbiunyi o nyama yakye, kui ipfa lyakye, kundu namuende na mbele yakye, nyoe wandu wa Ruwa, mulawoṙe maṙeko maa italyio kyindo kyiwicho.
51001023	Mukokuwaṙa na isaṟia lyilya tikyi, muwawikye wuye ya urende, mukokarisho; mulandeilacho na iṙa ikusuria lya Ndumi Ngyicha muleicho mbonyi tsayo, ileongoyo ko shindo shoose shigumbe shikyeri wuyanenyi, ikyeri kye inyi Paulo ngyiwekyeri mṟundi oyo.
51001024	Wulalu ngyimchihiye kyipfa kya matuuro ngyiwoṙe kyipfa kyanyu. Lyingyi-se ngyiafutsia mmbiunyi koko shilya shilaleafutsio sha matuuro ga Kristo, kyipfa kya mmbiu okye, kyimwi na igamba kye nyi Siṟi yakye.
51001025	Siṟi inyi ngyikyeri mṟundi oyo, iṙuana na iṟunda lya Ruwa, alengyiṙambika, na ngyileenengo kyipfa kya kyiira kyanyu, ngyiafutsie Ṙeṙo lya Ruwa.
51001026	Wuṟikyi wulya wuwewuṟikye shiyeri shoose sha kacha na wookyia shishari shoose, indi wulalu woloṟo ko wandu wa Ruwa.
51001027	Iwo Ruwa alekunda iwamanyisha chandu wukyeri wunjana wo mng'ano wo wuṟikyi-wu kyiiṙi kya walya walaiṙikyie Ruwa nawo nyi Kristo mrimenyi konyu, ikusuria lya mng'ano.
51001028	Icho luionguo mbonyi tsakye, lochiikyimbia orio mndu, na ilosha orio mndu wuṟangonyi woose, luiṙime iende orio mndu aafutsie iiṙikyia kyiiṙi kya Kristo.
51001029	Na inyi ngyikuwinisha kui kyindo-kyo ikyo, ngyechipfuṟukana iṙuana na pfinya ing'anyi iwukyie ko Kristo, ekyeṟunda kyiiṙi kyako.
51002001	Kyipfa ngyikundi mumanye chandu ngyiwoṙe ipfuṟukana lying'anyi kyipfa kyanyu, na kyipfa kya walya wa Laodikyia, na walya walandengyiwone kyaam kyako kyimmbiu.
51002002	Kundu wawiyiṟio moo mrima yawo, wechisanzo ikundenyi wawone wunjama woose wo imanya kui wuloi, waiṙime imanya nakamwi wuṟikyi wo Ruwa, kyimwi na igamba kye nyi Kristo;
51002003	akyeri kye kyiiṙi kyakye oe shiseyesoe shoose sha wuṟango na imanya shishiṟikye.
51002004	Ngyigamba mbonyi-tsi, mndu alachemulemba kui maṙeṙo ga wulembi.
51002005	Kyipfa maa chandu ngyilakyeri ho kyimmbiu, kyaindi ngyikyeri hamwi na nyoe kyimrima, ngyechihiyo na iwona wuyendelyi wonyu na igoṟoka lyanyu kulawoṙe iloloma lya iiṙikyia lyanyu kyiiṙi kya Kristo.
51002006	Kyasia chandu muleambilyia Kristo Yesu, Mndumii, wutenyi kuṙo kyiiṙi kyakye;
51002007	muwalungye tapu na oe, muwakarishe kui iiṙikyia, chandu mulelosho, mochiengyeṟa iana.
51002008	Mndu alachemuṙetsa kui wuṟango wokye na wulembi wulawoṙe kyiira, kui mbaṟe ya malosho ga shilya wandu wekyeambilyia ko waku wawo, kui mbaṟe ya malosho ga kuwooka ga wuyana, maa chi kui mbaṟe ya Kristo-pfo.
51002009	Kyipfa kyiiṙi kyakye nyi pfo-ndu iafutsia lyoose lya Ruwa lyikyeri, kui mbaṟe ya kyimmbiu.
51002010	Na nyoe muafutsie iiṙikyia kyiiṙi kyakye oe akyeri mṙoe o wumangyi woose na wuchilyi.
51002011	Kyiiṙi kyakye muleṙino kui iṙino lyilekyewuto kui mawoko, kui iṙa lango tsa mmbiu, kui iṙino lya Kristo.
51002012	Mukoṟiko hamwi na oe wupatisonyi, na kyiiṙi kya wupatiso-wo mukoṟutso hamwi na oe, kui iiṙikyia pfinya tsa Ruwa alemuṟutsa ko wapfu.
51002013	Na nyoe kyiyeri muwepfiie kyipfa kya maṙeko ganyu na kyipfa kya ilyi mulawekyeri Wayuda, nalemuṟutsa hamwi na oe, amluhooṟie maṙeko goose.
51002014	Amfurunje kyiṟeio kyiwekyiṟeie kyeluṙuo mengyenyi kui ianduya lyakye, lyiwewoṙe kyituwa koṙu; kalyiwuta lyilakae-se ho, kalyikapia msalabenyi,
51002015	amsokye wachilyi wa meema wumangyi na wuchilyi wowo, na iwamichia numa yakye kui wukari kundu orio mndu nawone, echiloṟa chandu alewawingyia msalabenyi.
51002016	Kyasia, mndu alamuanduye nyoe shelyenyi ang'u shindonyi shenyo, ang'u kyipfa kya mfiri ung'anyi ang'u iiṙa lya mori, ang'u mfiri o onyonya.
51002017	Mbonyi-tso nyi kyirinje kya mbonyi tsiicha, indi mmbiu nyi o Kristo.
51002018	Mndu alamusokye wori wonyu, kui iindia chandu akukundia amonyi tikyi, na iindia malaika, echikuloṟa shindonyi amloṟe indi shilai sha loi echikushela, kui wuṟango wokye wo kyimmbiu.
51002019	Maa alawaṙe Mṙoe, ukyeri kye kui icho mmbiu oose uigutso na isanzo kui shiwungo na mri ya mmbiu, okyeng'ana kui chandu Ruwa akundi.
51002020	Kyasia kokooya mulepfa hamwi na Kristo mukoṙa malosho galya ga kuwooka ga wuyana, ny'kyilyi muichilyio nyi mawawaso cha wandu wakyeri wuyanenyi, kunu mochiosha mawawaso na malosho ga wandu?
51002021	Mulawaṙe, mulasonje, mulapaaye!
51002022	(Shindo-sho shoose shiwoṙe kyiira kawi-pfo.)
51002023	Mbonyi-tso tsiloṟie cha ilyi tsiwoṙe wuṟango, mbaṟenyi ya wuyendelyi wo iterewa Ruwa muleachikyia muwenyi, na kyiiṙi kya ipfereria, na kyiiṙi kya ichilyia mmbiu kui wulang'a nakamwi, kyaindi tsiwoṙe kyiira kyoose kyiiri kya ichilyia lango tsa mmbiu-pfo.
51003001	Kyasia, mukyeri kye muleṟutso hamwi na Kristo, pfulenyi shindo shikyeri ruwewu, kundu Kristo akyeri, naṙamie kuwoko ko kulyoe ko Ruwa.
51003002	Kusaṟenyi shikyeri wuye, chi shikyeri urukyenyi-pfo.
51003003	Cha kyipfa mulepfa, na moo onyu umṟikye hamwi na Kristo kyiiṙi kya Ruwa.
51003004	Ilyi Kristo echiloṟo na pata, akyeri moo oṙu, nyi lyo-ndu na nyoe mochiloṟo hamwi na oe mng'anonyi.
51003005	Kyasia, lekanenyi na shindo wandu wa wuyana wawoṙe: wuṟui, ukoe, lango ngyiwicho, makusaṟo mawicho, na ilanga iwaṙa sha ngoseṟa, nyiwo wuyendelyi wo iindia mafano.
51003006	Kyipfa kya shindo-sho nyashi ya Ruwa yekyeolokyia walya walekyemwindia.
51003007	Kyiiṙi kya isho maa nyoe taa mulewuta kyiyeri kya kacha, kyiyeri shilemuchilyia.
51003008	Kyaindi wulalu wikyienyi kuleshi na nyoe ishi shoose: nyashi, na isuo lying'anyi, na uwicho, na shilahio, na maṙeṙo ga wusutsu ṙumbunyi konyu.
51003009	Maa mulawiane wongo, cha kyipfa moṙa nakamwi mkaṟo o kacha, hamwi na mawuto gacho,
51003010	mochiṟaa mkaṟo mhya. Ikyi nyikyo kyindo kyihya Ruwa ulya alekyigumba aikyigumba orio mfiri kui mfano okye, kundu namuenengye pfinya ya immanya nakamwi.
51003011	Iho kuwoṙe Mkyiṟikyi maa Myuda-pfo, iṙino maa iṙa iṙino-pfo, muyenu maa tondo, mtumo maa ulya alakyeri mtumo-pfo, indi Kristo nyi shoose, na kyiiṙi kya shoose.
51003012	Kyasia, kyipfa mommbe wasambuṟe wa Ruwa, wandu wa Ruwa wakunde, ṟaenyi mrima o isaṟia, mkaṟo mcha, wupfereri, wuhoo, ikarishia.
51003013	Mochiṙuana na ihooṟiana, mndu awoṙe kyimaṙuma kyesuuya oṙoe, chandu Mndumii alemuhooṟia nyoe, nyi wuṙo na nyoe.
51003014	Ngoseṟa ya isho shoose waṙenyi ikunda, lyikyeri nyilyo lyaafutsia iiṙikyia.
51003015	Na ufoṟo lo Kristo luloṟe kyilya kyiwaṟi mrimenyi konyu, nyikyo mulelagio mmbiunyi umwi; lyingyi-se muwe wandu wekyeana.
51003016	Ṙeṙo lya Kristo lyiingyikye mrimenyi konyu na wuṟangonyi woose, mochiloshana na itutumana kui shiimbo, na shiimbo shetembecheṟa mrima; kunu mochiimbia Ruwa kui iana mrimenyi konyu.
51003017	Na orio kyindo mochiwuta, kui ṙeṙo ang'u kui iṟunda, wutenyi shoose rinenyi lya Mndumii Yesu, mochiana Ruwa Awu kui oe.
51003018	Nyoe waka, indienyi wamii wanyu, chandu kyichihiṟie kyiiṙi kya Mndumii.
51003019	Nyoe wasoṟo, kundenyi waka wanyu maa mulawihiyo kyipfa kyawo.
51003020	Nyoe wana, indienyi wafee wanyu shindonyi shoose, kyipfa kyindo-kyi kyichihiṟie kyiiṙi kya Mndumii.
51003021	Nyoe waawu, mulasouoe wana wanyu, walachepfiiyo nyi mṙoe.
51003022	Nyoe watumo, indienyi iwo wakyeri kye kui mmbiu nyi wandumii wanyu, mbonyinyi tsoose. Chi kui wutumo wo meso, cha waikulembecheṟa ko wandu-pfo, indi kui mrima ukutitiṟie, mochiindia Mndumii.
51003023	Kyoose mochiwuta, wutenyi kui mrima, cha iṟundia Mndumii, maa chi cha iwutia wandu-pfo,
51003024	muichi kye moambilyia ko Mndumii wori wo kyioṟa. Muiṟundia Mndumii Kristo.
51003025	Kyipfa molya mbaka netoo wori wo ilya mbaka, maa kuwoṙe ikundia-pfo.
51004001	Nyoe wandumii, enengyenyi watumo wanyu kyikyeri kya sungusinyi na kya wuloi, muichi kye maa nyoe muwoṙe Mndumii ruwewu.
51004002	Mfiri yoose terewenyi, mochilaa kyiṙombo kyiterewonyi na iana.
51004003	Mochiluterewia na soe taa, kye Ruwa nalupfunguye moongo kui Ṙeṙo lyilya lyakye, luonguo wuṟikyi wo Kristo, ngyimpfungye kyipfa kya wuṟikyi-wo,
51004004	kundu ngyiwuloṟe na pata, chandu kyingyiwaṟi iṙeṙa.
51004005	Kaenyi kui wuṟango mbele ya iwo walaiṙikyie Yesu, mochiambuya mndu alaṙetse kyiyeri.
51004006	Maṙeṙo ganyu gawaṙe wuindi mfiri yoose, gai mecha, muiṙime imanya chandu kyimmbaṟi igaluo orio mndu.
51004007	Tikyiko, mono-wama mkunde, mṟundi ekyeapfutsia kyilya ateṟia, mongari oko kyiiṙi kya Mndumii, nemuongoya mbonyi tsako tsoose.
51004008	Icho ngamṙuma konyu kyipfa kya kyindo-kyo ikyo, kundu mumanye mbonyi tsaṙu, na oe nammbiyiṟie moo mrima yanyu.
51004009	Hamwi na Onesimo, mono-wama mkunde ekyeafutsia shilya ateṟia, akyeri mndu o konyu. Iwo wemuongoya mbonyi tsoose tsa iha koṙu.
51004010	Arisitariko, ampfungye hamwi na inyi, namuiṟikyiṟa; na Mariko, washiṙie o Barinaba, icho muleambilyia mawawaso kui mbonyi tsakye; kashika konyu mwambilyienyi.
51004011	Na Yesu ekyelago Yusto; iwa nyi Wakristiano wa Kyiyuda. Lyingyi-se iwo nyiwo wawenyi waiṟunda hamwi na inyi kyipfa kya Wumangyi wo Ruwa; nawo walengyiwiyiṟia moo.
51004012	Epafura, akyeri mndu o konyu, mṟundi o Yesu Kristo, namuiṟikyiṟa, echipfuṟukana mfiri yoose kyipfa kyanyu shiterewonyi shakye, kundu kye mugoṟokye muafutsie iiṙikyia na iṟingyishio mnu shindonyi shoose Ruwa akundi.
51004013	Kyipfa ngyimṟingyishia kye nawoṙe wuragari wung'anyi kyipfa kyanyu, na kyipfa kya iwo wakyeri Laodikyia, na kyipfa kya iwo wakyeri Hierapolyi.
51004014	Luka mganga ulya mkunde, na Dema, wamuiṟikyiṟa.
51004015	Iṟikyiṟenyi wana wa wama wakyeri Laodikyia, na Nimfa, na Siṟi ikyeri numbenyi yakye.
51004016	Paruo-i ikamsomo konyu wonenyi kye yasomo siṟinyi ya Walaodikyia taa; na iya ya Laodikyia isomo nyi nyoe.
51004017	Wienyi Arikyipo, “Ringa mnu iṟunda lyilya uleenengo kyiiṙi kya Mndumii, kundu ulyiafutsie.”
51004018	Kyiiṟikyiṟo kyako inyi Paulo, ngaṟeia ngyimonyi. Kumbuonyi ipfungo lyako. Isaṟia lyikae hamwi na nyoe.
52001001	Inyi Paulo na Silyiwano na Timoteo lumuṟeia paruo nyoe siṟi ya Watesalonikye, ikyeri kyiiṙi kya Ruwa Awu, na kyiiṙi kya Mndumii Yesu Kristo. Isaṟia lyikae konyu na ufoṟo.
52001002	Lokyeana Ruwa mfiri yoose kyipfa kyanyu nyoe moose, lochimusenda shiterewonyi shaṙu.
52001003	Maa lokyeṙa ikumbuo iṟunda lyanyu lya iiṙikyia, na wukyiwa wonyu ikundenyi, na wusimiri wonyu na ikusuria lyikyeri kyiiṙi kya Mndumii oṙu Yesu Kristo, mbele ya Ruwa Awu oṙu-pfo.
52001004	Cha kyipfa, wana wa wama muwakunde nyi Ruwa, luichi kya wusambuṟe wonyu.
52001005	Kye Ndumi Ngyicha lulemuongoya iwekyeri kui maṙeṙo tikyi-pfo, indi na kui pfinya, na Mumuyonyi Mweele, kui iṟingyishia na pata kye ulogo-lu nyi lo loi. Chandu muichi chandu mkaṟo yaṙu iwekyeri konyu, kyipfa kyanyu.
52001006	Na nyoe mukoluosha na iosha Mndumii, momuambilyie Ṙeṙo lya Ruwa kyiiṙi kya ilya wukyiwa, hamwi na sia ya Mumuyo Mweele.
52001007	Mṟasa mukowa mfano mcha ko wandu woose waiṙikyie Yesu urukyenyi lo Makyedonia na Akaya.
52001008	Kyipfa iwuka konyu Ṙeṙo lya Ruwa lyileṟuma, chi Makyedonia na Akaya tupu-pfo, indi na orio handu iiṙikyia lyanyu muwoṙe ko Ruwa lyileshika; maa kuwoṙe kyimaṙuma soe ionguo kyindo kyoose-pfo.
52001009	Cha kyipfa wo wawenyi waionguo mbonyi tsaṙu, chandu mbonyi tsaṙu tsilewa kyiyeri lulecha na konyu; na chandu muleindukyia Ruwa mukolekana na mafano, kundu muṟundie Ruwa ai na moo, o loi.
52001010	Na iweṙelyia Mono-kye iwuka Ruwewu, ulya alemṟutsa iwuka ko wapfu, na oe nyi Yesu, echilushingyia lulaolokyio nyi nyashi ya Ruwa iya iicha.
52002001	Kyipfa nyoe muwenyi, wana wa wama, muichi chandu lulecha na konyu, kye kulewa wulya-pfo.
52002002	Kyaindi kuwooka lomulyiso wukyiwa na iinyalo, chandu muichi, kulya Filyipi, lulekaria kyiiṙi kya Ruwa imuongoya nyoe Ndumi Ngyicha ya Ruwa, kui iikapania mnu.
52002003	Cha kyipfa imterewa lyaṙu muambilyie ulogo lokyeonguo chi lya wuṙetsi, maa chi lya ukoe, maa lya ngyeṟo-pfo;
52002004	indi chandu luleenengo momu o ionguo Ndumi Ngyicha, nyi wuṙo luonguo. Chi cha wandu waichihiṟa wandu-pfo, indi waichihiṟa Ruwa ekyeluyeṟa mrimenyi koṙu.
52002005	Kyipfa chandu muichi lulewaṙa maṙeṙo gepfula ikundo maa kyiyeri kyifuhi-pfo. Maa maṙeṙo gemuiring'ishia kya wongo gawewoṙe kyimaṙuma kyeṟika wuehi wo mrima yaṙu-pfo, na Ruwa nyi oe mṟingyishi.
52002006	Lulepfula kyiṟumi ko wandu, maa konyu, maa ko wandu wengyi kyiyeri luwewoṙe wuiṙimi wo iwa ṟio konyu cha wasu wa Kristo-pfo.
52002007	Indi luwekyeri wandu wahoo kyiyeri luwekyeri na nyoe, chandu mfee ekyeambuya wana wakye amonyi.
52002008	Na wuṙo na soe lochiṙuana na nyoe kui ikunda lying'anyi, lulewoṙo nyi sia imuenenga, chi Ndumi Ngyicha tupu-pfo, indi na moo yaṙu taa, cha kyipfa mowa wakunde waṙu.
52002009	Kyipfa wana wa wama, mukumburie wukyiwa woṙu na iṟaisho lyaṙu; cha kyipfa kyingoto na kyio luleṟunda lulacheewa ṟio ko mndu o konyu oose, lukomuongoya kuṙo Ndumi Ngyicha ya Ruwa.
52002010	Nyoe nyi waṟingyishi, na Ruwa taa, chandu lulekaa konyu nyoe muiṙikyie Yesu, kui wuele, na kui wusumganyi, kulawoṙe igamba kye lowuta kyindo kyiwicho.
52002011	Na wuṙo, chandu muichi, chandu luleṙeṙia orio umwi onyu chandu Awu ekyeṙeṙia wana wakye amonyi, lochimukarisha na imuṟingyishia nyoe,
52002012	kundu mkaṟo yanyu iṙuane na chandu Ruwa akundi, ulya ekyemulaga nyoe kundu muiṙe na Wumangyinyi wokye na kyiṟumi kyakye.
52002013	Kyipfa kya ikyo na soe lokyeana Ruwa orio kyiyeri, cha kyipfa kyiyeri muleambilyia ndumo ya Ruwa muleiicho koṙu, muleiambilyia chi cha ulogo lo wandu-pfo, indi cha ulogo lo Ruwa; na nyi wuṙo ulogo-lo lukyeri; lokyeṟunda taa mrimenyi konyu nyoe muiṙikyie.
52002014	Kyipfa nyoe, wana wa wama, muwekyeri wandu wa siṟi tsa Ruwa tsikyeri urukyenyi lo Uyuda, kyiiṙi kya Kristo Yesu; cha kyipfa mulelyiso wukyiwa wulya wulya iwuka ko wandu wa uruka lonyu muwenyi, wukyiwa mulelyiso nyi Wayuda.
52002015	Walya walewaaga Mndumii Yesu, na weonguo shisuku, na ilulyisa soe wukyiwa; maa wekyechihiṟa Ruwa, maa iṙuana na wandu-pfo.
52002016	Kunu wechilushingyia lulaṙeṙe na wandu walaiṙikyie Yesu waiṙime ikyiṟo; kundu waafutsie ngyuunyamaṟi tsawo mfiri yoose. Kyaindi Ruwa naiwaanduya kui nyashi.
52002017	Kyaindi soe, wana wa wama, lulekanyi na nyoe kyiyeri kyifuhi, lulekanyi na nyoe kyimmbiu indi chi kyimrima-pfo, lulelanga mnu immbona nyoe.
52002018	Koikyo lulekunda icha na konyu, yee, inyi Paulo, lya kuwooka na lya kawi Satana kalushingyia.
52002019	Kyipfa ikusuria lyaṙu ang'u sia yaṙu, ang'u iṟikoso lya ikushela, nyi kyikyi? Ngyesa chi nyoe, mbele ya Mndumii oṙu Yesu kyiyeri kya icha lyakye-pfoe?
52002020	Kyipfa nyoe nyi kyiṟumi kyaṙu, na sia yaṙu.
52003001	Kyasia kyiyeri lulaleiṙima ikarishia ngoseṟa, lulewona nyi kyicha iṙio Atene soe luwenyi.
52003002	Lukoṙuma Timoteo mono-wama oṙu, mṟundi o Ruwa iṟundenyi lyeonguo Ndumi Ngyicha ya Kristo, kundu namukarishe nyoe na immbiyiṟia moo ko mbonyi tsa iiṙikyia lyanyu;
52003003	mndu alaowesho nyi ngyuukyiwa-tsi; kyipfa nyoe muwenyi muichi kye luwaṟi ikooyana natso.
52003004	Cha kyipfa kyiyeri luwekyeri konyu lulesonguo immbia kye lochilya wukyiwa, chandu kyilewutika, na nyoe muichi.
52003005	Koikyo na inyi kyiyeri ngyilaleiṙima ikarishia-se, ngyileṙuma mndu kundu ngyimanye iiṙikyia lyanyu, Satana alache namuyeshe, na ilya wukyiwa lyanyu lyikawa lyiwoṙe kyiira-pfo.
52003006	Kyaindi kyiyeri Timoteo alecha na koṙu iwuka konyu, naleluendie mbonyi ngyicha tsa iiṙikyia lyanyu na ikunda lyanyu na kye mokyelukumbuo necha mfiri yoose, mulangyie iluwona chandu soe lulangyie immbona.
52003007	Kyipfa kya ikyo, wana wa wama, mbonyi tsanyu tsileluwiyiṟia moo, ngyuukyiwenyi tsaṙu tsoose, kui iiṙikyia lyanyu.
52003008	Cha kyipfa wulalu luwoṙe moo, kokoooya nyoe mulaloloma kyiiṙi kya Mndumii.
52003009	Kyipfa nyi kyikyi loiṙima iana nakyo Ruwa imtaa kyilya alemmbutia nyoe, kui sia iya luichihiyo kyipfa kyayo, kyipfa kyanyu mbele yanyu na mbele ya Ruwa;
52003010	kyio na kyingoto kyiyeri lokyeterewa kui ipfuṟukana lying'anyi luiṙime immbona nyoe, na iichuṟia shilya iiṙikyia lyanyu lyilashiwoṙe?
52003011	Kyasia Ruwa amonyi, Awu oṙu, na Mndumii oṙu Yesu, nalusongoye njienyi lushikye konyu.
52003012	Mndumii namusongoye nyoe na imuengyeṟia ikunda, nyoe wenyi ko wenyi, na ko wandu woose chandu na soe lumkundi nyoe.
52003013	Naiṙime itarama mrima yanyu ilalolome ilawaṙe kyindo kyoose mndu eiṙima igamba kye ingyiwicho, wuelenyi mbele ya Ruwa, Awu oṙu, kyiyeri kya icha lya Mndumii oṙu Yesu hamwi na wandu wa Ruwa woose.
52004001	Kyatsugaa ho, wana wa wama, luimuterewa na imuikyimbia kye muwaṙe mkaṟo iṙuṙanyi na shilya Mndumii Yesu akundi; chandu mulewona na ishiicho koṙu nyi wuṙo muwaṟi iwuta muchihiṟe Ruwa; chandu mokyewuta, wutenyi kuṙo na ngoseṟa.
52004002	Cha kyipfa muichi nyi shindo shiha lulemmbia mushiwute kyiiṙi kya Mndumii Yesu.
52004003	Kyipfa isho nyisho Ruwa akundi shiwutikye, iilyisho lyanyu, mukushowe na wuṟui.
52004004	Orio umwi onyu naiṙime ichilyia lango tsa mmbiu okye wuelenyi na wuindi;
52004005	chi kui mkaṟo ya lango ngyiwicho, cha wandu walaichi Ruwa-pfo.
52004006	Mndu alalembe oṙoe maa imṙekyio kyiiṙi kya kyindo-kyi-pfo; cha kyipfa Mndumii nyi oe ekyetaa kyiṟaache kya ishi shoose; chandu lulemmbia kuwooka, lukoṟingyishia mnu.
52004007	Kyipfa Ruwa alelulagia wuṟui-pfo, indi luwe wandu wawailyishe.
52004008	Kyasia ulya ailega, ailega mndu-pfo indi Ruwa, ekyemuenenga nyoe Mumuyo okye Mweele.
52004009	Ko mbonyi tsa ikundana, kuwoṙe kyimaṙuma kya imuṟeia-pfo; kyipfa nyoe muwenyi muwaloshe nyi Ruwa ikundana.
52004010	Cha kyipfa mukundi wana wa wama woose wakyeri urukyenyi loose lo Makyedonia. Kyaindi lomuterewa, wana wa wama, muengyeṟe ikundana.
52004011	Lyingyi-se mutambagane iṙa iṙicha-ṙicha, na iṟunda maṟunda ganyu, na iṟunda kui mawoko ganyu muwenyi, chandu lulemmbia;
52004012	kundu muwaṙe mkaṟo ngyicha mbele ya walya walakyeri poonyi lya walya waiṙikyie Yesu, maa mulatengye-tengye mochieṟeṟa.
52004013	Kyaindi, wana wa wama, lukundi muṙe mulamanya mbonyi tsa iwo wapfiie-pfo, mulachewuta ho iwihiyo mrimenyi cha wengyi walawoṙe ikusuria.
52004014	Kyipfa kokooya loiṙikyia kye Yesu nalepfa kaṟuka, na wuṙo walya wapfiie waiṙikyie Yesu, Ruwa nechiwaṟutsa cha Yesu.
52004015	Koikyo lummbia ishi kui Ṙeṙo lya Mndumii, kye soe lui ho na moo, lochitsugaa ho mṟasa kyiyeri kya icha lya Mndumii; ny'kyaloi lochisongoya walya walempfa-pfo.
52004016	Cha kyipfa Mndumii amonyi nechisoka iwuka ruwewu, na wandu wechiicho ṟui lying'anyi lyilaga, na ṟui lya msongoru o malaika, na iganda lya Ruwa; na walya walepfa waiṙikyie Kristo wechiṟutso kuwooka.
52004017	Naaho-ng'u soe lui ho na moo, luletsugaa ho, Ruwa nechilurakuo na iluṙosia handu hamwi mapuchinyi; kundu luambilyie Mndumii ruwewu; na kuṙo lochikaa hamwi na Mndumii mlungana.
52004018	Kyasia, wiyiṟianenyi moo kui maṙeṙo-ga.
52005001	Kyaindi, wana wa wama, ko mbonyi tsa shiyeri, kuwoṙe kyimaṙuma kyemuṟeia-pfo.
52005002	Kyipfa nyoe muwenyi muichi na pata kye Mndumii nechicha kyiyeri mulakusaṟie chandu mbafu yekyecha kyio.
52005003	Kyiyeri wandu waigamba, “Kuwoṙe ufoṟo na kuwoṙe ndenga-pfo,” nyi lyo-ndu irumatso lyechicha kulawoṙe mndu akusaṟie, chandu fowa yekyecha na ko mndu mka mnene, na kya loi wechikyia-pfo.
52005004	Indi nyoe, wana wa wama, mukyeri meemenyi, mṟasa Yesu nache kyiyeri mulakyikusaṟie chandu mbafu yekyewuta-pfo.
52005005	Cha kyipfa nyoe moose mowa wandu wekyewuta shindo cha ilyi orio kyindo kyekyeṟundo ngyeelenyi; soe chi wandu wekyewuta shindo meemenyi-pfo.
52005006	Kyasia lulalae maṙoe cha wandu wengyi, indi lulae kyiṙombo, na iwaṙa meena.
52005007	Kyipfa walya wekyelaa maṙoe wekyelaa kyio, na walya wekyenango taa wekyenango kyio.
52005008	Kyaindi soe lokyewuta shindo cha ilyi orio kyindo kyekyewuto ngyeelenyi, luwaṙe meena, kunu lochiwaṙa iiṙikyia na ikunda na lukusurie nakamwi ikyiṟo nyi Ruwa, na ikyo kyechiwa kyindo kyeringa mṙoe yaṙu ilakapo nyi kyindo.
52005009	Cha kyipfa Ruwa alalekunda ilukapa kui nyashi yakye, indi luwone wukyiṟo, kui Mndumii oṙu Yesu Kristo;
52005010	ulya alepfa kyipfa kyaṙu, kundu luwaṙe moo hamwi na oe, kokooya lulee kyiṙombo ang'u kokooya lulee maṙoe.
52005011	Kyasia, wiyiṟianenyi moo na iloshana orio mndu na oṙoe, chandu muiwuta.
52005012	Kyaindi, wana wa wama, lukundi mumanye walya wekyekutuura kyipfa kyanyu, na imugoṟokyia nyoe kyiiṙi kya Mndumii, na imuikyimbia;
52005013	muwaindie mnu ikundenyi, kyipfa kya maṟunda gawo. Waṙenyi ufoṟo nyoe wenyi ko wenyi.
52005014	Wana wa wama, lomuterewa, ṙeṙienyi walya walawoṙe wuyendelyi wucha; karishenyi wafofo, iṟichenyi wafafa; karishienyi wandu woose.
52005015	Kuringyenyi mndu oose alatae oṙoe kyiwicho awutio; indi mfiri yoose oshenyi kyilya kyikyicha, nyoe wenyi ko wenyi na ko wandu woose.
52005016	Chihiyonyi mfiri yoose;
52005017	terewenyi kulawoṙe itsitsia;
52005018	anenyi kyipfa kya orio kyindo; kyipfa isho nyisho shilya Ruwa akundi shiwutikye konyu kyiiṙi kya Kristo Yesu.
52005019	Mularumishe Mumuyo Mweele;
52005020	mulamine ionguo shisuku;
52005021	yeshenyi shindo shoose; wutenyi kyilya kyikyicha.
52005022	Kushowenyi na wuwicho wa orio mbaṟe.
52005023	Ruwa o ufoṟo amonyi namuilyishe nakamwi, na nyoe mrima yanyu na ngoo tsanyu na mmbiu yanyu, muwe wandu mulawoṙe ṙeko, kyiyeri kya icha lya Mndumii oṙu Yesu Kristo.
52005024	Ulya alemulaga nyoe nechiwuta, kyipfa nekyewuta shilya ateṟia.
52005025	Wana wa wama, luterewienyi.
52005026	Iṟikyiṟenyi wana wa wama chandu walya waiṙikyie Yesu wekyeiṟikyiṟana.
52005027	Ngammbia kui wuchilyi wo Mndumii, woose waiṙikyie Yesu wasomio paruo-i.
52005028	Isaṟia lya Mndumii oṙu Yesu Kristo lyikae hamwi na nyoe.
53001001	Inyi Paulo hamwi na Silyiwano, na Timoteo, loṟeia paruo-i ko siṟi ya Watesalonikye, ikyeri kyiiṙi kya Ruwa Awu, na kyiiṙi kya Mndumii Yesu Kristo.
53001002	Isaṟia lyikae konyu na ufoṟo uwukyie ko Ruwa Awu, na ko Mndumii Yesu Kristo.
53001003	Wana wa wama, kyalukooya iana Ruwa mfiri yoose kyipfa kyanyu, chandu kyiwaṟi, cha kyipfa iiṙikyia lyanyu lyiengyeṟika mnu, na ikunda lya orio mndu konyu ko oṙoe lyang'ana.
53001004	Mṟasa na soe luwenyi lukushela kyipfa kyanyu siṟinyi tsa Ruwa kyipfa kya isimiria lyanyu, na iiṙikyia muwoṙe fowenyi tsanyu tsoose na wukyiwa wung'anyi muikarishia.
53001005	Nyikyo kyiṟingyishio kya sungusinyi kya ianduyo lyikyeri wusumganyi wo Ruwa, kundu mutalyio kye kyimmbaṟi iiṙa na Wumangyinyi wo Ruwa, iwo womuenenga ilyiso wukyiwa.
53001006	Cha kyipfa nyi necha mbele ya Ruwa ilyisa wukyiwa walya waimulyisa wukyiwa nyoe;
53001007	na imutaa nyoe muilyiso wukyiwa sia hamwi na soe; kyiyeri kya iloṟo lya Mndumii Yesu iwuka ruwewu hamwi na malaika wa wuiṙimi wokye.
53001008	Nesoka moṙonyi wuiaka; kunu echitaa kyiṟaache iwo walaichi Ruwa, na iwo walaindie Ndumi Ngyicha ya Mndumii oṙu Yesu.
53001009	Wechianduyo kui irumatso lya mlungana, iwiko kuleshi na kyaam kya Mndumii na mng'ano o pfinya tsakye.
53001010	Oe kyiyeri echicha kundu nang'anyiso wandunyi wa Ruwa, na kochiwaṙa iṟiyio lying'anyi kyiiṙi kya woose waleiṙikyia mfiri ulya (kyipfa wuṟingyishi woṙu wuleiṙikyio konyu.)
53001011	Koikyo lumuterewia nyoe mfiri yoose, kundu Ruwa oṙu namutale kye muwaṟi ilago lyanyu, kaafutsia orio njia ya wucha na orio iṟunda lya iiṙikyia kui pfinya.
53001012	Rina lya Mndumii oṙu Yesu lying'anyiso mrimenyi konyu, na nyoe kyiiṙi kyakye, kui isaṟia lya Ruwa oṙu na lya Mndumii Yesu Kristo.
53002001	Kyasia, wana wa wama, lumuterewa, ko mbonyi tsa icha lya Mndumii oṙu Yesu Kristo, na ikuumbia lyaṙu mbele yakye,
53002002	kye maa mulaiṟewe iwinyi mṟasa iṙa iwuta kyilya mukundi, maa mulaowesho, kui mumuyo, maa kui ṙeṙo, maa kui paruo ikusaṟo kye nyi yaṙu, cha ilyi kye mfiri Mndumii aicha lya kawi ulemcha.
53002003	Mndu oose ulamulembe kui mbaṟe yoose; kyipfa mfiri-cho uicha-pfo, mṟasa kuche kuwooka Ikana Ruwa, kaloṟo na pata mndu ulya molega kilya Ruwa awawasie, mana ekyekana Ruwa.
53002004	Ulya ekyewingana, ekyekuiria oe amonyi wuye ya orio kyindo kyekyelago Ruwa ang'u ikundo na iindio; mṟasa oe amonyi iṙamia hekalunyi lya Ruwa, kakuloṟa oe amonyi cha ilyi kye oe nyi oe Ruwa.
53002005	Ngyesa mukumburie kye kyiyeri ngyiwekyeri hamwi na nyoe ngyilemmbia isho-pfoe?
53002006	Na wulalu kyishingyie mukyiichi, ulya naiṙime iloṟo na pata kyiyeri kyakye.
53002007	Kyipfa wuṟikyi wulya wo iwingana wuiṟunda wulalu; kyaindi kuwoṙe ashingyie wulalu mṟasa kyiyeri ewuto ho.
53002008	Iho nyi ho-ndu eloṟo-ng'u ulya alewie Ruwa, ulya Mndumii Yesu emmbaaga kui mṟufui o ṙumbu lyakye, na imrumatsa kui iloṟo lya oe ikaa pfo.
53002009	Ulya akyeri kye icha lyakye nyi kui pfinya ya Satana, kui wuiṙimi woose, na shiṟingyishio na maṟiyisho ga wongo.
53002010	Na wulembinyi woose wo wunyamaṟi ko iwo waiṙeka; cha kyipfa waleiṙikyia ikunda loi iya waiṙime ikyiṟo-pfo.
53002011	Koikyo Ruwa naiwaendie pfinya ya iṙeka, waiṙikyie wongo;
53002012	kundu waanduyo woose walaleiṙikyia loi, indi wawechihiyo kyipfa kya iwuta wunyamaṟi.
53002013	Kyaindi kyalukooya soe iana Ruwa mfiri yoose kyipfa kyanyu, wana wa wama mulekundo nyi Mndumii, cha kyipfa Ruwa nalemusambuṟa wookyia mawookyionyi muambilyie wukyiṟo, kyiiṙi kya iilyisho nyi Mumuyo, na iiṙikyia loi;
53002014	alemulagia nyoe kui Ndumi Ngyicha yaṙu, kundu luambilyie mng'ano o Mndumii oṙu Yesu Kristo.
53002015	Kyasia, wana wa wama waṙu, goṟokyenyi kulawoṙe iloloma, muoshe shilya muleambilyia kui malosho gaṙu, kokooya nyi kui maṙeṙo, ang'u kui paruo yaṙu.
53002016	Na Mndumii oṙu Yesu Kristo amonyi, na Ruwa Awu oṙu, alelukunda kaluenenga iwiyiṟio moo lya mlungana na ikusuria lyicha, isaṟienyi,
53002017	namuwiyiṟie moo na imukarisha orio ṙeṙonyi na iṟundenyi lyicha.
53003001	Lyefurumia, wana wa wama, luterewienyi, Ṙeṙo lya Mndumii lyiengyeṟikye na ing'anyiso chandu kyikyeri konyu.
53003002	Lundekyiṟo iwuka ko wandu wulawoṙe wusumganyi, wawicho, kyipfa chi woose wawoṙe iiṙikyia-pfo.
53003003	Kyaindi Mndumii nekyeafutsia shilya ateṟia, echimukarisha na imuringa mulatewo nyi mmbicho ulya.
53003004	Na soe lukusurie Mndumii ko mbonyi tsanyu, kye muiwuta shilya lulemmbia, lyingyi-se kye mochishiwuta.
53003005	Mndumii namusongoye mrima yanyu muambilyie ikunda lya Ruwa na wusimiri wo Kristo.
53003006	Wana wa wama waṙu, lummbia rinenyi lya Mndumii Yesu Kristo, kaenyi kuleshi na mono-wama alaiosha kyilya muleambilyia koṙu.
53003007	Muichi muwenyi chandu kyimmbaṟi iluosha; cha kyipfa lulewaṙa mkaṟo mmbicho konyu-pfo.
53003008	Maa lulelya kyelya ko mndu oose kui imteng'elyia-pfo indi kui wukyiwa na matuuro, kyio na kyingoto luleṟunda, kundu mndu oose o konyu alaluenengye kyindo kulawoṙe imtaa.
53003009	Chi kye lulawewoṙe pfinya ya imuitika muluenengye shindo-pfo, kundu nyoe mukuloshie koṙu, muluoshe.
53003010	Cha kyipfa maa kyiyeri kyilya luwekyeri konyu lulemmbia kyindo-kyi, kye kokooya mndu alakundi iṟunda kyindo, kyasia, alalye kyelya.
53003011	Kyipfa luichuoe kye kuwoṙe wandu konyu walawoṙe mkaṟo mcha, wawoṙe maṟunda-pfo, kyaindi wekyekuwinisha na mbonyi tsa wandu wengyi.
53003012	Kyasia luwia iwo na iwatutuma kyiiṙi kya Mndumii Yesu Kristo, waṟunde maṟunda kui wuramiri na ilya kyelya kya msino owo wawenyi.
53003013	Kyaindi nyoe, wana wa wama, maa mulapfiiyo nyi mṙoe kyiiṙi kya iwuta shindo shicha.
53003014	Na kokooya mndu oose alaosha malosho gaṙu gakyeri iha paruonyi kushowenyi na mndu-cho, maa mulaṙeṙe na oe, naiṙime irigo nyi sonu;
53003015	kyaindi mulamtale cha mokyituwa, kyaindi mtutumenyi cha mono-wama.
53003016	Wulalu, Mndumii o ufoṟo amonyi namuenengye ufoṟo kyiyeri kyoose kui njia tsoose. Mndumii nawe hamwi na nyoe moose.
53003017	Shiiṟikyiṟo shako inyi Paulo, inyi ngyimonyi. Ikyi nyikyo kyindo kyeloṟa orio paruo; nyi kuṙo ngyekyeṟeia.
53003018	Isaṟia lya Mndumii oṙu Yesu Kristo lyikae na nyoe moose.
54001001	Inyi Paulo, msu o Kristo Yesu, kui iwawaso lya Ruwa Mkyiṟa oṙu na Kristo Yesu, ulya lukuwoṙe na oe tapu;
54001002	ngaṟeia paruo-i ko Timoteo, mana oko mkunde iiṙikyienyi. Isaṟia lyikae kopfo, na ihooṟia, na ufoṟo, shiwukyie ko Ruwa Awu na ko Kristo Yesu Mndumii oṙu.
54001003	Ngyilekuterewa ukae Efeso, kyiyeri ngyiweiyenda Makyedonia, kundu uime wandu wengyi walaloshe shindo shingyi.
54001004	Walaṙetsie shiyeri shawo mbonyinyi tsa wongo na marinenyi gafoi ga waku wawo, shekyeenenga wandu iwesa shindo shifoi sha wutondo. Shindo-sho shiwoṙe ṙaawa kyindonyi Ruwa aluṟeyeṟie-pfo, kyindo lukyiichi kui iiṙikyia.
54001005	Kyaindi kyimaṙuma kya iwawaso-lyo nyi ikunda lyiwukyie mrimenyi mwilyi na makusaṟonyi mecha, na iiṙikyia lyilawoṙe wukulembecheṟi.
54001006	Wengyi walaichi isho waleosha shindo shiwicho;
54001007	wakundi iwa walosha wa mawawaso, maa chandu walaichi shilya waigamba maa shindo shilya waionguo kulawoṙe wuowu.
54001008	Kyaindi luichi kye mawawaso nyi kyindo kyicha, kokooya mndu agakusuria kui njia ikyeri ya sungusinyi.
54001009	Aichi kyindo-kyi kye mawawaso chi galeṙiko kyipfa kya wandu wasumganyi-pfo indi kyipfa kya wanyamaṟi, na walakyeri wayendelyi, na wekyefunja mawawaso ga Ruwa, na walya walekyeindia shindo shiele, na wekyewaaga wafee wawo, na wawaagi.
54001010	Na waṟui, na wekyelaa na wandu wa nguwo tsawo, na wekyeiwa wandu, na wekyeṙeṙa wongo, na wekyelya nyamu kui wongo; na kuwoṙe kyindo kyingyi kyoose kyilaṙuṙanyi na malosho gawoṙe moo.
54001011	Chandu kyikyionguoe Nduminyi Ngyicha ya kyiṟumi kya Ruwa ekyeṟumisho, Ndumi Ngyicha ngyileenengo iṟunda lyeionguo.
54001012	Na inyi ngyiana Kristo Yesu Mndumii oṙu, alengyienenga pfinya cha kyipfa alengyiwona kye ngyekyeafutsia shilya ngateṟia, kangyiwika iṟundenyi lyakye.
54001013	Maa chandu ipfo mawookyionyi ngyiwekyelahia, mndu ekyelyisa wandu wukyiwa, ngyilekyeaṙanyia shilya ngyiwio; kyaindi ngyileenengo isaṟia cha kyipfa ngyilewuta kuṙo kui wutondo, na kyipfa kya iuṟa iiṙikyia.
54001014	Na isaṟia lya Mndumii oṙu lyileengyeṟika mnu, hamwi na iiṙikyia na ikunda lyikyeri kyiiṙi kya Kristo Yesu.
54001015	Nyi kyindo kya loi, na kyiwaṟi iiṙikyio nakamwi, kye Kristo Yesu nalecha na wuyanenyi nakyiṟe wanyamaṟi; walya o kuwooka ai nyi inyi.
54001016	Kyaindi kyipfa kya ikyo ngyilewona isaṟia, kundu mrimenyi koko inyi o kuwooka, Yesu Kristo naṟingyishie wucha wokye wulekyesia; ngyiwe kyindo walya wechimwiṙikyia wechikyiambuya, wawone moo o mlungana.
54001017	Wulalu ko Mangyi o shiyeri shoose, alekyerumatso, alekyewono na meso, Ruwa alawoṙe ungyi ai cha oe, kokye kuwaṙe wuindi na kyiṟumi mlungana na mlungana. Amen.
54001018	Mono-ko, Timoteo, gakuenenga iwawaso-lyi lyiwe kyiseyesoe, kyipfa kya mbonyi tsapfo tsa ionguo shisuku, kundu kyiiṙi kya isho ukapane shiṙa shilya shicha.
54001019	Uwe mndu awoṙe iiṙikyia na makusaṟo mecha, galya wandu wengyi walegatakulyia kuleshi, wakarumara ko mbonyi tsa iiṙikyia.
54001020	Kyiiṙi kya iwo kuwoṙe Himenayo na Iskanda, walya ngyilewaṙambika Satana, kundu nawakape, na kui iwutio kuṙo wakuloshe walalahie Ruwa.
54002001	Kyasia kyindo kying'anyi kuta shoose nyi iterewiana, iterewa Ruwa shilya lukundi, na iana Ruwa kyipfa kya mboṟa tsakye. Isho shiwutikye kyipfa kya wandu woose;
54002002	kyipfa kya wamangyi na wawoṙe wuchilyi, luwe wandu walakyeri ndengyenyi na wawoṙe ufoṟo, kyiiṙi kya iindia Ruwa na wandu woose.
54002003	Ikyi nyi kyindo kyicha, nakyo nyi kyindo kyikyikunde mbele ya Ruwa Mkyiṟa oṙu,
54002004	ulya akundi wandu woose wakyiṟo, na iiṙima imanya shikyeri sha loi.
54002005	Cha kyipfa Ruwa nyi umwi, na ulya ekyesanza Ruwa na wandu nyi umwi, mndu ulya ai Kristo Yesu.
54002006	Ulya alekuwuta amonyi kundu naendie wandu woose wukyiṟo; ikuwuta lyileloṟa kyiyeri Ruwa akundi ikyiṟa wandu woose.
54002007	Na inyi kyipfa kya wukyiṟo-wo ngyilewiko ngyiwe moonguo Ṙeṙo lya Ruwa na msu (ngyiṙeṙa loi, ngyiṙeṙa wongo-pfo), mlosha o wandu walaiṙikyie Ruwa iiṙikyienyi na wuloi.
54002008	Kyasia ngyikundi wasoṟo waloshe siṟinyi, wawoṙe mrima ngyiwaṙami. Waire mawoko ilyi waiterewa Ruwa, kulawoṙe ikapo nyi nyashi ang'u igaluana.
54002009	Na wuṙo waka wakuchope kui nguwo, wakushikyie necha, hamwi na wupfereri wucha, na mrima uwoṙe meena; chi kui ioka njui, maa iṟaa shindo sha sahapu na lulu, maa nguwo tsa woguru wung'anyi-pfo;
54002010	indi kui mawuto mecha, chandu kyiwaṟi waka wekyeloṟa kye waowuye na ikunda Ruwa.
54002011	Mndu mka nakuloshe alaiamtsa kyituṟu, echipfereria nakamwi.
54002012	Ngyienenga mndu mka momu o ilosha maa o ichilyia mndu msoṟo-pfo, indi nawe mndu alaiamtsa kyituṟu.
54002013	Cha kyipfa Adamu nyi oe alegumbo kuwooka, na Eva kagumbo numa.
54002014	Maa Adamu alelembo-pfo, indi mndu mka nalelembo nakamwi kaṙeko.
54002015	Kyaindi mndu mka nechikyiṟo kui iwaṙa wana, kokooya awaṙa iiṙikyia Yesu na ikunda na iilyisho, hamwi na mrima uwoṙe meena.
54003001	Nyi kyindo kya loi kye mndu kakunda iṟunda lya askofu, nalanga kyindo kyicha.
54003002	Kyasia kyiwaṟi askofu nawe mndu alekyegambo kye nawoṙe wuwicho woose, mii o mka umwi, awoṙe meena na wuṟango, mndu muyendelyi, ekyeambilyia wandu, aichi ilosha.
54003003	Chi mndu aichiwie wunanzi-pfo, chi mndu ekyekapa wandu-pfo; indi nawe mhoo. Chi mndu mogaluana kui maṙeṙo, maa mndu akundi heleri-pfo.
54003004	Mndu ekyechilyia necha kanyi kokye, aichi itoṟisha wana;
54003005	(kyimwi na igamba, mndu alawoṙe wuiṙimi wo ichilyia kanyi kokye, neiṙima kuṙa iambuya Siṟi ya Ruwa?)
54003006	Maa alawe mndu aleilachika na iosha Yesu mfiri ya kufuhi, alachekushela kaanduyo chandu Mokyiriinzi alekushela kaanduyo.
54003007	Lyingyi-se nawaṟi iṟingyishio wucha na wandu walya walakyeri poonyi lya walya waiṙikyie Yesu, kundu alachewuta shindo sha sonu na iwingo nyi Mokyiriinzi.
54003008	Na wuṙo mashemasi wawe wandu wawoṙe mkaṟo yechienenga wandu iwaindia. Chi wandu wekyegamba ikyi inu na kyingyi ngama-pfo. Chi wandu wekyenyo mpfinyo mnu-pfo. Chi wandu wawoṙe wulanga wo masaa ga sonu-pfo.
54003009	Wechiosha malosho ga iiṙikyia Yesu kui mrima ngyiwaṙami.
54003010	Iwa taa wayesho kuwooka, naaho waṟunde iṟunda lya mashemasi; wammbono kye wawoṙe tewe-pfo.
54003011	Na wuṙo waka wawo wawaṙe mkaṟo yechienenga wandu iwaindia. Chi wandu wekyeiria wengyi shindo sha wongo-pfo. Wandu wawoṙe meena, wekyeafutsia shoose wateṟia.
54003012	Mashemasi wawe mamii wa mka umwi, wechitoṟisha wana wawo necha, na kanyi kowo.
54003013	Cha kyipfa wekyeṟunda necha iṟunda lya ushemasi wekyewona rina lyicha, na wekyeiṙima ionguo kulawoṙe wuowu mbonyi tsa iiṙikyia lyikyeri kyiiṙi kya Kristo Yesu.
54003014	Ngyikuṟeia isho ngyikusaṟie icha na kopfo mfiri ya kufuhi.
54003015	Kyaindi ngakyelyio, umanye chandu kyiwaṟi wandu iwuta kyiyeri-kyo wakyeri numbenyi ya Ruwa, ikyeri Siṟi ya Mndumii ai na moo, ngoe na urende lo loi.
54003016	Na loi kyiṟika kya iowuo na ikunda Ruwa nyi kyindo kying'anyi. “Ruwa naleṟingyishio mmbiunyi, kamanyika nawoṙe wusumganyi Mumuyonyi, kawono nyi malaika. Mbonyi tsakye tsikagambo ko walya walaiṙikyie Yesu, wandu wa wuyana wakamwiṙikyia, kaṙoo wuye ruwewu kyiṟuminyi.”
54004001	Kyasia Mumuyo naiṙeṙa na pata kye shiyeri sha mafurumionyi wandu wengyi wechikuletsana na iiṙikyia, wechiaṙanyia mumuyo ngyiwicho yekyelemba, na malosho ga wandu waikuloṟa cha ilyi wawoṙe Mumuyo o Ruwa kyaindi wawachilyie nyi Satana.
54004002	Kui wukulembecheṟi wo wandu wekyeṙeṙa wongo, na mrima ipfiie ngapfu kyipfa ingyichilyie nyi Satana.
54004003	Wechilosha kye wandu walaalyikye ang'u ialyiko, na iwawia walalye shelya shilyiwe, shilya Ruwa aleshigumba, na soe luiṙikyie Yesu imanya wuloi kye luwaṟi iana Ruwa kyiyeri loambilyia shindo-sho.
54004004	Cha kyipfa orio kyindo Ruwa agumbie kyikyicha, maa kuwoṙe kyiwaṟi ilego-pfo, kokooya kyaambilyio kui iana.
54004005	Kyipfa kyikyiilyishe kui Ṙeṙo lya Ruwa na kui iterewa.
54004006	Ukumbuṟe wandu shindo-sho, na iyoe nochiwa mṟundi mcha o Kristo Yesu, na mndu uichiwie mbonyi tsa iiṙikyia, na malosho mecha galya uleosha.
54004007	Indi malosho galaṙuṙanyi na galya ya Ndumi Ngyicha ugalege, na iyoe ukuichiwiṟe iwaṙa iowuo na ikunda Ruwa.
54004008	Cha kyipfa ikuichiwiṟa iwaṙa pfinya tsa mmbiu kuwoṙe kyiira kyitutu, kyaindi iowuo na ikunda Ruwa shindonyi shoose nyi kyindo kyicha. Kyimwi na igamba, nuwoṙe kyiteṟio kya moo o wulalu, na ulya ochikouipfo mfiri-yo iicha.
54004009	Nyi kyindo kya loi nakamwi, na kyiwaṟi iiṙikyio nyi woose wekyeosha Yesu,
54004010	kye lokyekulyisa wukyiwa na itambagana kyipfa kya ikyo, na luwikyie ikusuria lyaṙu ko Ruwa ai na moo, akyeri Mkyiṟa o wandu woose, ngoseṟa o walya waiṙikyie.
54004011	Shindo-sho ushigambe na ishilosha.
54004012	Mndu oose alamine wundaka wopfo, indi uwaṙe mkaṟo mcha mbele ya walya waiṙikyie Yesu, kyiiṙi kya iṙeṙa na ikundenyi na ufoṟo na mkaṟonyi ulawoṙe ukoe lo wuṟui.
54004013	Mṟasa kyiyeri ngyechicha, upfuṟukane kyiiṙi kya ikulosha shiṟeio shiele na iikyimba na ilosha.
54004014	Ulaṙe iṟunda na kyisumbo kyilya uwoṙe, umwenengye kui ionguo shisuku na kui iyekyio mawoko nyi wameeku wa siṟi.
54004015	Isho ukusaṟe kyipfa kyasho; ushioshe; kundu wandu woose wamanye handu ushikyie.
54004016	Ringa mrima opfo, na malosho gapfo. Ulalekane na shindo-sho; kyipfa kui iwuta kuṙo nochikyiṟa mrima opfo na mrima ya walya wechiicho shilya uilosha.
54005001	Ulaṟoṟome mndu meeku, indi ṙeṙa na oe cha awu opfo; na ndaka cha wana wa womoo.
54005002	Ṙeṙa na wakyeku cha wamama wapfo; wana wa kyika cha washikyi wapfo; kui mkaṟo ulawoṙe ukoe lo wuṟui.
54005003	Uindie wakusu wai wakusu wa loi.
54005004	Kyaindi mkusu kokooya nawoṙe wana ang'u wachuku, wakuloshe kuwooka iwuta shilya wawaṟi iwutia wa kanyi kowo, na itaa wafee wawo. Cha kyipfa nyi kyindo kyichihiṟie mbele ya Ruwa.
54005005	Kyasia, ulya ai mkusu o loi, namṙe amonyi, icho nakusurie Ruwa, na oe orio mfiri nekyeterewa kyingoto na kyio.
54005006	Indi, ulya alekyeringa mrima okye napfiie maa chandu ai na moo.
54005007	Shindo-sho taa ushigambe, kundu mndu oose alagambe kye walya owawia wawoṙe ṙeko.
54005008	Kyaindi mndu oose alekyeambuya walya wakyeri wakye, ngoseṟa walya wa kanyi kokye, nakana Iirikyia, lyingyi-se nammbicho kuta mndu alaiṙikyie Yesu.
54005009	Mkusu alatalo nyi mkusu sile awaṙa maka makumi gaṟandaaṟu; na oe nai mka o mii umwi.
54005010	Na oe naṟingyishio kye nawoṙe mawuto mecha; kokooya naleambuya na iṙosa wana necha, kokooya naleambilyia wayenu, kookoya nalekutitiṟa mṟasa kaanguo wandu wa Ruwa maṙende, kokooya naletarama wandu wailyiso wukyiwa, kokooya nalewika wuragari iṟundenyi lyicha.
54005011	Indi wakusu wakoho ulawatale kye nyi wakusu, kyipfa wakang'anyio nyi lango kyilaṙuṙanyi na malosho ga Kristo, wakundi ialyiko.
54005012	Nawo wechianduyo kyipfa waṙa iiṙikyia lyilya lyawo lya kuwooka.
54005013	Lyingyi-se, hamwi na isho, wekyekulosha iṙokuo, wechitenga-tenga numba kui numba. Maa chi waṙoko tupu-pfo; kyaindi wekyeṙeṙa shindo shekyeende kyituwa na wekyesuma-suma shindo sha wandu wengyi wechiṙeṙa shindo shilawawaṟi iṙeṙa.
54005014	Kyasia ngyikundi wakusu, walawaku, waalyiko, wafee wana, wachilyie kanyi kowo; kundu walaenengye mokyituwa ṙaawa lyegamba kye luwoṙe ṙeko.
54005015	Cha kyipfa wengyi wamuilachika na iosha Satana.
54005016	Mndu mka aiṙikyie, kokooya nawoṙe wakusu, nawatarame oe amonyi, kundu siṟi ilalemio; kundu siṟi itarame walya wakyeri wakusu wa loi.
54005017	Wameeku wa siṟi wekyechilyia necha na watalo kye wawaṟi iindio ngoseṟa, ngoseṟa walya wekyekuwinisha iṙeṙa mbele ya wandu na ilosha.
54005018	Kyipfa kyiṟeio kyiele kyagamba, “Maa ulaime umbe ilya ilyi ikutarama ihuo nganu.” Na lyingyi-se, “Mṟundi nawaṟi wori wokye.”
54005019	Molaiṙikyie kyiyeri oicho kye mndu meeku nawuta kyindo kyiwicho, sile kokooya noicho waṟingyishi wawi ang'u waṟaaṟu wegamba kuṙo.
54005020	Walya wekyewuta sha wunyamaṟi orio kyiyeri uwaṟoṟome mbele ya wandu woose kundu na wengyi waowuo.
54005021	Ngakuwia mbele ya Ruwa, mbele ya Kristo Yesu, na mbele ya malaika wasambuṟe, uwute isho kulawoṙe ianduya kui iṙimaṙima. Ulawute kyindo kyoose kui ikundia.
54005022	Ulayekyie mndu mawoko kui iṙimaṙima, maa ulakuwikye ngyuunyamaṟinyi tsa wandu wengyi. Uringye mrima opfo ulafanyiṟo nyi ukoe.
54005023	Wookyia wulalu ulanyo mṟinga tupu-pfo kyaindi nyo mpfinyo kyitutu, kyipfa kya ndewu yapfo, na ndoṟe-tso tsekyekutuura orio kyiyeri.
54005024	Ngyuunyamaṟi tsa wandu wengyi tsiwonio na pata, na tsiwasongoya iyenda kyianduyonyi, kyaindi ngyuunyamaṟi tsa wandu wengyi tsechiwono kyiyeri kyilya kyeanduya kyilashika-pfo.
54005025	Na wuṙo mawuto mecha gawonio na pata; maa kokooya galawonio nyi wandu chi kyindo kyeiṙima ikuṟiika-pfo.
54006001	Wandu woose waiṙikyie Yesu wawapfungye nyi mshe ya wusinga, wawone wandumii wawo kye wawaṟi iindio mnu, rina lya Ruwa lyilamino hamwi na malosho gaṙu.
54006002	Na walya wawoṙe wandumii waiṙikyie Yesu walawamine cha kyipfa nyi wana wa wama kyiiṙi kya Yesu; indi nyi kyicha wawaṟundie, cha kyipfa wandumii-wo wekyewona kyiira kya iṟunda lyawo wawa wandu wakunde.
54006003	Uloshe na itutuma shindo-shi. Mndu oose kalosha mbonyi tsingyi, alaiṙikyie mbonyi tsiwoṙe moo o Mndumii oṙu Yesu Kristo, maa malosho galaṙuṙanyi na iowuo na ikunda Ruwa,
54006004	mndu-cho nakushela. Maa aichi kyindo kyoose-pfo; indi nawoṙe wusuko wo ikunda igaluana na iluyana kui maṙeṙo, maṙeṙo gekyeende wunyeng'i, shiloyano, shilahio, na ikusaṟa kye mndu ungyi nawuta kyindo kyiwicho.
54006005	Na igaluana lya maṙeṙo lya wandu wanyamaṟikyie mṙoe yawo, walaichi wuloi, kunu wechikusaṟa kye iowuo na ikunda Ruwa nyi njia ya iwona kyiira.
54006006	Kyaindi iowuo na ikunda Ruwa hamwi na iṙa ilanga shindo shifong'ui nyi kyindo kyiwoṙe kyiiṙa kying'anyi.
54006007	Cha kyipfa lulecha na wuyanenyi luwoṙe kyindo-pfo; lyingyi-se lochiwuka pfo luwoṙe kyindo-pfo.
54006008	Indi lukowaṙa kyelya na nguwo lulapfule-pfule-se shindo sha ngoseṟa.
54006009	Kyaindi iwo wakundi iwaṙa masaa wekyeoloka shiyeshonyi na mṙegonyi, na langonyi tsingyi tsa maai, tsekyelyisa wukyiwa, tsekyeolotsa wandu wuṙetsinyi na wunyamaṟinyi.
54006010	Kyipfa mri o mawicho ga orio mbaṟe nyi ikunda heleri. Nyi kui ikunda mnu heleri wandu waata walelekana na iiṙikyia wechikulyisa ngyuukyiwa tsifoi.
54006011	Indi iyoe mndu o Ruwa, uṙiche shindo-sho; uoshe wusumganyi, iowuo na ikunda Ruwa, iiṙikyia, ikunda, wusimiri, na wuhoo.
54006012	Kapana shiṙa shilya shicha sha iiṙikyia. Waṙa moo ulya o mlungana ulelagio nyi Ruwa kyiyeri ulegamba na pata iiṙikyia lyapfo mbele ya waṟingyishi wafoi.
54006013	Ngakuwia mbele ya Ruwa ekyeringa shindo shoose, na mbele ya Kristo Yesu, alegamba iiṙikyia lyakye mbele ya Pontio Pilato,
54006014	kye uringye iwawaso-lyi kulawoṙe tewe, kulawoṙe mndu igamba kye nowuta kyindo kyiwicho, mṟasa kyiyeri Ruwa echishukuo Mndumii oṙu Yesu Kristo.
54006015	Kyiyeri oe amonyi echikuṟingyishia kyiyeri kyikashika, ulya aleṟumisho, awoṙe pfinya oe amonyi, Mangyi o wamangyi, Mndumii o wandumii.
54006016	Ulya alekyepfa, akyeri ngyeelenyi ilekyeiṙima irumisho; maa kulawoṙe mndu alemummbona, maa eiṙima immbona. Kyiyeri kyoose naenengo kyiṟumi na pfinya mṟasa mlungana. Amen.
54006017	Walya wakyeri wanjama wa wuyana wo wulalu uwawie walakushele, maa walakusurie wunjama wowo wukyeri cha mboshia, indi wakusurie Ruwa ekyeluenenga shindo shoose kulawoṙe iehia kundu luṟunde nasho kui sia.
54006018	Wawute shindo shicha, wawe wanjama kui iwuta wucha, waenengyie masaa gawo, wakae na wandu wengyi kui mrima;
54006019	kunu wechikooma kyiseyesoe kyiwe urende lucha ko kyiyeri kyiicha, kundu wawone moo o loi.
54006020	Iyoe Timoteo, ringa kyilya Ruwa alekuṙambika, ukushowe na malosho galaṙuṙanyi na galya ga wandu wekyeindia Ruwa, ga wutondo, na maṙeṙo ga wutondo gekyelago malosho kui wongo;
54006021	galya wengyi wekyegaṙeṙa wakaasha Iiṙikyia. Isaṟia lyikae na nyoe moose.
55001001	Inyi Paulo, msu o Kristo Yesu, iṙuana na chandu Ruwa akundi, kyipfa kya kyaasa kya moo ukyeri kyiiṙi kya Kristo Yesu;
55001002	ngaṟeia paruo-i ko Timoteo, mono-ko mkunde. Isaṟia lyikae kopfo, na ufoṟo, shiwukyie ko Ruwa Awu na ko Kristo Yesu Mndumii oṙu.
55001003	Ngyiana Ruwa, ngyekyemwindia na imterewa kui mrima mmbaṙami wookyia kacha lya waku wako, chandu ngyekyekukumbuo iyoe kyiyeri kyoose, kyiiṙi kya iterewa lyako kyio na kyingoto.
55001004	Na inyi ngyilangyie mnu ikuwona, ngyechikumbuo mcheṟeṟe yapfo, kundu ngiichuo sia;
55001005	ngyechikumbuo iiṙikyia uwoṙe lyilawoṙe wukulembecheṟi lyiwekyeri kuwooka ko wakyekuyo ekyelago Loisi, na ko womoo ekyelago Eunikye, na inyi ngyiichi kye maa iyoe nulyiwoṙe.
55001006	Kyipfa kya ikyo ngyikukumbuṟa, ulanyamaṟe kyisumbo kya Ruwa, kyikyeri mrimenyi kopfo kui iyekyio mawoko gako.
55001007	Kyipfa Ruwa aleluenenga mrima o wuowu-pfo, indi o pfinya na o ikunda na uwoṙe meena.
55001008	Kyasia ularigo nyi sonu kyipfa kya iṟingyishia lyaṙu. Ularigo nyi sonu kyipfa kyako inyi mpfungo okye, indi ukarishie mawicho hamwi na inyi kyipfa kya Ndumi Ngyicha, iṙuana na pfinya ya Ruwa.
55001009	Ulya alelukyiṟa kalulaga kui ndago ngyiele; chi iṙuana na mawuto gaṙu soe-pfo; indi na kyilya oe akundi na isaṟia lyakye. Isaṟia-lyo luleenengo kyiiṙi kya Kristo Yesu wookyia mlungana.
55001010	Na wulalu lyiṟingyishio kui iloṟo lya Mkyiṟa oṙu Kristo Yesu; alegalutsa upfu, na ishukuo moo na kulawoṙe inyamaṟika, kui Ndumi iya Ngyicha;
55001011	ikyeri kye kyipfa kyayo ngyilewiko ngyiwe moonguo mbonyi na msu na mlosha.
55001012	Kyipfa kya ikyo ngyileolokyio matuuro-ga maa ngyirigo nyi sonu-pfo; kyipfa ngyiichi icho ngyimwiṙikyie, na imanya piu kye neiṙima iringa kyilya ngyilekooma kokye mṟasa mfiri ulya.
55001013	Osha necha kui wuragari mbonyi tsiwoṙe moo uletsiicho koko, iiṙikyienyi lya ikunda lyikyeri kyiiri kya Kristo Yesu.
55001014	Ringa kyindo kyilya kyicha kui Mumuyo Mweele ekyekaa mrimenyi koṙu.
55001015	Nuichi kyindo-kyi, kye woose wakyeri wa Asia walengyiṙicha. Kyiiṙi kyawo kuwoṙe Fikyelo na Herimokyene.
55001016	Mndumii naenengye isaṟia walya wa ura lo Onesifoṟo, kyipfa kafoi nalengyichihiṟa, maa alerigo sonu nyi kyipfa kya ilyi ngyiwempfungye-pfo,
55001017	indi kyiyeri awekyeri iha Roma, nalengyipfula kui wuragari kangyiwona.
55001018	Mndumii namwenengye iwona isaṟia mbele ya Mndumii mfiri ulya o ianduyo. Na chandu alengyiṟundia kulya Efeso, iyoe nuichi mnu.
55002001	Kyasia iyoe, mono-ko, uwaṙe wukari isaṟienyi lyikyeri kyiiṙi kya Kristo Yesu.
55002002	Na shindo shilya uleshiicho koko mbele ya waṟingyishi wafoi, isho ushiṙambikye wandu wasimiri wechiiṙima ilosha wengyi.
55002003	Ulye wukyiwa hamwi na inyi, cha asikari mcha o Kristo Yesu.
55002004	Kuwoṙe mndu ekyekapana shiṙa ekyekuwika shindonyi sha wuyana-pfo, kundu nachihiṟe ulya alemṟeia nawe asikari.
55002005	Maa mndu kawingana temonyi ekyeenengo kyindo kyeloṟa nammbinzi, sile awingana kulawoṙe ngyeṟo-pfo.
55002006	Kyiwaṟi mṙemi awoṙe wukyiwa wo maṟunda nawe o kuwooka iambilyia ṙombo lya ndunda.
55002007	Manya mnu isho ngyigamba, cha kyipfa Mndumii nekuenenga wuṟango mbonyinyi tsoose.
55002008	Kumbuo Yesu Kristo aleṟuka ko wapfu, o mbaṟe ya Dawidi chandu malosho gako ga Ndumi-i Ngyicha gaigamba.
55002009	Na inyi kyiiṙi kyayo ngyiletuuro mṟasa ipfungo cha mndu awutie mawicho; kyaindi Ṙeṙo lya Ruwa lyekyepfungo-pfo.
55002010	Kyipfa kya ikyo ngyikarishia mbonyi tsoose, kyipfa kya wasambuṟe, kundu nawo waambilyie wukyiṟo wulya wukyeri kyiiṙi kya Kristo Yesu, hamwi na mng'ano o mlungana.
55002011	Nyi mbonyi iwaṟi iiṙikyio, cha kyipfa kokooya lopfa hamwi na oe, lochiwaṙa moo hamwi na oe taa.
55002012	Kokooya losimiria, lochichilyia hamwi na oe. Kokooya lomkana oe, na oe nelukana soe.
55002013	Kokooya soe lulaiṙikyie, oe nekyeṙio ho kui iiṙikyio; cha kyipfa echiiṙima ikukana amonyi-pfo.
55002014	Uwakumbuṟe mbonyi-tso, ochiwaikyimbia mbele ya Ruwa, walawaṙe iwingana kui maṙeṙo, galawoṙe kyiira, indi gekyenyamaṟa walya wekyegaicho.
55002015	Pfuṟukana iloṟa kye numwiṙikyie nyi Ruwa, mṟundi alawoṙe kyitewe kyerigo nyi sonu, na ilosha necha Ndumi Ngyicha.
55002016	Kaa kuleshi na mbonyi tsilawoṙe kyiira, tsilakyeri tsa mwiṙikyie o india Ruwa; kyipfa wechiengyeṟika ngoseṟa kyiiṙi kya iwuta shiwicho
55002017	na mbonyi tsawo tseṙunganana cha pee lyilekyechia. Kyiiṙi kya iwo kuwoṙe Himenayo na Fileto,
55002018	waleguṟa wuloi wulya wo Ndumi Ngyicha wechigamba kye mfiri o furumia ulemcha, mṟasa iilacha iiṙikyia lya wandu wafoi.
55002019	Kyaindi urende lo Ruwa luluikare, na mbonyi tsa Ndumi Ngyicha tsingyiṟeie wuye yalo: “Mndumii naichi wai wakye na lyingyi-se, orio mndu ekyesenda Rina lya Mndumii naṙe wunyamaṟi.”
55002020	Kyasia numbenyi kuwoṙe shindo sha sahapu na heleri tikyi-pfo, indi na sha shiṙi, na sha teri. Shingyi shiwoṙe kyiṟumi, shingyi shiwoṙe-pfo.
55002021	Kyasia kokooya mndu nakuilyisha kui ikushowa na isho, nechiwa kyindo kyewona kyiṟumi, kyikyisanje, kyiwoṙie Mndumii kyiira, kyikyiachikyie kui orio iṟunda lyicha.
55002022	Kyaindi ṙicha lango tsa wundakyenyi, undeosha wusumganyi, na iiṙikyia, na ikunda, na ufoṟo, hamwi na walya wekyeindia Mndumii kui mrima mmbaṙami.
55002023	Kyaindi ulege maṙeṙo gesoruo-soruo ga kyitondo, galawoṙe wuṟango, ochimanya kye gekyeende maluyano.
55002024	Lyingyi-se kyiwaṟi mṟundi o Mndumii iwa mndu moluyana-pfo; indi iwa muoloru ko wandu woose, eiṙima ilosha, aichi ikarishia;
55002025	echiikyimbia kui wuoloru iwo waiwingana na oe, kundu kokooya kyaiṙimika, Ruwa nawaenengye iṙumbuya wunyamaṟi na imanya wuloi wo Ndumi Ngyicha.
55002026	Waiṙime-se iwiyiṟio makusaṟo mecha, na ikuashuo mṙegonyi o Mokyiriinzi, walya waleṙego nyi Mokyiriinzi, mṟasa iwuta shilya akundi.
55003001	Kyaindi umanye mbonyi-tsi kye mfiri ya mafurumionyi kowaṙa shiyeri sha ngataṟa.
55003002	Kyipfa wandu wechiwa nyi wandu wakukundi wawenyi, wakundi heleri, wekyekuiring'isha, wawoṙe tiri, wekyelahia, walekyeindia wafee wawo, walekyeana, wa kyiwuyana.
55003003	Walakundi wandu wa kanyi kowo, walakundi isanzo na walya waluyanyi nawo, wekyeiria woṙoe shindo sha wongo, walekyeiṙima ichilyia lango, walang'a, walakundi mecha.
55003004	Wekyeṟiinga woṙoe, walekyeicho, wekyekushela, wakundi sia tsa wuyana kuta ikunda Ruwa.
55003005	Wawoṙe mbaṟe ya iowuo na ikunda Ruwa, kyaindi wechikana pfinya tsakye. Iwo taa ukushowe nawo.
55003006	Cha kyipfa kyiiṙi kya iwo kuwoṙe walya wekyekuwika numbenyi tsa wandu, na iwaṙa pfo waka wai matondo wawoṙe maṟio ga wunyamaṟi, waleṙoo nyi lango tsa orio mbaṟe;
55003007	wechikulosha mfiri yoose, indi walaiṙime maa ale iwaṙa wuṟango wo loi.
55003008	Na chandu Yane na Yambre walewingana na Mose, na wuṙo na iwa waiwingana na wuloi wo Ndumi Ngyicha. Nyi wandu wanyamaṟikyie mṙoe yawo, wawalege kyipfa kya iuṟa iiṙikyia.
55003009	Kyaindi wechishika kuleshi nawi-pfo, kyipfa wutondo wowo wochimanyika na pata ko wandu woose, chandu na wutondo wo iwo wulewemanyika.
55003010	Indi iyoe noosha malosho gako, na mchumie oko, na kyilya ngyikundi, na iiṙikyia, na wusimiri,
55003011	na ikunda, na ikarishia. Lyingyi-se na ngyuukyiwa na matuuro gako. Shindo shilengyikooya kulya Antiokyia, kulya Ikonio, na kulya Lyistira. Orio mbaṟe ya wukyiwa wung'anyi ngyilekarishia; na Mndumii nalengyikyiṟa iwuka isho shoose.
55003012	Yee, na woose wakundi iwaṙa mkaṟo yeowuo na ikunda Ruwa kyiiṙi kya Kristo Yesu wechipfulutso nyashi.
55003013	Kyaindi wandu wawicho na walya wekyelemba wechiengyeṟika, na iengyeṟa iwa wawicho, wechilemba na ilembo.
55003014	Indi iyoe ukae kyiiṙi kya shindo shilya ulelosho na iṟingyishio, cha kyipfa nuichi nyi wakyi ulekulosha kowo.
55003015	Na kye wookyia wututu nulemanya shiṟeio shiele, isho shechiiṙima ikuṟangusha mṟasa uambilyie wukyiṟo kui iiṙikyia lyikyeri kyiiṙi kya Kristo Yesu.
55003016	Orio kyiṟeio kyiwoṙe mṟufui o Ruwa, kyikyicha kyelosha, na iikyimbia wandu kyipfa kya maṙeko gawo, na kui ilosha wandu wawe wusumganyinyi.
55003017	Kundu mṟundi o Ruwa nawe mndu aafutsie echiiṙima iṟunda orio iṟunda lyicha.
55004001	Ngyikuwia mbele ya Ruwa na Kristo Yesu, echianduya wai na moo na wapfiie; kui iloṟo lyakye na kui Wumangyi wokye,
55004002	onguo Ṙeṙo lya Ruwa ukuṟeyeṟe kyiyeri kyicha na kyiyeri kyilakyicha kopfo. Ṟoṟoma kui pfinya, na iikyimbia kui wusimiri woose na malosho.
55004003	Kyipfa kuicha kyiyeri wechilega malosho gawoṙe moo; indi kui iosha kyilya wakundi wawenyi wepfula walosha wawo wafoi, cha kyipfa wawoṙe maṙwi gesoruo-soruo shindo.
55004004	Nawo wekaa kuleshi walacheicho mbonyi tsa loi, na iindukyia malosho ga wongo.
55004005	Indi iyoe uwaṙe meena shindonyi shoose. Karishia mawicho, ṟunda iṟunda lyeonguo Ndumi Ngyicha, ṟunda kyilya kyikuwaṟi cha mṟundi o Ruwa.
55004006	Cha kyipfa wulalu inyi ngyiambilyia matuuro ga upfu, na kyiyeri kya ipfa lyako kyashika.
55004007	Ngyilekapana shiṙa ngyicha, kyaro ngamkyimarisa, Iiṙikyia ngyilelyiringa.
55004008	Numa ya iho Ruwa nangyikoomie oṟo ya wusumganyi, iya Mndumii moanduya awoṙe wusumganyi echingyienenga mfiri ulya, maa chi inyi tupu-pfo, indi na wandu woose taa wakundi iwona iloṟo lyakye.
55004009	Pfuṟukana icha na koko iwinyi.
55004010	Kyipfa Dema nalengyiṙa echikunda wuyana-wu wo wulalu, kapfunga kyaro iyenda Tesalonikye. Kyiresikye nayenda Galatia; Tito nayenda Dalyimatia.
55004011	Nyi Luka amonyi tikyi akyeri iha hamwi na inyi. Uwute Mariko uche na oe, kyipfa nangyiwoṙie kyiira iṟundenyi.
55004012	Kyaindi Tikyiko ngyilemṙuma Efeso.
55004013	Ijoho lyilya ngyileṙa ko Karipo ipfo Tiroa, kyiyeri uicha ulyiende, na shitapu shilya, ngoseṟa shilya sha njonyi.
55004014	Iskanda, ulya akyeri mnganya, naleloṟa wuwicho wung'anyi koko; Mndumii nemtaa iṙuana na mawuto gakye.
55004015	Na iyoe ukushowe na oe, cha kyipfa nalelega mnu maṙeṙo gaṙu.
55004016	Kyiyeri kyilya ngyilegoṟotso mengyenyi lya kuwooka kuwoṙe mndu alegoṟoka ura loko-pfo, indi woose walengyiṙa. Ngyiterewa walatalyio ṙeko kyipfa kya kyindo-kyo.
55004017	Kyaindi Mndumii nalegoṟoka ura loko kangyienenga pfinya, kundu kui iṟunda lyako mbonyi tsilya tsigambo nakamwi, mṟasa woose walaiṙikyie Ruwa waicho; na inyi ngakyiṟo iwuka upfunyi.
55004018	Mndumii nengyikyiṟa na orio kyindo kyiwicho, na ingyiringa mṟasa ngyishikye Wumangyinyi wo Ruwewu. Mng'ano ukyeri kokye mlungana na mlungana. Amen.
55004019	Ngyiiṟikyiṟia Pirisikyila na Akyila, na walya wa kanyi ko Onesifoṟo.
55004020	Erasto nalekaa Korinto. Tirofimo ngyilemṙa kulya Mileto, aluoe.
55004021	Pfuṟukana uche kyiyeri mbeho ilandeche. Eubulo, Pude, Lyino, Kyilaudia na wana wa wama waiṙikyie Yesu woose taa wakuiṟikyiṟa.
55004022	Mndumii nakae hamwi na mrima opfo. Isaṟia lyikae hamwi na nyoe.
56001001	Inyi Paulo, mṟundi o Ruwa, na msu o Yesu Kristo; kyipfa kya ionguo iiṙikyia lya wasambuṟe wa Ruwa, na wuṟango wo wuloi wulya wokyeende iowuo na ikunda Ruwa.
56001002	Kyiiṙi kya ikusuria lya moo o mlungana, ulya Ruwa alekyeṙeṙa wongo aleluteṟia wookyia wuyana wulagumbo.
56001003	Kashukuo Ṙeṙo lyakye kui kyiyeri kyakye kyiiṙi kya ulogo lulya ngyileṙambiko inyi kui iwawaso lya Mkyiṟa oṙu Ruwa.
56001004	Ngaṟeia paruo-i ko Tito, mono-ko nakamwi iiṙikyienyi lyaṙu. Isaṟia lyikae kopfo na ufoṟo shiwukyie ko Ruwa Awu na Kristo Yesu Mkyiṟa oṙu.
56001005	Kyipfa kya ikyo ngyilekuṙa Kyirete, kundu uachikyie shindo shilya shiwewaṟi iachikyio, na iwika wameeku wa siṟi kyiiṙi kya orio mṟi chandu ngyilekuwia,
56001006	kokooya mndu alalegambo kye nawoṙe wuwicho woose, na oe nyi mii o mka umwi, nawoṙe wana waiṙikyie, walekyegambo kye nyi waṟui ang'u walawoṙe wuindi.
56001007	Kyipfa kyiwaṟi askofu nawe nyi mndu alekyegambo kye nawoṙe wuwicho woose. Alawe mndu mokushela, cha kyipfa nyi mndu ekyeringa iṟunda lya Ruwa. Alawe mndu ekyepfula ichihiṟa mrima okye. Alawe mwanguhu ikapo nyi nyashi, alawe mnanzi ang'u mndu moluyana. Alawe mndu awoṙe wulanga wo sonu wo masaa ga sonu.
56001008	Indi nawe mndu ekyeambilyia wandu, akundi iwuta kyilya kyikyicha, awoṙe meena, awoṙe wusumganyi, mweele, aichi ichilyia lango tsa mrima okye.
56001009	Iiṙikyia chandu amloshe naiṙime ikarisha wandu kui malosho gawoṙe moo, na iwinga walya wekyekana ulogo-lo.
56001010	Cha kyipfa kuwoṙe wandu wafoi walawoṙe wuindi, wawoṙe mbonyi tsa wutondo, walembi, na ngoseṟa Wayuda waiṙikyie Yesu.
56001011	Wawaṟi iimo walaṙeṙe. Iwo wekyefoga-foga woose wa kanyi ko wandu, wechilosha shindo shilawawaṟi kyipfa kya ipfula masaa ga sonu.
56001012	Mndu awukyie kowo, moonguo shisuku owo wawenyi, nagambie, “Wakyirete nyi wandu wekyeṙeṙa wongo mfiri yoose, mando mawicho ga saka, wawang'anyie ndewu na wawaṙoko.”
56001013	Wuṟingyishi-wo nyi loi. Kyipfa kya ikyo uwaṙeṙie kui wulang'a, kundu wawe wandu wapfulukyie iiṙikyienyi;
56001014	walaaṙanyie malosho ga Kyiyuda, maa mawawaso ga wandu wekyekaa kuleshi na shilya shikyeri sha loi.
56001015	Shindo shoose shishicha ko walya wawecha; kyaindi kuwoṙe kyindo kyikyicha ko walya wafanyi kyimṟumoe-pfo, walya walawoṙe iiṙikyia; indi ngyuuṟango tsawo tsifanyi kyimṟumoe, na makusaṟo gawo taa.
56001016	Waigamba kye waichi Ruwa, indi mawuto gawo gaimkana. Wawoṙe shindo shekyesuiṟa, wawoṙe wuindi-pfo, maa wawoṙe kyiira kyindonyi kyoose-pfo.
56002001	Kyaindi iyoe onguo shindo shiwaṟi malosho galamasanze-sanze na shindo shingyi.
56002002	Kye wameeku wawe wandu wawoṙe meena, wawoṙe mkaṟo yechienenga wandu iwaindia, wawoṙe wuṟango, wapfulukyie kyiiṙikyia na ikundenyi na wusimirinyi.
56002003	Na wuṙo na wakyeku wawaṙe mkaṟo o wuele. Walawe wandu wekyeiria wandu shindo sha wongo, walawe wandu wekyenyo mpfinyo wufoi, indi wawe wandu wekyelosha shindo shicha.
56002004	Kundu waenengye waka wakoho wuṟango, wakunde wamii wawo, na ikunda wana wawo;
56002005	na iwa wandu wawoṙe meena, iṙa wuṟui, wekyeṟunda kanyi kowo, wekyewuta kyilya kyikyicha, iindia wamii wawo; kundu Ṙeṙo lya Ruwa lyilamino.
56002006	Na wuṙo na wanakye uwatutume iwa na meena;
56002007	shindonyi shoose, iyoe kumonyi ochiloṟa mfano o mawuto mecha, na maloshonyi gapfo ochiloṟa wuloi na kulawoṙe temo,
56002008	na mbonyi tsiwoṙe moo tsilechiiṙima igambo kye tsiwoṙe tewe, kundu ulya ekyekana narigo nyi sonu, cha kyipfa awoṙe kyindo eiṙima igamba kyipfa kyaṙu-pfo.
56002009	Walya wakyeri shisinga waindie wandumii wawo, wechiwachihiṟa shindonyi shoose. Walawe wandu wekyegaluo kyiyeri wawio kyindo.
56002010	Walawe wandu wekyeiwa; indi waafutsie kyilya wateṟia, kundu wachope malosho ga Mkyiṟa oṙu Ruwa shindonyi shoose.
56002011	Kyipfa isaṟia lya Ruwa lyekyekyiṟa wandu woose lyamloṟo.
56002012	Nalyo lyilulosha ilega wuwicho na lango tsa kyiwuyana; luiṙime iwaṙa moo na meena, na wusumganyi, na iowuo na ikunda Ruwa, kyiiṙi kya wuyana-wu wo wulalu.
56002013	Lochiambuya ikusuria lyiwoṙe mboṟa na iloṟo kyiṟumi kya Kristo Yesu, Ruwa ang'anyi na Mkyiṟa oṙu;
56002014	ulya alereka moo okye kyipfa kyaṙu, kundu nalukyiṟe lulaolokyio nyi mawicho ga mbaṟe tsoose, na iilyisha wandu wawe wakye oe amonyi, walya wawoṙe wuragari mawutonyi mecha.
56002015	Onguo shindo-sho, ikyimbia na iṟoṟoma kui wuchilyi woose; mndu oose alakumine.
56003001	Ukumbuṟe wandu ipfereria ko walya wawoṙe pfinya na wuchilyi, na iindia, na orio kyiyeri ikuṟeyeṟa ko orio iṟunda lyicha.
56003002	Walalahie mndu oose, walaluyane, wawe wandu wekyewuta kyilya kyikyicha, wechiloṟa wuhoo woose ko wandu woose.
56003003	Kyipfa mfiri ya ipfo numa maa soe luwewoṙe wuṟango-pfo. Luwewanyamaṟi, luwalembe, kunu lochiosha lango na shindo sha mamoona sha mbaṟe tsifoi, lochiwaṙa mkaṟo ya wuwicho na wunyeng'i, lochisuiṟana na isuana.
56003004	Kyaindi wucha wo Mkyiṟa oṙu Ruwa, na ikunda lyakye ko wandu, kyiyeri lyileloṟo, nalelukyiṟa.
56003005	Chi kyipfa kya mawuto ga wusumganyi lulewuta soe-pfo; indi kui isaṟia lyakye, kui isanjo na ifeo lya kawi na kui iwa wahya Mumuyonyi Mweele.
56003006	Ulya alelupusia kulawoṙe iehia, kui njia ya Yesu Kristo Mkyiṟa oṙu;
56003007	kundu lukotalyio wusumganyi kui isaṟia lyakye, luiṙime iwa weoṟa wa moo o mlungana, chandu ikusuria lyaṙu lyikyeri.
56003008	Nyi kyindo kya loi; na shindo-sho ngyikundi ushionguo na pfinya, kundu walya waleiṙikyia Ruwa wakumbuo ikaa mawutonyi mecha. Isho shishicha; lyingyi-se shiwoṙe kyiira ko wandu.
56003009	Kyaindi kushowe na maṙeṙo ga wutondo, shindo shileambilyio ko waku, shiluyano na ikapana kyipfa kya uwawaso. Kyipfa isho shiwoṙe kyiira-pfo. Lyingyi-se nyi shindo sha wulya.
56003010	Mndu ekyelosha shindo sha wongo komumṙeṙia lya kuwooka na lya kawi, mlege;
56003011	uichi kye mndu cha icho naṙekyie; lyingyi-se naiwuta kya wunyamaṟi, kyipfa nakuanduya oe amonyi.
56003012	Kyiyeri ngyechiṙuma Aritema kopfo ang'u Tikyiko, tambagana icha na koko kunu Nikopolyi; cha kyipfa ngyikusaṟie ikaa kunu kyiyeri kya mbeho.
56003013	Sena, ulya aichi mbonyi tsa iṙeṙa moondu, na Apolo, uwatarame kyaronyi kyawo, walauṟe kyindo kyoose.
56003014	Wandu waṙu nawo wakuloshe iwuta shindo shicha orio kyiyeri, ko shindo shilya shiwaṟi tikyi; walacheewa wandu waiṟunda wulya.
56003015	Wandu woose wakyeri hamwi na inyi wakuiṟikyiṟa. Luikanyie iiṟikyiṟa walya walukundi iiṙikyienyi. Isaṟia lyikae hamwi na nyoe moose.
57001001	Inyi Paulo, mpfungo o Kristo Yesu, na Timoteo akyeri mono-wama oṙu, ngaṟeia paruo-i ko Filemon, mkunde oṙu, mṟundi hamwi na soe,
57001002	na ko Afia, mono-wama oṙu, na ko Arikyipo, asikari oṙiaṙu, na ko siṟi ikyeri numbenyi yapfo.
57001003	Isaṟia lyikae konyu, na ufoṟo, shiwukyie ko Ruwa, Awu oṙu, na ko Mndumii Yesu Kristo.
57001004	Ngyiana Ruwa oko mfiri yoose, ngyechikukumbuo shiterewonyi shako;
57001005	ngyechiicho mbonyi tsa ikunda lyapfo na iiṙikyia uwoṙe ko Mndumii Yesu na ko wandu wa Ruwa woose;
57001006	kundu kui iwaṙana lya iiṙikyia lyaṙu na iyoe luṟunde iṟunda lyakye; kyiiṙi kya orio imanya kyindo kyicha kyikyeri koṙu, kyiiṙi kya Kristo.
57001007	Kyipfa ngyiwewoṙe sia ing'anyi na iwiyiṟio moo kyipfa kya ikunda lyapfo, cha kyipfa mrima ya wandu wa Ruwa ilewiyiṟio moo nyi iyoe, mono-wama oṙu.
57001008	Koikyo, maa chandu ngyiwoṙe wukari kyiiṙi kya Kristo ikuwia kyikuwaṟi;
57001009	kyaindi kyipfa kya ikunda ngyikuterewa, cha kyipfa nyi chandu ngyikyeri, Paulo ngyikyeri meeku, na wulalu mpfungo o Kristo Yesu taa.
57001010	Ngyikuterewa kyipfa kya mono-ko kyiiṙi kya Kristo, Onesimo;
57001011	akyeri kye kacha awewoṙe kyiira kopfo-pfo, indi wulalu nawoṙe kyiira mnu kopfo, iyoe na inyi taa.
57001012	Ngyilemṙuma kopfo, oe amonyi, kyipfa ngyimkundi mnu.
57001013	Inyi ngyiwekundi nakae koko, naiṙime ingyiṟundia handu hapfo kyiiṙi kya iwiko kyipfungonyi kyipfa kya ionguo Ndumi Ngyicha.
57001014	Kyaindi ngyilekunda iwuta kyindo kyoose ulakyikundi iyoe-pfo, kundu kye wuindi wopfo wulacheewa wuitiko, indi kui iiṙikyia kumonyi.
57001015	Kyipfa, kofia nyikyo kyitewe alewiko kuleshi na iyoe ko mfiri ngyaangu, kundu ukae na oe-se mlungana.
57001016	Wookyia wulalu, chi cha mtumo-pfo, indi ngoseṟa ya mtumo, mono-wama mkunde; koko inyi mnu, na kopfo iyoe ngoseṟa mnu, mmbiunyi na kyiiṙi kya Mndumii.
57001017	Kyasia kokooya ongyiwona inyi ngyiwoṙe iwaṙana na iyoe, ambilyia ichu kyimwi na inyi ngyimonyi.
57001018	Na kokooya nakuwutia kyindo kyiwicho, ang'u nuimrika kyindo, ungyiwese inyi.
57001019	Inyi Paulo ngaṟeia kui kuwoko koko ngyimonyi, inyi ngyechitaa. Ngyikuwia kye nuwoṙe sile yako kyipfa ngyilekukyiṟa kyimrima-pfo.
57001020	Yee, mono-wama oko, ngyiwone kyiira kopfo kyiiṙi kya Mndumii; uwiyiṟie moo mrima oko kyiiṙi kya Kristo.
57001021	Kyipfa kya ilyi ngyiiṙikyie wuindi wopfo ny'kyo kyimaṙuma ngakuṟeia, ngyiichi kye nochiwuta ngoseṟa ya isho ngyigamba.
57001022	Na hamwi na isho ungyiṟeyeṟie handu hekaa; kyipfa ngyikusurie kye kui shiterewo shanyu mochitaramo ingyiwona.
57001023	Epafura, ampfungye hamwi na inyi kyiiṙi kya Kristo Yesu, nakuiṟikyiṟa;
57001024	na Mariko, Aristariko, Dema, na Luka, wekyeṟunda hamwi na inyi.
57001025	Isaṟia lya Mndumii Yesu Kristo lyikae hamwi na mrima yanyu.
58001001	Kyiyeri kya kacha Ruwa naleṙeṙa na waku waṙu kafong'ui na kundu kufong'ui, iiṙia ko weonguo shisuku;
58001002	mafurumionyi ga mfiri-i naleṙeṙa na soe kyiiṙi kya Mono-kye alemmbika nawe mokyioṟa o shindo shoose, lyingyi-se kui oe nalegumba wuyana.
58001003	Oe nekyeloṟa chandu Ruwa awoṙe mng'ano, fana ya mrima okye, echiṙuo shindo shoose kui iwawaso lya wuiṙimi wokye, amwende ihooṟio lya ngyuunyamaṟi tsa wandu, naleṙamia ura lo kulyoe lo ulya ang'anyi kuta woose.
58001004	Ruwa nalesambuṟa Mono-kye nawe ang'anyi kuta malaika, chandu rina lyilya Ruwa alemwenenga lying'anyi kuta lya malaika.
58001005	Cha kyipfa nalewia malaika uha kyiyeri kyoose, “Iyoe nyi mono-ko, inyi inu ngakufee?” Na lyingyi-se, “Inyi ngyechiwa awu kokye, na oe nechiwa mana koko?”
58001006	Na lyingyi-se, kyiyeri aende Mono-kye o kuwooka na wuyanenyi nagamba, “Malaika woose wa Ruwa wampfirie ndi.”
58001007	Na ko mbonyi tsa malaika nagamba, “Ekyegaluo malaika wakye iwa cha shiwiṟi, na waṟundi wakye iwa cha moṙo mlang'a.”
58001008	Kyaindi ko mbonyi tsa Mana nagamba, “Kyitima kyapfo kya wuchilyi, hoi Ruwa, nyi kya mlungana na mlungana. Na upoi lo Wumangyi wopfo nyi upoi lo wusumganyi.
58001009	Nukundi wusumganyi nosuo shituṟu koikyo Ruwa, Ruwa opfo, nakushumbuo, kakuenenga kyiṟumi kying'anyi kuta woṙoo.”
58001010	Na lyingyi-se, “Iyoe, Mndumii, ipfo mawookyionyi nulewika ngyuurende tsa uruka, na ruwewu nyi iṟunda lya mawoko gapfo.
58001011	Isho shechinyamaṟika, Indi iyoe nochikaa mlungana. Na shoose shechikuo cha nguwo.
58001012	Na cha nguwo nochishilema-lema, natso tsechiilachika. Kyaindi iyoe nyi ulya ulya na mfiri yapfo yechisia-pfo.”
58001013	Ngyesa kuwoṙe malaika alemmbia kyiyeri kyoose “Uṙamie kuwoko koko ko kulyoe, mṟasa kyiyeri ngyechiwika washituwa wapfo wuchilyinyi wopfo?”
58001014	Ngyesa malaika nyi wakyi? Chi walya wekyeṙumo iṟundia walya wekyeoṟa wukyiṟo-pfoe?
58002001	Koikyo kyiluwaṟi iosha nawi shilya luleicho lulacheṙeko.
58002002	Cha kyipfa kokooya kyindo kyilya kyilegambo nyi malaika kyilawelolomie, na orio mndu alemina kyindo-kyo naleanduyo chandu kyiwaṟi,
58002003	ngyesa soe, loiṙima kuṙa ikyia ianduyo lukomina ulogo-lu lung'anyi kuṙi lo wukyiṟo? Ulogo lulegambo kuwooka nyi Mndumii, naaho lukomanyika koṙu na ko walya waleicho.
58002004	Ruwa na oe echiṟingyishia hamwi nawo kui ṟigo na shiṟiyisho na pfinya tsa mbaṟe tsifoi, na kui igawa shisumbo sha Mumuyo Mweele, chandu alekunda oe amonyi.
58002005	Kyipfa Ruwa alewika malaika wachilyie uruka lulya luicha na luionguo mbonyi tsalo-pfo, indi mndu umwi naleṟingyishia kuṙi handu halyiwe echigamba,
58002006	“Mndu nyi kyikyi tane omkumbuo? Ang'u mana o mndu mṟasa umwambuye?
58002007	Nulemgumba kawa mtutu kuta malaika, numwenengyie kyiṟumi na mng'ano, nummbikyie wuye ya maṟunda goose.
58002008	Na imgaluo mchilyi o shindo shoose.” Cha kyipfa kyiiṙi kya iwika shindo shoose wuchilyinyi wokye uletsugaṟa kyindo ulalekyiwika wuchilyinyi wokye-pfo. Kyaindi wulalu lulandewone shindo shoose shechiwiko wuchilyinyi wokye-pfo;
58002009	indi lowona ulya alegumbo kawa mtutu kuta malaika, Yesu, kyipfa kya mawawio ga upfu, amwenengye kyiṟumi na mng'ano, kundu kui isaṟia lya Ruwa napfe kyipfa kya orio mndu.
58002010	Cha kyipfa kyiwemmbaṟi oe, ulya kyipfa kyakye na kui oe shindo shoose shilegumbo, kundu naenengye wandu wafoi wekyemwosha wuiṙimi wo iwona kyiṟumi kyakye, iafutsia msongoru ang'anyi o wukyiṟo wowo kui njia ya ilya wukyiwa.
58002011	Kyipfa ulya ekyeilyisha na walya wekyeilyisho woose wawukyie ko mndu umwi. Kyipfa kya ikyo ekyerigo nyi sonu iwalaga wana wa wamae-pfo.
58002012	Nekyegamba, “Ngyechionguo mbonyi tsapfo ko wana wa wama wako, siṟinyi ngyechikuṟumisha.”
58002013	Na lyingyi-se, “Ngyechiwa ngyikumsurie oe.” Na lyingyi-se, “Inyi ngyikyeri iha na wana-wa ngyileenengo nyi Ruwa.”
58002014	Kyasia, cha kyipfa wana-wa nyi wandu wawoṙe mmbiu na samu, maa oe nalewewa wuṙo, kundu kui njia ya upfu nanyamaṟe ulya awewoṙe pfinya tsa upfu, Mokyiriinzi,
58002015	na kui iwuta kuṙo nalekyie walya wawei watumo kyipfa kya iowuo upfu moo yawo yoose.
58002016	Kyipfa nyi loi kye ekyetarama malaika-pfo indi nekyetarama walya wa kyishari kya Abrahamu.
58002017	Koikyo kyiwemmbaṟi ifananyisho na wana wa wamae shindonyi shoose, naiṙime iwa mkohanyi ang'anyi awoṙe isaṟia, ekyeafutsia kyilya ateṟia iṟundenyi lya Ruwa, nahooṟie wandu wakye ngyuunyamaṟi tsawo.
58002018	Na cha kyipfa oe amonyi nalelyiso wukyiwa kyiyeri aleyesho, neiṙima itarama walya wekyeyesho.
58003001	Koikyo wana wa wama mui wandu wa Ruwa, muleiṙikyia ndago ya ruwewu, kusaṟenyi mnu mbonyi tsa msu na Mkohanyi ang'anyi kuta woose o shilya lokyeṟingyishia. Yesu,
58003002	awekyeafutsia shilya ateṟia ko ulya alemsambuṟa naṟunde iṟunda lyakye, chandu Mose na oe awekyeri, kyiyeri alesongoya wandu wa Ruwa.
58003003	Kyipfa Yesu natalo kye nawaṟi kyiṟumi ngoseṟa kuta Mose, chandu ulya ekyewika numba awoṙe woguru kuta numba-yo.
58003004	Kyipfa orio numba ingyiwikye nyi mndu; indi ulya aleachikyia shindo shoose nyi Ruwa.
58003005	Na Mose loi naleafutsia shilya aleteṟia kyiyeri alesongoya wandu woose wa Ruwa cha mṟundi, nawe wuṟingyishi wo shindo shechigambo numa ya iho,
58003006	indi Kristo, cha mana ekyechilyia numba ya Ruwa; ulya numba yakye ikyeri nyi soe, kokooya loengyeṟa iwaṙa wuṟango na wukari na ikushela lya iweṙelyia lyaṙu mṟasa mafurumionyi.
58003007	Koikyo, chandu Mumuyo Mweele agamba, “Inu, kokooya moicho ṟui lyakye.
58003008	Maa mulaumiṟe mrima yanyu, chandu waku wanyu walelega Ruwa, kyiyeri kya iyesho kulya nukyenyi ngyuumu suwaa ilawoṙe maa mṟinga,
58003009	Kyiyeri-kyo waku wanyu walengyiyesha, wakawona mawuto gako maka makumi gaana.
58003010	Koikyo rika-lyi lyilengyipfulutsa nyashi, ngagamba, mfiri yoose nyi wandu wawoṙe mrima iṙekyie; walemanya mbonyi tsako-pfo.
58003011	Chandu ngyilelya nyamu kui nyashi, ‘Wechiiṙa na handu hako heonyonyia-pfo.’ ”
58003012	Ambuyenyi, wana wa wama, maa umwi onyu alawaṙe mrima mmbicho ulawoṙe iiṙikyia; kui ikuletsana na Ruwa ai na moo.
58003013	Kyaindi mututumane orio mfiri; kundu maa umwi onyu alawaṙe mrima muumu kui wulembi wo wunyamaṟi.
58003014	Cha kyipfa lowa wandu wekyekaa handu hamwi na Kristo, kokooya lokuwaṙa tapu na kyilya luleloṟa kyiyeri lulewooka iiṙikyia Yesu mṟasa mafurumionyi.
58003015	Iho-ndu kyekyegambo, “Inu kokooya moicho ṟui lyakye Maa mulaumiṟe mrima yanyu, cha kyiyeri kyilya kyelega Ruwa.”
58003016	Kyipfa nyi wakyi walengyipfulutsa nyashi, kyiyeri waleicho? Chi walya walewuka Misiri wechisongoyo nyi Mose-pfoe?
58003017	Lyingyi-se nyi wakyi walepfulutsa Ruwa nyashi maka makumi gaana? Chi walya waleṙeko, walya mnying'a yawo ileoloka nukyenyi ngyuumu suwaa ilawoṙe maa mṟinga?
58003018	Lyingyi-se nyi wakyi Ruwa alewalyiia nyamu kye wechiiṙa na handu hakye heonyonyia, sile walya walemlega?
58003019	Kyasia, lowona kye waleiṙima iiṙa na kulya urukyenyi-pfo kyipfa walelega iiṙikyia Ruwa.
58004001	Kyasia, kokooya kuwoṙe kyaasa kya iiṙa na handu ha Ruwa heonyonyia, luowuoe, maa umwi oṙu alechewono kye nawuṟa kyaasa-kyo.
58004002	Kyipfa nyi loi, maa soe taa luleongoyo mbonyi ngyicha chawo. Kyaindi mbonyi-tso wandu waleicho tsilewatarama kyindo-pfo kyipfa tsileṙuana na iiṙikyia lya mrimenyi ko walya waleicho-pfo.
58004003	Kyipfa soe luiṙikyie luiṙa na handu ho heonyonyia; chandu alegamba, “Chandu ngyilelya nyamu kui nyashi, wechiiṙa na handu hako heonyonyia-pfo.” Maa chandu maṟunda galya galemarisika wookyia kyiyeri ngyuurende tsa wuyana tsilewiko.
58004004	Cha kyipfa handu halyiwe nagambie kuṙi ko mbonyi tsa mfiri o mfungaaṙe, “Mfiri o mfungaaṙe naleonyonya, kaṙa maṟunda gakye goose.”
58004005	Na iho naho taa, “Wechiiṙa na handu hako heonyonyia-pfo.”
58004006	Kyasia kyipfa ṙeṙo-lyi lyatsugaa ho kye kuwoṙe wandu wechiiṙa na handu-ho heonyonyia, na walya waleongoyo mbonyi-tso kyiyeri kya kacha, walelemo iiṙa na handu ho heonyonyia kyipfa kya wunyamaṟi wowo,
58004007	nawika-se mfiri mlyiwe, echigamba, kyiiṙi kya Dawidi numa ya kyiyeri kyileshi kuṙi, “Inu; chandu kyikyigambe wookyia kacha, ‘Inu kokooya moicho ṟui lyakye, Maa mulaumiṟe mrima yanyu.’ ”
58004008	Kyipfa kokooya Yosua alewaenenga sia, awechiionguo-se mfiri ungyi kyiyeri kya numa-pfo.
58004009	Kyasia, hatsugae sia ya mfiri o onyonya ko wandu wa Ruwa.
58004010	Kyipfa oe aleiṙa na halya-ndu heonyonyia naonyonya amonyi iṟundenyi lyakye, chandu Ruwa aleonyonya iṟundenyi lyakye.
58004011	Kyasia, lupfuṟukane iiṙa na kyiiṙi kya sia-yo, kundu kye mndu oose alacheoloka cha wandu-wo walaleindia Ruwa.
58004012	Kyipfa Ṙeṙo lya Ruwa lyiwoṙe moo, lyingyi-se lyiwoṙe pfinya; lyingyi-se lyilyiohi kuta ushu loose lo mmbega kuwi; lyingyi-se lyekyekoṟa mṟasa lyikaiṙima iletsana mrima na ngoo, na shiwungo na mafuṙa gakyeri ipfo shiwungonyi; lyingyi-se lyilyianguhu imanya makusaṟo na kyilya mrima ukundi.
58004013	Maa kuwoṙe kyindo kyikyeri na moo kyilakyishukuoe mbele ya Ṙeṙo-lyo-pfo, kyaindi shindo shoose shikyeri kyiṟanguoe na shishishukuoe mesonyi gakye ulya awoṙe shindo shaṙu.
58004014	Kyasia, kokooya luwoṙe Mkohanyi ang'anyi kuta woose aleiṙa na ruwewu, Yesu Mono-Ruwa, luoshe mnu shilya lokyeṟingyishia.
58004015	Cha kyipfa luwoṙe mkohanyi alechiiṙima iṙuana na soe shindonyi shaṙu sha wufofo-pfo; kyaindi oe naleyesho kyimwi na soe shindonyi shoose, indi alewuta kya wunyamaṟi-pfo.
58004016	Kyasia, lutikyire kyitimenyi kya isaṟia kulawoṙe wuowu, kundu luenengo isaṟia, na iwona isaṟia lyelutarama kyiyeri lulawoṙe shindo shilushikyie.
58005001	Kyipfa orio Mkohanyi ang'anyi kuta woose amsambuṟe iwuka ko wandu nammbikye kyipfa kya wandu mbonyinyi tsa Ruwa, kundu nawute shienengo kyipfa kya ngyuunyamaṟi.
58005002	Echiiṙima iṙuana kui wuhoo na walya walaichi na walya waiṙeka, cha kyipfa oe amonyi nawoṙe mbaṟe ya wufofo;
58005003	na kyipfa kya ikyo kyimmbaṟi, cha kyipfa kya wandu, wuṙo kyipfa kya mrima okye amonyi, iwuta shienengo kyipfa kya ngyuunyamaṟi.
58005004	Na kuwoṙe mndu eiṙima ikuenenga amonyi kyiṟumi-kyi-pfo, sile ulya ekyelago nyi Ruwa, cha Aron.
58005005	Na wuṙo Kristo na oe alekuṙosa mrimenyi kokye na iṙuo kyiṟumi kya iwa Mkohanyi ang'anyi kuta woose-pfo, kyaindi nyi Ruwa alemmbia, “Iyoe nyi Mono-ko inu ngawa Awu opfo.”
58005006	Chandu agambie handu hengyi, “Nochiwa mkohanyi mlungana cha Melyikyisedekyi.”
58005007	Yesu, mfiri-yo awei na moo, naleeṟeṟia Ruwa, echifiiṟa na itonyitsa mcheṟeṟe, Ruwa echiiṙima imkyiṟa na immbuta upfunyi, kaaṙanyio chandu awekyeri mndu aowuye na ikunda Ruwa;
58005008	na, maa chandu akyeri Mana, nalekulosha iindia kui wukyiwa alelya.
58005009	Na oe amṟingyishio kye naafutsio, kawa ulya ekyekyiṟa wandu mlungana ko wandu woose wekyemwindia.
58005010	Numa ya iho namsende na Ruwa iwa Mkohanyi ang'anyi kuta woose cha Melyikyisedekyi.
58005011	Ulya luwoṙe shindo shifoi sheonguo kyipfa kyakye; na nyi kyindo kyuumu ishionguo cha kyipfa mowa wandu waṙoko iaṙanyia.
58005012	Cha kyipfa, kokooya kyimmbaṟi iwa walosha, (kyipfa kyiyeri kying'anyi kyamwiṙa), muwaṟi ilosho na mndu malosho ga kuwooka ga mbonyi tsa Ruwa. Na nyoe kyipfa mukyeri cha wana wanangu muwewaṟi maruwa maa chi kyelya kyikari-pfo.
58005013	Cha kyipfa orio mndu ekyenyo maruwa aichi mnu mbonyi tsa wusumganyi-pfo, cha kyipfa nyi mana mnangu.
58005014	Kyaindi kyelya kyikari nyi ko wandu wapfulukyie kyiiṙikyia, walya wekyeiṙima imanya kyicha na kyiwicho.
58006001	Kyipfa kya ikyo, lukoṙa ionguo malosho ga kuwooka ga Kristo, lupfuṟukane lushikye masiionyi ga kyaro. Maa lulaṙeṙe-se mbonyi tsa malosho-go ga kuwooka, lulaiwuta-se shindo shilawoṙe kyiiṙa na iiṙikyia Ruwa,
58006002	na ga malosho ga ngyuupatiso, na iyekyia mawoko, na iṟutso wapfu, na ianduyo lya mlungana.
58006003	Na isho lochishiwuta Ruwa kaluenenga wuiṙimi wo iwuta kuṙo.
58006004	Cha kyipfa walya walemuenengo ngyeela, na isonja kyisumbo kya ruwewu, na iambilyia ṙombo lya Mumuyo Mweele,
58006005	na isonja mbonyi ngyicha tsa Ruwa, na pfinya tsa shiyeri shiicha,
58006006	wakaṙa iiṙikyia numa ya iho, kyechiiṙimika-se iwagaluo waṙumbuye wunyamaṟi-pfo; cha kyipfa wakapia Mono-Ruwa msalabenyi lya kawi kui mrima yawo, na imriisa sonu na pata.
58006007	Kyipfa uruka lokyenyo mvuo yekyekapa ho kyiyeri kui kyiyeri, na iṙosa maṟa gawoṙe kyiira ko walya galeṙemo kyipfa kyawo, wekyewona mboṟa tsiwukyie ko Ruwa;
58006008	indi uruka-lo lukoṙosa msha na makacha lokyelego na ikyiṟeseso nyi Ruwa na mafurumionyi galo nyi irumatso.
58006009	Kyaindi, wakunde, maa chandu lokyeonguo isho, mbonyinyi tsanyu luleiṙikyia mbonyi ngyicha ngoseṟa, na tsiwoṙe wukyiṟo.
58006010	Cha kyipfa Ruwa ammbicho mṟasa nawaṙime iṟunda lyanyu-pfo, na ikunda lyilya mulelyiṟingyishia kui rina lyakye, cha kyipfa muleṟundia wandu wa Ruwa, na mṟasa wulalu muwaṟundia.
58006011	Na soe lukundi orio umwi onyu naṟingyishie wuragari wulya wulya, mṟasa mafurumionyi;
58006012	kundu mulaṙokuoe, indi muwe wandu wekyeosha walya wekyeoṟa shiteṟio kui iiṙikyia na wusimiri.
58006013	Cha kyipfa Ruwa, kyiyeri aleenenga Abrahamu kyaasa kyipfa alawewoṙe ang'anyi kuta ulya alemlyiia nyamu, nalelya nyamu kui mrima okye,
58006014	echigamba, “Ny'kyaloi ngyechikuwikyia mboṟa, na ikupfumbutsa.”
58006015	Na kuṙo kui isimiria kawona kyaasa kyilya.
58006016	Kyipfa wandu wekyelya nyamu kui ulya akyeri ang'anyi kuta wo; na kowo matsitsionyi ga iwingana kui maṙeṙo nyi nyamu, iloṟa kye maṙeṙo-go nyi ga loi,
58006017	kyiiṙi kya mbonyi-tso Ruwa, akundi iloṟa ngoseṟa mnu walya wekyeoṟa kyaasa kyilya, chandu shilya akundi shilechiiṙima iilachika.
58006018	Shilya kyiiṙi kyasho Ruwa alechiiṙima iṙeṙa wongo, luwone iwiyiṟio moo lyilalolomie, soe lulalekyelyio iosha na isimiria shilya shilewiko mbele yaṙu.
58006019	Lushiwoṙe cha kyindo kyetirimisha mrima ulakupaaye-paye, kyindo kyiwoṙe wuringyi wung'anyi, kyiwoṙe pfinya, na ulya lokyewika ikusuria lyaṙu nyi Yesu, ulya ekyeiṙa nguwonyi yeshingyia ya hekalu lya ruwewu na halya-ndu ha kyiiṙi haele.
58006020	Handu Yesu aleiṙa naho kyipfa kyaṙu, msongoru oṙu, nawa Mkohanyi ang'anyi kuta woose mṟasa mlungana cha Melyikyisedekyi.
58007001	Cha kyipfa Melyikyisedekyi-cho, mangyi o Salemu, mkohanyi o Ruwa ai wuye ruwewu, nalekarisana na Abrahamu kyiyeri aweiwuya ikapa wamangyi-wo, kammbikyia mboṟa.
58007002	Ulya Abrahamu alemgawia kyifunjoe kya ikumi kya shindo shoose; (rina lyakye lya kuwooka nyi mangyi o wusumganyi, lyingyi-se nyi mangyi o Salemu, kyimwi na igamba, mangyi o ufoṟo.
58007003	Awoṙe awu-pfo, awoṙe wamae-pfo, awoṙe wafee-pfo, awoṙe kyiyeri alefeo, maa kyiyeri alepfa-pfo, indi namfananyishe na Mono-Ruwa). Icho nyi mkohanyi mṟasa mlungana.
58007004	Kyasia, ambuyenyi chandu mndu-cho aweng'anyi, ulya Abrahamu, mku oṙu ang'anyi, alemwenenga kyifunjoe kya ikumi kya shilya aleende shiṙenyi.
58007005	Na kyiiṙi kya wana wa Lewi nawo, walya wekyeenengo wukohanyi, wawoṙe wuchilyi wo iṙuo kyifunjoe kya ikumi iwuka ko wandu wawo, wana wa wamawo, chandu mawawaso gagambie, maa chandu wakyeri wa kyishari kya Abrahamu.
58007006	Indi oe, ulya kyishari kyakye kyilaletalo kye kyiwukyie kowo, nalewuta kyifunjoe kya ikumi iwuka ko Abrahamu, kammbikyia mboṟa ulya awoṙe kyaasa-kyo.
58007007	Maa kyeiṙima ilego nakamwi kye mtutu nekyewikyio mboṟa nyi ang'anyi-pfo.
58007008	Na makohanyi wekyepfa wekyewuta kyifunjoe kya ikumi; indi iha Melyikyisedekyi ekyeambilyia kyifunjoe kya ikumi ekyepfa-pfo.
58007009	Lyingyi-se kyeiṙima igambo kye, kui njia ya Abrahamu, maa Lewi ekyeambilyia kyifunjoe kya ikumi naleenengyia kyifunjoe kya ikumi;
58007010	cha kyipfa alekoafeo kyiyeri-kyo Melyikyisedekyi alekarisana na oe-pfo.
58007011	Kyasia, kokooya kulawewoṙe wufofo wukohanyinyi wo Lewi; (kyipfa wandu waleenengo mawawaso kyipfa kya wukohanyi-wo), kuwewoṙe-se kyimaṙuma kya kyikyi kuwaṙe mkohanyi ungyi, ai cha Melyikyisedekyi, maa aletalo cha ilyi nai cha Aron?
58007012	Kyipfa wukohanyi wulya wukoilachika, kyiwaṟi na mawawaso gailachikye.
58007013	Kyipfa oe mbonyi tsakye tsilegambo kuṙo, nyi-we o wandu wa mbaṟe ingyi, mbaṟe kulawoṙe mndu o mbaṟe-yo aleṟunda alyitaṟenyi.
58007014	Kyipfa kyikyeri na pata kye Mndumii oṙu nalewuka kyisharinyi kya Yuda, mbaṟe ya wandu walya Mose alaleonguo kyindo kyawo kyoose ko mbonyi tsa wukohanyi.
58007015	Lyingyi-se isho luiṙeṙa shikyeri na pata mnu ngoseṟa, kokooya nawoneka mkohanyi ungyi ai cha Melyikyisedekyi;
58007016	alakyeri mkohanyi ko mawawaso ga kyimndu, indi kui pfinya tsa moo tsilekyesia.
58007017	Kyipfa namṟingyishie kye, “Iyoe nyi mkohanyi mlungana cha Melyikyisedekyi.”
58007018	Kyipfa kuwoṙe iilachika lya iwawaso lyilya lyilesonguo, kyipfa kya wufafa wolyo, na iuṟa kyiira lyayo;
58007019	(cha kyipfa iwawaso lyilya lyileafutsia kyindo-pfo); na hamwi na isho kulewiko ikusuria lyilyicha ngoseṟa, ikusuria lyekyeluenenga itikyiria Ruwa.
58007020	Na kyipfa nyamu ilaleuṟika,
58007021	(kyipfa walya walesambuṟo makohanyi kulawoṙe nyamu; indi oe, hamwi na nyamu, kui ulya alemmbia, “Mndumii nalya nyamu maa echiilacha nyamu-yo-pfo, iyoe nyi mkohanyi mlungana.”)
58007022	Kyasia, iṙuana na wuloi-wu Yesu nawa mloṟi o mma ulya mcha ngoseṟa.
58007023	Lyingyi-se walya walesambuṟo makohanyi wafoi, kyipfa waleshingyio nyi upfu walakae ho;
58007024	indi oe, kyipfa ekyekaa mlungana, nawoṙe wukohanyi wulekyewuka ho.
58007025	Na oe, kyipfa kya ikyo, neiṙima ikyiṟa nakamwi walya wekyecha na ko Ruwa kui oe; kyipfa nakyeri na moo mfiri yoose kundu nawaterewie.
58007026	Kyipfa luwewaṟi soe luwaṙe mkohanyi ang'anyi mbaṟe-i akyeri mweele, alawoṙe wuwicho, alawoṙe tewe lyoose, amletsane na walya wekyeṙeko, Ruwa alemwiria wuye ruwewu.
58007027	Ulya alakundi kyindo orio mfiri, cha makohanyi walya wengyi wang'anyi, kuwooka iwuta kyiṙaso kyipfa kya ngyuunyamaṟi tsakye amonyi, numa ya iho kyipfa kya ngyuunyamaṟi tsa wandu-wo; kyipfa oe nalewuta kuṙo lyimwi, kyiyeri alereka moo okye.
58007028	Kyipfa uwawaso luwikyie wandu wawoṙe wufafa iwa makohanyi wang'anyi; indi mbonyi-tso tsa nyamu ilecha numa ya uwawaso tsilemsambuṟa iwa Mana aafutsie mlungana na mlungana.
58008001	Kyasia, kyiiṙi kya isho luionguo, kyindo kying'anyi kuta shoose nyi ikyi, luwoṙe Mkohanyi ang'anyi kuta woose mbaṟe-i, aṙamie kuwoko ko kulyoe ko kyitima kya wuchilyi kya Ruwa Mopfinya.
58008002	Mṟundi o handu haele, na o tengo lyilya lya loi, lyilya Mndumii alelyiwika, maa chi mndu-pfo.
58008003	Kyipfa orio Mkohanyi ang'anyi kuta woose nekyesambuṟo kundu nawute shiṙaso, kyiwaṟi ichu na oe nawaṙe kyindo kyeṙasa.
58008004	Kokooya awekyeri urukyenyi, awechiwa mkohanyi-pfo; kyipfa kuwoṙe wekyewuta shienengo chandu mawawaso gagambie.
58008005	Wekyeṟundia kyindo kyikyeri cha kyirinje kya ruwewu; chandu Mose alewio nyi Ruwa nawute, kyiyeri awekuṟeyeṟie iwika tengo lyilya; kyipfa nagamba, “Achikyia shindo shoose kui mfano ulya uleloṟo kulya fumvunyi.”
58008006	Kyaindi wulalu nawona iṟunda lyicha ngoseṟa, chandu akyeri mndu aṙuṙe ndago ya mma mcha, Ruwa nagambie kye wandu wakye wechiwona shindo shicha kuta isho.
58008007	Kyipfa kokooya mma ulya o kuwooka ulawewoṙe tewe, mrima ya wandu iwechipfulo nyi ulya o kawi-pfo.
58008008	Kyipfa kyiyeri ekyegamba kye wawoṙe tewe, nekyegamba, “Mfiri iicha, Ruwa nagamba, na inyi ngyechiwika Mma Mhya na wandu wa numba ya Isiraelyi na wandu wa numba ya Yuda.
58008009	Ochiwa mma cha ulya ngyilewika na waku wawo mfiri iya ngyilewateteṟa ngyiwawute urukyenyi lo Misiri-pfo. Cha kyipfa walalekaa mmenyi oko, ngyilekulyisa wukyiwa kyipfa kyawo-pfo.
58008010	Kyipfa ichu nyicho mma ngyechiwika na wandu wa Isiraelyi numa ya mfiri iya, Ruwa nagamba, ‘Ngyechiwika mawawaso gako makusaṟonyi gawo, na ngyechigaṟeia mrimenyi kowo. Na inyi ngyechiwa Ruwa kowo, nawo wechiwa wandu wako.’
58008011	Nawo wechiloshana orio mndu na momṟasa okye-pfo, Maa orio mndu na mono-wamae, echigamba, ‘Manya Mndumii-pfo.’ Cha kyipfa woose wechingyimanya, wookyia mtutu owo mṟasa ang'anyi.
58008012	Cha kyipfa ngyechiwahooṟia mawicho gawo, na ngyuunyamaṟi tsawo ngyechitsikumbuo-se-pfo.”
58008013	Kui igamba, “Mma Mhya” nagaluo lyilya lya kuwooka iwa lyiku. Kyaindi kyindo kyawooka ikuo nyi iwuka ho kyii.
58009001	Kyasia, maa mma o kuwooka uwewoṙe mawawaso ga mbonyi tsa iindia na iana Ruwa, na handu ha kyiwuyana heterewa Ruwa.
58009002	Kyipfa tengo lyileachikyio, lyilya lya ipfo kyanja, handu hawewoṙe handu heyekyia taa, na mesa, na mkate ngyiele; nyiho halelago “Haele.”
58009003	Na numa ya mkoṟoṟi o kawi o ishingyia handu, tengo lyilya lyekyelago “Haele ha haele,”
58009004	lyiwoṙe alyitaṟe ya sahapu, na sanduku ya mma ingyishikyie nyi sahapu ngyuura tsoose, sanduku iwewoṙe ikopo lya sahapu lyiwoṙe manna iya, na upoi lulya lo Aron lulekolooṟia maṟa, na shibau shilya sha mma;
58009005	na wuye yasho makyerubi ga kyiṟumi, gechiwikyia kyirinje halya-ndu Ruwa ekyehooṟia ngyuunyamaṟi. Kyasia luwoṙe ṙaawa wulalu lyeonguo mbonyi tsa shindo-shi kyimwi kyimwi-pfo.
58009006	Kyasia, shindo-shi shikamuachikyio kuṙo, makohanyi wekyeiṙa na ipfo tengonyi lya ipfo kyanja mfiri yoose, wechiwuta shindo sha iindia na iana Ruwa.
58009007	Kyaindi kyiiṙi kya tengo-lyo lya kawi Mkohanyi ang'anyi kuta woose nekyeiṙa napfo amonyi, lyimwi orio maka; aṙuṙe samu iwukyie kyindonyi kya kyiṙaso kyipfa kya wunyamaṟi wokye amonyi na wo wandu wengyi kyiyeri walalemanya kye kyilya waweiwuta nyi wunyamaṟi.
58009008	Mumuyo Mweele kaloṟa kyindo-kyi, kye njia ya iiṙa na halya-ndu haele ilekoyammanyika-pfo, kyiyeri-kyo tengo lya ipfo kyanja lyilalekolyammbuka ho.
58009009	Lyilya lyikyeri mfano o kyiyeri-kyi kyikyeri pfo wulalu; kyiyeri-kyo shienengo sheṙasa shiwuto, shilechiiṙima kui chandu mndu akuichuoe mrimenyi kokye iafutsia mndu aiindia na iterewa Ruwa.
58009010	Kyipfa nyi mawawaso ga mbaṟe ya mmbiu tupu, shelya na shindo shenyo na mbaṟe tsesamba kyimṟumoe, shilegambo kye shiṟundo mṟasa kyiyeri-kyo Ruwa echiilacha shindo shoose shiwe shihya.
58009011	Kyaindi Kristo kamcha, akyeri Mkohanyi ang'anyi kuta woose o mbonyi tsicha tsechicha, ko tengo lyilya lying'anyi ngoseṟa na lyiafutsie, lyilalyiachikyie nyi wandu, kyimwi na igamba lyilakyeri lya wuyana-wu,
58009012	maa chi kui samu ya mburu na magache-pfo, indi kui samu yakye ulya aleiṙa lyimwi tupu na handu Haele, na iluwuta wusingyenyi mlungana.
58009013	Cha kyipfa kokooya samu ya mburu na mapung'a na ifui lya igache lya umbe walya wafanyi kyimṟumoe walepusio yekyeilyisha mṟasa mmbiu ukowuka ukoe;
58009014	kyasia chi ngoseṟa samu ya Kristo, ulya kye kui Mumuyo o mlungana alereka moo ko Ruwa iwa kyienengo kyilawoṙe tewe, kyechisanja shilya mukusaṟie mrimenyi konyu na mṟumoe ilawoṙe kyiira, muiṙime iindia na iterewa Ruwa ai na moo?
58009015	Na kyipfa kya ikyo nyi ulya ekyeende Mma Mhya, Yesu ulya alepfa, na ipfa lyakye lyilewuta wandu maṙekonyi ga mma ulya o kuwooka, wandu walelago waambilyie kyaasa kya kyioṟa kya mlungana.
58009016	Kyipfa handu mma o kyioṟa ukyeri, hawaṟi hakae na upfu lo ulya alewika mma-cho.
58009017	Cha kyipfa mma o kyioṟa uwoṙe pfinya handu halewaṙa ipfa lya mndu; cha kyipfa lyiwoṙe pfinya maa ale kokooya ulya aleuwika ai na moo-pfo.
58009018	Koikyo maa mma ulya o kuwooka ulewooko kulawoṙe samu-pfo.
58009019	Kyipfa kyiyeri orio iwawaso lyilegambo nyi Mose ko wandu-wo woose, chandu mawawaso gawekundi, nalewuta samu ya magache na mburu, hamwi na mṟinga na kyiṙi kya hisopo kyikyipfungyie mamberi ga kyimaande ga moondo, kanyanyatsia kyitapu kyilya kya mawawaso, na wandu woose,
58009020	echigamba, “Iyi nyi samu yamlunga nyoe na mma ulya Ruwa alemmbia mumwindie.”
58009021	Na tengo lyilya nalyo na shindo shoose sha iindia na iterewa Ruwa aleshinyanyatsia samu wuṙo.
58009022	Na Uwawasonyi shindo shoose shilesanjo kui samu, na kulawoṙe ipusuo samu kuwoṙe iwuto wunyamaṟi-pfo.
58009023	Kyasia, kyiwewaṟi nakala tsa shindo shikyeri ruwewu tsisanjo chandu kyamugambo, kyaindi shindo sha ruwewu imonyi shisanjo kui shiṙaso shishicha kuta isho.
58009024	Cha kyipfa Kristo aleiṙa na handu haele haleachikyio nyi wandu-pfo, nyicho mfano o handu haele ha loi; indi naleiṙa na ruwewu ya loi nawono wulalu mbele ya Ruwa kyipfa kyaṙu.
58009025	Maa chi kye nakuwute kafoi, chandu Mkohanyi ang'anyi kuta woose ekyeiṙa na handu haele orio maka kui samu ilakyeri yakye-pfo.
58009026	Kokooya nyi wuṙo, kyiwemmbaṟi ilyiso wukyiwa kafoi wookyia wuyana wulagumbo. Kyaindi wulalu, lyimwi tupu, mafurumionyi ga shiyeri, nawoneka lya kuwooka na lya mafurumionyi, ihooṟia ngyuunyamaṟi kui kyiṙaso kya mrima okye.
58009027	Na chandu wandu wekyeṟeyeṟio ipfa lyimwi tupu, na numa ya ipfa ianduyo;
58009028	na wuṙo Kristo na oe, ammbuto iwa kyiṙaso lyimwi tupu na iṙuo ngyuunyamaṟi tsa wandu wafoi; nechicha-se lya kawi, kulawoṙe wunyamaṟi, ko walya waimmbeṙelyia nachewakyiṟa.
58010001	Kyasia uwawaso, kyipfa nyi kyirinje kya mecha gechicha, maa chi fana ya mecha-go-pfo, kui shiṙaso shilya shilya waleenengyia orio maka, shechiiṙima kyiyeri kyoose igaluo walya wekyecha iindia na iana Ruwa iwa wandu waafutsie-pfo.
58010002	Kokooya nyi wuṙo, ngyesa shiṙaso shechiṙa ienengyio; cha kyipfa waiindia na iana Ruwa wakamuilyisho lyimwi tupu, walawechikuwona-se wo wawenyi kye wawoṙe wunyamaṟi?
58010003	Kyaindi kyiiṙi kya shiṙaso-sho kuwoṙe ikumbuo lya wunyamaṟi orio maka.
58010004	Kyipfa kyeiṙimika samu ya mapung'a na mburu iwuta wunyamaṟi-pfo.
58010005	Koikyo ilyi echicha na wuyanenyi, nagamba, “Shiṙaso na shienengo ulekunda-pfo; kyaindi mmbiu nulengyiṟeyeṟia;
58010006	Shiṙaso shewuta alyitaṟenyi na shilya sheenengyia ngyuunyamaṟi ulechihiṟo nasho-pfo;
58010007	Nyi lyo-ndu ngyilegamba, ambuya, ngacha (ngyimṟeie kyitapunyi kya mawawaso) ngyiwute shilya ukundi, Ruwa.”
58010008	Iho mawookyionyi nalegamba, “Okyechihiṟo maa ikunda shiṙaso na shienengo shishienengyie alyitaṟenyi na shilya shewuta ngyuunyamaṟi-pfo” (shishienengyie chandu uwawaso lugambie).
58010009	Nyi lyo-ndu alegamba, “Ambuya, ngacha ngyiwute shilya ukundi.” Naienengyia kyiṙaso kya kuwooka, kundu nawikye ho kyiṙaso kya kawi.
58010010	Kyiiṙi kya shilya Ruwa akundi lowona iilyisho, kui iwuto mmbiu o Yesu Kristo lyimwi tupu.
58010011	Na orio mkohanyi nekyegoṟoka orio mfiri echiṟunda cha mkohanyi, na ienengyia shiṙaso shilya shilya kafong'ui; shiṙaso shilechiiṙima maa ale iwuta wunyamaṟi.
58010012	Kyaindi ichu, kyiyeri amwenengyie kyipfa kya wunyamaṟi kyiṙaso kyimwi kyechikaa mṟasa mlungana, naleṙamia kuwoko ko kulyoe ko Ruwa;
58010013	wookyia iho echiweṙelyia mṟasa nawingye washituwa wakye.
58010014	Kyipfa kui kyiṙaso kyakye kyimwi nalewagaluo wandu waafutsie mlungana walya waiilyisho maṙeko gawo.
58010015	Na Mumuyo Mweele na oe nailuṟingyishia; cha kyipfa numa ya igamba,
58010016	“Ichu nyi mma ngyechiwika nawo numa ya mfiri iya, Ruwa nagamba, ‘Ngyechiwika mawawaso gako mrimenyi kowo, na igaṟeia makusaṟonyi gawo.’ ” Nyi lyo-ndu ekyegamba,
58010017	“Ngyuunyamaṟi tsawo na mawuto gawo mawicho ngyechigakumbuo-se maa ale-pfo.”
58010018	Kyasia ihooṟio lya isho lyikacha, kuwoṙe kyiṙaso-se kyipfa kya iwuta ngyuunyamaṟi-pfo.
58010019	Kyasia, wana wa wama, kyipfa luwoṙe wukari wo iiṙa na handu Haele kui samu ya Yesu,
58010020	njia iya aleluwookyia ikyeri ngyihya, na ii na moo, njia iiṙie halya nguwonyi yeshingyia ikyeri nyi mmbiu okye;
58010021	na iwaṙa Mkohanyi ang'anyi kuta woose achilyie hekalu lya Ruwa lya ruwewu;
58010022	lutikyirie Ruwa luwoṙe mrima mmbaṙami; kui imwiṙikyia nakamwi, luwailyishe mrima luṙe makusaṟo mawicho; luwasanje mmbiu kui mṟinga mcha.
58010023	Lukuwaṙe tapu na ikusuria lyaṙu, lyilailachikye; kyipfa ulya aleteṟia nekyeafutsia shilya ateṟia.
58010024	Luambuye chandu lochitaramana na iwutiana shindo shicha na itutumana kui ikunda na iṟunda lyicha.
58010025	Maa lulaṙe isanzia handu hamwi, chandu kyikyeri kyiṙo kya wandu wengyi; indi luikyimbiane; na iengyeṟa iwuta kuṙo, kui chandu muwonyi kye mfiri ulya o Yesu ianduya ukyeri kufui.
58010026	Kyipfa kokooya lowuta wunyamaṟi lukomuambilyia wuṟango wo wuloi wulya, kuwoṙe-se kyimaṙuma kya kyiṙaso kyipfa kya ngyuunyamaṟi-pfo.
58010027	Indi kuwoṙe iweṙelyia ianduyo lyioweshie, na wulang'a wo moṙo ukuṟeyeṟie irumatsa walya wakyeri washituwa wa Ruwa.
58010028	Mndu alemina mawawaso ga Mose nekyewoogo kulawoṙe iwonio wukyiwa, kyiyeri waṟingyishi wawi ang'u waṟaaṟu wagamba kye nammbicho.
58010029	Muwonyi kuṙa? Kyiwemmbaṟi ngapo ing'anyi ngoseṟa mndu ulya alemina Mono-Ruwa, na igamba kye samu iya ya mma ilemuilyisha chi kyindo-pfo, na ilahia Mumuyo o isaṟia-pfoe?
58010030	Kyipfa lumwichi ulya alegamba, “Itaa kyiṟaache nyi iṟunda lyako, inyi ngyechitaa.” Na lyingyi-se, “Mndumii nechianduya wandu wakye.”
58010031	Nyi kyindo kyioweshie iolokyio nyi ngapo ya Ruwa ai na moo.
58010032	Kyaindi kumbuonyi mfiri ya mawookyionyi, iya kyiyeri mulewona ngyeela, mulekarishia iwingana lying'anyi lya fowa.
58010033	Shiyeri shingyi kulawoṙe iiṟikyiṟo mulekulunga na walya waweilahio na iwutio shindo shiwicho.
58010034	Kyipfa mulewonia wukyiwa walya wawewapfungye. Lyingyi-se mukoiṙikyia kui sia isoko masaa ganyu, muichi kye mrimenyi konyu kuwoṙe masaa gai mecha ngoseṟa, galekyesia.
58010035	Kyasia mulaṙe wukari maa wuṟango wonyu, cha kyipfa wuwoṙe wori wung'anyi.
58010036	Kyipfa muwaṟi iwaṙa wusimiri, kundu kye mukommbuta shilya Ruwa akundi muambilyie kyaasa kyilya.
58010037	“Cha kyipfa hatsugae kyiyeri kyifuhi mnu ulya aicha nechicha, maa echikyelyio-pfo.
58010038	Kyaindi msumganyi oko nechiwaṙa moo kui iiṙikyia. Na oe kaiya-iya mrima oko ochiwaṙa sia kyipfa kyakye-pfo.”
58010039	Kyaindi soe lukyeri kyiiṙi kya walya waiiya-iya na iṙeka-pfo, indi lukyeri kyiiṙi kya walya wawoṙe iiṙikyia na ikyiṟa mrima yaṙu.
58011001	Kyasia, iiṙikyia nyi iambilyia shindo shiweṙelyio kulawoṙe iiya-iya. Nyi iiṙikyia nakamwi shindo shilekyewono.
58011002	Kyipfa kui iiṙikyia waku waṙu waleṟingyishio.
58011003	Kui iiṙikyia luichi kye wuyana wulegumbo kui Ṙeṙo lya Ruwa, maa shindo shekyewono shilegumbo kui shindo shiwonio-pfo.
58011004	Kui iiṙikyia Abelyi naleenenga Ruwa kyiṙaso kyicha kuta kyilya kya Kaini. Koikyo naleṟingyishio kye namsumganyi; Ruwa kaṟingyishia shienengo shakye, na kyipfa kya iiṙikyia lyakye, Abelyi naiṙeṙa maa chandu alempfa.
58011005	Kui iiṙikyia Enokyi nalesamiṟo, kundu alapfe. Maa alewono-pfo, cha kyipfa Ruwa nalemsamiṟa, kyipfa alawendesamiṟo nalekoaṟingyishio kye nachihiṟa Ruwa.
58011006	Kyaindi kulawoṙe iiṙikyia kyeiṙimika imchihiṟa-pfo; cha kyipfa mndu ekyeyenda ko Ruwa kyiwaṟi naiṙikyie kye Ruwa nakyeri pfo, na kye nekyeenenga wori walya wekyempfula.
58011007	Kui iiṙikyia Noe amwikyimbio nyi Ruwa ko mbonyi tsa shindo shilandewonekye, kui chandu aleindia na iowuo Ruwa, naleachikyia safina, naiṙime ikyiṟa wandu wa kanyi kokye. Na kui kyilya alewuta naleloṟa wandu wa wuyana kye wawoṙe ṙeko, kawa mokyioṟa o wusumganyi wokyewono kui iiṙikyia.
58011008	Kui iiṙikyia Abrahamu naleiṙikyia kyiyeri alelago, nawukye nayende handu halya echihaenengo iwa kyioṟa; kafuma alaichi kundu aiyenda.
58011009	Kui iiṙikyia nalekaa wuyenunyi kulya urukyenyi lo kyaasa, cha urukyenyi lulai lokye, echikaa tengonyi hamwi na Isakyi na Yakobo, wai weoṟa hamwi na oe wa kyaasa kyilya kyilya.
58011010	Kyipfa Abrahamu naweiweṙelyia mṟi Ruwa aleukusaṟa na iuwika, mṟi ochikaa ho mlungana.
58011011	Kui iiṙikyia maa Sara amonyi naleambilyia wuiṙimi wo iira mana, ilyi kyiyeri kyakye kyilekokyamwiṙa; cha kyipfa naletala ulya aleteṟia kye nekyeafutsia kyilya ateṟia.
58011012	Na kyipfa kya ikyo wakafeo nyi mndu umwi, na oe nawei cha apfiie, wandu wafoi cha nyenyeri tsa ruwewu, na cha mlelya ukyeri mbai ya ipalyipalyi, uleiṙima italo.
58011013	Iwa woose wakapfiia iiṙikyienyi, walaambilyia shaasa shilya, indi wakashiwona wai kuleshi na ichihiyo kyipfa kyasho, na igamba kye wawekyeri wayenu, na wakyaro urukyenyi.
58011014	Cha kyipfa iwo wekyegamba mbonyi cha itso wailoṟa na pata kye waipfula uruka lowo wawenyi.
58011015	Na kokooya wawekumbuo uruka lulya walewuka, wawewona ṙaawa lyewuya.
58011016	Kyaindi wulalu wailanga uruka lucha ngoseṟa, uruka lo ruwewu. Koikyo Ruwa ekyerigo nyi sonu ilago Ruwa owo-pfo; kyipfa nalewawikyia mṟi.
58011017	Kui iiṙikyia Abrahamu kyiyeri aleyesho, nalewuta Isakyi nawe kyiṙaso; na oe aleambilyia shaasa-sho naweiwuta mono-kye, mana kyimuumwi.
58011018	Yee, ulya alewio, “Kui njia ya Isakyi kyishari kyapfo kyechilago,”
58011019	echiwona kye Ruwa neiṙima imṟutsa iwuka ko wapfu; Abrahamu kawona-se Isakyi iwuka upfunyi kui mfano.
58011020	Kui iiṙikyia Isakyi nalewikyia Yakobo na Esau mboṟa, maa ko mbonyi tsa shindo shechicha kyiyeri kya numa.
58011021	Kui iiṙikyia Yakobo, kyiyeri aweipfa, kawikyia mboṟa orio mana o Yosefu, kaana na iterewa Ruwa akuyekyie mṙoenyi o upoi lokye.
58011022	Kui iiṙikyia, Yosefu kyiyeri aleshika mafurumionyi gakye, naleonguo mbonyi tsa wana wa Isiraelyi iwuka Misiri, kagamba kyindo mmbiu okye ochiwutio.
58011023	Kui iiṙikyia, Mose kyiyeri alefeo, kaṟiko mori iṟaṟu na wafee wakye, cha kyipfa walewona kye nyi mana mcha, maa waleowuo iwawaso lya mangyi-pfo.
58011024	Kui iiṙikyia, kyiyeri Mose alewa mndu apfulukyie, nalelega ilago mana o mana o kyika o Farao.
58011025	Kawona nyi nanga ilyiso wukyiwa hamwi na wandu wa Ruwa kuta ipfula sia ya wunyamaṟi wo kyiyeri kyifuhi;
58011026	echiwona kye imino kyipfa kya Kristo kokye nyi wunjama wung'anyi kuta masaa ga Misiri; cha kyipfa naleweṙelyia wori-wo.
58011027	Kui iiṙikyia kawuka Misiri, alaowuoe nyashi ya mangyi, kyipfa nalekarishia cha mndu awonyi ulya alekyewono.
58011028	Kui iiṙikyia kaachikyia Pasaka, na kulya inyanyatsa samu, kundu ulya morumatsa wana wambele alawapaaye wo.
58011029	Kui iiṙikyia wakaiṙa ipalyipalyinyi lya Shamu, cha ilyi waiiṙa handu hagaṙutsu; kyiyeri Wamisiri waletambagana iwuta kuṙo wakaṙoo nyi mṟinga, wakapfa.
58011030	Kui iiṙikyia shiambasa sha Yeriko shileoloka, kyiyeri shileiṟiwio mfiri mfungaaṙe.
58011031	Kui iiṙikyia Rahabu, iṟai lyilya, alerumara hamwi na walya walenyamaṟa-pfo; cha kyipfa naleambilyia kui ufoṟo walya waleṙumo iowelyia mbonyi tsa uruka.
58011032	Na inyi ngyigambe kyi-se? Kyipfa kyiyeri kyiwengyishika ionguo mbonyi tsa Kyedion, Baraka, Samson, Yefuta, Dawidi, Samolyi na tsa weonguo shisuku-pfo.
58011033	Walya kui iiṙikyia walewinga ngyuuchilyi tsa wamangyi, walewuta sha wusumganyi, waleambilyia kyaasa, waleshinga maṙumbu ga simba,
58011034	walerumisha pfinya tsa moṙo, walekyia iwoogo nyi ngyuushu. Waleenengo pfinya numa ya iwa wafafa, walewaṙa wuragari shiṙenyi, walewinga wamesa wa wayenu.
58011035	Waka waleambilyia wapfu wawo waleṟutso. Kyaindi wengyi walekapo uwicho mṟasa iwoogo, wengyi wakagamba wakundi iwuto wusingyenyi-pfo, kundu wawone wuṟutsi wuwucha ngoseṟa.
58011036	Wengyi waleyesho kui imino na ikapo. Yee, kui shipfungo, na kui iwiko kyipfungonyi.
58011037	Walekapo na magoe, wakamanyo kui msemeno, waleyesho, walewoogo kui ushu; waletenga-tenga waṟee njonyi tsa moondo na tsa mburu. Waweuṟie shindo shifoi, wechilyiso wukyiwa, wechiwutio shindo shiwicho;
58011038	(wandu walya wuyana wulawewaṟi wakae pfo.) Wawetenga-tenga nguṙunyi na mafumvunyi na mbakonyi na mṟeshenyi ya urukyenyi.
58011039	Na wandu-wo woose wamṟingyishio kyipfa kya iiṙikyia lyawo, waleambilyia kyaasa-pfo;
58011040	cha kyipfa Ruwa naweisonguo iluṟeyeṟia soe kyindo kyicha, kundu soe lulakyeri ho walaiṙime iafutsio chandu Ruwa akundi wawe.
58012001	Kyasia na soe taa, cha kyipfa luwaiṟiwie nyi waṟingyishi wafoi mbaṟe-i, luwikyie mbai orio ṟio lyilemeri, na wunyamaṟi wulya wokyeluwaṙa tapu. Lupfuṟukane kui wusimiri kulya iṟundenyi lyilyiṙambikye koṙu,
58012002	lochiambuya Yesu, ulya ekyewooka na iafutsia iiṙikyia lyaṙu. Ulya alekarishia mawawio ga halya msalabenyi. Kyipfa kya sia iya iweimmbeṙa, alekusaṟa maa ale kya sonu ya iwoogo msalabenyi-pfo. Na wulalu naṙamie kuwokonyi ko kulyoe ko kyiṙi kya mng'ano kya Ruwa.
58012003	Kusaṟenyi mnu mbonyi tsa ulya alekarishia iwingana lying'anyi mbaṟe-i lya walya wekyewuta sha wunyamaṟi. Koikyo maa mulaiṙikyie iloloma na ipfiiyo nyi mṙoe.
58012004	Mulandekapane shiṙa mṟasa samu ipusuke, mochiwingana na wunyamaṟi-pfo.
58012005	Lyingyi-se mulewaṙima shilya muleikyimbio, shekyeṙeṙa na nyoe cha iṙeṙa na wana, “Mono-ko, ulamine kyiyeri Ruwa akugalutsa mkaṟo yapfo, Maa ulaṙe iaṙanyia kyiyeri oe akuṟoṟoma. Kyipfa ulya Ruwa amkundi nekyemwilacha mkaṟo yakye.
58012006	Na nekyekapa orio mndu amwiṙikyie cha mana.”
58012007	Muwaṟi kyipfa kya iilacho mkaṟo, Ruwa nammbutie nyoe cha wana; kyipfa nyi mana uha awuye alekyemwilacha mkaṟo?
58012008	Kyasia kokooya mulawoṙe iilacho mkaṟo, kukyeri ṙombo lya woose, nyi lyo-ndu mochiwa wana wa nja, maa chi wana wa mka o wolyi-pfo.
58012009	Hamwi na isho luwewoṙe waawu waṙu wa iha wuyanenyi waleluilacha mkaṟo, na soe lukowaindia.
58012010	Kyasia chi nanga mnu ikaa wuchilyinyi wo Awu o mrima na iwaṙa moo?
58012011	Orio ngapo ikyeri kyindo kyekyeende sia-pfo, indi kya fowa; kyaindi kyiyeri kya numa yekyeendie walya wawatoṟishe nyi ngapo-yo ndunda tsa wusumganyi tsiwoṙe ufoṟo.
58012012	Koikyo goṟuonyi mawoko gailoloma na ndi tsiluoe tsiṙeṙema,
58012013	muachikyie maṙende ganyu njia tsigoṟotsu, kundu kyindo kyikyeri kyileeta kyilaṙetso, indi kyikyiṟo.
58012014	Pfulenyi kui wuragari iwaṙa ufoṟo na wandu woose, na wuele, wulya kulawoṙe mndu echiwona Mndumii alauwoṙe,
58012015	mochiambuya mnu mndu alauṟe isaṟia lya Ruwa. Na mndu oose alawe cha iṟa lyekyewawa, namulyise nyoe wukyiwa na ifanyiṟa mkaṟo ya wandu.
58012016	Kulawaṙe mndu mṟui maa alaowuye na iindia Ruwa, cha Esau, alekumba kyioṟa kyakye kya mana mmbele kyipfa kya kyelya.
58012017	Kyipfa muichi kye maa lyilya kyiyeri kya numa alekunda ioṟa mboṟa nalelego (kyipfa alewona ṙaawa lyeṙumbuya wunyamaṟi-pfo), maa chandu alepfula ṙaawa-lyo kui mcheṟeṟe.
58012018	Maa mulekooya fumvu lyeiṙima ipooyo-pfo, lyileaka moṙo, maa ipuchi lya njuu, na meema, na kyiwiṟi,
58012019	na ṟui lya iganda na ṟui lya maṙeṙo; galya walya waleicho waleterewa walawio kyindo kyoose kyingyi.
58012020	Kyipfa waleiṙima ikarishia kyindo kyilya walewio, “Maa indo lya saka lyikapaaya fumvu-lyo lyekapo na magoe.”
58012021	Na isho shilewono chandu shiwekyeri shindo sheowesha, mṟasa Mose kagamba, “Ngawoṙo nyi wuowu na iṙeṙema.”
58012022	Indi nyoe mukokooya fumvu lya Sion, na mṟi o Ruwa ai na moo, Yerusalemu ya ruwewu, kundu kuwoṙe shiku sha malaika,
58012023	kyisanzionyi na siṟi ya wandu wakyeri cha wana wambele wa Ruwa wawaṟeie ruwewu, na Ruwa moṙumbuo moondu o wandu woose, na mrima ya wandu wasumganyi wamarisie kyaro,
58012024	na Yesu alewika Mma Mhya, na samu yakye ilepusuka, yekyeonguo shindo shicha kuta iya ya Abelyi.
58012025	Ambuyenyi mulalege ulya ekyeonguo. Kyipfa kokooya walalekyia walya walelega ulya alewaikyimbia urukyenyi, ngoseṟa mnu lochikyia soe lukokushowa na ulya ekyeluikyimbia ai ruwewu-pfo.
58012026	Ulya ṟui lyakye lyileṙeṙemsha uruka kyiyeri kyilya; kyaindi wulalu nateṟia egamba, “Lyimwi-se ngyechiṙeṙemsha, chi uruka tikyi-pfo, indi na ruwewu taa.”
58012027	Kyaindi ṙeṙo lyilya, “Lyimwi-se,” lyaṟingyishia isamiṟo shilya sheiṙima iṙeṙemsho, cha shindo shilegumbo, kundu shindo shilechiiṙima iṙeṙemsho shikae.
58012028	Kyasia, cha kyipfa luiambilyia Wumangyi wulechiiṙima iṙeṙemsho, luwaṙe isaṟia, lyilya kyipfa kya ikyo luterewe Ruwa na imwindia kui njia yechimchihiṟa, hamwi na wupfereri na wuowu;
58012029	kyipfa Ruwa oṙu nyi moṙo okyerumatsa.
58013001	Ikundana cha wana wa mka lyikae ho.
58013002	Mulawaṙime iambilyia wayenu; kyipfa kui iwuta kuṙo wandu wengyi waleambilyia malaika kulawoṙe imanya.
58013003	Kumbuonyi walya wakyeri kyipfungonyi cha ilyi muwapfungye hamwi nawo; na iwo wailyiiyo mbaka, chandu na nyoe muilyiiyo mbaka.
58013004	Wandu woose wawone kye wolyi nyi kyindo kyicha, na mii ang'u mka alakuwinishe na wandu wengyi; cha kyipfa waṟui Ruwa nechiwaolotsia ngapo.
58013005	Mulawaṙe mkaṟo o kunda heleri; wenyi cha wandu walauṟie kyindo.
58013006	Cha kyipfa oe amonyi nagambie, “Ruwa nyi oe ekyengyitarama ngyechiowuo-pfo, mndu nechingyiwutia kyi?”
58013007	Kumbuonyi walya wawekyemusongoya, walemuongoya Ṙeṙo lya Ruwa; lyingyi-se, kui iambuya mnu mafurumionyi ga mkaṟo owo, oshenyi iiṙikyia lyawo.
58013008	Yesu Kristo nyi oe ulya, ukou na inu na mṟasa mlungana.
58013009	Maa mulaṟaisho nyi malosho ga mbaṟe tsingyi, na mayenu; kyipfa nyi kyicha mrima ukarisho kui isaṟia, maa chi kui shelya shilya walya waleyenda nasho walalewona kyiira-pfo.
58013010	Luwoṙe alyitaṟe walya wekyeṟundia tengo lyilya walawoṙe momu o ilya shindo shayo.
58013011	Kyipfa shindo shilya samu yasho ileendo nyi Mkohanyi ang'anyi kuta woose na handu haele kyipfa kya wunyamaṟi, kyaindi nyama tsa shindo-sho tsekyeṙasio nja ya handu wandu wekyekaa.
58013012	Kyipfa kya ikyo, Yesu na oe, kundu nailyishe wandu kui samu yakye amonyi, nalelyiso wukyiwa nja ya mṟi.
58013013	Kyasia lufume luyende kokye nja ya handu wandu wekyekaa, na imino hamwi na oe.
58013014	Kyipfa iha luwoṙe mṟi ochikaa ho mlungana-pfo, indi luipfula mṟi ulya uicha.
58013015	Kyasia, kui njia yakye oe, luenengye Ruwa kyiṙaso kya kyiṟumi mlungana, maṙeṙo gaṙu nyi kyienengo kyaṙu.
58013016	Kyaindi mulawaṙime iwuta shindo shicha na ikaa handu hamwi; kyipfa shienengo cha isho nyisho shekyechihiṟa Ruwa.
58013017	Indienyi walya wekyemusongoya, na iwapfereria; kyipfa wo wekyelaa kyiṙombo kyipfa kya mrima yanyu. Kyipfa wechiwia Ruwa mbonyi tsa wuṟundi wowo, kundu kye wawute kuṙo kui sia maa chi kui fowa-pfo; kyipfa kyiwechimuenenga nyoe kyiira-pfo.
58013018	Luterewienyi; kyipfa luiṙikyie kye luwoṙe makusaṟo mecha mrimenyi, lukundi iwaṙa mkaṟo mcha shindonyi shoose.
58013019	Na inyi ngyimuterewa ngoseṟa mnu iwuta isho kundu ngyiwiyiṟo na konyu iwinyi.
58013020	Kyasia, Ruwa o ufoṟo aleende-se iwuka ko wapfu Mlyisi Ang'anyi o moondo, kui samu ya mma o mlungana, oe Mndumii oṙu Yesu,
58013021	namuenengye nyoe iafutsia kyaro orio iṟundenyi lyicha, muiṙime iwuta shilya akundi; na oe echiwuta mrimenyi koṙu kyilya kyichihiṟie mbele yakye, kui Yesu Kristo; kyiṟumi kyikae na oe mlungana na mlungana. Amen.
58013022	Kyaindi ngyimuterewa, wana wa wama, muaṙanyie necha ulogo-lu lo iikyimbiana; kyipfa ngamuṟeia paruo-i kui maṙeṙo maangu.
58013023	Manyenyi kye mono-wama oṙu Timoteo ammbuto kyipfungonyi; ulya, kacha iwinyi, ngyechiwonana na nyoe hamwi na oe.
58013024	Iṟikyiṟenyi woose wekyemusongoya nyoe, na wandu wa Ruwa woose; iwo wakyeri wa Italyia wamuiṟikyiṟa.
58013025	Isaṟia lyikae na nyoe moose.
59001001	Yakobo, mtumo o Ruwa, na o Mndumii Yesu Kristo, ko wandu woose wa Ruwa wanyanyaṟikyie ipfo na ipfo; ngamuiṟikyiṟa.
59001002	Wana wa wama wako, talenyi kye nyi sia tikyi, mukooloka shiyeshonyi sha orio mbaṟe;
59001003	mochimanya kye iyesho lya iiṙikyia lyanyu lyekyeende wusimiri.
59001004	Wusimiri wuwaṙe iṟunda lyiafukyie, muiṙime iwa wandu muafutsie kui maṟunda na wuyendelyi wucha.
59001005	Kyaindi mndu o konyu kauṟa wuṟango, naterewe ko Ruwa, ekyeenenga woose kui ilekyia, maa ekyeṟoṟoma-pfo; na oe nechienengo.
59001006	Indi naterewe kui iiṙikyia, kulawoṙe ikapa kawi maa ale, kyipfa mokapa kawi nyi kyimwi na mṟinga oiṙa ipalyipalyinyi ukoṙoo nyi mkuma, na iwiyitso kunu na kunu.
59001007	Kyipfa mndu cha icho alakusaṟe kye neambilyia kyindo ko Mndumii.
59001008	Mndu o makusaṟo galagoṟokyi nekyekapa kawi njienyi tsakye tsoose.
59001009	Kyaindi mono-wama alawoṙe kyiṟumi kya maṟunda nachihiyo cha kyipfa naenengo kyiṟumi;
59001010	na mnjama nachihiyo kyipfa nasotso; cha kyipfa nechiṙeka cha kyiwaṟo kya maṟa.
59001011	Kyipfa mnengyeṟi okyeṙo na mrikye, ukoumiṟa iṟa, na kyiwaṟo kya iṟa-lyo kyekyeoloka, na wucha wolyo woose wokyenyamaṟika. Nyi wuṙo mnjama echirumatso njienyi tsakye tsoose.
59001012	Agusu mndu ekyekarishia shiyesho; cha kyipfa kamwiṙikyio neambilyia wori wo moo, wulya Mndumii aṟeyeṟie walya wamkundi.
59001013	Kyiyeri mndu ayesho, alagambe, “Ngyiyesho nyi Mndumii;” kyipfa Ruwa eiṙima iyesho nyi wunyamaṟi, maa oe amonyi ekyeyesha mndu-pfo.
59001014	Kyaindi orio umwi nekyeyesho nyi lango tsakye amonyi na kunu tsechimkuruo na imlemba.
59001015	Numa ya iho lango ngyiwicho tsekyeende wunyamaṟi, na wunyamaṟi wukomng'ana wokyeende upfu.
59001016	Wana wa wama wako wakunde, mulalembo.
59001017	Orio ienengyia lyikyeri lyicha, na orio kyindo kyekyewuto kyiafutsie, kyekyewuka wuye, kyekyesoka ko Awu agumbie mnengyeṟi, mori na nyenyeri. Kokye kuwoṙe iilachika lyekyeende meema-pfo.
59001018	Kui ikunda lyakye amonyi nalelufee kui Ṙeṙo lya loi, luwe cha wana wawagumbe nyi oe.
59001019	Isho muichi, wana wa wama wako wakunde. Kyasia orio mndu nawe mwanguhu iaṙanyia indi chi mwanguhu iṙeṙa maa ikapo nyi nyashi-pfo; maa moṙeṙa-pfo.
59001020	Cha kyipfa nyashi ya mndu yekyeṟunda wusumganyi wo Ruwa-pfo.
59001021	Koikyo wikyienyi kuleshi ukoe loose na wuwicho wuingyikyie, na iambilyia kui wuhoo Ṙeṙo lyilya lyilewooyo konyu, lyechiiṙima ikyiṟa mrima yanyu.
59001022	Kyaindi wenyi wandu mokyewuta kyilya mokyeicho, maa chi wandu weaṙanyia tikyi kunu mochikulemba muwenyi-pfo.
59001023	Cha kyipfa mndu kawa moaṙanyia tikyi maa ekyewuta kyilya aiicho-pfo, mndu-cho nyi kyimwi na mndu aikuambuya kyiyewonyi.
59001024	Kyipfa nekyekuambuya, numa kayenda, cha ilyi kawaṙima chandu akyeri.
59001025	Kyaindi mndu moambuya mawawaso gaafutsie galakyeri ga wutumo, na ikaa kyiiṙi kyago, alawe mndu ekyeaṙanyia na iwaṙima indi mowuta kyilya aiicho, icho nechiwa agusu kyiiṙi kya iwuta lyakye.
59001026	Mndu kakusaṟa kye nawoṙe mwiṙikyie, indi ekyeringa ulumi lokye-pfo, kunu echilemba mrima okye, mwiṙikyie o mndu-cho chi kyindo-pfo.
59001027	Mwiṙikyie mcha ulawoṙe kyindo kyifanyi mbele ya Mndumii Ruwa nyi ichu: indesaia ngoṙa na wakusu wukyiwenyi wowo, na ikushowa na wuyana kulawoṙe wunyamaṟi.
59002001	Wana wa wama wako, iiṙikyia lya Mndumii oṙu Yesu Kristo, Mndumii o mng'ano, maa mulawe nalyo kui ikundia wandu.
59002002	Kyipfa mndu aṟee peti ya sahapu na nguwo ngyicha kaiṙa na sinagoginyi lyanyu na numa ya iho mkyiwa aṟee masaṟa kaiṙa;
59002003	na nyoe mukokundia ulya aṟee nguwo ngyicha, na immbia, “Ṙamia iha handu hecha;” na iwia mkyiwa ulya, “Goṟoka halya,” ang'u “Ṙamia maṙendenyi gako,”
59002004	ngyesa mowuta uwicho mrimenyi konyu mukowa weanduya wawoṙe makusaṟo mawicho-pfoe?
59002005	Wana wa wama wako wakunde, aṙanyienyi, “Ngyesa Ruwa alesambuṟa wakyiwa wa wuyana wawe wanjama wa iiṙikyia na weoṟa Wumangyi aleteṟia wamkundi-pfoe?”
59002006	Indi nyoe mulemina mkyiwa. Ngyesa wanjama chiwo waimulyisa wukyiwa na imuṙuo kyianduyonyi-pfoe?
59002007	Chiwo wailahia rina lyilya lyicha muleenengo-pfoe?
59002008	Kyaindi mukoafutsia iwawaso lyilya lya Wumangyi chandu kyikyiṟeie, “Kunda momṟasa opfo cha iyoe kumonyi,” muiwuta necha.
59002009	Indi mukokundia wandu, muiwuta wunyamaṟi na ianduyo nyi uwawaso kye mui wanyamaṟi.
59002010	Kyipfa mndu oose echiosha mawawaso goose, indi kakapa ṙende kyindonyi kyimwi, naṙeko kyiiṙi kya goose.
59002011	Cha kyipfa icho alegamba, “Ulaṟuguye na Ulaṟuguyo,” nalewegamba taa, “Ulawaage.” Kyasia kokooya ulaṟuguya ang'u iṟuguyo, kyaindi kowaaga, nofunja uwawaso.
59002012	Ṙeṙenyi na iwuta cha wandu wechianduyo kui uwawaso lulawoṙe wutumo.
59002013	Kyipfa Ruwa echiwoṙo nyi fowa mrimenyi kyiyeri aianduya mndu alekyewoṙo nyi fowa mrimenyi-pfo. Kyipfa iwoṙo nyi fowa mrimenyi lying'anyi kuta ianduya.
59002014	Wana wa wama wako, kuwoṙe kyiira kyiha, mndu kagamba nawoṙe iiṙikyia, kyaindi awoṙe mawuto-pfo? Ngyesa iiṙikyia lyilya lyechiiṙima imkyiṟa?
59002015	Kokooya mono-wama o kyisoṟo ang'u o kyika namkuuye na awoṙe kyindo kyelyio-pfo,
59002016	na mndu o konyu kawawia, “Yendenyi na ufoṟo, mundeoṙa moṙo na iiguṙa,” kyaindi alawaenengye sha mmbiu, kyawaṙa kyiira kyiha?
59002017	Nyi wuṙo na iiṙikyia, lyilandewaṙe mawuto, lyapfa kyiiṙi kyalyo.
59002018	Kyaindi mndu negamba, “Iyoe nuwoṙe iiṙikyia, na inyi ngyiwoṙe mawuto. Ngyiloṟa iiṙikyia lyapfo kulawoṙe mawuto, na inyi ngyekuloṟa iiṙikyia lyako kui mawuto gako.”
59002019	Iyoe nuiṙikyie kye Ruwa nyi umwi; nowuta necha. Masatana nago gaiṙikyie na iṙeṙema.
59002020	Kyaindi nukundi imanya, iyoe mndu ulai kyindo, kye iiṙikyia lyilawoṙe mawuto lyiwoṙe ndunda-pfo?
59002021	Ngyesa awu oṙu Abrahamu aletalyio kye nawoṙe wusumganyi kui mawuto, lyilya alewuta Isakyi mono-kye mesenyi ya Mndumii-pfoe?
59002022	Ommbona kye iiṙikyia lyilewuta maṟunda hamwi na mawuto gakye, na kye iiṙikyia lyilya lyileafutsio kui njia ya mawuto galya.
59002023	Shiṟeio shilya shikaafutsio; shiṟeio shilegamba, “Abrahamu naleiṙikyia Ruwa, kyikatalo kokye kye nyi wusumganyi;” na oe nalelago mbuya ya Ruwa.
59002024	Muwonyi kye mndu nekyetalo kye nawoṙe wusumganyi kui mawuto gakye; chi kui iiṙikyia lyimonyi-pfo.
59002025	Nyi wuṙo na Rahabu ulya awei iṟai. Ngyesa aletalo kye nawoṙe wusumganyi kui mawuto, lyilya aleambilyia wandu walya waweowelyia mbonyi tsa Waisiraelyi, kawafumiṟia nja kui njia ingyi-pfoe?
59002026	Kyipfa chandu kyikyeri kye mmbiu ulawoṙe mrima upfiie, nyi wuṙo na iiṙikyia lyilawoṙe mawuto lyipfiie.
59003001	Wana wa wama wako, mulawe walosha wafoi, muichi kye soe walosha lochiambilyia ianduyo lying'anyi kuta.
59003002	Kyipfa lokyekapa ṙende soe loose shindonyi shifoi. Mndu alekyekapa ṙende kyiiṙi kya iṙeṙa, icho nyi mndu aafutsie, echiiṙima itirimisha mmbiu okye oose cha kui kyindo kyilya kyekyetirimisha shindo.
59003003	Ambuyenyi, lokyewika kyindo kyetirimisha shindo maṙumbunyi ga farasi, kundu tsiluindie, na kuṙo lukoweṟuo mmbiu yatso yoose.
59003004	Lyingyi-se ambuyenyi ngalawa; maa chandu tsing'anyi cha kyikyi, na iṙoo nyi shiwiṟi shing'anyi, tsekyeweṟutso nyi kyindo kyitung'tu kyeweṟutsa shindo, tsikayenda kundu koose ulya ekyetsiṙuo akunda tsiyende.
59003005	Na wuṙo taa ulumi nyi kyiwungo kyitutu, nalo lokyekushela ikushela lying'anyi. Ambuyenyi chandu moṙo mtung'tu okyekoṟa nguṙu ing'anyi mnu.
59003006	Na ulumi nyi moṙo; wuyana wulya wo wunyamaṟi, ulumi lulya, lulewiko shiwungonyi shaṙu, nalo nyilo lokyefanyiṟa mmbiu oose. Lokyeatsa moṙo ulya uwukyie Ngyehenenyi na ilurumatsa piu.
59003007	Kyipfa orio mbaṟe ya indo lya saka, na ya shileye, na ya shindo shekyekukuruo na ndewu, na ya shindo shikyeri ipalyipalyinyi, shekyeiṙima ichilyio, nasho shilemchilyio nyi wandu.
59003008	Indi ulumi kuwoṙe mndu eiṙima iluchilyia-pfo; nyi wuwicho wulekyetsia, wuichuo wuṟoi wokyeende upfu.
59003009	Kui ulumi lokyeṟumisha Ruwa Awu oṙu, na kui ulumi lokyesesa wandu walegumbo kui fana ya Ruwa.
59003010	Kyiiṙi kya ṙumbu lyilya lyilya kokyewuka mboṟa na seso. Wana wa wama wako, kyiwaṟi mbonyi-tso tsiwe kuṙo-pfo.
59003011	Ngyesa, shoka ṟukonyi lyimwi yechiiṙima iwuta mṟinga okyeloṙa na mṟinga okyesuka?
59003012	Wana wa wama wako, ngyesa, mfumu ochiiṙima iwika seituni, ang'u msabibu iwika nduo? Nyi wuṙo shoka yechiiṙima iwuta mṟinga okyesuka na mṟinga okyeloṙa-pfo.
59003013	Nyi wui awoṙe wuṟango na imanya konyu? Naloṟe maṟunda gakye kui wuyendelyi wokye mcha, wuhoonyi wo wuṟango.
59003014	Kyaindi mukowaṙa wunyeng'i wo nyashi na maluyano mrimenyi konyu, maa mulakuiring'ishe, maa mulaṙeṙe wongo kui iwingana na loi.
59003015	Wuṟango-wo chi wulya wuwukyie wuye-pfo, indi nyi wo wuyana, wo mbaṟe ya kyimndu na Satana.
59003016	Kyipfa handu hawoṙe wunyeng'i na maluyano, nyi ho-ndu hawoṙe kyituṟu, na orio kyindo kyiwicho.
59003017	Kyaindi wuṟango wuwukyie wuye, kya kuwooka wuwucha, ngoseṟa nyi wo ufoṟo, nyi wo wuhoo, wukuṟeyeṟie iaṙanyia maṙeṙo ga wandu, wuichuo isaṟia na ndunda ngyicha, wuwoṙe wuṟiingyi maa wuwoṙe wukulembecheṟi-pfo.
59003018	Na ndunda tsa wusumganyi tsekyeṙongo ufoṟonyi na walya wekyewuta sha ufoṟo.
59004001	Shiṙa nyi kwi shiwuka, na ngapano tsikyeri konyu nyi kwi tsiwukyie? Chi kunu langonyi tsanyu tsekyeende shiṙa shiwungonyi shanyu-pfoe?
59004002	Muilanga maa muwoṙe kyindo-pfo; muiwaaga na inyeng'a, maa mochiiṙima iwona-pfo. Muiende shiṙa na ikapana, maa muwoṙe kyindo-pfo kyipfa muiterewa-pfo.
59004003	Muiterewa mulawone cha kyipfa muiterewa uwicho, kundu muṟunde nasho ko lango tsanyu.
59004004	Lanyoe waṟui, muichi kye iwaṙa mbuya na wuyana nyi iwaṙa kyituwa na Ruwa-pfoe? Kyasia orio mndu akundi iwaṙa mbuya na wuyana nekyewa nawaṙa kyituwa na Ruwa.
59004005	Ang'u mokusaṟa kye shiṟeio shiṙeṙa wulya? Mumuyo-cho ekyekaa mrimenyi koṙu chi nekyelulanga mṟasa iluwaṙia wunyeng'i-pfoe?
59004006	Kyaindi nekyelutarama soe isaṟia lyiengyeṟikyie; koikyo nekyegamba, “Ruwa nekyewingana na walya wekyekuṙosa, indi nekyeenenga isaṟia wekyekutitiṟa.”
59004007	Kyasia indienyi Ruwa. Legenyi Satana, na oe nemṙicha.
59004008	Tikyirenyi ko Ruwa, na oe netikyira kufuhi na nyoe. Sanjenyi mawoko ganyu kyimṟumoe, nyoe wanyamaṟi, na isanja mrima yanyu nyoe wakulembecheṟi.
59004009	Sokyionyi nyi fowa na ikapa ṟanyi na ifiiṟa. Iseka lyanyu lyiilachikye lyiwe ikapa ṟanyi, na ichihiyo lyanyu lyiilachikye lyiwe iwihiyo.
59004010	Kutitiṟenyi ushangunyi lo Ruwa kyiyeri muiterewa na oe nemuenenga kyiṟumi.
59004011	Wana wa wama, maa mulairiane wongo. Moiria mono-wamae wongo, ang'u ianduya mono-wamae, nekyeiria wongo na ianduya uwawaso. Kyaindi koanduya uwawaso, noṙa iindia na iwooka ianduya.
59004012	Nyi Ruwa amonyi tikyi ekyewika uwawaso na nyi oe moanduya wandu. Nyi oe echiiṙima ikyiṟa na irumatsa. Iyoe nyi wui uianduya mndu ungyi?
59004013	Kyasia-ng'u, nyoe mokyegamba, “Inu ang'u ngama luiṙa na mṟinyi mlyiwe na ikaa pfo maka umwi, na ikapa mbucha na iwona kyiira;”
59004014	kyaindi muichi kyindo kyiwutika ngama-pfo. Moo onyu nyi kyikyi? Nyoe nyi kyimwi na mtsu okyewono kyiyeri kyifuhi, numa ulawono-se.
59004015	Kyiwechia igamba, “Mndumii kakunda, lulandepfe lochiwika kuṙi ang'u kuṙi.”
59004016	Kyaindi wulalu muikuiring'isha makushelonyi ganyu. Ikushela lya mbaṟe-i iyi nyi lyiwicho.
59004017	Kyasia ulya aichi iwuta mecha, indi alawute kuṙo, icho nanyamaṟia Ruwa.
59005001	Kyasia-ng'u, nyoe wanjama! Fiiṟenyi, mugambe kyelewui kyipfa kya matuuro gaicha na konyu.
59005002	Masaa ganyu gamaporu, na nguwo tsanyu tsingyilye nyi mashinu.
59005003	Sahapu tsanyu na shindo shanyu sha woguru wung'anyi shikyindie ukoe, na ukoe-lo lomuṟingyishia, na mmbiu yanyu yechinyamaṟika cha ilyi nyi ikoṟo nyi moṙo. Mulekooma kyiseyesoe mfirinyi ya mafurumionyi.
59005004	Kumbuonyi wori wo waṟundi walesambuo shilyimu shanyu mulalewataa. Aṙanyienyi chandu waifiiṟa. Kyifiiṟo kyawo kyileaṙanyio nyi Ruwa.
59005005	Ikaa lyanyu wuyanenyi nyi lya ichihiyo na ikushela. Mulekuwegia cha mfiri ulya Ruwa echianduya wandu woose.
59005006	Muleanduya mndu msumganyi na immbaaga, maa chandu alaiwingana na nyoe.
59005007	Koikyo, wana wa wama, karishienyi, mṟasa icha lya Mndumii. Ambuyenyi chandu mṙemi ekyeweṙelyia shilyimu sha woguru wung'anyi. Nekyekarishia kyipfa kyasho mṟasa mvuo tsa kuwooka na tsefurumia tsikape.
59005008	Na nyoe karishienyi muṟingyishie mrima yanyu, cha kyipfa icha lya Mndumii lyatikyira kufuhi.
59005009	Wana wa wama, maa mulanunuwiane, mulacheanduyo. Ambuyenyi moanduya nagoṟokyi mbele ya moongo.
59005010	Wana wa wama wako, weonguo shisuku walya waleende ndumo ya Ruwa nyi mfano mcha o wandu walekarishia matuuro.
59005011	Ambuyenyi, lokyegamba wagusu walya walesimiria. Muleicho mbonyi tsa wusimiri wo Yobu, mulewona mafurumionyi ga Mndumii kye Mndumii nyi nawoṙe isaṟia na iwoṙo nyi fowa mrimenyi.
59005012	Kyaindi ngoseṟa ya shoose, wana wa wama wako, mulalye nyamu, kui Ruwewu maa kui uruka; maa kui mbaṟe ingyi yoose; indi yee yanyu iwe yee, na ote yanyu iwe ote, kundu Ruwa alamuanduye.
59005013	Kokooya mndu o konyu naolokyio nyi fowa naterewe ko Ruwa. Kokooya nawoṙe mrima mkyesi naimbe shiimbo sheana.
59005014	Kokooya mndu o konyu naluoe nalage wameeku wa siṟi; wamterewie na imshia mafuṙa kui rina lya Mndumii.
59005015	Kokooya wameeku-wo waiṙikyia kye Ruwa neaṙanyia kyiterewo kyawo, ulya aluoe nechikyiṟo. Ruwa nemmbiyiṟia pfinya maa kokooya anyamaṟie nechihooṟio.
59005016	Tochianenyi ngyuunyamaṟi tsanyu nyoe wenyi ko wenyi, na iterewiana, muiṙime ikyiṟo. Iterewa lya mndu msumganyi lyiwoṙe kyiira mnu.
59005017	Elyiya nawei mndu o mbaṟe imwi cha soe, kapfuṟukana iterewa ko loi kundu mvuo ilakape, na mvuo ilekapa ko maka iṟaṟu na mori iṟandaaṟu-pfo.
59005018	Katerewa-se na mvuo tsikakapa na shilyimu shikaṙo.
59005019	Wana wa wama wako, kokooya mndu o konyu aṙetsa njia ya wukyiṟo, na mndu ungyi kamtarama iwuya;
59005020	manyenyi kye ulya motarama mṙeko iwuka njienyi ya wuṙetsi, nechikyiṟa mrima okye na upfu, na ishikyia wuingyi wo ngyuunyamaṟi.
60001001	Inyi Petiro, ngyikyeri msu o Yesu Kristo, ngaṟeia paruo-i ko wasambuṟe wanyanyaṟikyie ipfo na ipfo, wekyekaa cha wayenu ngyuurukyenyi tsa Ponto, na Galatia, na Kapadokyia, na Asia, na Bitinia.
60001002	Chandu Ruwa Awu alesonguo imumanya kui imuilyisha nyi Mumuyo, mṟasa mukoiṙima iindia na inyanyatsio samu ya Yesu Kristo. Isaṟia na ufoṟo shiengyeṟo konyu.
60001003	Ruwa naṟumisho, Awu o Mndumii oṙu Yesu Kristo, ulya kui isaṟia lyakye alelufee lya kawi kundu luwone ikusuria lyiwoṙe moo kui iṟuka lya Yesu Kristo iwuka ko wapfu.
60001004	Luwone na kyioṟa kyilekyenyamaṟika, kyilawoṙe ukoe, kyilekyesia, kyilekoomo ruwewu kyipfa kyanyu.
60001005	Na nyoe mokyeringo nyi pfinya tsa Ruwa kui njia ya iiṙikyia mṟasa muiṙime iwona wukyiṟo wuwuṟeyeṟe wuloṟo kyiyeri kya mafurumionyi.
60001006	Muichihiyo mnu kyiyeri-kyo, maa chandu wulalu ko kyiyeri kyifuhi, kokooya kyiwaṟi iwa kuṙo, mowoṙo nyi fowa mrimenyi kui shiyesho sha mbaṟe tsifoi.
60001007	Kundu kye iyesho kui iiṙikyia lyanyu, lyilya lyiwoṙe woguru wung'anyi kuta sahapu yekyenyamaṟika, maa chandu sahapu-yo yekyeyeṟo kui moṙo; muambilyie iṟumisho na kyiṟumi mfiri ulya Yesu Kristo echiloṟo.
60001008	Na oe mumkundi, maa chandu mulammbonyi; ulya maa chandu mulammbonyi wulalu, mumwiṙikyie; na ichihiyo mnu, kui sia ilekyewono, iwoṙe kyiṟumi.
60001009	Kyiiṙi kya ichihiyo lyanyu wulalu Ruwa naimukyiṟa, ikyiṟo lyikyeri ndunda tsa iiṙikyia lyanyu lyikyeri kui Yesu Kristo.
60001010	Ko mbonyi tsa wukyiṟo-wo weonguo shisuku walepfula-pfula na isoruo-soruo, walya waleonguo shisuku ko mbonyi tsa isaṟia lyechimukooya nyoe.
60001011	Wakapfula nyi kyiyeri kyiha, na nyi kyiyeri kya mbaṟe iha kyileikyimbo nyi Mumuyo o Kristo awekyeri mrimenyi kowo, ulya alesonguo iṟingyishia matuuro Kristo echienengo, na kyiṟumi kyekokyikyeri pfo numa ya isho.
60001012	Wakaloṟo kye chi kyipfa kyawo wawenyi-pfo, indi kyipfa kyanyu waleṟunda ipfo shindonyi, shilya wulalu shalosho konyu na walya walemuongoya nyoe Ndumi Ngyicha kui Mumuyo Mweele aleṙumo iwuka ruwewu. Shindo-sho malaika walangyie ishimanya.
60001013	Koikyo kuṟeyeṟenyi na iwaṙa meena; mochiweṙelyia nakamwi isaṟia lyilya mochiwona kyiyeri Yesu Kristo echiloṟo.
60001014	Cha wana wa wuindi mulakufananyishe na lango tsanyu tsa mawookyionyi, tsa wutondo wonyu;
60001015	indi chandu ulya alemulaga nyoe ai mweele, nyoe na nyoe wenyi waele mkaṟonyi onyu oose.
60001016	Cha kyipfa kyikyiṟeie, “Mochiwa waele kyipfa inyi ngyimweele.”
60001017	Na kokooya mokyemlaga Awu, ulya ekyeanduya wandu kulawoṙe ikundia, iṙuana na iṟunda lyakye, chumienyi kui wuowu kyiyeri kya ikaa lyanyu iha cha wayenu.
60001018	Na nyoe manyenyi kye mulekyiṟo chi kui shindo shekyenyamaṟika cha heleri ang'u sahapu-pfo; muiṙime iwuka mkaṟonyi onyu ulawoṙe kyiira muleuambilyia ko waku wanyu;
60001019	indi kui samu ya woguru, cha ya kyiondo kyilawoṙe tewe, ya Kristo.
60001020	Na oe nalemanyika loi wookyia mawookyionyi, wuyana wulandegumbo; kyaindi naleloṟo mafurumionyi ga shiyeri kyipfa kyanyu.
60001021	Ulya kui oe mowa wandu waiṙikyie Ruwa, alemṟutsa iwuka ko wapfu kamuenenga kyiṟumi; mṟasa iiṙikyia lyanyu na ikusuria lyanyu lyiwe ko Ruwa.
60001022	Mukomuilyisha mrima yanyu kui iindia wuloi, mṟasa iwaṙa ikundana cha wana wa wama kulawoṙe wukulembecheṟi, kyasia pfuṟukanenyi ikundana kui mrima.
60001023	Cha kyipfa muwafee lya kawi; chi kui mbeu yekyenyamaṟika-pfo indi kui iya ilekyenyamaṟika; kui Ṙeṙo lya Ruwa lyiwoṙe moo, lyekyekaa ho mṟasa mlungana.
60001024	Kyipfa, “Mmbiu oose nyi cha maṟa, na mng'ano ocho nyi cha kyiwaṟo. Maṟa gekyeuma na shiwaṟo shekyeoloka.
60001025	Indi Ṙeṙo lya Mndumii lyechikaa mlungana.” Na Ṙeṙo-lyo nyi mbonyi tsilya ngyicha tsileongoyo konyu.
60002001	Kyasia, ṙenyi wuwicho na ngyeṟo, na wukulembecheṟi na wunyeng'i na iiria wengyi shindo sha wongo.
60002002	Chandu wana waionga wakundi maruwa ga wamawo, muwaṟi orio mfiri ilanga kyelya kya mrima kyilakyisanze-sanze na kyindo kyingyi. Mukolya kyelya-kyo kya mrima moching'ana na ikyiṟo,
60002003	kokooya mosonja kye Mndumii nyi monyi isaṟia.
60002004	Yendenyi kokye oe, ai igoe lyiwoṙe moo, lyilelego nyi wandu, indi ko Ruwa nyi lyilyisambuṟe, lyiwaṟi iindio.
60002005	Na nyoe, cha magoe Ruwa agaenengyie moo, muwawikye muwe numba ya Mumuyo, wukohanyi wuele, muwute shiṙaso sha mrima, shichihiṟie Ruwa, kui njia ya Yesu Kristo.
60002006	Cha kyipfa kyikyiṟeie shiṟeionyi shiele, “Ngawika kulya Sion igoe lying'anyi lya ndumbenyi, lyilyisambuṟe, lyiwaṟi iindio, na orio mndu amwiṙikyie echirigo nyi sonu-pfo.”
60002007	Kyasia, iindio-lyi nyi konyu nyoe muiṙikyie. Indi ko walya walaiṙikyie kyikyiṟeie, “Igoe lyilelego nyi wewika numba, lyawa igoe lying'anyi lya ndumbenyi.”
60002008	Lyingyi-se, “Ilyi nyi igoe lyeenenga wandu ikapa ṙende, na iṟaṟa lyeolotsa wandu.” Cha kyipfa kui Ṙeṙo lyilya wekyekapa ṙende, walalyiiṙikyie nawo walewiko ho kundu waambilyie shindo sha mbaṟe-yo iyo.
60002009	Indi nyoe nyi kyishari kyisambuṟe, wukohanyi wo kyimangyi, isanga lyiele, wandu wa wuchilyi wo Ruwa, muiṙime ionguo mbonyi tsa mawuto gakye ga maṟiyisho. Ulya alemulaga muwukye meemenyi muiṙe na ngyeelenyi yakye ya maṟiyisho.
60002010	Nyoe ipfo mawookyionyi muwei chi isanga-pfo, kyaindi wulalu nyi isanga lya Ruwa; mukyeri wandu mulawoṙe isaṟia, indi wulalu mowona isaṟia.
60002011	Wakunde, ngyimuterewa cha wandu waiiṙa na wakyaro, lekanenyi na lango tsa mmbiu tsekyewingana na mrima.
60002012	Muwaṙe mkaṟo mcha kyiyeri mukyeri na walya walaiṙikyie Yesu, kundu kokooya wekyemuiria kye mowuta shindo shiwicho, wakaambuya mawuto ganyu mecha, waṟumishe Ruwa kyiyeri-kyo Yesu echicha lya kawi.
60002013	Oshenyi orio kyindo walya wawoṙe wuchilyi wagamba, kyipfa kya Mndumii. Kokooya nyi mangyi, muindienyi cha mndu awoṙe wuchilyi wung'anyi.
60002014	Kokooya nyi wasongoru waindienyi cha wandu Ruwa awaṙumie itaa kyiṟaache walya wekyewuta shindo shiwicho na iṟumisha walya wekyewuta shindo shicha.
60002015	Cha kyipfa nyisho shindo Ruwa akundi. Kye kui iwuta shindo shicha mushingye maṙumbu ya wutondo ga matondo.
60002016	Cha wandu walawachilyie nyi kyindo, kyaindi walekyekusuria ikyo kui iṟika wuwicho, indi cha waṟundi wa Ruwa.
60002017	Indienyi wandu woose. Kundenyi woose waiṙikyie Yesu. Terewenyi na iowuo Ruwa. Enengyenyi mangyi kyiṟumi.
60002018	Lanyoe waṟundi, indienyi wandumii wanyu kui wuowu wung'anyi. Chi walya wawecha na wahoo tupu-pfo, indi maa walya walang'a.
60002019	Kyipfa iwu nyiwo wucha wukundio, mndu echikarishia fowa kui ikumbuo Ruwa, kyiyeri alyiso wukyiwa kui ionio.
60002020	Cha kyipfa nyi kyiṟumi kyiha ikarishia? Nyi ilyi monyamaṟa na ikapo ngofi? Kyaindi ikarishia, kyiyeri mowuta shindo shicha na ilyiso wukyiwa, iwu nyiwo wucha wuwukunde mbele ya Ruwa.
60002021	Cha kyipfa nyiwo mulelagio; kyipfa Kristo na oe nalelyiso wukyiwa kyipfa kyanyu, kamuṙeea mfano, muoshe ndifo tsakye.
60002022	Oe alenyamaṟa, maa iwaṙa ngyeṟo-pfo.
60002023	Oe kyiyeri alelahio, alelahia-pfo; kyiyeri alelyiso wukyiwa, aletaa kyiṟaache-pfo; indi nalekuṙambika ko ulya ekyeanduya kui wusumganyi.
60002024	Oe amonyi naleṙuo ngyuunyamaṟi tsaṙu mmbiunyi kokye msalabenyi o wunyamaṟi na ikaa chandu Ruwa akundi; kyipfa Kristo alekapio msalabenyi nyoe mowaṙa moo o kyimrima.
60002025	Cha kyipfa muweiṙeka cha moondo; kyaindi wulalu mowiyilyia Mlyisi na Moambuya mrima yanyu.
60003001	Nyoe waka, indienyi wamii wanyu; kundu kokooya kuwoṙe walaiṙikyie Ṙeṙo, waiṙime ilyiiṙikyia kui mkaṟo ya waka wawo kulawoṙe igamba kyindo;
60003002	wechiambuya mkaṟo onyu mcha, na o wuowu.
60003003	Ikuchopa lyanyu, lyilawe ikuchopa lya kyanja, cha ioka njui, iṟaa sahapu na iṟaa nguwo.
60003004	Indi lyiwe wucha wo mrimenyi wulekyewono; shindonyi shekuchopa shilekyenyamaṟika; wucha wo mrima o wuhoo na wuramiri, wuwoṙe woguru wung'anyi ushangyunyi lo Ruwa.
60003005	Kyipfa kuṙo nyi wuṙo walekuchopa waka waele wa kacha, walekusuria Ruwa, na iindia wamii wawo.
60003006	Chandu Sara aleindia Abrahamu, kamlaga Mndumii; na nyoe nyi wana wakye, kyiyeri mowuta shindo shicha, maa muleowesho nyi wuowu woose-pfo.
60003007	Nyoe wasoṟo, kaenyi na waka wanyu kui wuṟango, muichi kye mka nyi kyiiya kyifafa; na muwe cha weoṟa hamwi na isaṟia lya moo, kundu iterewa lyanyu lyilashingyio nyi kyindo.
60003008	Ulogo lo furumia nyi ilu, muwaṙe makusaṟo gamwi, mukyeri wandu wekyewoniana wukyiwa, wakundanyi cha wana wa mka, mochiwihiyo kyipfa kya wukyiwa wo mndu ungyi, wapfereri.
60003009	Wandu mulekyetaa kyiṟaache ang'u ilahia ulya amulahia indi wandu wekyewikyia mboṟa; cha kyipfa isho nyisho mulelagio kundu muoṟe mboṟa.
60003010	Cha kyipfa, “Ulya akundi ikaa na sia, na iwaṙa mfiri ngyicha, naringye ulumi lokye lulaṙeṙe shindo shiwicho, na mshimbo yakye ilaṙeṙe ngyeṟo.
60003011	Na naṙe mawicho, nawute shicha, napfule ufoṟo mnu.
60003012	Kyipfa meso ga Mndumii gekyeambuya wasumganyi, na maṙwi gakye gekyeaṙanyia shiterewo shawo. Indi Ruwa akundi wekyewuta mawicho-pfo.”
60003013	Na nyi wui echimmbutia kyindo kyiwicho, kokooya mopfuṟukana iwuta shindo shicha?
60003014	Kyaindi kokooya molyiso wukyiwa kyipfa kya iwa wasumganyi muwoṙe sia ing'anyi. Maa mulaowuo iowesha lyawo, maa mulaiṟewe mrimenyi; indi ilyishenyi Kristo Mndumii mrimenyi konyu.
60003015	Mukuṟeyeṟe orio mfiri igaluo orio mndu ammbesa mbonyi tsa ikusuria lyikyeri mrimenyi konyu; kyaindi kui wuhoo na wuowu.
60003016	Na nyoe muwaṙe makusaṟo mecha mrimenyi, kundu orio kyindo mochiirio, warigo nyi sonu walya wekyegamba kye mkaṟo onyu ummbicho maa chandu mulandewute kyindo kyoose kyiwicho.
60003017	Kyipfa nyi nanga ilyiso wukyiwa kyipfa kya iwuta shindo shicha, kokooya isho nyisho Ruwa akundi, kuta ilyiso wukyiwa kyipfa kya iwuta shindo shiwicho.
60003018	Cha kyipfa Kristo na oe nalelyiso wukyiwa lyimwi tupu kyipfa kya wunyamaṟi woṙu, amsumganyi kyipfa kya walya walawasumganyi, kundu naluende na ko Ruwa; mmbiu okye ukowoogo, indi mrima okye ukoenengo moo.
60003019	Na kui mrima-cho kayenda ko mrima iwekyeri kyipfungonyi kawaongoya Ṙeṙo lya Ruwa;
60003020	wandu walawewoṙe wuindi kyiyeri kya ipfo numa, kyiyeri Ruwa alewaweṙelyia kulawoṙe iwina lyilya Noe aleachikyia safina; safina ileenenga wandu nyanya ikyia iwoogo nyi mṟinga.
60003021	Mfano o shindo-sho nyi wupatiso, wokyemukyiṟa nyoe taa mfiri ya wulalu; (chi kui iwikyia kuleshi ukoe o mmbiu-pfo, indi kyaasa kyilya lokyewikyia Ruwa kya iafutsia shilya loteṟia, lukyeri wandu wekyeosha Yesu), kui iṟuka lya Yesu Kristo.
60003022	Na oe nakyeri kuwoko ko kulyoe ko Ruwa, nayenda ruwewu, echichilyia malaika na shindo shingyi shoose shiwoṙe pfinya kulya ruwewu.
60004001	Kyasia kyipfa mmbiu o Kristo ulelyiso wukyiwa, na nyoe ṟaenyi shisha sha makusaṟo galya galya awewoṙe; cha kyipfa oe mmbiu okye ulelyiso wukyiwa nalekana na wunyamaṟi.
60004002	Wookyia wulalu mulaengyeṟe iosha lango tsa mmbiu, indi oshenyi shilya Ruwa akundi, kyiyeri kyanyu kyitsugai kyekaa iha wuyanenyi.
60004003	Kyipfa kyiyeri kya moo yaṙu kyileiṙa kyishikyie iwuta shilya wandu walaiṙikyie Ruwa wekyewuta; iwuta shindo shiwoṙe ukoe, na lango, na wunanzi, na shelya sha ilya na ielewetsa, na shindo shekyenanza, hamwi na iindia na iterewa mafano chandu kyilakyeri kya sungusinyi.
60004004	Shindo shekyeenenga wandu-wo walaiṙikyie iṟiyio chandu mulekyepfuṟukana iwuta shindo shilya shilya sha ukoe wung'anyi, wechimulahia.
60004005	Nawo wechionguo shindo walewuta ko ulya akuṟeyeṟie ianduya wai na moo na wapfu.
60004006	Kyipfa kya ikyo maa walya wapfiie waleongoyo Ndumi Ngyicha, kundu kye waanduyo kyimmbiu chandu wandu wekyeanduyo; indi wawaṙe moo kyimrima chandu Ruwa ai na moo.
60004007	Kyaindi mafurumionyi ga shindo shoose gakyeri kufuhi. Kyasia ṟanguonyi, mulae kyiṙombo mochiterewa.
60004008	Ngoseṟa ya isho shoose pfuṟukanenyi nakamwi ikundana; kyipfa ikunda lyekyeshikyia ngyuunyamaṟi tsifoi.
60004009	Muambilyiane nyoe wenyi ko wenyi kulawoṙe inuṟia;
60004010	orio umwi iṙuana na chandu aleambilyia kyisumbo, ṟundianenyi nakyo; cha waringyi wecha wa isaṟia lya mbaṟe tsifoi lya Ruwa.
60004011	Mndu kaṙeṙa, naṙeṙe chandu Ruwa akundi; mndu kaṟunda, naṟunde kui pfinya amwenengye nyi Ruwa; kundu Ruwa naṟumisho shindonyi shoose kui Yesu Kristo. Kyiṟumi na pfinya shikae na oe mlungana na mlungana. Amen.
60004012	Wakunde, mulaṟiyio kya wukyiwa wulya wukyeri konyu, wokyemukoṟa nyoe cha moṙo imuyesha, cha ilyi nyi kyindo kyiyenu kyacha na konyu.
60004013	Kyaindi chandu mulelya wukyiwa wo Kristo, chihiyonyi; kundu na kyiyeri kyiṟumi kyakye kyechiloṟo muchihiyo kui ikapa ngulyilyi na ngoru.
60004014	Mukowio kye mowuta shiwicho kyipfa kya rina lya Kristo nyi nanga; cha kyipfa Mumuyo o kyiṟumi na o Ruwa nakyeri na nyoe.
60004015	Mndu o konyu alalyiso wukyiwa cha mmbaagi, ang'u mbafu, ang'u mndu ekyewuta shindo shiwicho, ang'u cha mndu ekyekuwinisha na shindo sha wandu wengyi.
60004016	Kyaindi kyipfa nyi Mkristiano alarigo nyi sonu, indi naṟumishe Ruwa kui rina-lyo.
60004017	Cha kyipfa kyiyeri kyamshika kya ianduyo iwooka wandunyi wa Ruwa; na ianduyo lyikawooka koṙu soe, mafurumionyi ga walya walekyeaṙanyia Ndumi Ngyicha ya Ruwa gechiwa kuṙa?
60004018	Na kokooya kyechiwa kyuumu ko mndu msumganyi ikyia, ulya alaowuye na iindia Ruwa na mnyamaṟi nechiwono kwi?
60004019	Kyasia walya wailyiso wukyiwa kui shilya Ruwa akundi waṙambikye mrima yawo ko Ruwa, kyiiṙi kya iwuta shindo shicha, cha ilyi nyi ko ulya agumbie shindo, ekyeafutsia shilya ateṟia.
60005001	Ngyiterewa wameeku wa siṟi wakyeri konyu, inyi ngyikyeri meeku oṙiawo, na mṟingyishi o wukyiwa Kristo alelyiso, na ienengo kyiṟumi kyechiloṟo ipfo-ndu luiyenda;
60005002	lyisenyi poo lya Mndumii lyikyeri konyu, na ilyigoṟokyia. Chi kui iitiko-pfo, indi kulawoṙe iitiko, chandu Ruwa akundi, chi kui ikunda iwona heleri tsa sonu-pfo, indi kui ikuwuta nakamwi.
60005003	Maa chi cha wandu waikugaluo wandumii shikaṟonyi shawo-pfo, indi kui iloṟa mkaṟo mcha ko poo-lyo.
60005004	Na kyiyeri Mlyisi ang'anyi echiloṟo, mochiambilyia iṟikoso lya kyiṟumi, lyilya lyilekyenyamaṟika.
60005005	Na wuṙo nyoe wanakye, indienyi wameeku. Yee, nyoe moose waṙenyi wupfereri, muiṙime iṟundiana; cha kyipfa Ruwa nekyekapa walya wekyekuira, kyaindi nekyeenenga wapfereri isaṟia.
60005006	Kyasia pfererienyi wuchilyinyi wo Ruwa wuwoṙe pfinya, kundu namuṙose kui kyiyeri kyakye;
60005007	kunu mochimṙambika fowa tsanyu tsoose, cha kyipfa oe nekyekuwinisha mnu na shindo shanyu.
60005008	Muwaṙe meena na ilaa kyiṙombo; cha kyipfa mokyituwa onyu Mokyiriinzi, cha simba isepfuo, nekyetenga-tenga, echipfula mndu nammeṟe.
60005009	Na nyoe mmbingyenyi, mulailoloma iiṙikyienyi, muichi kye wukyiwa wulya wulya wukyeri ko wana wa wamanyu wakyeri wuyanenyi.
60005010	Na Ruwa o isaṟia lyoose, alemulaga nyoe iiṙa na kyiṟuminyi kyakye kya mlungana kyiiṙi kya Kristo, mukomlyiso wukyiwa kyiyeri kyitutu, oe amonyi nechimmbutia-se orio kyindo muwaṟi iwutio, na imuenenga pfinya.
60005011	Wuchilyi wo Ruwa wukae ho mlungana na mlungana. Amen.
60005012	Silyiwano, mono-wama ekyeafutsia shilya ateṟia, naṟeia paruo-i handu hako. Ngamuṟeia shindo shaangu, iikyimbia na iṟingyishia kye ilyi nyilyo isaṟia lya loi lya Ruwa. Goṟokyenyi isaṟienyi lya Ruwa kulawoṙe iloloma.
60005013	Oṙianyu msambuṟe iha Babelyi namuiṟikyiṟa, na Mariko, mono-ko.
60005014	Iṟikyiṟanenyi chandu walya waiṙikyie Yesu wekyeiṟikyiṟana. Ufoṟo lukae konyu nyoe moose, muwalungye na Kristo. Amen.
61001001	Inyi Simion Petiro, ngyikyeri mṟundi na msu o Yesu Kristo, ngaṟeia paruo-i ko walya walewona iiṙikyia lyimwi na soe, lyiwoṙe woguru, wusumganyinyi wo Ruwa oṙu, na Mkyiṟa Yesu Kristo.
61001002	Isaṟia lyikae konyu na ufoṟo luengyeṟo kyiiṙi kya imanya Ruwa na Yesu Mndumii oṙu.
61001003	Cha kyipfa wuiṙimi wokye wo kyiRuwa wuleluenenga shindo shoose shiwaṟi moo na iowuo hamwi na iindia Ruwa, kui immanya oe alelulaga kui mng'ano okye na wucha wokye amonyi.
61001004	Lyingyi-se ko isho naleluenenga shaasa shing'anyi mnu, sha woguru, kundu kye kui ikyo muiṙime iwa hamwi na walya wawoṙe mkaṟo o kyiRuwa, mochikyiṟo iwuka wunyamaṟinyi wukyeri wuyanenyi kyipfa kya lango.
61001005	Yee, na kyipfa kya ikyo mochipfuṟukana mnu ura lonyu, iiṙikyienyi lyanyu, wikyenyi ho na wucha, na wuchenyi wonyu wuṟango.
61001006	Na wuṟangonyi wonyu meena, na meenenyi onyu wusimiri; na wusimirinyi wonyu iowuo na iindia Ruwa.
61001007	Na kyiiṙi kya iowuo na iindia Ruwa, ikundana lya wana wa mka; na kyiiṙi kya ikundana lya wana wa mka, ikunda.
61001008	Kokooya shindo sha mbaṟe-i-iyi shakaa konyu na iingyikyi, shemuenenga nyoe iwaṙa wuragari na ikumbia ndunda ngyicha, kui imanya Mndumii oṙu Yesu Kristo.
61001009	Kyipfa ulya alawoṙe isho nyi kyipfupfuṟe, echiiṙima iwona shindo shikyeri kuleshi-pfo, nawaṙima kulya iyeṟemtso maṙeko gakye ga kacha.
61001010	Koikyo wana wa wama, pfuṟukanenyi ngoseṟa ikarisha ilago lyanyu na isambuṟo lyanyu; kyipfa mukowuta isho mochikapa ṙende-pfo.
61001011	Kyipfa kuṙi mochitaramo ienengo iiṙa na Wumangyinyi wo mlungana wo Mndumii oṙu, Mkyiṟa oṙu Yesu Kristo.
61001012	Koikyo ngyikusurie imukumbuṟa isho mfiri yoose, maa chandu mushiichi na iṟingyishio kyiiṙi kya loi mukyeri nayo.
61001013	Na inyi ngyiwonyi nyi sungusinyi, ko kyiyeri-kyi ngyikyeri na moo, iwapaaya-paya kui iwakumbuṟa.
61001014	Ngyiichi kye ipfa lyako lyiafukyia iwinyi, chandu Mndumii oṙu Yesu Kristo alengyiloṟa.
61001015	Kyaindi ngyechipfuṟukana, kye ngampfa inyi muiṙime ikumbuo mbonyi-tso.
61001016	Kyipfa luleosha shindo shileṟeio kui wuṟango na ngyeṟo kyiyeri lulemmanyisha nyoe pfinya tsa Mndumii oṙu Yesu Kristo na icha lyakye-pfo; indi lulekolowona luwenyi wung'anyi wokye.
61001017	Kyipfa naleambilyia iwuka ko Ruwa Awu kyiṟumi na mng'ano, iho-ndu aleendio ṟui lyilewuka mng'anonyi ung'anyi, “Ichu nyi Mana oko, mkunde oko, ngyimchihie kyipfa kyakye.”
61001018	Na ṟui-lyo soe lulelyiicho lyechiwuka Ruwewu kyiyeri luwekyeri na oe fumvunyi lyilya lyiele.
61001019	Na soe luiṙikyie necha shilya weonguo shisuku wagambie, shilya nyoe mukoshiambuya necha, cha taa ilyimika meemenyi, mowuta necha mṟasa kyiyeri kochikya na nyenyeri ya ngamenyi iwaa mrimenyi konyu.
61001020	Mochimanya ulogo-lu kuwooka kye kuwoṙe ionguo shisuku shiṟeionyi lokyetambuluo chandu mndu mlyiwe akunda tupu-pfo.
61001021	Kyipfa ionguo shisuku lyichie na handu hoose chandu mndu akundi-pfo; indi wandu waleṙeṙa mbonyi tsiwukyie ko Ruwa, wechisongoyo nyi Mumuyo Mweele.
61002001	Kyaindi kulewuka weonguo shisuku wa wongo kyiiṙi kya wandu walya, chandu na konyu kochiwuka walosha wa wongo, wechiende kui wuṟango wo wuṙetsi malosho mawicho, wechilega maa Mndumii ulya alewakyiṟa, wechikuendie inyamaṟo lyiwukyie ko Ruwa.
61002002	Wafoi waiṙikyie wewuta shindo shifananyi na walosha-wo wa wongo. Na walya walaiṙikyie wakawona kuṙo, weṙeṙa mawicho kyipfa kya iiṙikyia lya Kyikristiano.
61002003	Kui lango tsawo ngyiwicho wechiwona kyiira kyipfa kya imuongoya mbonyi tsa wongo. Wookyia kacha Ruwa alemuwaanduya na iṙumbuo kya inyamaṟo lyawo. Ruwa ekyelaa-pfo, nechiwaanduya chandu agambie.
61002004	Mukumburie kye Ruwa naleanduya malaika walya walenyamaṟa. Nalewawiyitsa moṙonyi, kawawika shipfungonyi sha meema, waringo mṟasa kuche mfiri ulya o ianduyo.
61002005	Maa Ruwa alehooṟia wuyana wulya wo kacha-pfo, indi naleende Mfu onyamaṟa wuyana wo walya walaiṙikyie Ruwa. Walekyiṟo nyi Noe amonyi awekyeri msumganyi, na wandu wengyi mfungaaṙe.
61002006	Lyingyi-se, kaanduya mṟi ya Sodoma na Gomora echiinyamaṟa kui moṙo, kaiwika iwe kyiṟingyishio ko wandu walechiiṙikyia Ruwa numa ya ishi,
61002007	kakyiṟa Loti, ulya msumganyi alesokyio nyi fowa mnu kyipfa kya wuwicho wo wanyamaṟi-wo.
61002008	Kyipfa mndu-chu msumganyi akyeri kyiiṙi kyawo, kui iwona na iicho, nalekutuura mrima okye uwoṙe wusumganyi, mfiri kui mfiri, kui mawuto gawo galawoṙe uwawaso.
61002009	Kyasia, Mndumii naichi ikyiṟa wandu waowuye na ikunda Ruwa iwuka shiyeshonyi, na ikooma walawoṙe wusumganyi kyiiṙi kya iweṙelyia ianduyo mṟasa mfiri ulya o ianduyo.
61002010	Na ngoseṟa walya wekyeosha mmbiu langonyi tsa mbonyi ngyiwicho na imina wawoṙe wuchilyi.
61002011	Walosha-wo wa wongo wawoṙe wukari na makushelo, wekyelahia malaika wa Ruwa maa wekyewaindia-pfo. Indi malaika wawoṙe pfinya kuta walosha-wo maa wekyegamba shindo shawo mbele ya Mndumii-pfo.
61002012	Kyaindi iwo kyimwi cha mando ga saka galawoṙe wuṟango, walefeo cha mando ga saka tikyi wakyeri nyi wewaṙa na iwoogo, wechilahia Ruwa shindonyi walashiichi, wechirumatso irumatsonyi lyawo.
61002013	Wechiwona mawicho gakyeri wori wo wuwicho wowo, wakusaṟie kye iosha lango tsa mmbiu kulawoṙe wuowu nyi ichihiyo. Wawa nyi wunyamaṟi na sonu, wechilosha lango tsa wuyana tsilawoṙe meena shelyenyi shawo sha ikunda, ilyi wekyeachikyia shelya hamwi na nyoe.
61002014	Wawoṙe meso gaichuo wuṟui, wandu walekyeṙa iwuta wunyamaṟi, wekyelemba mrima ilangyikarishe, wawoṙe mrima ingyiichiwiṟe ilanga, wana wa seso.
61002015	Wechiṙa njia ngyigoṟotsu, wakaṙeka; wechiosha njia ya Balaamu, mana o Beori, alekunda wori wo wuwicho;
61002016	kyaindi naleṙeṙio kyipfa kya wunyamaṟi wokye amonyi. Nzoi ilaichi iṙeṙa, yechiṙeṙa kui ṟui lya mndu, ileshingyia wusuko wo moonguo shisuku ulya.
61002017	Iwa nyi kyimwi na shoka tsilawoṙe mṟinga na mapuchi gaiṙoo nyi kyiwiṟi. Ruwa nawaṟeyeṟie handu mlungana meemenyi ung'anyi.
61002018	Kyipfa wekyeṙeṙa maṙeṙo gekushela na galawoṙe kyiira, na kui lango ngyiwicho tsa mmbiu yawo wekyelemba walya waleṙicha mawicho na lango tsa wuyana.
61002019	Wechienenga kyiteṟio kya wongo wandu wengyi nawo wawenyi nyi watumo wa wuwicho, kyipfa mndu kawingo nyi mndu ungyi nekyewa mtumo o mndu ulya.
61002020	Cha kyipfa walya walemṙicha mawicho ga wuyana kui imanya Mndumii na Mkyiṟa Yesu Kristo, kokooya wawoṙo-se na iwingo, mbaṟe yawo ya mafurumionyi gawo nyi ingyiwicho kuta iya ya kuwooka.
61002021	Kyipfa nyi-we nanga kowo walawechimanya njia ya wusumganyi, kuta iimanya, numa iṙa iwawaso lyilya lyiele waleenengo.
61002022	Kyaindi kyawa kowo kyimwi na mfano ulya o loi, kyite kyawiyilyia mṙeeko okyo kyimonyi, na nguwe ilesanjo yawuya ikufoga-foga toombonyi.
61003001	Wakunde, paruo-i nyi ya kawi ngyimuṟeia nyoe. Ipfo paruonyi tsiwi ngyilepfuṟukana iamtsa makusaṟo mecha mṙoenyi konyu kui imukumbuṟa mbonyi-tsi.
61003002	Ngyikundi muiṙime ikumbuo shindo shilya shileṙeṙo kacha nyi weonguo shisuku waele; na iwawaso lyilya lya Mndumii na Mkyiṟa lyileendo nyi wasu wanyu.
61003003	Mochimanya kuwooka kyindo-kyi kye mfirinyi yefurumia wandu wekyetaluo wechicha na italuo lyawo, wekyeosha lango tsawo wawenyi,
61003004	na igamba, “Nyi kwi kyikyeri kyaasa kyilya kya icha lyakye? Cha kyipfa wookyia kyiyeri-kyo waku waṙu walepfa, shindo shoose shikyeri chandu shiwei, wookyia wuyana wulegumbo.”
61003005	Kyipfa wekyeshinga meso gawo walawone kyindo-kyi kye kuwewoṙe ngyina wookyia kacha, na uruka taa, lulugumbe iwuka mṟingyenyi, kui Ṙeṙo lya Ruwa.
61003006	Ko isho wuyana wulya wo kyiyeri kyilya wulenyamaṟo nyi mṟinga, wukorumara.
61003007	Kyaindi ngyina tsa wulalu na uruka shingyikoome kyiseyesoe kui moṙo, kui Ṙeṙo-lyo ilyo, shechiringo mṟasa mfiri o ianduyo, na kui irumara lya wandu walaiṙikyie Ruwa.
61003008	Kyaindi, wakunde, mulawaṙime kyindo-kyi, kye ko Mndumii mfiri umwi nyi kyimwi na maka kyiku, na maka kyiku nyi kyimwi na mfiri umwi.
61003009	Mndumii ekyekyelyio iafutsia kyaasa kyakye, chandu wandu wengyi wekyekusaṟa kya ikyelyio-pfo, kyaindi nekyesimiria konyu, kyipfa akundi mndu oose naṙekye-pfo, indi woose waiṙime iwona iṙumbuya wunyamaṟi.
61003010	Kyaindi mfiri o Mndumii ochicha cha mbafu. Mfiri-cho ngyina tsechirumatso kui ndiṟimo tsing'anyi, na orio kyindo kya wuyana kyechikoṟo na irumatso, na wuyana na shoose shikyeri pfo shesenekyia.
61003011	Kyasia, cha kyipfa shindo-shi shoose sherumatso kuṙo, kyamukooya nyoe muwe wandu wa mkaṟo ya mbaṟe iha kyiiṙi kya ichumia lyanyu lya wuele na iowuo na ikunda Ruwa,
61003012	mochiweṙelyia mṟasa mfiri ulya o Ruwa uche, mochiuitika, na kyiiṙi kya mfiri-cho ngyina tserumatso tsechiunguo, na shindo sha wuyana shechisenekyia na isalaa?
61003013	Kyaindi chandu kyikyeri kyaasa kyakye, luiweṙelyia ruwewu ngyihya na uruka luhya, shikyeri kye wusumganyi wochikaa kyiiṙi kyasho.
61003014	Koikyo, wakunde, kyipfa muiweṙelyia mbonyi-tso, pfuṟukanenyi kundu muwono ufoṟonyi kye muwoṙe ṙeko maa sonu mbele yakye-pfo.
61003015	Na nyoe talenyi wusimiri wo Mndumii oṙu kye nyi wukyiṟo, chandu na mono-wama oṙu mkunde Paulo aleṟeia kui wuṟango aleenengo.
61003016	Na wuṙo paruonyi tsakye taa, echionguo pfo mbonyi-tso. Kyiiṙi kya paruo-tso kuwoṙe mbonyi tsikyeri kye nyi kyuumu itsimanya, na mbonyi-tso wandu walawoṙe wuṟango, walagoṟokyi sungusinyi, wekyetsionguo mbaṟe ingyi, chandu wekyeweonguo mbaṟe ingyi shiṟeio shingyi, kui irumatso lyawo wawenyi.
61003017	Kyasia, wakunde, mukosonguo imanya isho, kuringyenyi mrima yanyu, mulacheṙoo nyi maṙeko ga wanyamaṟi-wo, mukooloka na iṙa kyilya muiṙikyie.
61003018	Kyaindi ng'anenyi isaṟienyi, na kyiiṙi kya imanya Mndumii oṙu na Mkyiṟa Yesu Kristo. Mng'ano ui kokye wulalu na mlungana.
62001001	Lumuṟeia nyoe mbonyi tsa Ṙeṙo lyekyeende moo, lyiwekyeri pfo wookyia mawookyionyi. Ṙeṙo lyilya lulelyiicho, lulelyiwona kui meso gaṙu, lukolyiambuya, na mawoko gaṙu gakalyipaaya-paya.
62001002	(Na moo-cho uleloṟo, na soe luleuwona; lyingyi-se luiṟingyishia, na imuongoya nyoe moo ulya o mlungana, uwekyeri ko Awu, ukoloṟo koṙu.)
62001003	Lumuongoya nyoe Ṙeṙo lyilya lulelyiwona na ilyiicho, kundu na nyoe taa muiṙime ikaa hamwi na soe; na ikaa lyaṙu handu hamwi nyi hamwi na Awu, hamwi na Mono-kye Yesu Kristo.
62001004	Na ishi lushiṟeia, kundu sia yaṙu iafutsio.
62001005	Na itsi nyitso mbonyi luleicho ko Yesu, na itsionguo konyu, kye Ruwa nyi ngyeela, maa meema oose ukyeri kokye-pfo.
62001006	Lukogamba kye lukyeri handu hamwi na oe, kyaindi lukowaṙa mkaṟo ya meema, loṙeṙa wongo, maa luiwuta kyikyeri kya loi-pfo.
62001007	Indi lukowaṙa mkaṟo ya ngyeela, chandu oe akyeri ngyeelenyi, lokaa handu hamwi soe, na samu ya Kristo, Mono-kye, yalusanja wunyamaṟi woose.
62001008	Lukogamba kye luwoṙe wunyamaṟi-pfo, lokulemba luwenyi, maa kuwoṙe wuloi koṙu-pfo.
62001009	Lukotochia Ruwa ngyuunyamaṟi tsaṙu, oe nekyeafutsia shilya ateṟia na namsumganyi mṟasa naluwute ngyuunyamaṟi tsaṙu, na ilusanja wuwicho woose.
62001010	Lukogamba kye lunyamaṟie-pfo, lomgaluo oe mndu ekyeṙeṙa wongo, maa kyilya agamba kyikyeri koṙu-pfo.
62002001	Wana wako, ngyimuṟeia ishi kundu mulawute sha wunyamaṟi. Na kokooya mndu awuta kya wunyamaṟi luwoṙe Moluterewia ko Awu, Yesu Kristo awoṙe wusumganyi.
62002002	Na oe nyi oe moluwuta ngyuunyamaṟi tsaṙu; chi ngyuunyamaṟi tsaṙu tupu-pfo indi na tsa wandu wa wuyanenyi koose.
62002003	Na kyipfa kya ikyo luichi kye lomanya Ruwa, kokooya loosha shilya mawawaso gakye gagamba.
62002004	Ulya aigamba, “Ngyimwichi,” kyaindi alaoshe shilya mawawaso gakye gagamba, nekyeṙeṙa wongo, maa wuloi wukyeri mrimenyi kokye-pfo.
62002005	Kyaindi ulya ekyeosha malosho ga Ṙeṙo lyakye, icho mrimenyi kokye ikunda lya Ruwa lyikyeri pfo loi. Kyipfa kya ikyo luichi kye luwalungye na oe.
62002006	Ulya aigamba kye namlungye na Ruwa, kyimmbaṟi iwuta kuṙo chandu Yesu alewuta.
62002007	Wakunde, ngyimuṟeia iwawaso lyihya-pfo, kyaindi iwawaso lya kacha muwekyeri nalyo wookyia mawookyionyi. Na iwawaso-lyo lya kacha nyi mbonyi tsilya muleicho.
62002008	Lyingyi-se ngamuṟeia iwawaso lyihya; mbonyi tsikyeri loi kokye na konyu; kyipfa meema uiṙa na ngyeela iya ya loi yamlyimika.
62002009	Ulya aigamba kye nakyeri ngyeelenyi, na oe nasuuye mono-wama okye, nakyeri meemenyi mṟasa wulalu.
62002010	Ulya akundi mono-wama okye, nekyekaa ngyeelenyi, maa mrimenyi kokye kuwoṙe kyindo kyetewe-pfo.
62002011	Indi ulya asuuye mono-wama okye nakyeri meemenyi, lyingyi-se naichumia meemenyi, maa aichi kundu aiyenda-pfo, cha kyipfa meema omgaluo kyipfupfuṟe.
62002012	Ngyimuṟeia nyoe wana wako, cha kyipfa mohooṟio ngyuunyamaṟi tsanyu kyipfa kya rina lyakye.
62002013	Ngyimuṟeia nyoe waawu, cha kyipfa momanya ulya akyeri pfo wookyia mawookyionyi. Ngyimuṟeia nyoe wanakye, cha kyipfa mowinga ulya mmbicho. Ngamuṟeia nyoe wana, cha kyipfa momanya Awu.
62002014	Ngamuṟeia nyoe waawu, cha kyipfa muichi ulya akyeri pfo wookyia mawookyionyi. Ngamuṟeia nyoe wanakye, cha kyipfa muwoṙe pfinya, na Ṙeṙo lya Ruwa lyikeri mrimenyi konyu, na nyoe mowinga ulya mmbicho.
62002015	Maa mulakunde wuyana, maa shindo shikyeri wuyanenyi. Mndu kakunda wuyana, ikunda Ruwa kukyeri mrimenyi kokye-pfo.
62002016	Orio kyindo kyikyeri wuyanenyi, lango tsa mmbiu, na lango tsa meso, na moo okyeenenga wandu ikushela, shekyewuka ko Awu-pfo, indi shekyewuka wuyanenyi.
62002017	Na wuyana wuisia, hamwi na lango tsa wuyana-wo, indi ulya ekyewuta shilya Ruwa akundi nechikaa ho mṟasa mlungana.
62002018	Wana wako, nyi kyiyeri kya mafurumionyi; na chandu muleicho kye mowingana na Kristo naicha, maa wulalu wewingana na Kristo wafoi wamuwoneka. Kyipfa kya ikyo luichi kye nyi kyiyeri kya mafurumionyi.
62002019	Walewuka koṙu, indi wawei wa koṙu-pfo. Kyipfa kokooya wawei wa koṙu, wawekaa hamwi na soe. Kyaindi walecha kundu waloṟo kye chi woose wai wa koṙu-pfo.
62002020	Muwapusie Mumuyo Mweele na nyoe moose muichi.
62002021	Ngyilemuṟeia nyoe kyipfa mulaichi kyikyeri loi-pfo, indi cha kyipfa muichi kyilya kyikyeri loi, lyingyi-se kye kuwoṙe kyoose kya wongo kyekyewuka ipfo kyindonyi kyikyeri loi-pfo.
62002022	Nyi wui ai moṙeṙa wongo sile ulya ekyekana kye Yesu nyi Kristo? Icho nyi oe mowingana na Kristo, ulya ekyekana Awu na Mana.
62002023	Orio mokana Mana awoṙe Awu-pfo. Moiṙikyia Mana nawoṙe Awu taa.
62002024	Kyasia nyoe, ikyo mulekyiicho wookyia mawookyionyi, kyikae mrimenyi konyu. Kokooya ikyo mulekyiicho wookyia mawookyionyi kyikyeri mrimenyi konyu na nyoe mochikaa ko Mana, na ko Awu.
62002025	Na ikyi nyikyo kyaasa aleluenenga, moo o mlungana.
62002026	Ngamuṟeia ishi ko mbonyi tsa wandu walya wakundi imuṙetsa nyoe.
62002027	Na nyoe, Mumuyo Mweele muleambilyia kokye ukyeri mrimenyi konyu, maa kuwoṙe kyimaṙuma kya mndu imulosha nyoe-pfo; kyaindi chandu Mumuyo okye uimulosha mbonyi tsa shindo shoose, lyingyi-se nyi loi maa chi wongo-pfo, na chandu ulemulosha, kaenyi kokye.
62002028	Na wulalu, wana wako, kaenyi kokye, kundu ilyi echiloṟo, luwaṙe wukari na wuṟango, maa lularigo nyi sonu mbele yakye kyiyeri kya icha lyakye lya kawi.
62002029	Kokooya momanya kye oe nyi msumganyi, manyenyi kye orio mndu ekyewuta shindo sha wusumganyi namfee nyi oe.
62003001	Kumbuonyi nyi ikunda lya mbaṟe iha Awu aleluenenga, kye lulago wana wa Ruwa; na nyi wuṙo lukyeri. Kyipfa kya ikyo wandu wa wuyana waluichi-pfo, cha kyipfa walemanya Ruwa-pfo.
62003002	Wakunde, wulalu lukyeri wana wa Ruwa, maa kyilandemanyikye chandu lochiwa-pfo; kyaindi luichi kye kyiyeri Kristo echiloṟo, lochiwa cha oe; cha kyipfa lochimmbona chandu akyeri.
62003003	Na orio mndu awoṙe ikusuria-lyi kui Kristo nekyekuilyisha, chandu oe akyeri mweele.
62003004	Orio mndu ekyewuta sha wunyamaṟi, nawuta kyindo kyiwicho; cha kyipfa wunyamaṟi nyi kyindo kyiwicho.
62003005	Na nyoe muichi kye Kristo naleloṟo, kundu naluwute ngyuunyamaṟi; na wunyamaṟi wukyeri kokye-pfo.
62003006	Orio mndu ekyekaa kokye ekyewuta kyindo kya wunyamaṟi-pfo; orio mndu ekyewuta kyindo kya wunyamaṟi, ammbonyi maa amwichi-pfo.
62003007	Wana wako, mndu alamulembe. Mndu ekyewuta sha wusumganyi nawoṙe wusumganyi, chandu Kristo awoṙe wusumganyi.
62003008	Mndu ekyewuta sha wunyamaṟi nyi o Satana; cha kyipfa Satana nekyewuta sha wunyamaṟi wookyia mawookyionyi. Kyipfa kya ikyo Mono-Ruwa naleloṟo, kundu nanyamaṟe maṟunda ga Mokyiriinzi.
62003009	Orio mndu amfee nyi Ruwa ekyewuta sha wunyamaṟi-pfo, kyipfa kyishari kyakye kyikyeri kokye; maa echiiṙima iwuta sha wunyamaṟi-pfo kyipfa namfee iwuka ko Ruwa.
62003010	Kyipfa kya ikyo wana wa Ruwa waichio na pata, na wana wa Mokyiriinzi taa. Mndu oose alekyewuta sha wusumganyi awukyie ko Ruwa-pfo, maa ulya alakundi mono-wama okye.
62003011	Kyipfa itsi nyitso mbonyi muletsiicho wookyia mawookyionyi, kye lukundane.
62003012	Lulawe cha Kaini awekyeri o Satana, kawaaga mono-wama okye-pfo. Na oe nalemmbaaga kyipfa kya kyikyi? Cha kyipfa mawuto gakye gawemawicho, na galya ga mono-wamae gawei ga wusumganyi.
62003013	Wana wa wama wako, mulaṟiyio, wandu wa wuyana wakamusuo.
62003014	Soe luichi kye lomuiṙa iwuka upfunyi iiṙa na moonyi, cha kyipfa lukundi wana wa wama kyiiṙi kya Kristo. Ulya alakundi, nakyeri upfunyi.
62003015	Orio mndu mosuo mono-wama okye nyi mmbaagi; na nyoe muichi kye orio mmbaagi awoṙe moo o mlungana mrimenyi kokye-pfo.
62003016	Kui ikyo lomanya ikunda, cha kyipfa Kristo nalereka moo okye kyipfa kyaṙu. Kyiluwaṟi na soe ireka moo oṙu kyipfa kya wana wa wama-wo.
62003017	Kyaindi mndu kawaṙa kando ka kunu wuyanenyi, naaho kawona mono-wama okye alawoṙe kyindo, alamtarame, ngyesa ikunda lya Ruwa lyakaa kuṙa mrimenyi ko mndu-cho?
62003018	Wana wako, lulakunde kui ṙeṙo, maa kui ulumi-pfo, indi kui mawuto na wuloi.
62003019	Kyipfa kya ikyo lochimanya kye lukyeri wa loi, na soe lochiwiyiṟia mrima yaṙu moo mbele yakye,
62003020	kokooya mrima yaṙu iluanduya; cha kyipfa Ruwa nang'anyi kuta mrima yaṙu na oe naichi shoose.
62003021	Wakunde, mrima yaṙu ilandeluanduye, luwoṙe wukari na wuṟango ko Ruwa.
62003022	Na orio kyindo loterewa lochikyiambilyia kokye, cha kyipfa lokyeosha shilya mawawaso gakye gakundi, na iwuta shichihiṟie mbele yakye.
62003023	Na ilyi nyilyo iwawaso lyakye, kye luiṙikyie rina lya Mono-kye Yesu Kristo, na ikundana, chandu aleluenenga iwawaso.
62003024	Na oe ekyeosha shilya mawawaso gakye gagamba namlungye na Ruwa, na Ruwa namlungye na oe. Na kyipfa kya Mumuyo ulya Ruwa aleluenenga luichi kye Ruwa namlungye na soe.
62004001	Wakunde, mulaiṙikyie orio mndu agamba kye nawoṙe Mumuyo, indi wayeshenyi mumanye kokooya mumuyo-yo waigamba wawoṙe iwukyie ko Ruwa; cha kyipfa weonguo shisuku wa wongo wafoi wammboneka wuyanenyi.
62004002	Kui ikyo muichi Mumuyo o Ruwa, orio mndu aiṙikyie kye Yesu Kristo nalecha ai cha mndu nawoṙe mumuyo uwukyie ko Ruwa.
62004003	Na oṙio mndu alaiṙikyie Yesu awoṙe mumuyo uwukyie ko Ruwa-pfo. Na iyi nyiyo ngoo ya mowingana na Kristo, ngoo iya muleicho kye iicha; na wulalu yammbono wuyanenyi.
62004004	Nyoe, wana watutu, muwoṙe mumuyo uwukyie ko Ruwa; na nyoe mowawinga; cha kyipfa ulya akyeri mrimenyi konyu nang'anyi kuta ulya akyeri wuyanenyi.
62004005	Iwo nyi wa wuyana; koikyo wekyeṙeṙa shindo sha wuyana na wandu wa wuyana wekyewaaṙanyia.
62004006	Soe luwoṙe mumuyo uwukyie ko Ruwa. Ulya aichi Ruwa nekyeluaṙanyia; ulya alawoṙe mumuyo uwukyie ko Ruwa ekyeluaṙanyia-pfo. Kyipfa kya ikyo luichi Mumuyo o loi, na mumuyo o wuṙetsi.
62004007	Wakunde lukundane; cha kyipfa ikunda lyiwukyie ko Ruwa, na orio mndu awoṙe ikunda namfee nyi Ruwa; na oe naichi Ruwa.
62004008	Oe alawoṙe ikunda, aichi Ruwa-pfo, cha kyipfa Ruwa nyi ikunda.
62004009	Kyipfa kya ikyo ikunda lya Ruwa lyilewoneka koṙu, kye Ruwa naleṙuma Mono-kye kyimuumwi wuyanenyi, kundu luwaṙe moo kui oe.
62004010	Ilyi nyilyo ikunda, chi kye soe lulekunda Ruwa-pfo, indi kye oe nalelukunda soe kaṙuma Mono-kye iwa mndu moluhooṟia ngyuunyamaṟi tsaṙu.
62004011	Wakunde, kokooya Ruwa nalelukunda soe kuṙi, kyiluwaṟi na soe ikundana.
62004012	Kuwoṙe mndu alemmbona Ruwa kyiyeri kyoose-pfo. Lukokundana, Ruwa nekyekaa mrimenyi koṙu, na ikunda lyakye lying'anyi mnu mrimenyi koṙu.
62004013	Kyipfa kya ikyo luichi kye lukyeri kokye, na oe nakyeri koṙu, cha kyipfa naluenengyie Mumuyo okye.
62004014	Na soe lowona na iṟingyishia kye Awu naleṙuma Mana iwa Mkyiṟa o wuyana.
62004015	Orio mndu aiṙikyie kye Yesu nyi Mono-Ruwa, Ruwa nekyekaa kokye, na oe nekyekaa ko Ruwa.
62004016	Na soe lomanya ikunda Ruwa awoṙe koṙu soe, na ilyiiṙikyia. Ruwa nyi ikunda, na ulya ekyekaa ikundenyi, nekyekaa ko Ruwa, na Ruwa nekyekaa kokye.
62004017	Kyipfa kya ikyo ikunda lying'anyi lyikyeri koṙu, kundu luwaṙe wukari na wuṟango mfiri ulya o ianduyo; cha kyipfa, chandu oe akyeri, nyi wuṙo lukyeri na soe kunu wuyanenyi.
62004018	Ikundenyi kuwoṙe wuowu-pfo; kyaindi ikunda lya loi lyekyewiyitsa wuowu nja, cha kyipfa wuowu wuwoṙe ngapo; na awoṙe wuowu awoṙe ikunda lying'anyi-pfo.
62004019	Soe lukundi cha kyipfa oe nalelukunda soe kuwooka.
62004020	Mndu kagamba, “Ngyikundi Ruwa,” na oe nasuuye mono-wama okye, nai moṙeṙa wongo; cha kyipfa alakundi mono-wama okye ulya ammbonyi, eiṙima ikunda Ruwa ulya alandemmbone-pfo.
62004021	Na iwawaso-lyi luleenengo nyi Kristo, kye ulya akundi Ruwa, nakunde na mono-wama okye.
62005001	Orio mndu aiṙikyie kye Yesu nyi oe Kristo namfee nyi Ruwa. Na orio mndu akundi mfee, nakundi maa ulya amfee nyi mfee-cho.
62005002	Kyipfa kya ikyo luichi kye lukundi wana wa Ruwa kyiyeri lokunda Ruwa, na iosha shilya mawawaso gakye gagamba.
62005003	Cha kyipfa ipfo nyipfo ikunda Ruwa, kye luoshe shilya mawawaso gakye gagamba; maa mawawaso gakye gamalemeri-pfo.
62005004	Cha kyipfa orio mndu amfee nyi Ruwa nekyewinga wuyana; na kunu nyipfo iwinga lyiwingyie wuyana kui iiṙikyia-lyo lyaṙu.
62005005	Awingyie wuyana nyi wui, sile nyi ulya aiṙikyie kye Yesu nyi Mono-Ruwa?
62005006	Ichu nyi oe alecha kui mṟinga o wupatiso wokye na samu, Yesu Kristo; chi kui mṟinga tupu-pfo, indi kui mṟinga na kui samu. Na Mumuyo nyi oe ekyeṟingyishia, cha kyipfa Mumuyo nyi oe loi.
62005007	Wakyeri waṟaaṟu waiṟingyishia:
62005008	Mumuyo, mṟinga, na samu. Na ishi shoose shiwoṙe wuṟingyishi wulya wulya.
62005009	Lukoambilyia wuṟingyishi wo wandu, wuṟingyishi wo Ruwa nyi wung'anyi ngoseṟa; cha kyipfa wuṟingyishi wo Ruwa nyiwo iwu, kye naṟingyishia Mono-kye.
62005010	Ulya aiṙikyie Mono-Ruwa nawoṙe wuṟingyishi-wo mrimenyi kokye. Alaiṙikyie Ruwa namgaluo mndu ekyeṙeṙa wongo, cha kyipfa aiṙikyia wuṟingyishi-wo Ruwa aṟingyishia Mono-kye-pfo.
62005011	Na iwu nyiwo wuṟingyishi, kye Ruwa naleluenenga moo o mlungana; na moo-chu ukyeri ko Mono-kye.
62005012	Ulya awoṙe Mana mrimenyi kokye, nawoṙe moo; ulya alawoṙe Mana mrimenyi kokye awoṙe moo-cho-pfo.
62005013	Ngamuṟeia nyoe shindo-sho, kundu mumanye kye muwoṙe moo o mlungana, nyoe muiṙikyie Rina lya Mono-Ruwa.
62005014	Na iwu nyiwo wukari na wuṟango luwoṙe kokye, kye lukoterewa kyindo chandu akundi, nekyeluaṙanyia.
62005015	Na kokooya lomanya kye nekyeluaṙanyia, kyoose loterewa, luichi kye luwoṙe shilya lokyeterewa.
62005016	Mndu kawona mono-wama okye ewuta kyindo kyiwicho kyilekyeende upfu, neterewa Ruwa, na Ruwa nechimwenenga moo. Moo-cho nyi ko walya wekyewuta shindo shiwicho shilekyeende upfu. Kuwoṙe kyindo kyiwicho kyekyeende upfu. Ngyigamba kye nechiterewa Ruwa kyipfa kya ikyo-pfo.
62005017	Orio kyindo kyilakyeri kya wusumganyi nyi wunyamaṟi, na kuwoṙe wunyamaṟi wulekyeende upfu.
62005018	Luichi kye orio mndu amfee nyi Ruwa ekyewuta kyindo kya wunyamaṟi-pfo; indi ulya amfee nyi Ruwa nekyekuṟumaa, maa Satana ekyempaaya-pfo.
62005019	Luichi kye soe lukyeri wana wa Ruwa; na wandu wa wuyana woose taa wekyekaa ko Satana.
62005020	Na soe luichi kye Mono-Ruwa amcha, na oe naluenengyie wuṟango kye lumanye Ruwa o loi, na soe lokyekaa ko Ruwa ulya akyeri o loi. Kyimwi na igamba ko Mono-kye Yesu Kristo. Ichu nyi oe Ruwa o loi, na ichu nyi moo o mlungana.
62005021	Wana wako, wikyienyi mrima yanyu kuleshi na mafano.
63001001	Inyi meeku, ngyikuṟeia iyoe paruo-i, wama msambuṟe, na wana wakye ngyiwakundi kyiiṙi kya loi; maa chi inyi ngyimonyi-pfo, indi na woose waichi loi iya,
63001002	kyipfa kya loi-yo ikyeri mrimenyi koṙu, nayo yechikaa hamwi na soe mṟasa mlungana.
63001003	Isaṟia na iwonio wukyiwa, na ufoṟo, shiwukyie ko Ruwa Awu na ko Yesu Kristo Mana o Awu, shechikaa hamwi na soe kyiiṙi kya loi na ikunda.
63001004	Ngyilechihiyo mnu kyipfa kya ilyi ngyilewona wana wapfo waata wechichumia kyiiṙi kya loi, chandu luleambilyia iwawaso ko Awu.
63001005	Na wulalu, mama, ngyikuterewa, chi kye ngyikuṟeia iwawaso lyihya-pfo, indi lyilya luwei nalyo wookyia mawookyionyi, kye lukundane.
63001006	Na ilyi nyilyo ikunda, luchumie lochiosha mawawaso gakye. Ilyi nyilyo iwawaso lyilya, chandu muleicho wookyia mawookyionyi, kye muchumie kyiiṙi kya ilyo,
63001007	cha kyipfa walembi wafoi wammboneka wuyanenyi, walaiṙikyie kye Yesu Kristo naicha kyiiṙi kya mmbiu. Icho nyi oe mlembi ulya na mowingana na Kristo.
63001008	Ringyenyi mrima yanyu mulaṙetse shilya mulewuta, indi muambilyie wori wuafutsie.
63001009	Orio mndu alailosha na ikaa maloshonyi ga Kristo, indi nekyegalega, awoṙe Ruwa-pfo. Indi icho ekyekaa ipfo maloshonyi, nawoṙe Awu na Mana taa.
63001010	Mndu kacha na konyu, na oe aiende malosho-go-pfo, maa mulamwambilyie kanyi konyu, maa imwiṟikyiṟa.
63001011	Kyipfa icho momwiṟikyiṟa naoshana na oe mawutonyi gakye mawicho.
63001012	Cha kyipfa ngyiwoṙe shindo shifoi, ngyikundi ishiṟeia kui karitasi na wiino-pfo, kyaindi ngyikusurie icha na konyu, na iṙeṙa na nyoe ṙumbu kui ṙumbu, kundu sia yaṙu iafutsio.
63001013	Wana wa mono-wama opfo ai msambuṟe, wakuiṟikyiṟa.
64001001	Inyi meeku ngyikuṟeia paruo-i iyoe Gayo mkunde, ngyikukundi mnu.
64001002	Mkunde, ngyiterewa uwone kyiira shindonyi shoose na iwaṙa wukyesi wo mmbiu, chandu uwoṙe wukyesi wo mrima.
64001003	Kyipfa ngyilechihiyo mnu kyiyeri wana wa wama waiṙikyie Ruwa waleṟingyishia chandu okyeafutsia shilya oteṟia na chandu okyewuta shindo sha wuloi.
64001004	Ngyiwoṙe sia ing'anyi kuta iicho kye walya wakyeri cha wana wako waiwuta shindo sha wuloi-pfo.
64001005	Mkunde, kyindo-kyo uwutia wana wa wama-wo waiṙikyie Ruwa na wayenu taa nyi kyindo kyilawoṙe ngyeṟo;
64001006	wandu waleṟingyishia ikunda lyapfo mbele ya siṟi. Nochiwuta necha kokooya owatarama kyaronyi chandu kyiwaṟi ko Ruwa.
64001007	Cha kyipfa, kyipfa kya Rina-lyo, walefuma, walaambilyie kyindo ko walya walaiṙikyie Yesu.
64001008	Kyasia kyiluwaṟi soe iambilyia wandu cha iwo, kundu luwe waṟundi hamwi na wuloi.
64001009	Ngyileṟeia siṟi paruo, kyaindi Diotirefe, akundi iwa o kuwooka kyiiṙi kyawo, aleluaṙanyia-pfo.
64001010	Koikyo ngacha ngyechikumbuo mawuto gakye, chandu awoṙe maṙeṙo mawicho galawoṙe kyiira; maa isho shekyemshika-pfo, kyipfa oe amonyi ekyeambilyia wana wa wama-wo waiṙikyie Ruwa-pfo; na walya wakundi iwaambilyia nekyewashingyia, na iwawuta siṟinyi.
64001011	Mkunde, ulakunde wuwicho, indi kunda wucha. Ulya ekyewuta wucha nyi o Ruwa, indi ulya ekyewuta mawicho alandewone Ruwa-pfo.
64001012	Demetirio naṟingyishio nyi wandu woose, lyingyi-se na wuloi wulya wumonyi. Na soe taa loṟingyishia, na iyoe nuichi kye wuṟingyishi woṙu nyi loi.
64001013	Ngyiwewoṙe shindo shifoi shekuṟeia kyaindi ngyikundi ikuṟeia kui wiino na kalamu-pfo.
64001014	Kyaindi ngyikusaṟie ichekuwona mfiri ya kufuhi, na soe lochiṙeṙa ṙumbu kui ṙumbu.
64001015	Ufoṟo kopfo. Mbuya tsaṙu tsakuiṟikyiṟa. Iṟikyiṟa mbuya-tso tsaṙu, orio mndu kui rina lyakye.
65001001	Inyi Yuda, mṟundi o Yesu Kristo, na mono-wama o Yakobo, ngyimuṟeia paruo-i nyoe muwalage nyi Ruwa, mulekundo nyi Ruwa Awu, na ikoomo kyipfa kya Yesu Kristo.
65001002	Muengeṟio iwonio wukyiwa na ufoṟo na ikunda.
65001003	Wakunde, kyiyeri ngyiwepfuṟukana mnu imuṟeia mbonyi tsa wukyiṟo wukyeri nyi woṙu loose, ngyilewona kyangyikooya imuṟeia, kundu ngyimtutume kye mukapanie iiṙikyia lyileenengo wandu wa Ruwa lyimwi tikyi.
65001004	Kyipfa kuwoṙe wandu walekuwika pfo kui kyiṟika, wandu waleṟeio wookyia kacha ianduyo-lyi, mando mawicho, gekyegaluo isaṟia lya Ruwa oṙu lyiwe ukoe, nawo wekyemkana icho akyeri Ruwa amonyi tikyi, na Mndumii oṙu Yesu Kristo.
65001005	Lyingyi-se ngyikundi imukumbuṟa maa chandu mommanye isho shoose kye Mndumii, amkyiṟe wandu urukyenyi lo Misiri, nalewarumatsa numa ya iho walya walaiṙikyie.
65001006	Na malaika walaleringa wuchilyi wowo wawenyi, kyaindi wakaṙa kanyi kowo kuwewaṟi nalewawika shipfungonyi sha mlungana kundu ko meema ko ianduyo lya mfiri ulya ung'anyi.
65001007	Chandu kyiwei Sodoma na Gomora hamwi na mṟi iwekyeri mṟasenyi, waleosha wuṟui kui mbaṟe imwi na iwa, wakandeosha mbonyi tsa kyimmbiu tsilawaṟi wookyia kacha, kyilewiko kyiwe kyiṟingyishio, wechianduyo moṙonyi o mlungana.
65001008	Nyi wuṙo na iwa, ndoṙo tsawo tsekyewasongoya kyiiṙi kya ifanyiṟa mmbiu yawo wawenyi, imina wuchilyi wo Ruwa, na ilahia shigumbe shiwoṙe mng'ano sha Ruwa ai wuye.
65001009	Kyaindi Mikaelyi, malaika ang'anyi, kyiyeri alewingana na Mokyiriinzi, na igaluana na oe kyipfa kya mmbiu o Mose, alekaria imshitakyi-pfo, indi nalegamba, “Mndumii nakuṟoṟome.”
65001010	Kyaindi wandu-wa wekyelahia shindo walashiichi; shindo shilya shilya washiichi wookyia kacha nyisho shiwarumatsa cha mando ga saka.
65001011	Ochia lowo! Kyipfa waleosha njia ya Kaini, na iosha ṙeko lya Balaamu kyipfa kya heleri. Walenyamaṟa chandu na Kora alenyamaṟa, nawo walerumatso cha oe.
65001012	Wandu-wa nyi wandu wa ngataṟa, wekyefanyiṟa shelya shanyu mokyelya kyiyeri mosanzia handu hamwi, wechilya kulawoṙe wuowu. Nyi mapuchi galawoṙe mṟinga, gekyeṙoo nyi mkuma. Nyi mashiṙi galawoṙe maṟa, galawoṙe ndunda, gapfiie kawi, na gamakuluo piu.
65001013	Nyi shiwiṟi sha ipalyipalyinyi shilekyewa ishingyia, mawuto gawo ga sonu gakyeri cha iwia lyifanyi lya ipalyipalyi lyifoikyie. Nyi nyenyeri tsikyama-kyama, walya Ruwa awaṟeyeṟie handu mlungana meemenyi ung'anyi.
65001014	Na Enokyi, mndu o mfungaaṙe numa ya Adamu, naleonguo shisuku kyipfa kyawo, echigamba, “Ambuya, Mndumii nalecha na waele wakye, shiku kui shiku,
65001015	kundu naanduye wandu woose, na itoṟisha woose walaiṙikyie Ruwa, kyipfa kya mawuto gawo goose ga wuṙetsi, walewuta kulawoṙe iowuo na ikunda Ruwa na kyipfa kya maṙeṙo goose malemeri galeṙeṙo nyi iwo wanyamaṟi walekyeindia Ruwa.”
65001016	Wandu-wa wekyenunuwa, wekyeyenda kui lango tsawo, na maṙumbu gawo gekyeṙeṙa maṙeṙo gang'anyi ga tiri, wechikundia wandu wawoṙe kyiṟumi kyipfa kya iwona kyiira.
65001017	Indi nyoe, wakunde, kumbuonyi maṙeṙo galeṙeṙo kacha nyi wasu wa Mndumii oṙu Yesu Kristo,
65001018	kye walemmbia, “Kyiyeri kyefurumia kowaṙa wandu wetaluo, wechiosha lango tsawo wawenyi tsa wuṙetsi.”
65001019	Wandu-wo iwo nyiwo wekyeende nduutsano, wandu wa wuyana-wu tikyi, walawoṙe Mumuyo.
65001020	Indi nyoe, wakunde, mochikukarisha kui iiṙikyia lyanyu lyikyeri lyiele mnu, na iterewa Mumuyonyi Mweele,
65001021	kuringyenyi ikundenyi lya Ruwa, kunu mochiweṙelyia iwonio wukyiwa lya Mndumii oṙu Yesu Kristo, mṟasa muambilyie moo o mlungana.
65001022	Woṙonyi nyi wukyiwa mrimenyi kyipfa kya wengyi waikapa kawi,
65001023	na wengyi wakyiṟenyi kui iwarakuo iwuka moṙonyi; na wengyi woṙonyi nyi wukyiwa mrimenyi kyipfa kyawo kui wuowu; mochisuo maa nguwo ingyifanyiṟe nyi mmbiu.
65001024	Icho eiṙima imuringa nyoe mulakape ṙende, na imugoṟotsa mbele ya mng'ano okye kulawoṙe iteiya sienyi ing'anyi;
65001025	icho akyeri Ruwa amonyi kulawoṙe ungyi; Mkyiṟa oṙu kui Yesu Kristo Mndumii oṙu; mng'ano nyi okye, na wuchilyi, na wuiṙimi, na pfinya; wookyia mlungana, na wulalu, mṟasa mlungana. Amen.
66001001	Ishi nyi shindo Ruwa aleshukuya Yesu Kristo kundu nashiloṟe waṟundi wakye. Shindo shechiwutika iwinyi kyipfa Ruwa naṙumbuo shiwe kuṙo; na Yesu Kristo kashienenga malaika okye, malaika-cho kashishukuya Yohane na Yohane kashigamba ko wandu wa Ruwa.
66001002	Yohane aleṟingyishia Ṙeṙo lya Ruwa, na wuṟingyishi wo Yesu Kristo, wo shindo shoose alewona.
66001003	Agusu mndu ulya asomia wandu ulogo-lu luwukyie ko Ruwa, na walya waaṙanyia na iosha kyilya logamba wechichihiyo. Cha kyipfa hechiiṙa kyiyeri kyileshi shindo-shi shilaafukyia-pfo.
66001004	Inyi Yohane, ngaṙika shiiṟikyiṟo ko siṟi tsilya mfungaaṙe tsikyeri urukyenyi lo Asia. Isaṟia lyikae konyu na ufoṟo, shiwukyie ko ulya awekyeri pfo na akyeri pfo na echicha. Isaṟia na ufoṟo shiwukyie ko mumuyo iya mfungaaṙe ikyeri mbele ya kyitima kya Ruwa kya mng'ano.
66001005	Lyingyi-se shiwukyie ko Yesu Kristo, mṟingyishi ekyeafutsia shilya ateṟia, mmbele o wapfu, na ang'anyi o wamangyi wa wuyana. Ulya alukundi na ilusanja ngyuunyamaṟi tsaṙu samunyi yakye,
66001006	na ilugaluo iwa wumangyi na makohanyi wechichilyia na oe na iṟundia Ruwa okye na Awu. Kyiṟumi na mng'ano ukyeri na oe mṟasa mlungana na mlungana. Amen.
66001007	Kristo naicha iwinyi akyeri mapuchinyi; na orio riso lyechimmbona, na iwo walemmbaaga, na mbaṟe tsoose tsa wandu wa wuyana tsechikapa ṟanyi kyipfa kyakye. Yee. Amen.
66001008	Inyi nyi Alyifa na Omeka, mawookyionyi na mafurumionyi, Mndumii Ruwa nagamba, awekyeri pfo na akyeri pfo na echicha, Mopfinya.
66001009	Inyi Yohane, mono-wama onyu ekyelya wukyiwa hamwi na nyoe, na Wumangyi na iweṙelyia Yesu Kristo, ngyiwekyeri kyiṟingyitinyi kyekyelago Patimo, kyipfa ngyilekongaonguo Ṙeṙo lya Ruwa na wuṟingyishi wuleloṟo nyi Yesu.
66001010	Mumuyo nalecha na koko mfiri o Ruwa. Ngaicho ṟui lying'anyi numa yako, cha ṟui lya iganda,
66001011	lyechigamba, “Ṟeia kyitapunyi ishi ushiwonyi, ushiṙuo ipfo siṟinyi mfungaaṙe: Efeso, Simirina, Perigamo, Tiatira, Saridi, Filadelyifia na Laodikyia.”
66001012	Ngainduka ngyiwone ṟui-lyo lyaṙeṙa na inyi. Na kyiyeri ngyileinduka, ngyilewona shindo sheyekyia taa mfungaaṙe sha sahapu;
66001013	na halya shindonyi ngawona kyindo kyikyeri cha mndu, aṟee mkoṟoṟi ushikyie maṙendenyi gakye, na iinewo mkanda o sahapu maweenyi gakye.
66001014	Mṙoe okye na njui tsakye tsiwekyeri uwiṟo cha mberi ngyiilyi tsa ondo, cha koṟa; na meso gakye cha ulumi lo moṙo;
66001015	na maṙende gakye aṟeṟa ngyiilyiṟe mnu, cha ilyi ingyisanje nyi moṙo ung'anyi; na ṟui lyakye cha ṟui lya mṟinga ufoi.
66001016	Na oe nawewoṙe nyenyeri mfungaaṙe kuwokonyi kokye ko kulyoe; na ushu luohi, lo mmbega kuwi, lochiwuka ṙumbunyi kokye; na kyaam kyakye cha mnengyeṟi uiwaa na pfinya.
66001017	Na inyi kyiyeri ngyilemmbona, ngyileoloka maṙendenyi gakye cha mndu apfiie. Kayekyia kuwoko kokye ko kulyoe wuye yako, echigamba, “Molaowuoe. Inyi nyi o kuwooka na o mafurumionyi,
66001018	na ai na moo; na inyi ngyiwepfiie na wulalu ngyii na moo mṟasa mlungana na mlungana. Na inyi ngyiwoṙe ngyuupfunguo tsa upfu, na tsa halya-ndu wapfu wekyekaa.
66001019	Kyasia, uṟeie shindo-sho owona, na shilya shikyeri pfo, na shilya shechicha numa ya isho.
66001020	Wuṟikyi wo nyenyeri tsilya mfungaaṙe owona kuwokonyi koko ko kulyoe, na wuṟikyi wo shindo shilya mfungaaṙe sha sahapu. Nyenyeri tsilya mfungaaṙe nyi malaika wa siṟi tsilya mfungaaṙe; na shindo-sho mfungaaṙe nyi siṟi mfungaaṙe.”
66002001	“Ko malaika o siṟi ikyeri Efeso ṟeia: ‘Ishi nyisho agamba ulya awoṙe nyenyeri-tso mfungaaṙe kuwokonyi kokye ko kulyoe, ulya ekyechumia ipfo shindonyi mfungaaṙe sha sahapu.
66002002	Ngyiichi mawuto gapfo, na wukyiwa wopfo, na iweṙelyia lyapfo, na kye oiṙima ikaa na wandu wawicho-pfo. Lyingyi-se nuleyesha walya wekyegamba kye wo nyi wasu, nawo chi wasu-pfo, kowona kye wekyeṙeṙa wongo.
66002003	Lyingyi-se nuwewoṙe iweṙelyia na ikarishia kyipfa kya rina lyako, maa ulewina-pfo.
66002004	Kyaindi ngyiwoṙe ṙeṙo kyipfa kyapfo, kye noṙa ikunda lyilya lyapfo lya kuwooka.
66002005	Kyasia, kumbuo nyi hanga uleoloka; uṙumbuye wunyamaṟi, uwute mawuto ga mfiri ya numa. Kyaindi ulandewute kuṙo, ngyiicha na kopfo, na inyi ngyechiwuta kyindo kyapfo kyeyekyia taa iho-ndu kyikyeri, ulandeṙumbuye wunyamaṟi.
66002006	Kyaindi nuwoṙe kyindo-kyi, kye nusuuye mawuto ga Wanikolai, galya na inyi ngyigasuuye.
66002007	Ulya awoṙe kuṙwi, naicho mbonyi-tsi Mumuyo aiwia siṟi. Ulya mowinga, ngyechimwenenga ilya ndunda tsa ikyiṙi lya moo, lyikyeri bustanyinyi ya Ruwa.’ ”
66002008	“Na ko malaika o siṟi ikyeri Simirina ṟeia: ‘Ishi nyisho agamba ulya akyeri o kuwooka na o mafurumionyi, awepfiie, numa ya iho kawaṙa moo.
66002009	Ngyiichi wukyiwa wopfo na wufofo wopfo (kyaindi nui mnjama.) Ngyiichi na shilahio sha walya wekyegamba kye nyi Wayuda, nawo chi Wayuda-pfo, indi nyi sinagogi lya Satana.
66002010	Ulaowuoe shindo shechikukooya. Manya kye Mokyiriinzi-cho nechiṟukucha wengyi kyiiṙi kyanyu kyipfungonyi kundu muyesho, na nyoe mochilya wukyiwa mfiri ikumi. Uwe msimiri mṟasa ipfa, na inyi ngyechikuenenga oṟo ya moo.
66002011	Ulya awoṙe kuṙwi, naicho mbonyi-tsi Mumuyo aiwia siṟi. Ulya mowinga nechikyia iwiyitso kulya nduwenyi ya moṙo, kyindo kyikyeri nyi upfu lo kawi.’ ”
66002012	“Na ko malaika o siṟi ikyeri Perigamo ṟeia: ‘Ishi nyisho agamba ulya awoṙe ushu-lo luohi, lo mmbega kuwi.
66002013	Ngyiichi handu okyekaa. Nyi ho-ndu hawoṙe kyitima kya mng'ano kya Satana; na iyoe nuwoṙe mnu rina lyako, maa ulekana iiṙikyia lyako-pfo, maa mfiri ulya Antipa, mṟingyishi oko, mndu oko ekyeafutsia shilya ateṟia, alewoogo kyiiṙi kyanyu, halya-ndu Satana ekyekaa.
66002014	Kyaindi ngyiwoṙe mbonyi ngyaangu kyipfa kyapfo, cha kyipfa nuwoṙe pfo wandu wekyeosha malosho ga Balaamu, ulya alelosha Balakyi nawikye kyindo kyetewe Waisiraelyi, kye walye shindo shileṙasio mafano na iwuta shindo sha wuṟui.
66002015	Na wuṙo na iyoe nuwoṙe wandu wekyeosha malosho ga Wanikolai.
66002016	Kyasia ṙumbuya wunyamaṟi. Ulandeṙumbuye wunyamaṟi, ngyiicha na kopfo iwinyi, na inyi ngyechiwaṙa shiṙa nawo kui ushu lo ṙumbu lyako.
66002017	Ulya awoṙe kuṙwi naicho mbonyi-tsi Mumuyo aiwia siṟi. Ulya mowinga ngyechimwenenga ṙombo lya Manna ingyiṟikye, na inyi ngyechimwenenga igoe lya uwiṟo, na wuye ya igoe-lyo hahaṟeie rina lyihya mndu alalyiichi sile ulya ailyiambilyia.’ ”
66002018	“Na ko malaika o siṟi ikyeri Tiatira ṟeia: ‘Ishi nyisho agamba Mono-Ruwa, ulya awoṙe meso gakye cha ulumi lo moṙo na maṙende gakye mfano o aṟeṟa ngyiilyiṟe mnu.
66002019	Ngyiichi mawuto gapfo, ikunda, iiṙikyia, wuṟundi na iweṙelyia lyapfo. Lyingyi-se kye mawuto gapfo ga mafurumionyi gang'ana kuta galya ga mawookyionyi.
66002020	Kyaindi ngyiwoṙe ṙeṙo kyipfa kyapfo, kye okyelega kyindo mndu mka ulya ekyelago Yesebelyi akundi-pfo. Ulya ekyegamba kye nyi moonguo shisuku na ilosha waṟundi wako na iwaṙetsa, kundu wawute shindo sha wuṟui na ilya shindo shaṙasio mafano.
66002021	Na inyi ngamwenenga ṙaawa kundu naṙumbuye wunyamaṟi, maa akundi iṙumbuya wuṟui wokye-pfo.
66002022	Manya kye ngyechimṟukucha wuye ya ulyii, na iwo wekyewuta na oe shindo sha wuṟui, walye wukyiwa wung'anyi, walandeṙumbuye mawuto gakye.
66002023	Na inyi ngyewaaga wana wakye. Na siṟi tsoose tsechimanya kye inyi nyi oe aichi makusaṟo gakyeri mrimenyi ko wandu. Na inyi ngyechitaa orio umwi onyu iṙuana na mawuto gakye.
66002024	Kyaindi ngammbia nyoe mukyeri Tiatira, woose walawoṙe malosho-go, walaichi ngyeṟo tsa Satana, chandu wekyegamba, ngyechimṙika ṟio lyingyi-pfo.
66002025	Indi kyilya muwoṙe kyiwaṙenyi tapu, mṟasa ilyi ngyechicha.
66002026	Na ulya mowinga, na iringa mawuto gako mṟasa mafurumionyi, ngyechimwenenga ichilyia walya walaiṙikyie Ruwa.
66002027	Na oe nechiwachilyia kui upoi lo kyichakari, chandu shindo sha teri yeachikyia shinungu shekyeachikyio, chandu inyi ngyileshiambilyia ko Awu oko.
66002028	Na inyi ngyechimwenenga nyenyeri ya ngamenyi.
66002029	Ulya awoṙe kuṙwi, naicho mbonyi-tsi Mumuyo aiwia siṟi.’ ”
66003001	“Na ko malaika o siṟi ikyeri Saridi ṟeia: ‘Ishi nyisho agamba ulya awoṙe mumuyo-yo mfungaaṙe ya Ruwa, na nyenyeri tsilya mfungaaṙe. Ngyiichi mawuto gapfo, kye nuwoṙe rina lya iwaṙa moo, na iyoe nupfiie.
66003002	Uwe mndu molaa kyiṙombo, uikare shindo shilya shitsugae, shikyeri kufuhi na ipfa. Kyipfa ngyiwonyi kye mawuto ganyu nyi galya muwaṟi iwuta mbele ya Ruwa-pfo.
66003003	Kyasia kumbuo chandu uleambilyia, na chandu uleicho. Osha isho na iṙumbuya wunyamaṟi. Kyaindi ulandelae kyiṙombo, ngyechicha cha mbafu, maa ochimanya saa ngyechicha na kopfo-pfo.
66003004	Kyaindi nuwoṙe marina maangu ipfo Saridi, wandu walekyefanyiṟa nguwo tsawo na ukoe. Nawo wechiyenda hamwi na inyi waṟee nguwo ngyiilyi cha itso, cha kyipfa wawaṟi.
66003005	Ulya mowinga nechiṟiko nguwo-tso ngyiilyi, maa ngyechiwuta rina lyakye kyitapunyi kya moo-pfo, na inyi ngyechiṟingyishia rina-lyo mbele ya Awu oko, na mbele ya malaika wakye.
66003006	Ulya awoṙe kuṙwi, naicho mbonyi-tsi Mumuyo aiwia siṟi.’ ”
66003007	“Na ko malaika o siṟi ikyeri Filadelyifia ṟeia: ‘Ishi nyisho agamba ulya akyeri mweele, na akyeri o loi, awoṙe na upfunguo lo Dawidi, ulya mopfunguo maa kulawoṙe mopfunga, na oe nekyepfunga maa kuwoṙe ekyepfunguo-pfo. Ngyiichi mawuto gapfo.
66003008	Ngakuenenga moongo mpfunguoe mbele yapfo, moongo kulawoṙe mndu echiiṙima iushinga, cha kyipfa nuwoṙe pfinya kyitutu, na iyoe noosha mawawaso gako, maa ulekana rina lyako-pfo.
66003009	Ngakuenenga wandu wafoi wakyeri wa sinagogi lya Satana, wekyegamba kye nyi Wayuda, nawo chi Wayuda-pfo, indi wekyeṙeṙa wongo. Ngyechiwaitika wachepfiria ndi maṙendenyi gapfo, na imanya kye ngakukunda.
66003010	Cha kyipfa noosha mawawaso gako ga ikarishia, inyi ngyechikuringa, ulekane na kyiyeri kyilya kya iyesho kyikyiṟeyeṟe icha na wuyanenyi, iyesha walya wekyekaa urukyenyi.
66003011	Ngyiicha iwinyi. Waṙa mnu kyilya uwoṙe, kulache mndu nakusokye oṟo yapfo.
66003012	Ulya mowinga, ngyechimgaluo nawe ngoe hekalunyi lya Ruwa oko, maa echiwuka-se pfo maa ale-pfo. Na inyi ngyechiṟeia wuye yakye rina lya Ruwa oko, na rina lya mṟi o Ruwa oko, Yerusalemu-yo ngyihya, uisoka iwuka ruwewu ko Ruwa oko. Lyingyi-se ngyeṟeia wuye yakye rina lyako ngyimonyi, lyilya lyihya.
66003013	Ulya awoṙe kuṙwi, naicho mbonyi-tsi Mumuyo aiwia siṟi.’ ”
66003014	“Na ko malaika o siṟi ikyeri Laodikyia ṟeia: ‘Ishi nyisho agamba ulya akyeri Amen. Mṟingyishi ekyeafutsia shilya ateṟia na o loi, mawookyionyi ga shindo shoose Ruwa agumbie.
66003015	Ngyiichi mawuto gapfo, kye uichololyia maa uiha-pfo. Kyiwechichia kokooya uweichololyia ang'u uweiha.
66003016	Kyasia, cha kyipfa uwoṙe kyimrikye, maa uichololyia maa iha-pfo, ngyekuṙeeka, uwukye ṙumbunyi koko.
66003017	Cha kyipfa nuigamba, inyi nyi mnjama, ngyiwoṙe wunjama, maa ngyiuṟie kyindo kyoose-pfo; na iyoe uichi kye iyoe nyi mndu mfafa, na moilacha-ilacha makusaṟo, na mkyiwa, na kyipfupfuṟe, na mndu ukyeri kyiṟanguoe-pfo.
66003018	Ngyikuwia kyindo kya wuṟango, uwuṟe koko sahapu ingyisanje kui moṙo, uiṙime iwa mnjama; na nguwo ngyiilyi uiṙime iṟaa, sonu ya kyiṟanguoe kyapfo ilawono; na mṙi o meso oshia meso gapfo, uiṙime iwona.
66003019	Woose ngyiwakundi ngyekyewaṟoṟoma na iwatoṟisha. Kyasia waṙa wuragari, uṙumbuye wunyamaṟi.
66003020	Ngyigoṟokyi moongonyi, ngyikapa hodi. Mndu kaicho ṟui lyako, na iṟuguo moongo, ngyechiiṙa na kokye, na inyi ngyechilya hamwi na oe, na oe hamwi na inyi.
66003021	Ulya mowinga, ngyechimwenenga momu o iṙamia hamwi na inyi kyitimenyi kyako kya mng'ano, chandu na inyi ngyilewinga ngaṙamia hamwi na Awu oko kyitimenyi kyakye kya mng'ano.
66003022	Ulya awoṙe kuṙwi, naicho mbonyi-tsi Mumuyo aiwia siṟi.”’
66004001	Numa ya iho ngaloṟo kyindo kyingyi, ngawona moongo uiṟuguka ruwewu, na ṟui lyilya lya kuwooka ngyilelyiicho cha ṟui lya iganda lyechiṙeṙa na inyi, lyechigamba, “Ṙo mṟasa kunu, na inyi ngyechikuloṟa shindo shiwaṟi icha numa ya isho.”
66004002	Na cha ilyi Mumuyo kacha na koko; na hakawoneka kyitima kya mng'ano kyikyiwikyie ruwewu na mndu umwi nawekyiṙamilyie.
66004003	Na ulya aweṙamie nawekyeri cha ngyeela ya kyimaṟamaṟa na kyimaande, cha ṟangyi ya magoe maata ga woguru wung'anyi, na mkoṟi o mvuo uleringyichia kyitima kyilya kya mng'ano, ukyeri cha igoe lyekyelago sumaridi.
66004004	Na shitima makumi gawi na shiina shileringyichia kyitima kyilya kya mng'ano, na wuye ya shitima shilya ngyilewona wameeku makumi gawi na waana, waṙamie, wawaṟikye nguwo tsa uwiṟo; na mṙoenyi kowo wawewoṙe oṟo tsa sahapu.
66004005	Na halya kyitimenyi kya mng'ano hakawuka mbawa na ṟui na ikuṟuṟuma. Na taa mfungaaṙe tsa moṙo tsileaka mbele ya kyitima kya mng'ano, nyiyo Mumuyo mfungaaṙe yekyeṟundia Ruwa.
66004006	Na mbele ya kyitima kyilya kya mng'ano hawewoṙe kyindo cha ipalyipalyi lya kyiyewo, cha koṟa; na halya kyitimenyi kya mng'ano, ngyuura tsoose tsa kyitima-kyo, hawewoṙe wandu waana wai na moo, waichuo meso mbele na numa.
66004007	Na icho o kuwooka ai na moo nawekyeri cha simba; na o kawi ai na moo nawekyeri cha igache; na o kaṟaaṟu ai na moo nawewoṙe kyaam kyikyeri cha kya mndu; na o kaana ai na moo nawekyeri cha mbeṟo irunduka.
66004008	Na iwa waana wai na moo, orio umwi nawewoṙe makungo gaṟandaaṟu; na ngyuura tsoose na kyanumba waweichuo meso, maa wekyeonyonya kyingoto maa kyio-pfo, wechigamba, “Mweele, Mweele, Mweele, Mndumii Ruwa Mopfinya, awekyeri pfo na akyeri pfo na echicha.”
66004009	Na iwo wai na moo kyiyeri waienenga kyiṟumi ulya aṙamie kyitimenyi kya mng'ano, na kyiṟumi, na iana, ulya ai na moo mṟasa mlungana na mlungana,
66004010	nyi lyo-ndu wameeku-wo makumi gawi na waana wekyeoloka mbele yakye oe aṙamie kyitimenyi kya mng'ano. Nawo wekyepfiria ndi ulya ai na moo mṟasa mlungana na mlungana. Nawo wekyewiyitsa oṟo tsawo mbele ya kyitima kyilya kya mng'ano, wechigamba,
66004011	“Nuwaṟi iyoe, Mndumii oṙu na Ruwa oṙu, iambilyia kyiṟumi na iindio na pfinya. Cha kyipfa nyi iyoe ulegumba shindo shoose, na nulekunda shindo-sho shiwe kuṙo, nasho shikagumbo.”
66005001	Kyasia ngawona kuwokonyi ko kulyoe ko ulya aṙamie kyitimenyi kya mng'ano kyindo kyikyeri cha kyichonyi kyikyiṟeie ngyuura tsoose, hahawikye shindo mfungaaṙe sheloṟa monyi o kyindo-kyo kyiwekyiṟeie.
66005002	Ngawona malaika awoṙe pfinya ailosha Ṙeṙo lya Ruwa na ṟui lying'anyi, echigamba, “Nyi wui awaṟi ifunja shindo-shi sheloṟa monyi okyo na itaṟahuo kyitapu-kyi?”
66005003	Maa kuwewoṙe mndu ruwewu, maa urukyenyi, maa wanda ya uruka, aleiṙima ipfunguo kyindo-kyo kyiwekyioṟoose maa ikyiambuya-pfo.
66005004	Na inyi ngafiiṟa mnu kyipfa halalewoneka mndu awaṟi ipfunguo kyindo-kyo, maa ikyiambuya.
66005005	Na umwi o wameeku walya kangyiwia, “Ulafiiṟe; kyewona Simba iya ya mbaṟe ya Yuda, Mchilyi o kyishari kya Dawidi, oe nawinga naiṙime itaṟahuo kyitapu-kyo, na shindo shilya shakyo mfungaaṙe sheloṟa monyi okyo.”
66005006	Ngawona halya kyitimenyi kya mng'ano na walya waana wai na moo, na makyiṙi-gawi gawo wameeku walya, Kyiondo kya Ruwa kyigoṟokyi, kyikyeri cha ilyi kyamshinjo, kyiwoṙe membe mfungaaṙe na meso mfungaaṙe, shikyeri nyi mumuyo mfungaaṙe yekyeṟundia Ruwa ingyiṙume wuyanenyi koose.
66005007	Kyiondo-kyo kyikacha, kyikaira kyitapu-kyo iwuka kuwokonyi ko kulyoe ko ulya aṙamie kyiṙinyi kya mng'ano.
66005008	Na kyiyeri amwambilyie kyitapu-kyo, iwo waana wai na moo na wameeku walya makumi gawi na waana wakaoloka mbele ya Kyiondo kyilya kya Ruwa, orio umwi owo awoṙe wuṙa wo ndusu, na pakulyi tsa sahapu tsiichuo shindo shekyepfaama necha, shikyeri nyi shiterewo sha wandu wa Ruwa.
66005009	Nawo waiimba kyiimbo kyihya, wechigamba, “Nuwaṟi iyoe iwaṙa kyitapu-kyo na ifunja shindo shakyo shaloṟa monyi okyo; cha kyipfa nuleshinjo, koguṟia Ruwa kui samu yapfo wandu wa orio mbaṟe na mṙeṙie na kyishari na isanga.
66005010	Kowagaluo iwa wumangyi na makohanyi ko Ruwa oṙu; nawo waichilyia urukyenyi.”
66005011	Ngawona na iicho ṟui lya malaika wafoi ngyuura tsoose tsa kyitima kyilya kya mng'ano, na ngyuura tsa walya wai na moo, na tsa wameeku walya, na itala lyawo lyiwei shiku ikumi ka shiku ikumi na kyiku ka kyiku,
66005012	wechigamba na ṟui lying'anyi, “Kyiondo kya Ruwa kyileshinjo kyiwaṟi iambilyia wuiṙimi, wunjama, wuṟango, pfinya, iindio, kyiṟumi na mboṟa.”
66005013	Na orio kyindo kyigumbe kyikyeri ruwewu na urukyenyi na wanda ya uruka na wuye ya ipalyipalyi, na shindo shoose shikyeri ipfo ipalyipalyinyi, ngyilechiicho shechigamba, “Mboṟa na iindio na kyiṟumi na wuiṙimi nyi wo ulya aṙamie kyitimenyi kya mng'ano, na Kyiondo kya Ruwa, mṟasa mlungana na mlungana.”
66005014	Na walya waana wai na moo wakagamba, “Amen.” Na wameeku walya waleoloka, wakapfiria ndi.
66006001	Numa ya iho ngawona Kyiondo kya Ruwa kyiyeri kyiweipfunguo kyimwi kya shindo shilya mfungaaṙe sheloṟa monyi o kyitapu kyilya, ngaicho umwi o walya waana wai na moo echigamba, cha ṟui lya ikuṟuṟuma, “Nnjo!”
66006002	Ngawona farasi ya uwiṟo, na ulya aweiṙamilyie nawoṙe uṙa, kaenengo oṟo, na oe kafuma, kundu nandewingana-se naiṙime iwinga.
66006003	Na kyiyeri alefunja kyindo kya kawi kyeloṟa monyi o kyitapu kyilya, ngaicho ulya o kawi ai na moo echigamba, “Nnjo!”
66006004	Farasi ingyi ikafuma, ya kyimaande tarii, na ulya aweiṙamilyie naleenengo iwuta ufoṟo urukyenyi, kundu wandu wawaagane, na oe kaenengo ushu lung'anyi.
66006005	Na kyiyeri alefunja kyindo kya kaṟaaṟu kya kyitapu kyilya, ngaicho ulya o kaṟaaṟu ai na moo echigamba, “Nnjo!” Ngawona farasi ya njuu, na ulya aiṙamilyie nawoṙe kyindo kyepima shindo kuwokonyi kokye.
66006006	Ngaicho cha ṟui kyiiṙi kya walya waana wai na moo, lyechigamba, “Kyipapa kya nganu ko rupia ingyigawe kawi, na shipapa shiṟaaṟu sha shayiri ko rupia ingyigawe kawi, maa ulanyamaṟe mafuṙa maa mpfinyo.”
66006007	Na kyiyeri alefunja kyindo kya kaana kyeloṟa monyi o kyitapu kyilya, ngaicho ṟui lya ulya o kaana ai na moo echigamba, “Nnjo!”
66006008	Ngawona farasi ifanyi ifui-ifui, na ulya aiṙamilyie ekyelago Upfu na Halya-ndu wapfu wekyekaa kaoshana na oe. Nawo wakaenengo ichilyia ura lumwi lo ngyuura tsiina tsa uruka, wawaage kui ushu, kui njaa, kui tauni na kui mando ga saka.
66006009	Na kyiyeri alefunja kyindo kya kataanu kyeloṟa monyi o kyitapu kyilya, ngawona wanda ya mesa ya Mndumii mrima ya walya walewoogo kyipfa kya Ṙeṙo lya Ruwa, na kyipfa kya wuṟingyishi wawewoṙe.
66006010	Wakafiiṟa na ṟui lying'anyi, wechigamba, “Ruwa, Mweele, Monyi wuloi, mṟasa indi ochikyelyio itaa kyiṟaache ko walya waleluwaaga?”
66006011	Nawo wakaenengo orio umwi nguwo ngyileshi ya uwiṟo, wakawio wachihiyo kyipfa hatsugai kyiyeri kyitutu, mṟasa kyiyeri kya iafukyia itala lya wangari wawo iṟundenyi na wana wa wama wawo, wechiwawaaga wuṙo chawo.
66006012	Na inyi ngawona, kyiyeri alefunja kyindo kya kaṟandaaṟu kyeloṟa monyi o kyitapu kyilya, hawewoṙe kyiriinza, mnengyeṟi ukofana njuu cha ikunyia lya mberi, mori oose ukowa cha samu,
66006013	na nyenyeri tsikaoloka urukyenyi chandu mfumu okyetonyitsa ndunda ngyiwishi, kyiyeri okumo nyi mkuma ung'anyi.
66006014	Ngyina ikawuto ho chandu ura lo kyitapu lokyeoṟooso, na orio fumvu na kyiṟingyiti shikawuto halya-ndu shiwekyeri.
66006015	Na wamangyi wa wuyana, na wawoṙe rina, na wasongoru wa shiṙa, na wanjama, na wawoṙe pfinya, na orio mtumo, na mndu alakyeri mtumo, wakakuṟiika mbakonyi na wanda ya maṟaṟa ga mafumvu,
66006016	wechiwia mafumvu na maṟaṟa, “Luolokyienyi, lushingyienyi, mbele ya ushangu lokye ulya aṙamie kyitimenyi kya mng'ano, na nyashi ya Kyiondo kya Ruwa.
66006017	Cha kyipfa mfiri o nyashi yawo ing'anyi omwafukyia; na nyi wui eiṙima ikyia?”
66007001	Numa ya iho ngawona malaika waana wagoṟokyi ngyuurenyi tsiina tsa uruka, wechishingyia mkuma ina ya uruka, mkuma ulakume urukyenyi, maa ipalyipalyinyi, maa ikyiṙinyi lyoose.
66007002	Ngawona malaika ungyi echiṙo iwuka ura lo ngamenyi, awoṙe kyindo kyeloṟa kye kyindo nyi kya Ruwa, kawakalagatsia na ṟui lying'anyi malaika walya waana waleenengo iṟunda lyenyamaṟa uruka na ipalyipalyi,
66007003	echigamba, “Maa mulanyamaṟe uruka, maa ipalyipalyi, maa mashiṙi, mṟasa kyiyeri lochimarisa iwikyia waṟundi wa Ruwa oṙu kyindo kyeloṟa kye nyi wa Ruwa ngyuushangunyi kowo.”
66007004	Ngaicho itala lya walya walewiko kyindo kyeloṟa kye nyi wa Ruwa orio mbaṟenyi ya Waisiraelyi, wandu shiku igana lyimwi makumi gaana na shiina.
66007005	Wa mbaṟe ya Yuda shiku ikumi na shiwi wawawikye kyindo kyeloṟa kye nyi wa Ruwa. Wa mbaṟe ya Ruben shiku ikumi na shiwi. Wa mbaṟe ya Kadi shiku ikumi na shiwi.
66007006	Wa mbaṟe ya Asheri shiku ikumi na shiwi. Wa mbaṟe ya Naftalyi shiku ikumi na shiwi. Wa mbaṟe ya Manase shiku ikumi na shiwi.
66007007	Wa mbaṟe ya Simion shiku ikumi na shiwi. Wa mbaṟe ya Lewi shiku ikumi na shiwi. Wa mbaṟe ya Isakari shiku ikumi na shiwi.
66007008	Wa mbaṟe ya Sabulon shiku ikumi na shiwi. Wa mbaṟe ya Yosefu shiku ikumi na shiwi. Wa mbaṟe ya Benyamen shiku ikumi na shiwi wawawikye kyindo kyeloṟa kye nyi wa Ruwa.
66007009	Numa ya iho ngawona kyisanzionyi kying'anyi mnu kulawoṙe mndu eiṙima itala wandu-wo. Wandu wa orio isanga, orio mbaṟe, na kyishari, na mṙeṙie, wagoṟokyi mbele ya kyitima kyilya kya mng'ano, na mbele ya Kyiondo kya Ruwa. Wawaṟikye nguwo tsa uwiṟo, wawoṙe maṟamba ya maṟa gakyeri cha makangachi mawokonyi gawo;
66007010	wechifiiṟa na ṟui lying'anyi, wechigamba, “Wukyiṟo wukyeri ko Ruwa oṙu aṙamie kyitimenyi kya mng'ano, na Kyiondo kya Ruwa.”
66007011	Na malaika woose wawegoṟokyi ngyuura tsoose tsa kyitima kyilya kya mng'ano, na ngyuura tsa wameeku-wo, na tsa walya waana wai na moo, nawo wakaoloka na ndewu mbele ya kyitima kyilya kya mng'ano, wakaindia Ruwa,
66007012	wechigamba, “Amen! Mboṟa, mng'ano, wuṟango, iana, iindio, wuiṙimi na pfinya shikae ko Ruwa oṙu mṟasa mlungana na mlungana. Amen. ”
66007013	Umwi o wameeku walya kagaluo, kangyiwia, “Ngyesa wandu-wa wawaṟikye nguwo tsa uwiṟo nyi wakyi? Nawo wawukyie kwi?”
66007014	Ngamgaluo, ngammbia, “Mndumii oko, nuichi iyoe.” Kangyiwia, “Iwo nyiwo wawukyie kulya wukyiwenyi wung'anyi, nawo wasanjie nguwo tsawo, na itsiilyiṟa peṟu samunyi ya Kyiondo kya Ruwa.
66007015	Koikyo wakyeri mbele ya kyitima kya mng'ano kya Ruwa, nawo waimṟundia kyingoto na kyio hekalunyi lyakye, na oe aṙamie kyitimenyi kya mng'ano nechiala hema lyakye wuye yawo.
66007016	Wechiwoṙo nyi njaa-se-pfo, maa nyoṙa-pfo, maa wechiwooyo nyi mmbaṟi maa mrikye oose-pfo.
66007017	Cha kyipfa Kyiondo-kyo kya Ruwa, kyikyeri kyitimenyi kya mng'ano, kyechimulyisa, nakyo kyechimusongoya iyenda shokyenyi tsa mṟinga uwoṙe moo, na Ruwa nechiwaanguo mcheṟeṟe yoose mesonyi gawo.”
66008001	Na kyiyeri alefunja kyindo kya mfungaaṙe kyeloṟa monyi o kyitapu-kyo, ruwewu kukotsia sau cha kyiyeri kya dakyika makumi gaṟaaṟu.
66008002	Na inyi ngawona malaika walya mfungaaṙe wekyegoṟoka mbele ya Ruwa, nawo wakaenengo maganda mfungaaṙe.
66008003	Na malaika ungyi kacha kagoṟoka mbele ya mesa ya Mndumii, awoṙe kyindo kya sahapu kyekoṟia uvumba, kaenengo uvumba lufoi, kundu naluwikyie hamwi na shiterewo sha wandu wa Ruwa woose mesenyi ya Mndumii ya sahapu, ikyeri mbele ya kyitima kya mng'ano.
66008004	Na mtsu o uvumba lulya ukoṙo mbele ya Ruwa hamwi na shiterewo sha wandu wa Ruwa, iwuka mawokonyi ga malaika.
66008005	Na malaika-cho kaira kyindo kyilya kyekoṟia uvumba, kakyiichuṟa moṙo o mesa ya Mndumii, kauwiyitsa urukyenyi, kukowaṙa ikuṟuṟuma na ṟui na mbawa na kyiriinza.
66008006	Na malaika walya mfungaaṙe wawoṙe maganda mfungaaṙe wakaloṟa cha ilyi wakuṟeyeṟie igakapa.
66008007	Malaika o kuwooka kakapa iganda, kukokapa mvuo ya magoe na moṙo shilonganyi na samu, shikawiyitso urukyenyi. Ura lumwi lo uruka kyiiṙi kya ngyuura tsiṟaaṟu lukosenekyia, na ura lungyi lo mashiṙi kyiiṙi kya ngyuura tsiṟaaṟu lukosenekyia, na maṟa mawishi goose gakasenekyia.
66008008	Malaika o kawi kakapa iganda, na kyindo kyikyeri cha fumvu lying'anyi lyiaka moṙo, kyikawiyitso ipalyipalyinyi. Ura lumwi kyiiṙi kya ngyuura tsiṟaaṟu tsa ipalyipalyi lukowa samu.
66008009	Kyifunjoe kyimwi kyiiṙi kya shifunjoe shiṟaaṟu sha shindo shii na moo sha ipalyipalyinyi shikapfa. Kyifunjoe kyimwi kyiiṙi kya shifunjoe shiṟaaṟu sha shindo shekyeiṙa mṟingyenyi cha melyi kyikanyamaṟo.
66008010	Malaika o kaṟaaṟu kakapa iganda, nyenyeri ing'anyi ikaoloka iwuka ruwewu, iweaka cha taa. Ikaoloka kyifunjoenyi kyimwi kyiiṙi kya shifunjoe shiṟaaṟu sha mapichi, na shokyenyi tsa mṟinga.
66008011	Na rina lya nyenyeri-yo nyi Isuka. Na kyifunjoe kyimwi kyiiṙi kya shifunjoe shiṟaaṟu sha mṟinga kyikasuka, na wandu wafoi walenyo mṟinga-cho wakapfa, cha kyipfa ulesuka.
66008012	Malaika o kaana kakapa iganda, kyifunjoe kyimwi kyiiṙi kya shifunjoe shiṟaaṟu sha mnengyeṟi kyikakapo, na kyifunjoe kyimwi kyiiṙi kya shifunjoe shiṟaaṟu sha mori, na kyifunjoe kyimwi kyiiṙi kya shifunjoe shiṟaaṟu sha nyenyeri, kundu kyifunjoe-kyo kyiwaṙe meema, kyingoto kyilawookye kyifunjoe kyacho kya kaṟaaṟu, maa kyio.
66008013	Numa ya iho ngawona na iicho mbeṟo irunduka ruwewu, yechigamba na ṟui lying'anyi, “Ochia, ochia, ochia walya wekyekaa urukyenyi! Kyipfa kya maṟui gatsugae ga maganda ga malaika gaṟaaṟu, wakuṟeyeṟie igakapa.”
66009001	Malaika o kataanu kakapa iganda, ngawona nyenyeri yawuka ruwewu, iolokyi wuyanenyi. Na oe kaenengo upfunguo lo ṟungu lya halya-ndu wandu wapfiie wekyekaa.
66009002	Kaṟuguo ṟungu lyilya. Mtsu ukoṙo iwuka kulya ṟungunyi, cha mtsu o riko lying'anyi; mnengyeṟi na ngyina shikawaṙa meema kyipfa kya mtsu ulya o ṟungunyi.
66009003	Nzie tsikawuka kulya mtsunyi, tsikayenda urukyenyi, tsikaenengo pfinya cha pfinya tsa shisheshe sha urukyenyi.
66009004	Nzie-tso tsikawio tsilanyamaṟe maṟa ga urukyenyi, maa kyindo kyoose kyikyiwishi, maa ikyiṙi lyoose, sile wandu walawoṙe kyindo kyeloṟa kye wo nyi wa Ruwa ngyuushangunyi kowo.
66009005	Tsikawio kye tsilawawaage, indi walyiso wukyiwa mori itanu. Na iwawio lyawo lyiwei cha iumaṙo nyi kyisheshe, kyiyeri kyaumaṙa mndu.
66009006	Na mfiri iya wandu wechipfula upfu, indi wechiwona upfu maa ale-pfo. Nawo wechilanga ipfa, na upfu lochiwaṙicha.
66009007	Na nzie-tso tsiweng'anyi cha farasi tsingyiṟeyeṟe ko shiṙa, na mṙoenyi tsiwewoṙe kyindo cha oṟo, kyifananyi na sahapu, na shaam shatso shiwekyeri cha shaam sha wandu.
66009008	Natso tsiwewoṙe njui cha njui tsa waka. Na mayego gatso gawekyeri cha mayego ga simba.
66009009	Natso tsiweṟee ngawo shipootenyi cha ngawo tsa menya. Na ṟui lya makungo gatso lyiwei cha ṟui lya makari ga farasi tsifoi tsiyenda shiṙenyi tseṙicha.
66009010	Natso tsiwoṙe mshawa cha shisheshe, na msha; na pfinya yatso yefaṟa wandu mori itanu iwekyeri mshawenyi yatso.
66009011	Na wuye yatso tsiwewoṙe mangyi, na oe nyi malaika o halya-ndu wandu wapfiie wekyekaa, ekyelago Abadoni (kyimwi na igamba Mrumatsi) kui mṙeṙie o Kyiebrania, na Apolyioni kui mṙeṙie o Kyikyiṟikyi.
66009012	Ochia lo kuwooka lomwiṙa. Kyaindi kuwoṙe ochia tsiwi tsiicha ipfo-ndu luiyenda.
66009013	Malaika o kaṟandaaṟu kakapa iganda, ngaicho ṟui lyimwi, lyiwukyie ngyuurenyi tsa mesa ya Mndumii ya sahapu ikyeri mbele ya Ruwa,
66009014	lyechiwia malaika ulya o kaṟandaaṟu awewoṙe iganda, “Pfunguo malaika-wo waana wawapfungyie pichinyi lying'anyi lyekyelago Furati.”
66009015	Malaika walya waana wakapfungulyio, walya wawewaṟeyeṟe ko saa na mfiri na mori na maka, kundu wawaage kyifunjoe kyimwi kyiiṙi kya shifunjoe shiṟaaṟu sha wandu.
66009016	Na itala lya mapoo ga asikari wa shiṙa waweṙamilyie farasi lyiwekyeri shiku makumi gawi ka shiku ikumi; ngyileicho itala lyawo.
66009017	Kuṙo nyi wuṙo ngyilewona farasi-tso kulya shindonyi ngyileloṟo ngyikyeri cha mndu ailoṙo, na iwo wawetsiṙamilyie, waṟee ngawo shipootenyi, cha tsa moṙo, na tsa buluu na manjano; na mṙoe ya farasi-tso nyi-we cha mṙoe ya simba, na ipfo maṙumbunyi gatso kuwewuka moṙo o manjano na mtsu na kyipiriti.
66009018	Kyifunjoe kyimwi kyiiṙi kya shifunjoe shiṟaaṟu sha wandu wakawoogo kui ngapo-tso tsiṟaaṟu, kui moṙo-cho na mtsu-cho na kyipiriti-kyo, shilewuka maṙumbunyi gatso.
66009019	Cha kyipfa pfinya tsa farasi-tso tsiwei maṙumbunyi gatso, na mshawenyi yatso; kyipfa mshawa yatso ifananyi na njoka, iwoṙe mṙoe, natso tsekyefaṟa wandu kui mshawa-yo.
66009020	Na wandu walya waletsugaa, walaiwoogo kui ngapo-tso, walelekana na mafano walegaachikyia-pfo, wakaengyeṟa iindia masatana, na mafano ga sahapu, ga heleri, ga aṟeṟa, ga magoe na ga mashiṙi, galekyeiṙima iwona maa iicho maa ichumia.
66009021	Maa waleṙa wuwaagi wowo, maa wusawi wowo, maa wuṟui wowo, maa wuiwi wowo-pfo.
66010001	Numa ya iho ngawona malaika ungyi awoṙe pfinya echisoka iwuka ruwewu, amṟikye ipuchi; na mkoṟi o mvuo wuye ya mṙoe okye na kyaam kyakye kyiwekyeri cha mnengyeṟi, na maṙende gakye cha ngoe tsa moṙo.
66010002	Na kuwokonyi nawewoṙe kyitapu kyitutu kyikyipfunguoe. Kawikyia kuṙende kokye ko kulyoe wuye ya ipalyipalyi, na ko kumoso wuye ya uruka.
66010003	Na oe kafiiṟa na ṟui lying'anyi, chandu simba yekyesepfuo. Na kyiyeri alefiiṟa, makuṟuṟuma galya mfungaaṙe gakaṙeṙa.
66010004	Na makuṟuṟuma mfungaaṙe gamṙeṙe, ngyiwekuṟeyeṟie iṟeia. Na inyi ngaicho ṟui iwuka ruwewu, lyechigamba, “Wika mbonyi-tsi tsingyiṙeṙe nyi makuṟuṟuma galya mfungaaṙe kyindo kyeloṟa kye nyi tsako; ulatsiṟeie.”
66010005	Na malaika ulya ngyilemmbona, agoṟokyi ipalyipalyinyi na urukyenyi, kairia kuwoko kokye ko kulyoe ruwewu.
66010006	Kalya nyamu kye ulya ai na moo mṟasa mlungana na mlungana, ulya agumbie ruwewu na shindo shoose shikyeri pfo, na uruka na shindo shoose shikyeri pfo, na ipalyipalyi na shindo shoose shikyeri pfo, kye kochiwaṙa kyiyeri numa ya ishi-pfo;
66010007	sile mfiri iya ya ṟui lya malaika o mfungaaṙe kyiyeri echikuṟeyeṟa ikapa iganda. Iho nyilyo Ruwa echiafutsia wuṟikyi wokye, chandu aleongoya waṟundi wakye weonguo shisuku.
66010008	Na ṟui lyilya ngyilelyiicho iwuka ruwewu lyileṙeṙa na inyi-se, lyechigamba, “Yenda, uire kyitapu kyilya kyikyipfunguoe kuwokonyi ko malaika ulya agoṟokyi wuye ya ipalyipalyi na uruka.”
66010009	Ngayenda ko malaika ulya ngammbia nangyienengye kyitapu kyilya kyitutu. Kangyiwia, “Kyiire ukyilye, nakyo kyechikuenenga mawawio ndewunyi kopfo, indi ṙumbunyi kopfo kyechiloṙa cha wukyi.”
66010010	Ngaambilyia kyitapu kyilya iwuka kuwokonyi ko malaika ulya, ngakyilya. Nakyo kyikaloṙa cha wukyi ṙumbunyi koko, na ngamkyilye ndewu yako ikawawa.
66010011	Wakangyiwia, “Kyikuwaṟi ionguo shisuku-se ko wandu na isanga na mṙeṙie na wamangyi wafoi.”
66011001	Ngaenengo upoi lukyeri cha kyiwale; na umwi kangyiwia, “Amka, upime hekalu lya Ruwa, na mesa ya Mndumii, na iwo wekyeindia na iterewa ho Ruwa.
66011002	Na handu hesanzia hakyeri nja ya hekalu uhaṙe ulahapime, cha kyipfa iho hangyienengye walya walaiṙikyie Ruwa, nawo wechikapa na ichilyia mṟi mweele Yerusalemu kyiyeri kya mori makumi gaana na iwi.
66011003	Na inyi ngyechienenga momu waṟingyishi wako wawi, nawo wechionguo shisuku mfiri kyiku, magana gawi na makumi gaṟandaaṟu, wawaṟikye makunyia.”
66011004	Iyo nyiyo mseituni iya iwi na shindo shilya shiwi shikyeri mbele ya Mndumii o uruka.
66011005	Na mndu kakunda iwawutia kyindo kyiwicho, kuṙo nyi wuṙo awaṟi iwoogo.
66011006	Iwo wawoṙe pfinya yepfunga ruwewu, kundu mvuo ilakape mfirinyi ya ionguo shisuku lyawo. Nawo wawoṙe pfinya yegaluo mṟinga uwe samu, na iendie uruka orio ngapo, orio kyiyeri wakunda.
66011007	Na kyiyeri wechimarisa wuṟingyishi wowo, indo lyilya lya saka lyiwukyie halya-ndu wandu wapfiie wekyekaa lyechikapana shiṙa nawo, nalyo lyechiwawinga na iwawaaga.
66011008	Na mnying'a yawo yechikaa njienyi ya mṟi ulya ung'anyi, okyelago Sodoma kui mbaṟe ya mrima, na Misiri, lyingyi-se nyiho handu Mndumii owo alekapio msalabenyi.
66011009	Na wandu wa kyishari-kyo na mbaṟe na mṙeṙie na isanga wechiambuya mnying'a yawo mfiri iṟaṟu na kyitumbuṟe kyimwi kya mfiri umgawe kawi, maa wechilekyia mnying'a yawo iwiko kyilomenyi-pfo.
66011010	Na walya wekyekaa urukyenyi waichihiyo kyipfa kyawo na ikapa ngulyilyi na ngoru. Nawo wechiṙikyiana shindo shicha wo wenyi ko wenyi, cha kyipfa weonguo shisuku-wo wawi waleenenga ilya wukyiwa walya wekyekaa urukyenyi.
66011011	Na numa ya mfiri-yo iṟaṟu na kyitumbuṟe kyimwi kya mfiri umgawe kawi, Ruwa kawaumuya mṟufui okye o moo, wakagoṟoka kui maṙende gawo wawenyi; na wandu wawewaambuya wakawoṙo nyi wuowu wung'anyi.
66011012	Wakaicho ṟui iwuka ruwewu lyechiwawia, “Ṙonyi mṟasa kunu.” Wakaṙo na ruwewu wakyeri ipuchinyi, washituwa wawo wewaambuya.
66011013	Na kyiyeri kyilya hawewoṙe kyiriinza kying'anyi, na kyifunjoe kyimwi kyiiṙi kya shifunjoe ikumi sha mṟi kyikaoloka; wandu shiku mfungaaṙe wakawoogo nyi kyiriinza kyilya. Na walya waletsugaa wakawoṙo nyi wuowu, wakaṟumisha Ruwa o ruwewu.
66011014	Ochia lo kawi lomwiṙa; ochia lo kaṟaaṟu luicha iwinyi.
66011015	Malaika o mfungaaṙe kakapa iganda, kukowaṙa maṟui gang'anyi ruwewu, gechigamba, “Wumangyi wo wuyana wommba Wumangyi wo Mndumii oṙu na wo Kristo okye, na oe nechichilyia mṟasa mlungana na mlungana.”
66011016	Na wameeku walya makumi gawi na waana waṙamie mbele ya Ruwa shitimenyi shawo sha mng'ano wakaoloka na ndewu, wakaindia Ruwa,
66011017	wechigamba, “Lokuana iyoe, Mndumii Ruwa Mopfinya, uwekyeri pfo na ukyeri pfo, cha kyipfa nowuta wuiṙimi wopfo wung'anyi, na ichilyia.
66011018	Na wandu walaiṙikyie Ruwa walesuo, nyashi yapfo nayo ikacha, na kyiyeri kya wapfu ianduyo kyikacha, na kyiyeri kya ienenga wori wowo waṟundi wapfo weonguo shisuku na waele, na iwo wekyeowuo na iindia rina lyapfo, watutu na wang'anyi na irumatsa iwo wekyelyisa wandu wukyiwa na iwaaga wandu.”
66011019	Numa ya iho malaika kapfunguo Hekalu lya Ruwa lyikyeri ruwewu, na sanduku ya Ruwa ya mma ikawoneka kulya hekalunyi. Kukowaṙa mbawa, maṟui, makuṟuṟuma, kyiriinza na mvuo ya magoe ifoi mnu.
66012001	Na kyiṟiyisho kying'anyi kyikawoneka ruwewu; mndu mka amṟikye mnengyeṟi, na mori uwekyeri wanda ya maṙende gakye, na mṙoenyi kokye oṟo ya nyenyeri ikumi na tsiwi.
66012002	Na oe nawemnene, echifiiṟa, kunu awoṙe fowa na iwawio lying'anyi efee.
66012003	Kukowoneka kyiṟingyishio kyingyi ruwewu; na injoka lying'anyi lya kyimaande, lyiwewoṙe mṙoe mfungaaṙe na membe ikumi, na mṙoenyi kolyo maṟikoso mfungaaṙe.
66012004	Na mshawa olyo ukuruo kyifunjoe kyimwi kyiiṙi kya shifunjoe shiṟaaṟu sha nyenyeri tsa ruwewu, na itsiolotsa urukyenyi. Na injoka lyilya lyikagoṟoka mbele ya mndu mka ulya awekuṟeyeṟie ifee, kundu ilyi efee, lyilye mana-cho okye.
66012005	Na oe kafee mana o kyisoṟo, ulya echichilyia masanga goose kui upoi lo kyichakari. Na mana-cho okye malaika kamrakuo mṟasa ko Ruwa, na kyitimenyi kyakye kya mng'ano.
66012006	Mndu mka ulya kaṙicha na kundu ko nuka, handu awoṙe handu haachikyie nyi Ruwa, kundu wamlelyie pfo kyiyeri kya mfiri kyiku na magana gawi na makumi gaṟandaaṟu.
66012007	Kuwewoṙe shiṙa ruwewu; Mikaelyi na malaika wakye wakakapana na injoka lyilya. Injoka-lyo nalyo lyikakapana nawo hamwi na malaika walyo;
66012008	nawo walewinga-pfo, maa handu hawo halewono-se ruwewu-pfo.
66012009	Injoka lyilya lyikawiyitso, lyilya lying'anyi, njoka ya kacha, yekyelago Mokyiriinzi ang'u Satana, ekyelemba wuyana woose; kawiyitso mṟasa urukyenyi, na malaika wakye wakawiyitso hamwi na oe.
66012010	Ngaicho ṟui lying'anyi ruwewu, lyechigamba, “Wulalu kowaṙa wukyiṟo, na pfinya, na Wumangyi wo Ruwa oṙu, na wuchilyi wo Kristo okye; kyipfa ulya ekyelyisa wana wa wama waṙu wukyiwa nawiyitso wanda, ulya ekyelyisa wana wa wama waṙu wukyiwa mbele ya Ruwa oṙu, kyingoto na kyio.
66012011	Nawo wakammbinga kui samu ya Kyiondo kya Ruwa, na kui mbonyi tsa wuṟingyishi wowo; walya walalekunda moo yawo mṟasa ipfa.
66012012	Koikyo kapenyi ngulyilyi na ngoru, nyoe moose mokyekaa ruwewu. Ochia lonyu nyoe mokyekaa urukyenyi na ipalyipalyinyi! Cha kyipfa Mokyiriinzi ulya nasoka na konyu awoṙe nyashi ing'anyi, aichi kye nawoṙe kyiyeri kyifuhi tikyi.”
66012013	Na kyiyeri injoka lyilewona kye lyammbiyitso urukyenyi, lyileṙichilyia mndu mka ulya alefee mana ulya o kyisoṟo.
66012014	Mndu mka ulya kaenengo makungo gawi ga mbeṟo iya ing'anyi, kundu narundukye, nayende kundu ko nuka mṟasa handu hakye, iho-ndu ekyelelyio kui kyiyeri kya maka iṟaṟu na kyitumbuṟe kyimwi kya maka umgawe kawi, kuleshi na njoka-yo.
66012015	Njoka ikawuta ṙumbunyi koyo, numa ya mndu mka ulya, mṟinga cha pichi, kundu naṙoo nyi pichi-lyo.
66012016	Uruka lukotarama mndu mka ulya. Uruka lukowaṙa ṟungu lying'anyi na mṟinga oose ulewuka kulya ṙumbunyi ko injoka lyilya ukoṙekyia ipfo ṟungunyi.
66012017	Injoka lyikasuo kyipfa kya mndu mka ulya, lyikayenda lyikakapana shiṙa na wandu wa kyishari kya mndu mka-cho waletsugaa, wekyeosha shilya mawawaso ga Ruwa gakundi na iwaṙa wuṟingyishi wo Yesu, na oe kagoṟoka mlelyenyi o ipalyipalyi.
66013001	Numa ya iho ngawona indo lyiwuka ipalyipalyinyi, lyiwoṙe membe ikumi, na mṙoe mfungaaṙe, na iho membenyi tsalyo lyiwoṙe maṟikoso ikumi, na mṙoenyi yalyo marina gelahia Ruwa.
66013002	Na indo-lyo ngyilewona lyiwekyeri cha rung'wi, na maṙende galyo gawekyeri cha maṙende ga indo lyioweshie, na ṙumbu lyalyo cha ṙumbu lya simba. Injoka lyilya lyikaenenga indo-lyo pfinya tsalyo na kyitima kyalyo kya mng'ano na wuiṙimi wung'anyi.
66013003	Ngawona mṙoe umwi kyiiṙi kya mṙoe yalyo cha ilyi uwoṙe ifaṟo lya upfu, na ngapo yalyo ya upfu ikasia. Wandu wa wuyana woose wakaṟiyio kyipfa kya indo lyilya.
66013004	Wakaterewa na iindia injoka lyilya cha kyipfa lyileenenga indo-lyo wuiṙimi wolyo. Nawo wakaterewa na iindia indo lyilya, wechigamba, “Nyi wui afananyi na indo-lyi? Lyingyi-se nyi wui eiṙima ikapana shiṙa nalyo?”
66013005	Nalyo lyikaenengo ṙumbu lyeṙeṙa shindo shing'anyi, shelahia Ruwa. Lyikaenengo wuiṙimi wo ṟunda kyiyeri kya mori makumi gaana na iwi.
66013006	Lyikatambaṟuo ṙumbu lyalyo lyilahie Ruwa, na ilahia rina lyakye, na halya-ndu ekyekaa, na walya wekyekaa ruwewu.
66013007	Lyingyi-se lyikaenengo ikapana shiṙa na wandu wa Ruwa na iwawinga, lyikaenengo wuiṙimi wo chilyia orio mbaṟe ya wandu na kyishari na mṙeṙie na isanga.
66013008	Na wandu woose wekyekaa urukyenyi wechilyiterewa na ilyiindia, orio mndu rina lyakye lyilalyiṟeie kyitapunyi kya moo kya Kyiondo kya Ruwa, kyileshinjo wookyia wuyana wulagumbo.
66013009	Mndu awoṙe kuṙwi naicho.
66013010	Mndu kaende kyindo shiṙenyi na oe nechiwoṙo shiṙenyi. Mndu kawaaga kui ushu, nechiwoogo kui ushu. Iha nyiho hawoṙe wusimiri na iiṙikyia lya wandu wa Ruwa.
66013011	Numa ya iho ngawona indo lyingyi, lyechiṙo iwuka urukyenyi; nalyo lyiwewoṙe membe tsiwi cha tsa ondo, lyikaṙeṙa cha njoka.
66013012	Nalyo lyikaṟunda kui wuiṙimi woose wo indo lyilya lya kuwooka mbele yalyo. Nalyo lyekyegaluo wuyana na woose wekyekaa pfo waterewe na iindia indo lyilya lya kuwooka, lyilya ifaṟo lyalyo lya upfu lyilesia.
66013013	Nalyo lyikaloṟa kyiṟingyishio kying'anyi mṟasa lyikaenenga moṙo isoka iwuka ruwewu uche na urukyenyi mbele ya wandu.
66013014	Nalyo lyikatewe walya wekyekaa urukyenyi, kui shiṟingyishio shilya lyileenengo ishiloṟa mbele ya indo-lyo, lyechiwia walya wekyekaa urukyenyi ilyiachikyia ifano lya indo lyilya, lyiwewoṙe ifaṟo lya ushu, nalyo lyikawaṙa moo.
66013015	Lyikaenengo iwika mṟufui kulya ifanonyi lya indo, mṟasa ifano lyilya lya indo lyiṙeṙe, na ienenga iwo woose walaleterewa na iindia ifano lya indo-lyo iwoogo.
66013016	Nalyo lyikakunda wandu woose, watutu na wang'anyi, na wanjama na wakyiwa, na walawachilyie nyi kyindo na watumo, wawiko kyindo kuwokonyi kowo ko kulyoe, na ngyuushangunyi tsa shaam shawo.
66013017	Lyingyi-se kye mndu oose alaiṙime iwawuṟa maa iwakumba, sile awoṙe kyindo kyilya kyikyeri nyi rina lya indo lyilya, ang'u itala lya rina lyalyo.
66013018	Iha nyiho hawoṙe wuṟango. Ulya awoṙe wuṟango, natale itala lya indo-lyo; cha kyipfa nyi itala lya kyimndu. Na itala lyalyo nyi magana gaṟandaaṟu, makumi gaṟandaaṟu na shiṟandaaṟu.
66014001	Numa ya iho ngawona Kyiondo-kyo kya Ruwa kyigoṟokyi fumvunyi lya Sion, na wandu shiku igana na makumi gaana na shiina hamwi na oe, wawoṙe rina lyakye na rina lya Awu okye lyilyiṟeie ngyuushangunyi tsa shaam shawo.
66014002	Na inyi ngaicho ṟui iwuka ruwewu, cha ṟui lya mṟinga ufoi, na cha ṟui lya ikuṟuṟuma lying'anyi. Na ṟui-lyo ngyileicho lyiwei cha ṟui lya wekapa uṙa lo ndusu, wechikapa ngyuuṙa tsawo tsa ndusu;
66014003	na iimba kyiimbo kyihya mbele ya kyitima kyilya kya mng'ano, na mbele ya walya waana wai na moo, na wameeku walya. Maa kuwoṙe mndu aleiṙima ikulosha kyiimbo kyilya-pfo, sile walya shiku igana na makumi gaana na shiina, waleguṟo urukyenyi.
66014004	Iwa nyiwo walekyefanyiṟo nyi waka, cha kyipfa nyi wakyega. Iwa nyiwo wekyeosha Kyiondo kya Ruwa orio handu kyayenda. Iwa wawaguṟe ko wandu, kyilyimu kya kuwooka ko Ruwa na ko Kyiondo kya Ruwa.
66014005	Na maṙumbu gawo galeṙeṙa wongo-pfo; kyipfa wawoṙe tewe-pfo.
66014006	Numa ya iho ngawona malaika ungyi, echirunduka ruwewu, awoṙe Ndumi Ngyicha ya mlungana, naongoye iwo wekyekaa urukyenyi, na orio isanga na mbaṟe ya wandu na mṙeṙie na kyishari.
66014007	Kagamba kui ṟui lying'anyi, “Owuoenyi na iindia Ruwa, na imṟumisha, cha kyipfa saa ya ianduyo yamcha. Terewenyi na iindia ulya alegumba uruka na ipalyipalyi na shoka tsa mṟinga.”
66014008	Numa ya iho ngawona malaika ungyi o kawi, echiosha, echigamba, “Nooloka, nooloka, iyoe Babelyi, mṟi ulya ung'anyi, kyipfa nyicho ulerutsa masanga goose mpfinyo ya nyashi ya wuṟui.”
66014009	Na malaika ungyi, o kaṟaaṟu, kaosha walya wengyi, echigamba kui ṟui lying'anyi, “Mndu oose katerewa na iindia indo-lyo na ifano lyalyo, na iwiko kyindo ushangunyi lo kyaam kyakye, ang'u kuwokonyi kokye,
66014010	nechinyo mpfinyo o nyashi ya Ruwa ingyiṟeyeṟe, kulawoṙe isanzo-sanzo na mṟinga, kyiṙoonyi kya nyashi yakye; na oe nechilyiso wukyiwa kui moṙo na kyipiriti mbele ya malaika waele, na mbele ya Kyiondo kya Ruwa.
66014011	Na mtsu o mawawio gawo ochiṙo na wuye mṟasa mlungana na mlungana, maa wawoṙe sia kyingoto maa kyio-pfo, iwo wekyeterewa na iindia indo-lyo na ifano lyalyo, na orio mndu aambilyia kyindo kyikyiṟeie rina lyalyo.
66014012	Iha nyiho hawoṙe wusimiri wo wandu wa Ruwa, walya wekyeosha shilya mawawaso ga Ruwa gakundi, na iiṙikyia lya Yesu.”
66014013	Ngaicho ṟui iwuka ruwewu, lyechigamba, “Ṟeia. Wagusu wapfu wapfa wakuwoṙe na Mndumii wookyia wulalu. Yee, Mumuyo nagamba, waiṙime ionyonya numa ya ngyuukyiwa tsawo; cha kyipfa mawuto gawo gaioshana nawo.”
66014014	Numa ya iho ngawona ipuchi lya uwiṟo, na wuye ya ipuchi-lyo haṙamie umwi, ai cha mndu, awoṙe oṟo ya sahapu mṙoenyi kokye, na kuwokonyi kokye ko kulyoe nawoṙe ishami lyiohi.
66014015	Na malaika ungyi kawuka hekalunyi, echimfiiṟia kui ṟui lying'anyi ulya aweṙamie wuye ya ipuchi lyilya. “Ira ishami lyapfo, undesambuo; cha kyipfa kyiyeri kyesambuo kyamcha; kyipfa shilyimu sha urukyenyi shammba shesambuo.”
66014016	Na ulya aweṙamie ipuchinyi kawiyitsa ishami lyakye urukyenyi, kasambuo kyilyimu kya urukyenyi.
66014017	Numa ya iho malaika ungyi kawuka kulya hekalunyi lyikyeri ruwewu, na oe taa nawoṙe ishami lyiohi.
66014018	Na malaika ungyi kawuka halya mesenyi ya Mndumii, ulya awoṙe pfinya yechilyia moṙo; na oe kafiiṟia kui ṟui lying'anyi ulya awoṙe ishami lyilya lyiohi, echigamba, “Ira ishami lyapfo lyiohi, undehaa shiṙingo sha msabibu o urukyenyi, kyipfa sabibu tsa uruka tsiwiri mnu.”
66014019	Malaika ulya kawiyitsa ishami lyakye mṟasa urukyenyi, kahaa msabibu o uruka, kawiyitsa sabibu kulya indonyi lying'anyi lyekamia sabibu lya nyashi ya Ruwa.
66014020	Indo lyilya lyekamia sabibu lyikachumo-chumo nja ya mṟi, samu ikawuka pfo mṟasa handu hawoṙe shigowo shesongoya farasi, cha ichumia handu ha mailyi magana gawi.
66015001	Numa ya iho ngawona kyiṟingyishio kyingyi ruwewu, kying'anyi; malaika mfungaaṙe wawoṙe ngapo tsa mafurumionyi; kyipfa ipfo ngaponyi nyashi ya Ruwa yaafukyia.
66015002	Lyingyi-se ngawona kyindo kyikyeri cha ipalyipalyi lya kyiyewo lyilonganyi na moṙo, na walya wawingyie indo lyilya, na ifano lyalyo, lyilya rina lyalyo lyilyisende nyi itala lyilya, wawegoṟokyi mbai ya ipalyipalyi-lyo lya kyiyewo, wawoṙe ngyuuṙa tsa ndusu tsa Ruwa.
66015003	Nawo waiimba kyiimbo kya Mose, mṟundi o Ruwa, na kyiimbo kya Kyiondo kya Ruwa, wechigamba, “Mawuto gapfo nyi gang'anyi, na ga maṟiyisho, iyoe Mndumii Ruwa Mopfinya; njia tsapfo nyi tsa wusumganyi na tsa loi, iyoe Mangyi o masanga.
66015004	Nyi wui alekyekuowuo na ikuindia, Iyoe Mndumii, na iṟumisha rina lyapfo? Cha kyipfa iyoe kumonyi nukyeri Mweele; cha kyipfa masanga goose gechicha gaterewe na iindia mbele yapfo; cha kyipfa mawuto gapfo ga wusumganyi gamloṟo.”
66015005	Na numa ya iho ngawona hekalu lya hema lya wuṟingyishi ruwewu lyechiṟuguka.
66015006	Na malaika walya mfungaaṙe, wawoṙe ngapo mfungaaṙe, wakafuma hekalunyi, wawaṟikye nguwo ngyiilyi peṟu, tsiaka-aka, wawainewe mkanda ya sahapu shipootenyi shawo.
66015007	Na umwi o walya waana wai na moo kaenenga malaika walya mfungaaṙe pakulyi mfungaaṙe tsa sahapu, tsiichuo nyashi ya Ruwa, ai na moo mṟasa mlungana na mlungana.
66015008	Hekalu lyikaichuṟo mtsu ulewuka kyiṟuminyi kya Ruwa na mng'ano okye. Maa kuwoṙe mndu aleiṙima iiṙa na hekalunyi, mṟasa ngapo mfungaaṙe tsa malaika walya mfungaaṙe tsaafukyia-pfo.
66016001	Ngaicho ṟui lying'anyi iwuka hekalunyi, lyechiwia malaika mfungaaṙe, “Yendenyi mundeletsia urukyenyi pakulyi tsilya mfungaaṙe tsa nyashi ya Ruwa.”
66016002	Icho o kuwooka kayenda, kaletsia pakulyi yakye urukyenyi, hakawaṙa oṙe lyiwicho, lyilyiporu, ko wandu walya wawoṙe kyindo kyeloṟa kye wo nyi wa indo-lyo, na walya wekyeterewa na iindia ifano lyalyo.
66016003	Na icho o kawi kaletsia pakulyi yakye ipalyipalyinyi, lyikawa cha samu ya mndu mpfu, na shindo shoose shiwoṙe moo ipalyipalyinyi shikapfa.
66016004	Na icho o kaṟaaṟu kaletsia pakulyi yakye mapichinyi na shokyenyi tsa mṟinga, shikawa samu.
66016005	Na inyi ngaicho malaika o mṟinga echigamba, “Iyoe nuwoṙe wusumganyi, uwekyeri pfo na ukyeri pfo, Mweele, cha kyipfa noanduya kuṙo.
66016006	Kyipfa walewaaga wandu wa Ruwa na weonguo shisuku, na iyoe nulewaenenga samu wainyo; nawo wawaṟi.”
66016007	Ngaicho na mesa-yo ya Mndumii yechigamba, “Yee, Mndumii Ruwa Mopfinya, njia tsapfo tseanduya nyi tsa loi na tsa wusumganyi.”
66016008	Na icho o kaana kaletsia pakulyi yakye mnengyeṟinyi; na mnengyeṟi ukoenengo pfinya yekoṟa wandu kui moṙo.
66016009	Wandu wakakoṟo nyi moṙo ung'anyi, nawo wakalahia rina lya Ruwa achilyie ngapo-tso; maa waleṙumbuya wunyamaṟi maa ienenga Ruwa kyiṟumi-pfo.
66016010	Na icho o kataanu kaletsia pakulyi yakye kyitimenyi kya mng'ano kya indo lyilya; na wumangyi wolyo wukowiko meema; wandu wakaumaṙa ngyuulumi tsawo kyipfa kya mawawio.
66016011	Wakalahia Ruwa o ruwewu kyipfa kya mawawio gawo, na kyipfa kya maoṙe gawo; maa waleṙumbuya mawuto gawo-pfo.
66016012	Na ulya o kaṟandaaṟu kaletsia pakulyi kyakye kulya mfonyi ung'anyi okyelago Furati; mṟinga ocho ukouma, kundu njia iachikyio ko wamangyi waiwuka ura lo ngamenyi.
66016013	Ngawona mumuyo iṟaṟu ya wunyamaṟi ifananyi na shilo, yechiwuka ṙumbunyi lya injoka lyilya, na ṙumbunyi lya indo lyilya, na lya moonguo shisuku ulya o wongo.
66016014	Iyo nyiyo mumuyo ya masatana, yekyewuta shindo sheṟiyisha, yekyewuka na iyenda ko wamangyi wa wuyana woose; iwasania ko shiṙa sha mfiri ulya ung'anyi o Ruwa Mopfinya.
66016015	(Ngyiicha cha mbafu. Agusu ulya molaa kyiṙombo, na iringa nguwo tsakye, alachumie kyiṟanguoe mṟasa wandu wawone sonu yakye.)
66016016	Wakawasania mṟasa handu hekyelago Harimakyedoni kui mṙeṙie o Kyiebrania.
66016017	Na icho o mfungaaṙe kaletsia pakulyi yakye ngyinenyi. Ṟui lying'anyi lyikawuka hekalunyi, lyechigamba, “Mafurumionyi gamcha.”
66016018	Hakawaṙa mbawa na ṟui lya ikuṟuṟuma, na kuwewoṙe kyiriinza kying'anyi, kyilandewono wookyia kyiyeri wandu walewooka ikaa wuyanenyi.
66016019	Na mṟi ulya ung'anyi ukopaṟika shifunjoe shiṟaaṟu; na mṟi ya masanga ikaoloka; na kulawoṙe iwaṙima, Ruwa karutsa Babelyi kyiṙoonyi mpfinyo o nyashi yakye.
66016020	Orio kyiṟingyiti kyikaṙicha, maa mafumvu galewono-se-pfo.
66016021	Na mvuo ya magoe ing'anyi mnu, ya magoe malemeri cha shilo makumi gaana na shitaanu, ikaoloka wuye ya wandu iwuka ruwewu. Wandu wakalahia Ruwa kyipfa kya ngapo iya ya mvuo ya magoe; cha kyipfa ngapo yayo ing'anyi mnu.
66017001	Umwi o malaika walya mfungaaṙe kacha; malaika wawoṙe pakulyi mfungaaṙe, kaṙeṙa na inyi, echigamba, “Nnjo na kunu, ngyikuloṟe ianduyo lya iṟai lyilya lying'anyi mnu lyiṙamie mṟingyenyi ufoi.
66017002	Iṟai lyilya wamangyi wa uruka walelyiṟuguya, na walya wekyekaa urukyenyi walenanzo nyi mpfinyo ya wuṟui wolyo.”
66017003	Mumuyo kangyichilyia na malaika kangyiṙuo mṟasa kundu ko nuka kukuumu suwaa kulawoṙe maa mṟinga, ngawona mndu mka, aṙamie indonyi lya saka lya kyimaande tarii, mmbiu olyo oose uwoṙe marina gelahia Ruwa, lyiwoṙe mṙoe mfungaaṙe na membe ikumi.
66017004	Na mndu mka ulya nawemṟikye nguwo tsifanyi kyimaande-maande, na kyimaande, namchope nyi sahapu, na igoe lya woguru, na lulu, na oe nawewoṙe kyiṙoo kya sahapu kuwokonyi kokye, kyiichuo mawicho, na ukoe lo wuṟui wokye.
66017005	Na ushangunyi lo kyaam kyakye hawehaṟeie rina lyiwoṙe kyitambuluo kya wuṟikyi: “BABELYI ANG'ANYI, MAMA O MAṞAI NA MAWICHO GA URUKA.”
66017006	Ngawona mndu mka ulya amnanze kui samu ya wandu wa Ruwa, na kui samu ya waṟingyishi wa Yesu. Na inyi kyiyeri ngyilemmbona ngaṟiyio mnu.
66017007	Na malaika ulya kangyiwia, “Ny'kyilyi uiṟiyio? Ngyekuwia kya mndu mka-chu, na kyiṟika kya indo-lyi lyimṙuṙe, lyiwoṙe mṙoe iya mfungaaṙe na membe tsilya ikumi.
66017008	Indo lyilya olyiwona lyiwekyeri pfo, nalyo lyikyeri ho-pfo, nalyo lyikuṟeyeṟie iṙo iwuka halya-ndu wapfu wekyekaa na iyenda wunyamaṟinyi. Na iwo wekyekaa urukyenyi, marina gawo galamaṟeie kyitapunyi kya moo wookyia igumbo lya wuyana, wechiṟiyio kyiyeri wechiwona indo lyilya, kye lyiwekyeri pfo, nalyo lyikyeri ho-pfo, nalyo lyechicha.
66017009	Iho nyiho hawoṙe ikusaṟa kui wuṟango.
66017010	Mṙoe iya mfungaaṙe nyi mafumvu mfungaaṙe mndu mka-cho agaṙamilyie. Na mṙoe-yo nyi wamangyi mfungaaṙe. Wamangyi wataanu wampfa, na ungyi nakyeri ho na ungyi alandeche-pfo. Na oe kyiyeri echicha kyimmbaṟi ikaa kyiyeri kyifuhi.
66017011	Na indo lyilya lyiwekyeri pfo nalyo lyilakyeri ho, lyo nyilyo lya nyanya, nalyo nyi umwi o walya mfungaaṙe, na oe nainderumatso.
66017012	“Na membe tsilya ikumi ulewona nyi wamangyi ikumi, walya walandeambilyie wumangyi, kyaindi waambilyia wuchilyi cha wamangyi kyiyeri kyimwi hamwi na indo lyilya.
66017013	Iwa makusaṟo gawo nyi gamwi, nawo waienenga indo lyilya pfinya tsawo na wuchilyi wowo.
66017014	Iwa wechikapana shiṙa na Kyiondo kya Ruwa, na Kyiondo kya Ruwa kyechiwawinga, cha kyipfa kyo nyi Mndumii o wandumii na Mangyi o wamangyi; na iwo wakyeri hamwi na oe nyiwo wawalage na wasambuṟe, na wekyeafutsia shilya wateṟia.”
66017015	Numa ya iho kangyiwia, “Mṟinga ulya owona, handu iṟai lyilya lyiṙamie, nyi kyishari na wandu wa kyisanzionyi na masanga na mṙeṙie.
66017016	Na membe tsilya ikumi ulewona, na indo-lyo, iwo wechisuo iṟai lyilya, nawo wechilyigaluo mkyiwa na mndu ai kyiṟanguoe, wechilya nyama yalyo, wechilyirumatsa nakamwi kui moṙo.
66017017	Kyipfa wamangyi-wo ikumi wewuta kuṙo kyipfa Ruwa nawaenenga wuiṙimi wo wuta kyilya awekundi wawute. Koikyo woose wechiiṙikyia ienenga indo-lyo wuchilyi wowo wo kyimangyi. Wechiindia indo-lyo mṟasa shindo shoose Ruwa akundi shiafutsio.
66017018	Na mndu mka ulya ulemmbona, nyi mṟi ulya ung'anyi, uwoṙe wumangyi wuchilyie wamangyi wa uruka.”
66018001	Numa ya iho ngawona malaika ungyi, echisoka iwuka ruwewu, awoṙe wuchilyi wung'anyi; na uruka lukowaṙa ngyeela kyipfa kya kyiṟumi kyakye.
66018002	Kafiiṟa na ṟui lying'anyi, echigamba, “Nooloka, nooloka Babelyi ung'anyi, nowa kanyi ko masatana, na moombo o orio mumuyo mmbicho, na moombo o orio kyileye kyiwicho kyekyeenenga wandu isuo;
66018003	cha kyipfa masanga goose ganyo mpfinyo ya nyashi ya wuṟui wokye, na wamangyi wa uruka wamṟuguya, na wekapa mbucha wa uruka wawona masaa kui pfinya tsa wulanga wokye.”
66018004	Numa ya iho ngaicho ṟui lyingyi iwuka ruwewu, lyechigamba, “Wukyenyi kokye, lanyoe wandu wako, mulawute ngyuunyamaṟi tsakye, maa mulaambilyie ngapo tsakye.
66018005	Cha kyipfa ngyuunyamaṟi tsakye tsashika mṟasa ruwewu, na Ruwa nakumbuo mawicho ga Babelyi.
66018006	Taenyi chandu oe aletaa, mundemtaa kawi iṙuana na mawuto gakye. Ichuṟenyi kyiṙoo kyakye kawi na kyindo kyenyo kyiwoṙe pfinya cha kyilya alerutsa wandu wengyi.
66018007	Iṙuana na chandu alekuṙosa na iwuta shindo sha sia tsa wuyana, muenengyenyi mawawio na fowa wuṙo. Cha kyipfa nekyegamba mrimenyi kokye, ‘Ngyikyeri mangyi o kyika, maa chi mkusu-pfo, maa ngyechiwona fowa maa ale-pfo.’
66018008	Kyipfa kya ikyo ngapo tsakye tsechicha mfiri umwi, upfu, na fowa, na njaa; na oe nechirumatso nakamwi kui moṙo. Cha kyipfa Mndumii Ruwa alemwanduya nyi monyi pfinya.”
66018009	Na wamangyi-wo wa uruka, walemṟuguya na iwuta shindo sha sia tsa wuyana hamwi na oe, wechifiiṟa na ikapa ṟanyi kyipfa kyakye; kyiyeri wawona mtsu o iunguo lyakye;
66018010	wechigoṟoka kuleshi kui wuowu wo mawawio gakye, wechigamba, “Ochia, ochia mṟi ulya ung'anyi, Babelyi, mṟi ulya uwoṙe pfinya! Cha kyipfa kui kyiyeri kyifuhi ianduyo lyapfo lyamcha.”
66018011	Na wekapa mbucha wa uruka waifiiṟa na ikapa ṟanyi kyipfa kyakye, cha kyipfa kuwoṙe mndu aiguṟa-se shindo shawo-pfo.
66018012	Shindo sha sahapu, heleri, igoe lyiwoṙe woguru wung'anyi, lulu, nguwo ngyicha ya uwiṟo, nguwo tsa kyimaande-maande, hariri, nguwo tsa kyimaande, orio ikyiṙi lya uudi, orio kyindo kya membe, orio kyindo kya ikyiṙi kya woguru wung'anyi, kya aṟeṟa, kya menya na kya marimari.
66018013	Na mdalasini, ilyikyi, uvumba, mafuṙa gekyepfaama necha, ubani, mpfinyo, mafuṙa ga mseituni, mso mcha, nganu, umbe, moondo, farasi, makari, mmbiu na mrima ya wandu.
66018014	Na ndunda tsilelango nyi mrima opfo tsammbuka kopfo; na shindo shoose shishiwiriwiri na shindo shoose sha wulole shamṙeka na iwuka kopfo; maa wandu wechishiwona-se maa ale-pfo.
66018015	Na wekapa mbucha ya shindo-sho, walewona heleri kokye, wechigoṟoka kuleshi, kui wuowu wo mawawio gapfo; wechifiiṟa na ikapa ṟanyi,
66018016	wechigamba, “Ochia, ochia, mṟi ulya ung'anyi, na ichopo nyi sahapu, na igoe lya woguru wung'anyi, na lulu,
66018017	cha kyipfa kyiyeri kyifui tupu wunjama wung'anyi kuṙi wowa wukyiwa.” Na orio mndu ekyeṙuo kyindo kyekyeiṙa ipalyipalyinyi cha ngalawa, na orio mndu ekyeyenda handu kui matanga, na waṟundi wa shindo shekyeiṙa mapalyipalyinyi, na woose wekyeṟunda mapalyipalyinyi, wakagoṟoka kuleshi,
66018018	wakafiiṟa mnu, kyiyeri walewona mtsu o iunguo lyakye, wechigamba, “Nyi mṟi uha ukyeri mfano o mṟi-chu ung'anyi?”
66018019	Wakawiyitsa kyilulyi wuye ya mṙoe yawo, wakafiiṟa, wechitonyitsa mcheṟeṟe na ikapa ṟanyi, wechigamba, “Ochia, ochia, mṟi ulya ung'anyi; ulya kyiiṙi kyacho woose wawoṙe ngalawa mapalyipalyinyi walewona masaa kui wunjama wo mṟi-cho; kyipfa kyiyeri kyifuhi tupu owa wukyiwa.”
66018020	Chihiyonyi kyipfa kyacho, lanyoe wandu mokyekaa ruwewu, na nyoe wandu wa Ruwa na wasu na weonguo shisuku; cha kyipfa Ruwa amwuuanduya kyipfa kya shindo ulemmbutia nyoe.
66018021	Na malaika umwi awoṙe pfinya kaira igoe, igoe lying'anyi cha ikyesa, kalyiwiyitsa ipalyipalyinyi, echigamba, “Kuṙi kui pfinya ing'anyi, mṟi o Babelyi ochiwiyitso; mṟi ulya ung'anyi, maa ochiwono-se maa ale-pfo.
66018022	Maa ṟui lya wekapa shinanda, lya wekapa zomari, lya wekapa mtoṟiṟo na lya wekapa maganda, kuwoṙe mndu echilyiicho-se kopfo-pfo. Maa mwaaria o iṟunda lyoose echiwono kopfo maa ale-pfo; maa ṟui lya ikyesa kuwoṙe mndu echilyiicho kopfo-pfo.
66018023	Maa ngyeela ya taa yechilyimika-se kopfo-pfo; maa ṟui lya monyi-wolyi na mpora okye kuwoṙe mndu echilyiicho-se kopfo-pfo. Kyipfa wekapa mbucha-wo wapfo wawei wang'anyi wa uruka, cha kyipfa masanga goose galelembo nyi wusawi wopfo.”
66018024	Na kokye kulewono samu ya weonguo shisuku, na ya wandu wa Ruwa, na ya woose walewoogo urukyenyi.
66019001	Numa ya isho ngaicho ṟui cha ṟui lya kyisanzionyi kya wandu wafoi, ṟui lying'anyi ruwewu, lyechigamba, “Haleluya; wukyiṟo na kyiṟumi na pfinya nyi sha Mndumii Ruwa oṙu.
66019002	Cha kyipfa njia tsakye tseanduya nyi tsa loi na tsa wusumganyi; kyipfa naanduya iṟai lyilya lying'anyi lyilenyamaṟa uruka kui wuṟui wolyo, na ilyiolotsia ngapo kyipfa lyilewaaga waṟundi wakye.”
66019003	Wakagamba lya kawi, “Haleluya. Na mtsu o mṟi-cho okyeṙo na wuye mṟasa mlungana na mlungana.”
66019004	Na wameeku walya makumi gawi na waana, na walya waana wai na moo, wakaterewa na iindia Ruwa, aṙamie halya kyitimenyi kya mng'ano, wechigamba, “Amen, Haleluya.”
66019005	Ṟui lyikawuka halya kyitimenyi kya mng'ano lyechigamba, “Ṟumishenyi Ruwa oṙu, lanyoe waṟundi wakye woose, nyoe mumwowuye na imwindia, watutu na wang'anyi.”
66019006	Ngaicho ṟui cha ṟui lya kyisanzionyi kying'anyi, na cha ṟui lya mṟinga ufoi, na cha ṟui lya ikuṟuṟuma lyiwoṙe pfinya, lyechigamba, “Haleluya; cha kyipfa Mndumii Ruwa oṙu, Mopfinya, nachilyia.
66019007	Luchihiyo, lukape ngulyilyi na ngoru, luenengye Ruwa kyiṟumi kyakye; cha kyipfa wolyi wo Kyiondo kya Ruwa womwafukyia, na mka okye amkuṟeyeṟa.
66019008	Na oe namṟikye nguwo tsa uwiṟo tsiaka-aka, cha kyipfa nguwo ngyicha nyi mawuto ga wusumganyi ga wandu wa Ruwa.”
66019009	Na oe kangyiwia, “Ṟeia, wagusu walya wawalage na shelyenyi sha wolyi wo Kyiondo kya Ruwa.” Kangyiwia, “Maṙeṙo-ga nyi mbonyi tsa loi tsa Ruwa.”
66019010	Na inyi ngaoloka mbele ya maṙende gakye, kundu ngyimterewe na imwindia. Kangyiwia, “Molawute kuṙi. Inyi nyi mongari opfo na o wana wa wama wapfo wawoṙe wuṟingyishi wo Yesu. Terewa na iindia Ruwa.” Cha kyipfa wuṟingyishi wo Yesu nyiwo mumuyo o ionguo shisuku.
66019011	Numa ya iho ngawona mapuchi gaseia, na farasi ya uwiṟo, na ulya aiṙamilyie, ekyelago Msimiri na O-loi, na oe kui wusumganyi nekyeanduya na ikapana shiṙa.
66019012	Na meso gakye gawei cha ulumi lo moṙo, na mṙoenyi kokye naweṟee maṟikoso gafoi; na oe nawoṙe rina lyilyiṟeie, kulawoṙe mndu alyiichi sile oe amonyi.
66019013	Na oe naṟee nguwo ingyilolomikye samunyi, na rina lyakye nyi Ṙeṙo lya Ruwa.
66019014	Na poo lya asikari wakyeri ruwewu wakamwosha, waṙamilyie farasi tsa uwiṟo na iṟaa nguwo ngyicha, ngyiilyi.
66019015	Na ushu luohi lokyewuka ṙumbunyi kokye kundu nakape nalo masanga. Na oe nechiwalyisa kui upoi lo kyichakari, na oe naichuma indo lyekamia mpfinyo ya nyashi ya Ruwa Mopfinya.
66019016	Na oe nawoṙe rina lyilyiṟeie nguwonyi yakye na uwahenyi lokye: “MANGYI O WAMANGYI, NA MNDUMII O WANDUMII.”
66019017	Numa ya iho ngawona malaika umwi agoṟokyi mnengyeṟinyi. Kafiiṟa na ṟui lying'anyi, echiwia shileye shoose shekyerunduka ruwewu, “Nnjonyi mukooyane na shelya shifoi sha Ruwa.
66019018	Muiṙime ilya nyama ya wamangyi, na nyama ya wasongoru wa asikari wa shiṙa, na nyama ya wandu waṟango, nyama ya farasi, na ya wandu waṙamilyie farasi-tso, na nyama ya wandu woose, watumo na walawachilyie nyi kyindo kyoose, watutu na wang'anyi.”
66019019	Numa ya iho ngawona indo-lyo, na wamangyi wa uruka na mapoo gawo ga asikari, wasanzie handu hamwi ikapana shiṙa na ulya aṙamilyie farasi iya ya uwiṟo, lyingyi-se na mapoo gakye ga asikari.
66019020	Indo lyilya lyikawoṙo, na moonguo shisuku ulya o wongo hamwi nalyo, ulya alewuta shindo-sho sha maṟiyisho mbele yalyo, shilya alelemba nasho wandu walya waleambilyia kyindo kyilya kyeloṟa kye wo nyi wa indo-lyo, na walya waleterewa na iindia ifano lyalyo. Wewawi wakawiyitso wai na moo iruwenyi lya moṙo lyekyeaka kui kyipiriti.
66019021	Na walya waletsugaa walewoogo kui ushu lo ulya aweṙamilyie farasi iya, ushu luwukyie ṙumbunyi kokye. Na shileye shoose shikaiguṙa kui nyama tsawo.
66020001	Numa ya iho ngawona malaika echisoka iwuka ruwewu, awoṙe upfunguo lo kundu kulya wandu wapfiie wekyekaa, na mshe ung'anyi kuwokonyi kokye.
66020002	Kawaṙa injoka lyilya, injoka lyilya lya kacha, Mokyiriinzi ang'u Satana, kalyipfunga maka kyiku.
66020003	Kalyiwiyitsa kundu kulya wandu wapfiie wekyekaa, kawika kyindo kyeloṟa rina lyakye wuye yalyo, lyilaiṙime ilemba-se masanga, mṟasa maka iya kyiku iafukyie; na numa ya iho lyiwaṟi iwuto kyipfungonyi ko kyiyeri kyaangu.
66020004	Numa ya iho ngawona shitima sha mng'ano, wakaṙamia wuye yasho, nawo wakaenengo wuiṙimi wo ianduya. Na inyi ngawona mumuyo ya wandu walya walewaṙumbuo mṙoe kyipfa kya wuṟingyishi wo Yesu, na kyipfa kya Ṙeṙo lya Ruwa, na iwo walekyeterewa na iindia indo lyilya, maa ifano lyalyo, maa walaleambilyia kyindo kyeloṟa kye wo nyi wa indo-lyo ngyuushangunyi tsa shaam shawo, maa mawokonyi gawo. Nawo wakawaṙa moo, wakachilyia hamwi na Kristo maka kyiku.
66020005	Wapfu-wo waletsugaa wawewoṙe moo-pfo, mṟasa maka iya kyiku iafukyie.
66020006	Iwo nyiwo wuṟutsi wo kuwooka. Ai nanga na mweele nyi ulya awoṙe ṙombo wuṟutsinyi wo kuwooka. Iwo upfu lo kawi luwoṙe pfinya yewawutia kyindo-pfo; indi wechiwa makohanyi wa Ruwa na wa Kristo, nawo wechichilyia hamwi na oe maka kyiku.
66020007	Na kyiyeri maka-yo kyiku yechisia, Satana nechiwuto kyipfungonyi.
66020008	Na oe nechifuma indelemba masanga galya gakyeri ngyuurenyi tsoose tsiina tsa uruka, Gogu na Magogu, iwasania ko shiṙa, walya itala lyawo lyikyeri cha mlelya o ipalyipalyi.
66020009	Wakayenda urukyenyi koose, wakaiṟiwia kambi ya wandu wa Ruwa, na mṟi-cho umkunde. Moṙo ukooloka iwuka ruwewu ukowarumatsa.
66020010	Na Mokyiriinzi ulya, ekyewalemba, kawiyitso iruwenyi lya moṙo na kyipiriti, kundu lyikyeri indo lyilya na moonguo shisuku ulya o wongo. Nawo wechilyiso wukyiwa kyio na kyingoto mṟasa mlungana na mlungana.
66020011	Numa ya iho ngawona kyitima kya mng'ano, kying'anyi kya uwiṟo, na oe akyiṙamilyie; ulya uruka na ruwewu shileṙicha iwuka mbele ya kyaam kyakye, na handu shiwekyeri halewono-pfo.
66020012	Ngawona wapfu, wang'anyi na watutu, wagoṟokyi mbele ya kyitima-kyo kya mng'ano; na shitapu shishipfunguoe; na malaika wakapfunguo kyitapu kyingyi, kyikyeri kya moo; na wapfu-wo wakaanduyo kui shindo shishiṟeie ipfo shitapunyi, iṙuana na mawuto gawo.
66020013	Ipalyipalyi lyikawuta wapfu wawekyeri kolyo; na Upfu na Halya-ndu wandu wapfiie wekyekaa shikawuta wapfu wawekyeri kosho. Wakaanduyo orio mndu iṙuana na mawuto gakye.
66020014	Upfu na Halya-ndu wapfu wekyekaa shikawiyitso iruwenyi lya moṙo. Ilu nyilo upfu lo kawi, iruwa-lyo lya moṙo.
66020015	Na kokooya mndu oose alalewono amṟeie kyitapunyi kya moo, nalewiyitso kulya iruwenyi lya moṙo.
66021001	Numa ya iho ngawona ruwewu ngyihya na uruka luhya. Cha kyipfa ruwewu ya kuwooka na uruka lo kuwooka shamuiṙa, maa kuwoṙe ipalyipalyi-se-pfo.
66021002	Na inyi ngawona mṟi ulya mweele, Yerusalemu ngyihya, ochisoka iwuka ruwewu ko Ruwa, umṟeyeṟe, cha mpora amchopo kyipfa kya mii okye.
66021003	Ngaicho ṟui lying'anyi iwuka kyiṙinyi kya mng'ano lyechigamba, “Handu ha Ruwa hekaa nyi hamwi na wandu, na oe nechikaa handu hamwi nawo, nawo wechiwa wandu wakye na oe nechiwa Ruwa owo.
66021004	Na oe nechianguo orio mcheṟeṟe mesonyi kowo, maa kochiwaṙa-se upfu-pfo; maa ikapa ṟanyi maa kyifiiṟo-pfo; maa kochiwaṙa-se mawawio-pfo; cha kyipfa shindo sha kuwooka shamuiṙa.”
66021005	Na oe aṙamie halya kyitimenyi kya mng'ano, kagamba, “Ngagaluo shindo shoose iwa shihya.” Kangyiwia, “Ṟeia kye maṙeṙo-ga nyi kyindo mndu eiṙima iiṙikyia; na nyi ga loi.”
66021006	Kangyiwia, “Shammarisika. Inyi nyi Alyifa na Omeka, mawookyionyi na mafurumionyi. Inyi ngyechienenga ulya awoṙo nyi nyoṙa ya shoka ya mṟinga o moo, kulawoṙe itaa kyindo.
66021007	Ulya mowinga nechioṟa ishi, na inyi ngyechiwa Ruwa okye, na oe nechiwa mono-ko.
66021008	Indi waowu, na walawoṙe iiṙikyia, na wekyewuta mawicho, na wawaagi, na waṟui, na wasawi, na iwo wekyeterewa na iindia mafano, na woose wekyeṙeṙa wongo, ṙombo lyawo nyi kulya iruwenyi lyekyeaka moṙo na kyipiriti. Ilu nyilo upfu lo kawi.”
66021009	Umwi o malaika walya mfungaaṙe kacha, walya wawewoṙe pakulyi tsilya mfungaaṙe tsiweichuo ngapo tsa mafurumionyi, na oe kaṙeṙa na inyi, echigamba, “Nnjo na kunu, na inyi ngyechikuloṟa Mpora, mka o Kyiondo kya Ruwa.”
66021010	Kangyiṙuo kui Mumuyo mṟasa fumvu lying'anyi, lyileshi, kangyiloṟa mṟi ulya mweele, Yerusalemu, ochisoka iwuka ruwewu ko Ruwa Mopfinya.
66021011	Uwoṙe kyiṟumi kya Ruwa, na ngyeela yakye iwekyeri cha igoe lya woguru wung'anyi cha igoe lya kyimaṟamaṟa, ingyiilyi cha kyiyewo.
66021012	Uwewoṙe kyiambasa kying'anyi, kyileshi, kyiwoṙe moongo ikumi na iwi, na iho moongonyi malaika ikumi na wawi; na marina gamaṟeie, nago nyi marina ga mbaṟe ikumi na tsiwi tsa wandu wa Isiraelyi.
66021013	Ura lo ngamenyi moongo iṟaṟu, ura lo kyawuye moongo iṟaṟu, ura lo kyaseri moongo iṟaṟu na ura lo kyukonyi moongo iṟaṟu.
66021014	Na kyiambasa kya mṟi kyiwewoṙe ngyuurende ikumi na tsiwi, na ipfo ngyuurendenyi marina ikumi na gawi ga wasu walya ikumi na wawi wa Kyiondo kya Ruwa.
66021015	Na oe aleṙeṙa na inyi nawewoṙe kyiwale kya sahapu, naiṙime ipima mṟi-cho, na moongo yacho, na kyiambasa kyacho.
66021016	Na mṟi ulya uwoṙe ngyuura tsiina tsilyingananyi. Kapima mṟi ulya kui kyiwale kyilya. Uwekyeri cha shilometa shiku shiwi na magana gaana, na ngyuura tsoose tsiwelyingananyi.
66021017	Kapima kyiambasa kya mṟi-cho, kyikawaṙa cha meta makumi gaṟandaaṟu, kui kyiyeṟo kya kyimndu. Kyimwi na igamba cha kya malaika.
66021018	Na kyiambasa-kyo kyiwekyiwikye nyi magoe ga kyimaṟamaṟa, na mṟi-cho uwei sahapu ngyiilyi, mfano o kyiyewo kyiilyi.
66021019	Na ngyuurende tsa kyiambasa kya mṟi tsiwengyichope nyi magoe ga woguru wung'anyi ga orio mbaṟe. Urende lo kuwooka luwei kyimaṟamaṟa; lo kawi igoe lya buluu; lo kaṟaaṟu igoe lya kyimaṟamaṟa; lo kaana sumaridi.
66021020	Lo kataanu lya kyimaande; lo kaṟandaaṟu akyikyi; lo mfungaaṙe lya manjano; lo nyanya lya buluu; lo kyenda lya manjano; lo ikumi lya kyimaṟamaṟa ang'u uwiṟouwiṟo; lo ikumi na lyimwi lya kyimaṟamaṟa kyilonganyi na buluu; na lo ikumi na kawi lya kyimaande-maande.
66021021	Na moongo iya ikumi na iwi nyi lulu ikumi na tsiwi; orio moongo nyi lulu imwi. Na njia ya mṟi nyi sahapu ngyiilyi cha kyiyewo kyiwaṙami.
66021022	Na inyi ngyilewona pfo hekalu-pfo; cha kyipfa Mndumii Ruwa Mopfinya na Kyiondo kya Ruwa, nyilyo hekalu lyakye.
66021023	Na mṟi ulya uwewoṙe kyimaṙuma kyepfula ngyeela ya mnengyeṟi maa mori-pfo, cha kyipfa kyiṟumi kya Ruwa kyekyeuenenga ngyeela, na taa ya mṟi-cho nyi Kyiondo kya Ruwa.
66021024	Na masanga gechichumia ngyeelenyi yacho. Na wamangyi wa uruka wechiende kyiṟumi kyawo na ipfo mṟinyi.
66021025	Na moongo yacho yechishingo maa ale kyingoto-pfo; cha kyipfa ipfo mṟinyi kuwoṙe kyio-pfo.
66021026	Nawo wechiende kyiṟumi na rina lya masanga na ipfo mṟinyi.
66021027	Na ipfo mṟinyi kochiwaṙa kyindo kyoose kyifafa-pfo, maa ulya ekyewuta shindo sha sonu ang'u iṙeṙa wongo-pfo, indi walya wawaṟeie kyitapunyi kya moo kya Kyiondo kya Ruwa.
66022001	Numa ya iho kangyiloṟa mfo o mṟinga o moo, uiaka-aka cha kyiyewo, ochiwuka kyitimenyi kya mng'ano kya Ruwa, na kya Kyiondo kya Ruwa,
66022002	makyiṙi-gawi ga njia yakye ing'anyi. Na ura-lu na ura-lu lo mfo ulya, kuwewoṙe ikyiṙi lya moo, lyekyekumbia ndunda, mbaṟe ikumi na tsiwi, lyekyekumbia ndunda tsalyo orio mori; na maṟa ga ikyiṙi-lyo nyi gekyiṟa masanga.
66022003	Maa kochiwaṙa kyiseso kyoose-se-pfo. Na kyitima kya mng'ano kya Ruwa na kya Kyiondo kya Ruwa kyechikaa pfo. Na waṟundi wakye wechimṟundia.
66022004	Nawo wechimmbona kyaam kyakye, na rina lyakye lyechikaa ngyuushangunyi tsa shaam shawo.
66022005	Maa kochiwaṙa-se kyio-pfo; maa wechipfula ngyeela ya taa maa ya mmbaṟi-pfo; cha kyipfa Mndumii Ruwa nechiwa ngyeela yawo, nawo wechichilyia mṟasa mlungana na mlungana.
66022006	Numa ya iho kangyiwia, “Maṙeṙo-ga nyi kyindo mndu eiṙima ikyiiṙikyia na nyi kya loi.” Na Mndumii, Ruwa ekyeenenga weonguo shisuku Mumuyo okye, naleṙuma malaika okye iloṟa waṟundi wakye shindo shilya shiwaṟi icha iwinyi.
66022007	Yesu nagamba, “Ngyiicha iwinyi. Agusu ulya aosha mbonyi tsa wuikyimbi wo kyitapu-kyi.”
66022008	Na inyi Yohane nyi oe ngyileicho na iwona mbonyi-tso. Na ilyi ngyiletsiicho na itsiwona ngyileoloka, kundu ngyiterewe na iindia mbele ya maṙende ga malaika ulya alengyiloṟa mbonyi-tso.
66022009	Na oe kangyiwia, “Ulawute kuṙi. Inyi nyi mongari opfo, na o wana wa wama wapfo, na o walya wekyeosha mbonyi tsa kyitapu-kyi. Terewa na iindia Ruwa.”
66022010	Kangyiwia, “Ulaṟikye mbonyi tsa wuikyimbi wo kyitapu-kyi, cha kyipfa kyiyeri kya wuikyimbi-wo kyamwafukyia.
66022011	Molya mbaka naengyeṟe ilya mbaka; na mowuta mando gafanyi naengyeṟe iwuta kuṙo. Na msumganyi naengyeṟe iwuta sha wusumganyi; na mweele naengyeṟe iilyisho.”
66022012	Yesu naigamba, “Ngyiicha iwinyi, na wori woko wukyeri hamwi na inyi, itaa orio mndu chandu iṟunda lyakye lyikyeri.
66022013	Inyi nyi Alyifa na Omeka, mawookyionyi na mafurumionyi, o kuwooka na o mafurumionyi.”
66022014	Wagusu walya wekyesanja nguwo tsawo, wawaṙe momu o yenda halya-ndu ikyiṙi-lyo lya moo lyikyeri, na iiṙa na mṟinyi kui moongo yalyo.
66022015	Ipfo nja kuwoṙe shite, na wasawi, na waṟui, na wawaagi, na iwo wekyeterewa na iindia mafano, na orio mndu akundi wongo na iṙeṙa wongo.
66022016	“Inyi Yesu ngaṙuma malaika oko imuṟingyishia nyoe shindo shoose siṟinyi. Inyi ngyikyeri Mshari na Mana o Dawidi; nyenyeri iya ya ngamenyi yekyewaa.”
66022017	Na Mumuyo na Mpora wagamba, “Nnjo! Ulya aichuoe nagambe, ‘Nnjo!’ Na awoṙo nyi nyoṙa nache; na akundi, nanyo mṟinga o moo kulawoṙe itaa kyindo.”
66022018	Ngaṟingyishia orio mndu aicho mbonyi tsa wuikyimbi wo kyitapu-kyi. Mndu oose katsiengyeṟa kyindo kyoose, Ruwa nechiengyeṟia mndu-cho ngapo-tso tsingyiṟeie kunu kyitapunyi.
66022019	Na mndu oose kawuta kyindo kyoose iwuka kunu mbonyinyi tsa wuikyimbi wo kyitapu-kyi, Ruwa nechisoka mndu-cho ṙombo lyakye halya ikyiṙinyi lya moo, na kulya mṟinyi mweele, mṟi ulya mbonyi tsacho tsingyiṟeie kunu kyitapunyi.
66022020	Ulya moṟingyishia ishi, nagamba, “Yee loi; ngyiicha iwinyi.” Amen. Nnjo Mndumii Yesu.
66022021	Isaṟia lya Mndumii Yesu lyikae na nyoe moose. Amen.
