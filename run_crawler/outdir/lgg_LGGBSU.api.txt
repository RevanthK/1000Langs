40001001	Buku Yesu Kristo ma a'bipini eri mvi Daudini, mvi Iburahimuni.
40001002	Iburahimu ti Isaka, Isaka ti Yakobo, Yakobo ti Yuda pi adripi erini pie,
40001003	Yuda ti Perezi pi Zara be, Tamari be, Perezi ti Hezironi, Hezironi ti Aramu,
40001004	Aramu ti Aminadabu, Aminadabu ti Nasoni, Nasoni ti Salimoni,
40001005	Salimoni ti Boazi Rahabu dri, Boazi ti Obedi Rutu dri, Obedi ti Yese,
40001006	Yese ti Daudi opirᴜri'i. Daudi ti Sulemani okᴜ Urianiri be,
40001007	Sulemani ti Rehoboamu, Rehoboamu ti Abiya, Abiya ti Asa,
40001008	Asa ti Yehosafati, Yehosafati ti Yoramu, Yoramu ti Uzia,
40001009	Uzia ti Yotamu, Yotamu ti Ahazi, Ahazi ti Hezekia,
40001010	Hezekia ti Manase, Manase ti Amosi, Amosi ti Yosia,
40001011	Yosia ti Yekonia adripi erini pie, ewu yini yi jizᴜ Babuloniari ngarerisi.
40001012	Yi jizᴜ Babuloniari ma vᴜtia: Yekonia ti Sealitieli, Sealitieli ti Zerubabeli,
40001013	Zerubabeli ti Abihudi, Abihudi ti Eliakimu, Eliakimu ti Azori,
40001014	Azori ti Sadoki, Sadoki ti Akimu, Akimu ti Eliudi,
40001015	Eliudi ti Eleazari, Eleazari ti Matani, Matani ti Yakobo,
40001016	Yakobo ti Yusufu, Mariamu Yesu omvele Kristo'iri osipiri ma agupi.
40001017	'Dini a'bianzi dria e'dozᴜ Iburahimusi cazᴜ Daudi vᴜ, yi a'bianzi mᴜdri drini su; engazᴜ Daudisi cazᴜ kpere ewu yi jizᴜ Babuloniaria, a'bianzi mᴜdri drini su; engazᴜ yi jizᴜ Babuloniarisi cazᴜ Kristo vᴜ, a'bianzi mᴜdri drini su.
40001018	E'yo Yesu Kristoni tizᴜri ovᴜ 'dini. Mariamu andri erini, Yusufu ka e'do eri je 'bo, de nga ejini eri kᴜ, isu de eri ovᴜ mva be alia Orindi Alatararᴜsi.
40001019	Yusufu agupi erini, eri 'ba kililirᴜni, te leni drinza fe eri dri 'ba ma milia kᴜ, nga ani e'yo osu i asia eri kᴜzᴜ ndindirᴜ.
40001020	Erini e'yo 'diyi egaria, mi ndre, malaika Opini e'da i eri vu orobisi, kini, Yusufu Daudi mvi, mi ru Mariamuni ejizᴜ mi okᴜrᴜ kᴜ, afa eri ma alia 'diri Orindi Alatararᴜni tileniri'i;
40001021	eri nga agupimva osi, mi nga runi 'da Yesu, erini ngale 'ba erini opale e'yo onzi yinisirisi.
40001022	E'yo 'diri 'ye i dria 'dini e'yo Opini 'yole nabi ma tiarisiri ma 'ye i ani beni, kini:
40001023	Mi ndre, aliria nga agupi nipi kᴜri nga ovᴜ mva be alia, nga agupimva osi, yi nga runi 'da Emanueli'i (efini, ka ti ojarisi, Munguni ama be).
40001024	Yusufuni engaria o'du koriarisi, nga di 'ye malaika Opinini azilerile; eji di okᴜ ini ra,
40001025	te nini eri ku kpere mvani osiria : 'da runi Yesu'i.
40002001	Yesuni osiria Betelehemu Yudiaaria ewu Herodeni ovᴜzᴜ opirᴜrisi, mi ndre, 'ba ondᴜarᴜ engapi kala etuni efᴜrialerᴜria 'diyi nga eca Yerusalemua, kini,
40002002	Mva osile opi 'ba Yahudinirᴜri ngoa ya? A'disikᴜ ama ndre 'bi'bio erini etuni efᴜria, ama eca eri ma ru inzizᴜ ani.
40002003	Opi Herode ka eri 'dini, asini oti oti, 'ba Yerusalemua 'diyi be dria;
40002004	eri nga kuhani amborᴜ okᴜ dria, karani 'ba nde 'diyini be, nga pari Kristoni osizᴜri zi yi tia.
40002005	Yi nga e'yo omvi eri tia, Betelehemu Yudiaari ma alia; a'disikᴜ nabi si ndra e'yoni 'dini:
40002006	Mi Betelehemu angᴜ Yudaniari, mi ovᴜni werearᴜ tu opi Yudaa 'diyi ma eselia, 'dini kᴜ; 'ba 'ba dri cepirini ngale efᴜle mi ma aliarisi, ngapi suru mani Israeliniri ocepiri'i.
40002007	Herode nga di 'ba ondᴜarᴜ 'diyi omve oyokolosi, nga zi yi tia o'du 'bi'bioni e'dazᴜri olᴜzᴜ i tia kilili;
40002008	nga yi ti pe Betelehemua, nga 'yo, Emi mu e'yo mvani ozi kililirᴜ, emi ka eri isu ra emi pe e'yoni ma ti ma vᴜ, ma'i indi ma ma emu eri inzizᴜ beni.
40002009	Yi ka e'yo opi ma tiari eri 'bo, yi mu ra; te mi ndre, 'bi'bio ndra yini ndrele etuni efᴜriari nga dri ce yi drilia, de nga emuni pa sozᴜ 'bua pari mvani ovᴜzᴜri ma drilia kᴜ.
40002010	Yi ka 'bi'bioni ndre ra, yi asi ovᴜ ayikorᴜ tᴜ;
40002011	yi ka fi joa 'bo yi nga odekᴜa ndre andri Mariamu be, yi nga kᴜmᴜti osi va runi inzizᴜ; nga afa yini lonyi ta mbazᴜ 'diyi ma ti ozi ra, afa feza fezᴜ eri dri, mele pi, obiese pie, odᴜ arikarirᴜri be.
40002012	Munguni yi imbaria orobisi kini ma mvi 'dale Herode vᴜ kᴜ, yi nga mvi angᴜ yinia geri azinisi.
40002013	Yi ka mvi 'bo, mi ndre, malaika Opini nga i e'da Yusufu vᴜ o'du koria orobisi, kini, Mi nga, mi 'du mva andri be, mi apa Misiria, mi ovᴜ 'dale 'dani kpere mani 'yoria mi tiaria; Herodeni 'yele lele mva ndrule drini jazᴜrisi.
40002014	Eri nga di nga, mva jizᴜ andri be inisi, apazᴜ Misiria ra;
40002015	eri ovᴜ 'dale kpere Herodeni draria; e'yo Opini 'yole geri nabi vᴜrisiri ma 'ye i ani, kini, Ma omve mva mani engazᴜ Misiriarisi 'bo.
40002016	Etu 'dasi Herode ka ndre 'ba ondᴜarᴜ ede i ma e'yo 'bo, eri ovᴜ di aokosi tᴜ, eri nga 'ba ti pe agupianzi Betelehemu pia angᴜ ageinia 'diyi be dria 'diyi ma dri jazᴜ dria, e'dozᴜ anzi eli be iri 'diyisi, azini anzi capi 'dipi kᴜ 'diyi dria, ekile o'du erini nile kililirᴜ 'ba ondᴜarᴜ ma tiarile.
40002017	E'yo nabi Yeremiani 'yoleri nga di i 'ye ani 'yeke, kini :
40002018	O'duko eri i Ramaa, awᴜ pi lulu gaza ambori be, Rakelini anzi ini owᴜ; leni ma omi i asi kᴜ, yini ovᴜle yorisi.
40002019	Te Herode ka dra 'bo, mi ndre, malaika Opini e'da i Yusufu vᴜ orobisi Misiria, kini,
40002020	Mi nga, mi ji mva andri be, mi mu angᴜ Israelinia; 'ba ndra mva ma dra ndapi 'diyi odra 'bo.
40002021	Eri nga enga ra, nga di mva ji andri be fizᴜ angᴜ Israelinia.
40002022	Te eri ka eri kini Arikelao nya di opi Yudiaa ati Herode ma pariani, eri rᴜ mvizᴜ vile; Munguni eri imbaria orobisi, eri nga i oja vile, nga fi kala Galilinia.
40002023	Eri nga mu ri ovᴜ aku omvele Nazaretiria; e'yo nabini 'yoleri ma 'ye i 'yeke ani, kini, Yi nga eri omve 'ba Nazaretini.
40003001	O'du 'dayisi Yohana baputizi fepiri eca ra, e'yo olᴜzᴜ angᴜ rokorᴜ Yudianiria, eri kini,
40003002	Emi oja emi asi; suru 'buari eca ogogo 'bo.
40003003	'Ba 'diri eri 'ba ndra nabi Isayani e'yoni 'yoleri'i, kini, O'duko 'ba oyᴜpi roko driarini : Emi ede geri Opini, emi 'ba leti erini 'diyi kililirᴜ.
40003004	Yohana ma ngᴜlᴜpi ma afa suza eri bongo cale ngamia ma 'bikosiri, kafa enyirᴜ eri opilia ci; nyaka erini ombi pi anyuoso aseari be.
40003005	'Ba Yerusalemua 'diyi pi nga di fᴜ mu eri vᴜ, Yudiaa 'diyi pie dria, angᴜ Yoridani ma ageiaria 'diyi be dria,
40003006	baputizi bizᴜ eri vᴜ yi ara Yoridania, yini e'yo onzi yini e'daria.
40003007	Te eri ka 'ba Farisaini piyi ma azi ndre 'ba Sadukayoni be yini emuria baputizi bizᴜ, eri 'yo yi tia, Emi ori urini! A'di ece emini apazᴜ adra emupirisini ya?
40003008	Emi ma ka efi i sipi asi ojaza be si siri ;
40003009	emi osu 'yozᴜ emi asia, Ama ovᴜ Iburahimu be a'birᴜ, 'dini kᴜ; te ma 'yo emi tia, Mungu eco oni 'diyi engazarᴜ Iburahimu dri anzirᴜ.
40003010	Ji di ogara, kᴜ pati ndua 'bo; pati dria efi onyirᴜ kapi kᴜri, 'ba ga ra, 'ba 'be acia.
40003011	Ma'ini, ma baputizi fe emi dri yisi asi ojazᴜ, te 'ba emupi ma vᴜtia ovᴜpi okpo be ma agapi ra, mani dri fuzᴜ eri ma jijima 'duzᴜ kᴜri, eri'i eri nga baputizi fe emi dri Orindi Alatararᴜ pisi aci be.
40003012	Ko'bi erini ovᴜ eri dria, eri nga akuma ini ko alarᴜ, nga anya ini okᴜ eroa, te drilekoniri eri nga ve aci i depi kᴜrisi.
40003013	Yesu nga di enga Galiliarisi, nga mu Yoridania Yohana vᴜ, baputizi bizᴜ vᴜnia beni.
40003014	Te Yohana le oga eri dri si, kini, Si te mani baputizi bizᴜ mi vᴜ, mi vini emu ma vᴜ ya?
40003015	Te Yesu nga e'yo omvi, 'yo tinia kini, Curu'do di mi a'i; onyirᴜ amani e'yo kililirᴜ 'yezᴜ dria'i. Eri nga di a'i eri dri ra.
40003016	Te Yesu ka baputizi bi 'bo, eri efᴜ yiarisi, etu amve coti, te mi ndre, 'bu zi i eri dri ra, eri ndre Orindi Mungunini esiria va a'balaᴜle, emuria i dria;
40003017	te mi ndre, o'duko ibi 'bua, 'yo ra, 'Di Mvi mani lele tᴜri'i, ma ovᴜ ayikosi tᴜ erisi.
40004001	Etu 'dasi Orindi nga Yesuni enga ji roko dria obezᴜ Satani dri.
40004002	Ka de o'du kali su etusi inisi dria nyaka kokorᴜ, vilerisi abiri nga eri fu ra.
40004003	'Ba 'ba obepiri nga eca eri vᴜ, 'yo ra kini, Mi ka ovᴜ Mungu ma Mvi'i, mi azi oni 'doyini ofᴜzᴜ enyarᴜ.
40004004	Eri nga e'yo omvi 'yo ra, E'yo si i 'bo 'dini, 'Ba econi ovᴜ idrirᴜ enyasi a'dule kᴜ, te e'yo dria efᴜpi Mungu ma tiliarisi.
40004005	Satani nga di eri ji aku alatararia, nga eri 'ba hekalu ma karia dria uru,
40004006	nga 'yo eri tia, Mi ka ovᴜ Mungu Mvi'i, mi 'be mi va; te e'yo si i 'bo 'dini, kini, Eri nga malaika erini azi e'yo minisi, azini Yi nga mi 'du uru dri yinisi, mi kazᴜ mi pa sizᴜ oni dria kᴜ.
40004007	Yesu nga 'yo eri tia kini, E'yo si i 'bo, dika, Mi obe Opi Mungu mini kᴜ.
40004008	Dika Satani nga eri ji oni izᴜrᴜ tᴜri ma dria, nga eri dri opi nyaza wudrikurua 'diyi ece dria, diza yini be;
40004009	nga 'yo tinia, 'Diyi dria ma nga fe mi dri, mi ka mi eco ma drilia ma inzizᴜ.
40004010	Yesu nga di 'yo eri tia, Mi da mi 'dale, Satani! te e'yo si i 'bo, kini, Mi ma inzi Opi Mungu mini, mi ma nga azi eri dri a'dule.
40004011	Satani nga di eri kᴜ ra; te mi ndre, malaika nga eca ayᴜa ayᴜzᴜ eri dri.
40004012	Te ka eri kini fe Yohanani arurᴜ 'bo, eri nga mvi Galilia;
40004013	eri nga Nazaretini kᴜ ra, nga emu ovᴜ Kaperinaumua, aku nde miri tia, kala Zebuluni pini Nafutali beria;
40004014	e'yo ndra nabi Isayani 'yoleri ma ca i paria 'yeke ani, kini:
40004015	Angᴜ Zebulunini pi angᴜ Nafutalini pie, geri miria, Yoridania 'aa'dasiri pie, Galili 'ba juruniri be—
40004016	suru ripi angᴜ iniciciriari ndre diza amborᴜ ra, 'ba ripi angᴜ drani dra ma endrilendriari ma alia 'diyi dri diza efᴜ 'bo.
40004017	Engazᴜ o'du 'dasi Yesu nga 'ba e'yo olᴜ, nga 'yo kini, Emi oja emi asi; suru 'buari eca ogogo 'bo.
40004018	Erini aciria miri Galiliari ma tia, eri nga adripi ndre iri, Simoni omvele Peterori pi adripi erini Andarea be, yi ri emba 'be miria; yini ovᴜle 'ba e'bi okᴜpi 'diyirisi.
40004019	Eri nga 'yo yi tia, Emi bi ma vᴜti, ma nga emi 'ba 'ba 'ba okᴜpi 'diyirᴜ.
40004020	Yi nga emba yini kᴜ coti, nga eri ma vᴜti bi.
40004021	Engazᴜ 'daarisi, eri nga mu drile, nga adripi iri azini ndre, Yakobo Zebedayo mvi pi adripi Yohana be, yi ovᴜ oguru alia ati Zebedayo pie, emba yini ederia ; eri nga yi omve.
40004022	Yi nga oguru pi kᴜ yi ati be coti, nga eri vᴜti bi.
40004023	Yesu nga aci Galili ma alesi dria, 'ba imbazᴜ pari 'bani yi okᴜzᴜ 'diyia, e'yo bari suruniri olᴜzᴜ, azo pi dra be atizᴜ 'ba ruaa dria.
40004024	E'yo erini nga ku angᴜ Suriania dria, yi nga 'ba dria azo be 'diyi eji vᴜnia, 'ba ovᴜpi azo ndᴜ ndᴜ be 'diyi pie, 'ba drani inzale 'diyi pie, 'ba orindi onzi be 'diyi pie, 'ba ediani o'bele 'diyi pie, 'ba acozarᴜ 'diyi pie dria, eri nga yi ati ra.
40004025	'Ba ongᴜlᴜmᴜrᴜ engapi Galili pia Dekapoli pie, Yerusalemu pie, Yudia pie, Yoridania 'aa'dasiri pie 'diyi nga eri ma vᴜti bi.
40005001	Erini 'ba ongᴜlᴜmᴜrᴜ ndreria, eri nga tu oni dria ; ka ri va 'bo, 'ba erini imbale 'diyi nga eca eri vᴜ.
40005002	Eri nga i ti e zi, nga yi imba kini:
40005003	'Ba aliorᴜ orindi ma alia 'diyi yi drilebarᴜ, te suru 'buari yini.
40005004	'Ba candi 'bapi 'diyi yi drilebarᴜ, te yi nga yi asi omi.
40005005	'Ba e'yere 'diyi yi drilebarᴜ, te yi nga angᴜ bi awᴜrᴜsorᴜ.
40005006	'Ba e'yo kililirᴜri ma abiri pini fule yi avijo be 'diyi yi drilebarᴜ, te yi nga tra ra.
40005007	'Ba yiki be 'diyi yi drilebarᴜ, te yi nga yiki isu ra.
40005008	'Ba asi alarᴜ be 'diyi yi drilebarᴜ, te yi nga Mungu ndre.
40005009	'Ba asi anzurᴜ fepi 'diyi yi drilebarᴜ, te 'ba nga yi omve anzi Munguni.
40005010	'Ba inzale e'yo kililirᴜsi 'diyi yi drilebarᴜ, te suru 'buari yini.
40005011	Emi drilebarᴜ, 'ba ka emi o'da, 'ba ka emi inza, 'ba ka e'yo onzikanyarᴜ dria 'yo emi ruaa, inzo lizᴜ emi dria e'yo manisi.
40005012	Emi ovᴜ di ayikosi nyoŋa be tᴜ, te oya emini amborᴜ 'bua; a'disikᴜ inza ndra nabi emi drilia oko 'diyi 'dini.
40005013	Emi a'i nyakuni; a'i nde ma aji ka i de ra, emi nga fe eri ma ovᴜ aji be a'di afasi ya? Fu dri dika afa alᴜni 'yezᴜ kᴜ, te lᴜ dazᴜ amve 'bani otᴜzᴜ pasi.
40005014	Emi diza wudrikuruni. Aku sile oni driari econi i zizarᴜ kᴜ.
40005015	Yi 'ini tala eri 'bazᴜ afazᴜ etia kᴜ, te eri 'bazᴜ afa tala 'bazᴜri ma dria uru, eri nga di di 'ba dria ovᴜpi joa 'diyi vᴜ ani.
40005016	Diza emini ma di 'ba ma milia 'dini, yi ma ndre 'yeta emini onyirᴜ 'diyi, ma inzi Ati emini ovᴜpi 'buari ani beni.
40005017	Emi osu ma eca azita pi 'bazᴜ toko nabi be, 'dini kᴜ; ma eca e'yo 'bazᴜ toko kᴜ, te e'yoni yi 'yezᴜ yi paria 'yeke'i.
40005018	Ma 'yo emi tia ndi ndi, 'bu nyaku be ka yi de ra ti, azita ma nukuta alᴜ kani afa gakandiarᴜ dᴜle nyᴜri alᴜni ngani i de kᴜ, de nga afa dria 'yeni yi yi paria kᴜ.
40005019	'Ba ka ngoni ti, ka azita werearᴜ tᴜ 'diyi ma azi alᴜ eza ra, ka 'ba imba 'yezᴜ kᴜ indi, yi nga eri omve 'ba werearᴜ tᴜ suru 'buaria; te 'ba ka 'ye ra, ka yi imba 'ba tia indi, yi nga eri omve 'ba amborᴜ suru 'buaria.
40005020	Te ma 'yo emi tia, e'yo kililirᴜ emini ka 'ba waraga sipi 'diyiniri aga 'ba Farisaini be kᴜ, econi emini fizarᴜ suru 'buaria kᴜ.
40005021	Emi eri kini yi 'yo 'ba drio 'diyi ma tia 'bo, Mi 'di 'ba kᴜ; 'ba ka 'ba 'di ra, e'yo lizani nga eri nde ra.
40005022	Te ma'i, ma 'yo emi tia kini 'ba dria alᴜ alᴜ, ka ovᴜ aokosi adripi erini be, e'yo lizani nga eri nde ra; 'ba azini ka adripi erini ede, e'yo amazani nga eri nde ra; te 'ba ka 'yo, Mi aza aza, e'yoni nga eri nde cazᴜ Jehanuma aciniria.
40005023	'Dini mi ka afa mini awa'diforᴜri eji pari edeta edezᴜria, te 'daa mi ka osu mi adripi ovᴜ e'yo be mi vᴜ,
40005024	mi kᴜ afa mini awa'diforᴜri pari edeta edezᴜri ma drilia, mi mu ti ecizᴜ e'yo edezᴜ mi adripi be oko raka, mi nga di emu afa mini awa'diforᴜri fe ndo.
40005025	Mi ede e'yo onyirᴜ 'ba mi topiri be mbele, de mi eri be geria; 'ba mi topiri kazᴜ mi ejizᴜ 'ba e'yo lipiri vᴜ kᴜ, 'ba e'yo lipiri kazᴜ mi fezᴜ asikari dri kᴜ, kazᴜ mi 'bezᴜ arujoa kᴜ;
40005026	ma 'yo mi tia ndi ndi, mi ngani efᴜ aleniarisi 'de kᴜ, kpere mini sente alᴜ acepiri oferia kᴜ.
40005027	Emi eri kini 'yo e'yo 'bo, Mi 'ba ali kᴜ.
40005028	Te ma 'yo emi tia 'ba dria alᴜ alᴜ okᴜ ndrepi asisile dropi drinia lisiri, 'ba ali eri be i ma asia 'bo.
40005029	Mi mile dri ndiari ka fe mi aba ra, mi nze eri mi ruaarisi, mi 'be eri; eri mini onyirᴜ mi rua ma esele alᴜni avizᴜ, aga yini mi rua 'bezᴜ pi Jehanumaari ra.
40005030	Mi dri ndiri ka fe mi aba ra, mi ga eri mi ruaarisi, mi 'be eri; eri mini onyirᴜ mi rua ma esele alᴜni avizᴜ, aga mi rua driarini fizᴜ Jehanumaari ra.
40005031	'Yo i 'dini indi, Agu ka okᴜ erini dro ra, eri ma fe waraga eri drozᴜri eri dri.
40005032	Te ma 'yo emi tia, 'ba dria alᴜ alᴜ okᴜ dropi, de okᴜ nde 'bani ali kᴜri, fe eri dri ali 'bazᴜni; te 'ba okᴜ drole rari bipiri 'ba vini ali indi.
40005033	Dika, emi eri kini yi 'yo 'ba drio 'diyi ma tia 'bo, Mi so oyo inzosi kᴜ, te mi ma ofe oyo mini Opi dri.
40005034	Te ma'i, ma 'yo emi tia, Mi so oyo alᴜni kᴜ; kani 'bu rusi, eri ogᴜŋa Munguni;
40005035	kani nyaku rusi, eri pari erini pa 'bazᴜri; kani Yerusalemu rusi, eri aku amborᴜ Meleki amborᴜrini.
40005036	Mi so oyo dri mini e'yosi kᴜ, te econi mini dribi efi alᴜni ojazarᴜ kani emverᴜ kani inirᴜ kᴜ.
40005037	E'yo 'yoza mini ma ovᴜ 'dini, E, e; Yo, yo; te e'yo o'bale drinia 'diyi ibi 'ba onzi vᴜ.
40005038	Emi eri, 'yo e'yo 'dini, Mile pi ma obi dri mile be, si pi si be.
40005039	Te ma 'yo emi tia, Emi oga 'ba onzi kᴜ. 'Ba ka mi sa o'bolo dri ndiaria, mi oja aziniri eri dri indi;
40005040	'ba ka le mi to, bongo mini alialerᴜri pazᴜ, mi kᴜ eri dri, mi fe vini koti indi;
40005041	te 'ba ka mi bi okposi muzᴜ i be mailo alᴜ, mi mu eri be iri.
40005042	Mi fe 'ba mi zipiri dri, mi oja mi ngᴜkᴜ 'ba lepi mari a'ipi mi driri vᴜ kᴜ.
40005043	Emi eri kini 'yo e'yo 'dini, Mi le mi agyi, mi ngu ari'ba mini'i.
40005044	Te ma 'yo emi tia, Emi le ari'ba emini, emi zi Mungu tia 'ba emi inzapi 'diyi dri,
40005045	'dini emi ma ovᴜ anzi ati emini ovᴜpi 'buarini ani; te eri fe etuni di 'ba onzi piyi ma dria 'ba onyirᴜ 'diyi be, ozoo fezᴜ 'ba kililirᴜ 'diyi pi ma dria 'ba kililirᴜ kᴜ 'diyi be.
40005046	Emi ka 'ba emi lepi 'diyi le'i, oya emini ngoa ya? 'Ba musoro okᴜpi 'diyi 'yeni tro tro 'dini kᴜ ya?
40005047	Emi ka emi adripi zi'i a'dule, 'yeta emini agapiri a'dini ya? 'Ba jururᴜ 'diyi 'yeni tro tro 'dini kᴜ ya?
40005048	E'yo 'disi emi ma ovᴜ 'yeke, ekile Ati emini ovᴜpi 'buarini ovᴜle 'yekerile.
40006001	Emi te emi agei emi ma 'ye e'yo kililirᴜ emini 'ba ma milia, ma ndre ani emi beni kᴜ; emi ka 'ye 'dini, emi ngani oya isu Ati emini ovᴜpi 'buari vᴜ kᴜ.
40006002	Mi vᴜ gᴜka mi milia mini afa awaria 'ba aliorᴜ dri kᴜ, ekile 'ba lokiri be 'diyini 'yele pari 'bani yi okᴜzᴜria azini geria, 'ba nde ma inzi yi ani benirile. Ma 'yo emi tia ndi ndi, yi bi oya yini 'bo.
40006003	Te mini afa awaria 'ba aliorᴜ dri, dri eji mini ma ni e'yo dri ndi minirini 'yeleri kᴜ,
40006004	feta mini 'ba aliorᴜ driri ma ovᴜ ani ndindirᴜ; te mi Ati mi ndrepi pari ndindirᴜriari nga mi ofe ra.
40006005	Emi ka Mungu zi, emi ma ovᴜ 'ba lokiri be 'diyile kᴜ; yini lele pa sozᴜ Mungu zizᴜ pari 'bani yi okᴜzᴜria azini geri aritia, yi ma e'da ani 'ba ma milia benirisi. Ma 'yo emi tia ndi ndi, yi bi oya yini 'bo.
40006006	Te mini ziria, mi fi jo aliza mini ma alia, mi opi jotile mini ci, mi zi mi Ati ovᴜpi pari ndindirᴜriari ma tia, te mi Ati mi ndrepi pari ndindirᴜriari nga mi ofe ra.
40006007	Te emini ziria emi ma 'yo e'yo toko toko 'ba jururᴜ 'diyini 'yelerile kᴜ; yini osule yi nga ovᴜ erizarᴜ e'yo 'yoza yini kakaᴜsirisi.
40006008	E'yo 'disi emi si 'ba 'diyile kᴜ, te Ati emini ni e'yo emini leleri de nga emi zini eri tia kᴜ.
40006009	Emi zi 'dini: Ata amani ovᴜpi 'buari, Ru mini ma ovᴜ inzizarᴜ.
40006010	Suru mini ma emu, E'yo mini leleri ma 'ye i Nyakua ekile 'buarile.
40006011	Mi fe andrᴜ ama dri nyaka dri fupi etu andrᴜsiri;
40006012	Mi kᴜ mari amani, Amani mari 'ba afa amani nyapi 'diyini kᴜle 'borile;
40006013	Mi ji ama obeta alia kᴜ, Te mi pa ama 'ba onzi dri.
40006014	Emi ka 'ba ma ezata kᴜ ra, Ata emini 'buari nga ezata emini kᴜ indi;
40006015	te emi ka 'ba ma ezata kᴜ kᴜ, Ata emini ngani vini ezata emini kᴜ kᴜ indi.
40006016	Emi ka nyaka 'da, emi ma ovᴜ 'ba lokiri be mile onyupi candisi 'diyile kᴜ, a'disikᴜ yi oja yi ma andreti onzi, yi ma e'da 'ba nyaka 'dapirirᴜ 'ba ma milia ani beni. Ma 'yo emi tia ndi ndi, yi bi oya yini 'bo.
40006017	Te mi ka nyaka 'da, mi efi mi dri odᴜsi, mi oji mi mile,
40006018	'dini mi ma e'da 'ba nyaka 'dapirile 'ba ma milia kᴜ, te Ata mini ovᴜpi pari ndindirᴜari dri a'dule; Ata mi ndrepi pari ndindirᴜari nga mi ofe ra.
40006019	Emi mba afa emini lonyirᴜ ma ta nyakua, pari oduduni afa mbezᴜ, afani urizᴜ uriria, pari oguoᴜni jo ma eti lᴜzᴜ afa oguzᴜria kᴜ,
40006020	te emi mba afa emini lonyirᴜ ma ta 'bua, pari oduduni afa mbezᴜ, afani urizᴜ kᴜria, oguoᴜni jo ma eti lᴜzᴜ afa oguzᴜ kᴜria.
40006021	Te asi mini nga ovᴜ pari mi lonyini ovᴜzᴜria 'daa.
40006022	Tala ruaari eri mileni. E'yo 'disi mile mini ka ovᴜ alarᴜ, mi rua driani nga ovᴜ diza be;
40006023	te mi mile ka ovᴜ onzi, angᴜ bizani nga ga mi ruaa tre. Diza ovᴜpi mi aliari ka ovᴜ inirᴜ, ini nde nga ovᴜ amborᴜ ngopi ya
40006024	'Ba econi azi ngazarᴜ opi iri dri kᴜ; te eri nga alᴜri ngu onzi, nga aziniri le'i, kani eri nga i ebi alᴜri be, nga aziniri 'ba aparakarᴜ. Econi emini azi ngazarᴜ Mungu dri indi, afa nyakuari dri indi, 'dini kᴜ.
40006025	E'yo 'disi ma 'yo emi tia, emi ma asi ma oti idri emini ma e'yosi, kini emi nga a'di nya ya, emi nga a'di mvu ya, 'dini kᴜ ; kani rua emini ma e'yosi, emi nga a'di su ya kᴜ. Te idri agani nyaka kᴜ ya? Rua agani bongo kᴜ ya?
40006026	Emi lu aria 'bua 'diyi: yi rini ori kᴜ, loni kᴜ, okᴜni ero alia kᴜ, te Ata emini 'buari eri yi esᴜ nyakasini. Emi agani yi onyisini kᴜ ya?
40006027	A'di'i emi eselia eco i ma zota erezarᴜ wuale alᴜsi asi otizasini ya?
40006028	Emi ovᴜ asi otizasi bongo suzasi a'di e'yosi ya? Emi ega ojo asea 'diyi ma zota; yi ngani azi kᴜ, pini baka kᴜ indi;
40006029	te ma 'yo emi tia, Sulemani'i ti, diza eriniri be dria, suni i yi ma azile kᴜ.
40006030	Mungu ka afa suza fe afa idiza asea ovᴜpi andrᴜ indi te yini ngale 'bele dru aciari dri 'dini, eri ngani emi osu tᴜ aga 'diyi ra kᴜ ya, emi 'ba a'ita be were 'diyi la?
40006031	Emi asi ma oti kᴜ, 'yozᴜ kini, Ama nga a'di nya ya? Ama nga a'di mvᴜ ya? Ama nga a'di su ya?
40006032	'Diyi dria afa 'ba juruni ndale 'diyi; te Ata emini ovᴜpi 'buari ni ra kini emi le afa 'diyi dria ra.
40006033	Emi nda oko suru Munguni pi e'yo kililirᴜ erini be, te afa 'diyi dria nga ovᴜ fezarᴜ emi dri erenirᴜ.
40006034	Emi asi ma oti e'yo drᴜsirisi kᴜ; drᴜ ma asini nga oti i ma ngᴜlᴜpisi. O'du alᴜ ma e'yo onzi ca erisi ra.
40007001	Emi li e'yo kᴜ, yi kazᴜ e'yo lizᴜ emi dria kᴜ.
40007002	E'yo emini nga ovᴜ lizarᴜ e'yo liza emini lilerisi, yi nga afa o'bi emi dri afa o'biza emini o'bileri vᴜsi.
40007003	Mi ndre pati o'boroko ovᴜpi mi adripi ma miliari a'disi ya, dere pati 'bara mi ngᴜlᴜpi ma miliari mi luni kᴜ ya?
40007004	Mi nga di 'yo mi adripi ma tia ngoni, Mi fe ma epe pati o'boroko mi miliarisi; te mi ndre, de pati 'bara mi milia ya?
40007005	Mi 'ba lokiri be mi'i, mi epe pati 'bara mi miliarisi oko; mi nga di ndre onyirᴜ pati o'boroko epezᴜ mi adripi ma miliarisi ndo.
40007006	Emi fe afa alatararᴜ oce dri kᴜ ; emi o'be vini nyoro ndrizarᴜ emini ezo drilia kᴜ, yi kazᴜ yi otᴜzᴜ yi ma pasi kᴜ, kazᴜ yi ojazᴜ vile emi rua osizᴜ kᴜ indi.
40007007	Emi zi, eri nga ovᴜ fezarᴜ emi dri; emi ndru, emi nga isu ra; emi kpo, eri nga ovᴜ zizarᴜ emi dri.
40007008	A'disikᴜ 'ba dria afa zipiri, eri a'i ra; 'ba ndrupiri isu ra; 'ba kpopiri dri yi nga zi ra.
40007009	'Ba emi eselia a'di'i, mva erinini enya a'izᴜ, ngazᴜ eri dri oni fezᴜ'i ya?
40007010	Ka e'bi a'i, eri nga eri dri uri fe'i ya?
40007011	Te emi'i 'ba onzi 'diyi, emi ka ni afa feza onyirᴜ fezᴜ anzi emini dri, Ata emini ovᴜpi 'buari ngani afa onyirᴜ fe 'ba eri zipi 'diyi dri aga ra kᴜ ya?
40007012	Afa dria emini lele 'ba ma 'ye emi dri 'diyi, emi 'ye vini yi dri 'dini; azita pi nabi be yi 'di.
40007013	Emi fi kalitile luruarᴜrisi; a'disikᴜ kalitile walarᴜ azini geri walarᴜ muzᴜ dri jaza vᴜ, 'ba fipi alenia 'diyi kakaᴜ.
40007014	Te kalitile lurᴜarᴜ azini geri iziŋarᴜ muzᴜ idri vᴜ, 'ba eri isupi 'diyi were.
40007015	Emi te emi agei nabi inzorᴜ 'diyisi; 'ba nde emu emi vᴜ rᴜasi kabilole, te alialerᴜ yi 'balauni adrarᴜ.
40007016	Emi nga yi ama, efi yini 'yale 'diyisi. 'Ba nga zabibu ti oci ma rᴜaa ya? Kani elio la ma ruaa ya?
40007017	'Dini pati alᴜ alᴜ dria onyirᴜri eri efi onyirᴜri 'ya ra, te pati onzikanyarᴜri eri efi onzikanyarᴜri 'ya'i.
40007018	Pati onyirᴜ econi efi onzikanyarᴜ 'yazᴜ kᴜ, 'dini pati onzikanyarᴜ econi vini efi onyirᴜ 'yazarᴜ kᴜ indi.
40007019	Pati dria ka efi onyirᴜ 'ya kᴜ, yi nga ga ra, nga 'be acia.
40007020	Emi nga bani yi ama efi yini 'yale 'diyisi.
40007021	'Ba dria 'yopi ma tia, Opi, Opi, 'diyi ngani fi suru 'buaria kᴜ, te 'ba e'yo ma Ata ovᴜpi 'buarini leleri 'yepiri'i.
40007022	'Ba kakaᴜ nga 'yo ma tia o'du 'dasi, Opi, Opi, mi rusi ama olᴜ ndra e'yo, mi rᴜsi ama dro ndra orindi onzi, mi rusi ama 'ye ndra tali okporᴜ kakaᴜ kᴜ ya?
40007023	Te etu 'dasi ma nga di e'yo omvi yi tia mgba kini, Ma nini emi alᴜni kᴜ; emi da emi ma ageiarisi ra, emi 'ba e'yo onzi 'yepi 'diyi.
40007024	'Ba dria alᴜ alᴜ e'yo mani 'diyi eripiri, ka 'ye ra, eri ovᴜ ekile 'ba ondᴜarᴜ jo ini sipi kata driarile;
40007025	ozoo 'di ra, yi ti ra, oliriko li ra, co jo 'dari ra, te eri asᴜni i kᴜ, 'bani eri sile oni driarisi.
40007026	'Ba dria alᴜ alᴜ e'yo mani 'diyi eripiri, ka 'ye kᴜ, eri ovᴜ ekile 'ba ondᴜa kokorᴜ jo ini sipi cinya driarile;
40007027	ozoo 'di ra, yi ti ra, oliriko li ra, co jo 'dari ma rᴜa, eri asᴜ i ra; asᴜtani amborᴜ tᴜ.
40007028	Te eri nga eca 'dini, Yesu ka de e'yo 'diyi 'yozᴜ 'bo, 'ba ongᴜlᴜmᴜrᴜ osu tᴜ imbata erinisi,
40007029	erini yi imbale ekile 'ba okpo be, 'ba waraga sipi 'diyile kᴜrisi.
40008001	Erini esiria oni driarisi 'bo, 'ba ongᴜlᴜmᴜrᴜ kakaᴜ nga eri ma vᴜti bi.
40008002	Te mi ndre, 'ba ofᴜ beri nga eca eri vᴜ eri inzizᴜ, nga 'yo kini, Opi, mi ka le ra, mi eco ma rua 'bazarᴜ alarᴜ.
40008003	Eri nga i dri ejᴜ, nga ruani elo, kini, Ma le ra; mi rua ma ovᴜ di alarᴜ. Coti ofᴜ erini ati ra.
40008004	Yesu nga 'yo eri tia, Mi ndre mi 'yo 'ba azini ma tia kᴜ; te mi mvi, mi ece mi kuhani vᴜ, mi ji afa feza Musani ndra azileri, ecetarᴜ yi dri.
40008005	Erini firia Kaperinaumua, 'ba asikari tᴜrᴜ alᴜ ma driliari nga eca eri vᴜ, matᴜ 'bazᴜ eri vᴜ
40008006	kini, Opi, ati'bo mani la joa, aco azoni eri inza tᴜ.
40008007	Yesu nga 'yo eri tia, Ma nga mu eri rua ati.
40008008	'Ba asikari tᴜrᴜ alᴜ ma driliari nga 'yo kini, Opi, ma sini 'ba mini fizᴜ eri vile joarirᴜ kᴜ; mi 'yo e'yo'i, ati'bo mani ma ruani nga ati ra.
40008009	Ma 'ba ovᴜpi azita okpo beri ma palaari, asikari ma palaa indi; ma ka 'yo 'ba 'diri ma tia, Mi mu, eri mu ra; aziniri ma tia, Mi emu, eri emu ra; azini ati'bo mani ma tia, Mi 'ye 'dini, eri 'ye ra.
40008010	Yesu ka eri ra, eri nga osu tᴜ, nga 'yo 'ba i vᴜti bipi 'diyi ma tia, Ma 'yo emi tia ndi ndi, drio ma isuni a'ita amborᴜ 'dopi 'donile 'ba alᴜni Israeli ma eseliari vᴜ kᴜ.
40008011	Ma 'yo emi tia kini 'ba kakaᴜ nga enga etuni efᴜria, azini etuni 'deria, yi nga ri va pari alᴜa Iburahimu pi, Isaka pie, Yakobo pie, suru 'buaria,
40008012	te anzi suruni nga ovᴜ 'bezarᴜ angᴜ inicici amveria; ‘dale awᴜ pi nga ovᴜ indi sikala nyaza be.
40008013	Yesu nga 'yo 'ba asikari tᴜrᴜ alᴜ ma driliari tia, Mi mvi; ekile mini a'ilerile, ma 'ye i mi vᴜ 'dini. Ati'bo erini ma rua ati coti sawa 'dasi ra.
40008014	Yesuni firia Petero vile joa, eri nga eri ma idrini ndre lazarᴜ azorᴜ rᴜa driza be;
40008015	eri nga eri ma dri elo, rua drizani nga eri kᴜ ra, eri nga enga ra, azi ngazᴜ eri dri.
40008016	Ka eca ondresi yi nga 'ba kakaᴜ orindi onzi be 'diyi eji eri vᴜ; eri nga orindi onzi odro e'yo 'yozasi, nga 'ba dria azo be 'diyi ati ra.
40008017	'Dini e'yo ndra nabi Isayani 'yoleri ma eca 'yeke, kini, Eri 'du okpoako amani, eri ji azo amani i rᴜaa indi.
40008018	Yesu ka ndre 'bo ongᴜlᴜmᴜrᴜ ace eri kuru, eri azi zozᴜ muzᴜ 'aa'dasi.
40008019	'Ba waraga sipiri alᴜ nga eca eri vᴜ, nga 'yo eri tia, 'Ba 'ba Imbapiri, ma nga mi vᴜti bi pari mini muzᴜria dria.
40008020	Yesu nga 'yo eri tia, Obalako gᴜle yini ci, azini aria 'bua 'diyi jorovᴜ yini ci; te Mvi 'bani dri pari ermi dri 'bazᴜri yo.
40008021	'Ba eri ma vᴜti bipi 'diyi ma azi 'yo eri tia, Opi, mi kᴜ ma mu ma atini sa oko raka.
40008022	Te Yesu nga 'yo eri tia, Mi bi ma vᴜti, mi kᴜ 'ba draza ma sa 'ba draza yiniri.
40008023	Erini firia ogurua, 'ba erini imbale 'diyi nga vᴜtini bi.
40008024	Mi ndre, oliriko amborᴜ nga eca mirini engazᴜ ngolingoli, 'dini yi ombᴜpi ombᴜri nga i ada ogurᴜ alia ; te eri'i, de eri o'du ko.
40008025	Yi nga emu eri vᴜ, nga eri enga ra, kini, Opi, mi pa ama; ama dri ja 'do!
40008026	Eri nga 'yo yi tia, Emi ovᴜ urisi a'disi ya, emi 'ba a'ita be were 'diyi? Eri nga di enga, nga otre oliriko pi ma dria miri be ; angᴜ nga ndri tili.
40008027	'Ba nde ovᴜ titi e'yo osuzᴜ, kini, 'Ba 'diri 'ba ngonini ya, oli pini miri be eri ma e'yo erizᴜ?
40008028	Eri ka ca 'aa'dasi, 'ba Gadaraa 'diyi ma angᴜa 'bo, 'ba orindi onzi be iri nga dri fu eri be; yi ibi efᴜ nyadria, yi ombarᴜ tᴜ, 'dini 'ba alᴜni econi alizarᴜ geri 'dasi kᴜ.
40008029	Mi ndre, yi oyᴜ uru kini, Ama e'yo mi be ngoni ya, mi Mvi Munguni? Mi emu 'doa ama inza zᴜ ewuni ecakokorᴜ ya?
40008030	Ezo o'birᴜ ovᴜ yi be re 'daa, iribi nyaria.
40008031	Orindi onzi nga matᴜ 'ba vᴜnia kini, Mi ka ama dro ra, mi pe ama ti ezo o'birᴜ ma alia fo!
40008032	Eri nga 'yo yi tia, Emi mu. Yi nga fᴜ, fi ezo ma alia; te mi ndre, ezo o'birᴜ dria nga afi rri, nzᴜ oni gulukurᴜ ma driarisi o'dezᴜ miri ma alia, nga odra yisira.
40008033	'Ba yi ocepi 'diyi nga apa ra, nga mu aku amborᴜa, nga e'yo olᴜ dria, olᴜ e'yo 'ba orindi onzi be 'diyini indi.
40008034	Te mi ndre, 'ba akᴜ amborᴜa 'diyi dria nga fᴜ dri fuzᴜ Yesu be ; ka eri ndre 'bo, yi nga matᴜ 'ba eri vᴜ kini ma kᴜ angᴜ yini ma kalati ra.
40009001	Eri nga fi ogurua zozᴜ 'aa'dasi cazᴜ aku amborᴜ erinia.
40009002	Mi ndre, yi nga 'ba acozarᴜ eji vᴜnia, eri la gbolo dria; Yesuni a'ita yini ndreria, nga 'yo 'ba acozarᴜri ma tia, Mva mani, mi bi mi asi; e'yo onzi mini ovᴜ wuzarᴜ.
40009003	Mi ndre, 'ba waraga sipi 'diyi ma azi nga 'yo yi asia, 'Ba 'diri eri Mungu o'da.
40009004	Te Yesuni e'yo osuza yini niria, nga ‘yora, Emi osu e'yo onzi emi asia a'disi ya?
40009005	Ewa kokorᴜri ngori, 'yozᴜ, E'yo onzi mini ovᴜ wuzarᴜ, kani 'yozᴜ, Mi nga, mi aci-ri'i ya?
40009006	Te emini nizᴜ ani Mvi 'bani ovᴜ okpo be nyakua e'yo onzi wuzᴜ —eri nga di 'yo 'ba acozarᴜri ma tia— Mi nga, mi 'du gbolo mini, mi mvi mi vile akua.
40009007	Eri nga enga mvizᴜ aku erinia.
40009008	Te 'ba ongᴜlᴜmᴜrᴜ ka ndre ra yi ovᴜ urisi, yi nga diza fe Mungu okpo fepi 'ba dri 'dopi 'doniri dri.
40009009	Yesuni agaria 'dasi, eri nga 'ba ndre erini riria pari 'bani musoro 'bezᴜria, runi Matayo'i; nga 'yo tinia, Mi bi ma vᴜti. Eri nga enga ra, nga eri ma vᴜri bi.
40009010	Eri nga eca 'dini, erini riria joa nyaka nyaria, mi ndre, 'ba musoro sopi 'diyi 'ba e'yo ezapi 'diyi be kakaᴜ nga emu ri pari alᴜa Yesu pi vᴜ 'ba erini imbale 'diyi be.
40009011	'Ba Farisaini ka ndre ra, yi nga 'yo 'ba erini imbale 'diyi ma tia kini, 'Ba emi imbapiri eri nyaka nya 'ba musoro sopi 'diyi be, 'ba e'yo ezapi 'diyi pie, a'disi ya?
40009012	Te eri ka eri ra, eri nga 'yo, Ba rᴜa be alarᴜ leni ojoᴜ kᴜ, te 'ba rᴜa onzi be 'diyi leni.
40009013	Te emi mu e'yo 'diri ma efi onizᴜ, Ma le yikini, ma leni afa feza edetarᴜri kᴜ. Te ma emuni ndra 'ba kililirᴜ 'diyi omvezᴜ kᴜ, te 'ba ezata be 'diyi.
40009014	'Ba Yohanani imbale 'diyi nga di emu eri vᴜ, 'yozᴜ kini, Ama'i 'ba Farisaini be, ama adri nyaka 'da, te 'ba mini imbale 'diyi 'dani nyaka kᴜ a'disi ya?
40009015	Yesu nga 'yo yi tia, Anzi omu okᴜ jezᴜria 'diyi, eco yini awᴜ wᴜzarᴜ de izioni yi be indi ya? O'du izioni i esele cozᴜ yi beri nga eca ra; yi nga di nyaka 'da etu 'dasi ndo.
40009016	'Ba alᴜni ecini bongo o'dirᴜ ojile kᴜri afa suza okuri ma rᴜaa kᴜ, a'disikᴜ rogani nga afa suza nde ma mile okᴜ, ceta nderi nga eca onzikanyarᴜ aga ra.
40009017	'Ba econi patiefi ma su o'dirᴜ tozarᴜ enyi okuri ma alia kᴜ; 'ba ka 'ye 'dini, enyini nga asi ra, patiefi ma suni nga i da va, enyini nga i eza teketeke indi ; te 'ba yi patiefi ma su o'dirᴜ to enyi o'dirᴜ ma alia, yi nga yi ta mba iritro.
40009018	Erini e'yo 'diyi 'yoria yi tia, mi ndre, 'ba amborᴜ nga eca ra, nga eri inzi, kini, Ma zi de cucuru'do te mi emu, mi ti mi dri eri ruaa, eri nga ovᴜ idrirᴜ.
40009019	Yesu nga enga eri vᴜti bizᴜ, 'ba erini imbale 'dryi be.
40009020	Te mi ndre, okᴜ arini razᴜ rᴜania eli mᴜdri drini iriri nga eca eri ma ngᴜkᴜalerᴜ, nga afa suza erini ma ti elo;
40009021	te eri 'yo i asia kini, Ma ka bongo erini elo a'dule, ma ruani nga ati ra.
40009022	Te Yesu nga ti co ngᴜkᴜlerᴜ, nga eri ndre ra, nga 'yo kini, Zaa, mi bi mi asi; a'ita mini ati mi rua 'bo. Okᴜ ma rᴜa ati etu 'dasi ra.
40009023	Yesu ka eca 'ba amborᴜ ma joa, eri nga 'ba gᴜka vᴜpi 'diyi ndre, 'ba ongᴜlᴜmᴜrᴜ otrepi 'diyi be,
40009024	eri nga ‘yora, Emi da emi 'dale; te zamva drani kᴜ, eri o'du ko. Ba nga eri ogu tᴜ.
40009025	Te 'ba ongᴜlᴜmᴜrᴜ ka ovᴜ drozarᴜ amve 'bo, eri nga fi ra, nga eri ma dri bi; zamva nga enga ra.
40009026	E'yo 'diri ku angᴜ 'dari ma alia dria.
40009027	Yesuni agaria 'dasi, 'ba mile draza be iri nga eri vᴜti bi, yi nga oyᴜ uru, nga ‘yora, Mi ovᴜ yikisi ama vᴜ, mi Mvi Daudini.
40009028	Eri ka fi joa 'bo, 'ba mile draza be 'diyi nga emu eri vᴜ; Yesu nga 'yo yi tia, Emi a'i ma eco e'yo 'diri 'yezarᴜ ya? Yi nga 'yo eri tia, E, Opi.
40009029	Eri nga di yi mile elo, kini, Ma ovᴜ 'yezarᴜ emi dri a'ita emini vᴜsi.
40009030	Yi mile nga yi zi ra. Yesu nga yi imba okposi kini, Emi ndre 'ba azini ma ni e'yo 'diri kᴜ.
40009031	Te yi nga fᴜ, e'yo erini ekuzᴜ wakaka angᴜ 'dari ma alia dria.
40009032	Yini efᴜria, mi ndre, yi nga 'ba e'yo 'yopi kᴜ, orindi onzi beri eji eri vᴜ.
40009033	Eri ka orindi onzi dro 'bo, 'ba e'yo 'yopi kᴜri nga e'yo 'yo ; te 'ba ongᴜlᴜmᴜrᴜ nga osu tᴜ, 'yozᴜ kini, Drio e'dani 'dini 'ba Israelini ma eselia kᴜ.
40009034	Te 'ba Farisaini nga ‘yora, Eri orindi onzi odro opi orindi onzi ma driliarisi.
40009035	Yesu nga aci aku ambo ambo 'diyi ma eselia aku nyiri 'diyi be dria, 'ba imbaria pari yini yi okᴜzᴜria, e'yo bari suruniri olᴜzᴜ, azo dria atizᴜ, dra be dria.
40009036	Te erini 'ba ongᴜlᴜmᴜrᴜ ndreria, eri nga ovᴜ asi ndrizasi yi vᴜ, yini ovᴜle andezarᴜ azini yini yi erele ekile kabilo ovᴜpi 'ba yi ocepiri kokorᴜ 'diyilerisi.
40009037	Eri nga 'yo 'ba erini imbale 'diyi ma tia, Afa kaza kakaᴜ ada, te 'ba azi ngapi 'diyi yi were;
40009038	emi zi ani Opi afa kazaniri ma tia, ma pe 'ba azi ngapi 'diyi ma ti afa kaza erini ma alia.
40010001	Eri nga 'ba erini imbale mᴜdri drini iri 'diyi omve i vᴜ, eri nga okpo fe yi dri orindi onzi odrozᴜ, azini azo dria atizᴜ dra be dria.
40010002	'Ba ti opele mᴜdri drini iri 'diyi ma ru yi 'di'i: okori Simoni omvele Petero'iri pi adripi erini Andarea be; Yakobo Zebedayo mvi pi adripi erini Yohana be;
40010003	Filipo pi Baritolomayo be; Tomasi pi Matayo 'ba musoro sopiri be; Yakobo Alifayo mvi pi Tadayo be;
40010004	Simoni Kananiari pi Yudasi Isikarioteni, 'ba eri o'di nyapiri be.
40010005	Yesu nga 'ba mᴜdri drini iri 'diyi ma ti pe, nga e'yo azi yi tia kini, Emi fi geri 'ba jurunia kᴜ, emi ma fi vini 'ba Samariaa 'diyi ma akua kᴜ indi,
40010006	te agapiri emi mu suru Israelini ma kabilo avipi 'diyi vᴜ.
40010007	Te emini muria emi olᴜ e'yo, 'yozᴜ kini, Suru 'buari eri eca emi vᴜ ogogo 'bo.
40010008	Emi ati 'ba rᴜa onzi be 'diyi, emi enga 'ba draza, emi 'ba 'ba ofᴜ be 'diyi alarᴜ, emi odro orindi onzi. 'Ba fe emi dri toko, emi fe 'ba dri toko indi.
40010009	Emi ma ji mele pi, dahabu pie, mola be enyi emi opileari ma alia kᴜ;
40010010	emi 'du jᴜrᴜa acitaniri pi, koti iri pie, enyiriko paari pie, kali pie dria kᴜ; te onyirᴜ 'ba azi ngapiri ma isu nyaka erini.
40010011	Aku amborᴜ kani were emini fizᴜ aleniaria dria, emi ndru 'ba onyirᴜ aku nderi ma alia, emi la 'daa de nga emi fᴜni kᴜ.
40010012	Emi ka fi joa, emi zi yi ci ci.
40010013	Te jo ka ovᴜ onyirᴜ, asi anzurᴜ emini ma ovᴜ eri ma dria; te eri ka ovᴜ onyirᴜ kᴜ, asi anzurᴜ emini ma emvi emi vᴜ.
40010014	Te 'ba azini ka emi a'i kᴜ, ka e'yo emini 'yoleri eri kᴜ, emini fᴜria jo 'daria, kani aku 'daria, emi oya irifᴜra emi paari.
40010015	Ma 'yo emi tia ndi ndi, o'du e'yo lizᴜrisi candi aku 'darini nga candi angᴜ Sodomu pini Gomora beri aga ra.
40010016	Emi lu, ma emi ti ope ekile kabilo 'balau eselia; emi ma ovᴜ di ondᴜa be ekile urile, azini e'yo onzi kokorᴜ a'balaᴜle.
40010017	Emi te emi agei 'ba ma e'yosi; te yi nga emi fe 'ba e'yo amapi 'diyi dri, yi nga emi co pari yini yi okᴜzᴜria,
40010018	yi nga emi ji 'ba 'ba dri cepi 'diyi pi ma milia opi amborᴜ be ma rusi, emini e'yo eti nzezᴜ yi dri, 'ba jururᴜ 'diyi dri indi.
40010019	Te yi ka emi fe ra, emi asi ma oti geri ngoni, kani e'yo ngoni, emini ngale 'yolerisi kᴜ; e'yo emini ngale 'yoleri nga ovᴜ fezarᴜ emi dri etu 'dasi;
40010020	te ovᴜni emi'i e'yo 'yozᴜ kᴜ, te Ati emini ma Orindini e'yo 'yo emi aliani
40010021	Adripini nga adripi fe drazᴜ, atini nga mvani fe indi, anzi yi nga enga 'ba yi tipi 'diyi ma ruaa yi fezᴜ drazᴜ;
40010022	'ba dria yi nga emi ngu onzi ma rusi. Te 'ba ka ovᴜ asi teza be kpere ewu asizaniria, eri nga i pa ra.
40010023	Te 'ba ka emi inza aku 'dari ma alia, emi apa aku azini vᴜ; te ma 'yo emi tia ndi ndi, econi emini aku dria Israelini dezarᴜ kᴜ, de nga Mvi 'bani ecani kᴜ.
40010024	'Ba yini imbaleri agani 'ba eri imbapiri kᴜ, ati'bo agani opi erini kᴜ;
40010025	fu dri 'ba yini imbaleri dri ovᴜzᴜ 'ba eri imbapirile, ati'boni ovᴜzᴜ opi erinile. 'Ba ka ndra jo e'ini omve Beelizebuli'i, yi ngani 'ba eri ma joa 'diyi omve 'dini aga ra kᴜ ya?
40010026	Te emi rᴜ yi kᴜ; afa opizarᴜri alᴜni ngani ovᴜ e'dakokorᴜ kᴜ, azini afa zizarᴜ dria nga ovᴜ nizarᴜ.
40010027	E'yo mani 'yole emi tia ini aliari, emi ma olᴜ diza alia ; e'yo emini erile emi bileari, emi oyᴜ urᴜ jo dria.
40010028	Emi rᴜ 'ba rua fupi ra, te ecopi orindi fupi kᴜ 'diyi kᴜ; te agapiri emi rᴜ 'ba ecopi orindi pi dri japi rua be Jehanumaari'i.
40010029	Burᴜa iri 'ba jeni sente alᴜsi kᴜ ya? Te alᴜ yi ma eselia e'deni nyakua emi atini nikokorᴜ kᴜ.
40010030	Te ka dribi efi emi dria 'diyi ti, yi ovᴜ dria lazarᴜ.
40010031	E'yo 'disi emi asi ma oti kᴜ; emi aga burᴜa kakaᴜ onyisi ra.
40010032	'Ba dria ma e'dapi 'ba ma miliari, ma nga vini eri e'da ma Ati ovᴜpi 'buari ma milia ra;
40010033	te 'ba dria alᴜ alᴜ ma gapi 'ba ma milia siri, ma nga vini eri ga ma Ati ovᴜpi 'buari ma milia si.
40010034	Emi osu ma eca asi anzurᴜ ejizᴜ nyakua 'dini kᴜ; ma eca asi anzurᴜ ejizᴜ kᴜ, te seini.
40010035	Te ma eca esele coza ejizᴜ 'ba pi ma eselea ati be, zamva pi andri be, idria pi edra be;
40010036	azini 'ba ma ari'ba yi 'ba eri vile joa 'diyi.
40010037	'Ba azini ka ati kani andri le aga ma ra, eri funi dri masi kᴜ; 'ba azini ka i mvi kani i zi le aga ma ra, eri funi dri masi kᴜ ;
40010038	'ba ka pati eri dizᴜri 'du ma vᴜti bizᴜ kᴜ, eri funi dri masi kᴜ.
40010039	'Ba ka idri erini isu ra, eri nga eri avi ra; te 'ba ka idri erini avi masi, eri nga eri isu ra.
40010040	'Ba emi a'ipiri a'i ma ra, azini 'ba ma a'ipiri a'i 'ba ma ti pepiri'i.
40010041	'Ba nabi a'ipi ru nabinisiri nga nabi ma oya isu ra, 'ba 'ba kililirᴜri a'ipi 'ba kililirᴜri ma rusiri nga 'ba kililirᴜri ma oya isu ra.
40010042	'Ba ka yi mvuza ambizarᴜ fe 'ba nyiri 'diyi ma azi dri 'ba imbaleri ma rusi a'dule, ma 'yo emi tia ndi ndi, oya erini ngani avi alᴜni kᴜ.
40011001	Eri nga eca 'dini, Yesu ka de e'yo azizᴜ 'ba erini imbale mᴜdri drini iri 'diyi ma tia 'bo, eri nga fᴜ 'dasi, mu 'ba imbazᴜ azini e'yo olᴜzᴜ aku ambo ambo yinia.
40011002	Yohanani ovᴜria jo arunia, ka 'yeta Kristoni 'yele 'diyi ma e'yo eri ra, eri nga 'ba erini imbale 'diyi ti ope,
40011003	nga 'yo eri tia kini, Mi 'ba emupiri, kani ama 'ba azini te ya?
40011004	Yesu nga e'yo omvi, 'yo yi tia, Emi mvi 'dale, emi 'yo Yohana ma tia e'yo emini erileri azini emini ndreleri:
40011005	'ba mile odraza be yi angᴜ ndre, 'ba acozarᴜ yi aci aci, 'ba ofᴜ be 'diyi ma rᴜa ati alarᴜ, 'ba bile kokorᴜ yi e'yo eri ra, 'ba draza enga idrirᴜ, 'ba e'yo bari olᴜ 'ba aliorᴜ ma tia.
40011006	'Ba abapi masi kᴜri ovᴜ drilebarᴜ.
40011007	'Ba 'diyini mviria geri yinia, Yesu nga e'do e'yo olᴜ 'ba ongᴜlᴜmᴜrᴜ tia e'yo Yohananisi: Emi fᴜ ndra roko dria a'di ndrezᴜ ya? Ozᴜ oyazarᴜ olisi ya?
40011008	Te emi fᴜ ndra a'di ndre ya? 'Ba afa suza menemenerᴜ supi i ruaari ya? Emi ndre, 'ba bongo menemenerᴜ be 'diyi yi opi ma joa.
40011009	Te emi fᴜ ndra a'di e'yosi ya? Nabini ndrezᴜ ya? E, ma 'yo emi tia, 'ba amborᴜ nabi agapi rari.
40011010	'Diri 'ba yini e'yoni sile 'bori'i, Emi ndre, ma pe ojio mani ma ti mi milia, eri nga geri mini ede mi drilia.
40011011	Ma 'yo emi tia ndi ndi, 'ba okᴜni osile 'bo 'diyi ma eselia 'ba Yohana baputizi fepiri agapi rani yo; te 'ba werea tᴜ suru 'buaria, eri amborᴜ aga eri ra.
40011012	Engazᴜ o'du Yohana baputizi fepirinisi ecazᴜ curu’do, 'ba suru 'buari ari ari, 'ba aripi 'dryi eri pa okposi.
40011013	Te nabi dria azita be yi olᴜ ndra e'yo ecazᴜ Yohana vᴜ;
40011014	te emi ka le e'yo 'diri a'i ra, 'ba 'diri eri Eliya ngapi emupiri'i.
40011015	'Ba ovᴜpi bile beri ma eri e'yo ra.
40011016	Te ma nga 'ba ewu 'dosi 'diyi o'bi a'di be ya? Yi ovᴜ ekile anzi nyiri ripi cuua, yi agyi omvepi 'diyile,
40011017	yi ‘yora, Ama vᴜ eseke emi dri, te emi tᴜni ongoni kᴜ; ama ga lulu, emi wᴜni vini kᴜ.
40011018	Te Yohana emu ra, nyani afa nyaza kᴜ, mvuni afa kᴜ, te yi ‘yora, Eri orindi onzi be;
40011019	Mvi 'bani emu ra afa nyaza nyazᴜ azini afa mvuza mvuzᴜ, te 'ba ‘yora, Mi ndre, 'ba anyamgbolorᴜ, 'ba ewa mvupiri, eri 'ba musoro sopi 'diyi pi ma agyi 'ba e'yo ezapi 'diyi be! Te ondᴜani nga e'yo liza nde 'yeta inisi.
40011020	Etu 'dasi eri nga e'do egazᴜ aku ndra erini tali erini 'yezᴜ yi ma alia kakaᴜ 'diyi ma dria, yini irile kᴜrisi.
40011021	Eyawaye, Korazini la! Eyawaye, Betesaida la! Tali okpo be ovᴜpi 'yezarᴜ emi eselia 'diyi ka ovᴜ ndra 'yezarᴜ Turo pi ma alia Sidoni be 'bo, te'do isu yi oja yi asi drio, yini koliba suria, ofᴜta be yi ruaa candisi.
40011022	Te ma 'yo emi tia, candi emini o'du e'yo lizᴜrinisi nga ovᴜ okporᴜ aga candi Turo pini Sidoni beri ra.
40011023	Mi'i, Kaperinaumu la, mi nga mi enga uru kpere 'bua ya? Mi nga si va kpere Pari 'ba drazaniria. A'disikᴜ tali 'bani 'yele mi alia 'diyi ka ovᴜ ndra 'yezarᴜ Sodomu ma alia, te'do eri adri indi kpere andrᴜ.
40011024	Te ma 'yo emi tia, o'du e'yo lizᴜrisi candi miniri nga ovᴜ okporᴜ aga candi angᴜ Sodomuniri ra.
40011025	O'du 'dasi Yesu nga e'yo omvi, nga 'yo, Ma 'yo awa'difo mi vᴜ, Ata, Opi 'bu pini nyakᴜ beri, mini e'yo 'diyi zile 'ba ondᴜa be 'diyi pi ma milia 'ba e'yo nipi 'diyi be, mini yi ecele anzi nyiri dririsi;
40011026	e, Ata, te 'dini ovᴜ ndra onyirᴜ mi milia.
40011027	Ata mani fe afa dria ma dri 'bo; te 'ba alᴜni nini Mvini kᴜ te Ata'i a'dule, azini 'ba alᴜni nini Atani kᴜ te Mvi'i a'dule, azini 'ba Mvini lezᴜ Atani ecezᴜ eri driri'i.
40011028	Emi emu ma vᴜ, emi dria andepi 'diyi azini afa nzizarᴜ be, te ma nga fe emi dri ande li.
40011029	Emi 'du kulumbu mani, emi emu e'yo oni ma vᴜ; te ma ovᴜ e'yere, asi afᴜ kokorᴜsi indi ; emi nga ande liza isu orindi eminia.
40011030	Te kulumbu mani ovᴜni ewarᴜ kᴜ, azini teri mani ovᴜni nzizarᴜ kᴜ.
40012001	Ewu 'dasi Yesu nga aci nga anyani ma alia etu sabatonisi ; 'ba erini imbale 'diyi ovᴜ abirisi, yi nga e'do anya dri ondizᴜ nyazᴜ.
40012002	Te 'ba Farisaini ka ndre ra, yi nga 'yo eri tia kini, Mi ndre, 'ba mini imbale 'diyi yi e'yo azitani a'ile 'ba ma 'ye etu sabatonisi kᴜri 'ye.
40012003	Te eri nga 'yo yi tia, Emi lani e'yo Daudini 'yele, erini ovᴜria abirisi, 'ba ovᴜpi eri be 'diyi beri kᴜ ya?
40012004	e'yo erini fizᴜ jo Munguniria, erini mikate ecetarᴜri nyazᴜ; azita oga mikate nde eri dri azini 'ba ovᴜpi eri be 'diyi dri nyakokorᴜ, te a'i kuhanini nyazᴜ a'dule.
40012005	Te emi lani 'diri azita alia kᴜ ya? kini kuhani hekalua o'du sabatonisi yi sabato eza, te yi ovᴜni e'yo be kᴜ.
40012006	Te ma 'yo emi tia, 'ba hekalu agapi ambosi rari 'doa ci.
40012007	Emi ka te e'yo 'dori ma efi ni ra, Ma le yikini, ma leni afa feza edetarᴜri kᴜ, te'do emi lini e'yo onzi 'ba e'yo kokorᴜ 'diyi ma dria kᴜ.
40012008	Te Mvi 'bani eri Opi sabatoniri.
40012009	Eri nga aga 'dasi, nga fi pari 'bani yi okᴜzᴜria.
40012010	Te mi ndre, 'ba indi dri ondrizarᴜ be 'daa. Yi nga zi eri tia kini, Azita a'i 'ba rᴜa atizᴜ o'du sabatonisi ya? —yi ma sᴜ asᴜ ruania beni.
40012011	Eri nga 'yo yi tia, Agu ngori emi eselia kabilo be alᴜ, kabilo 'diri ka 'de 'bilia o'du sabatonisi, eri ngani eri ebi nze 'biliarisi kᴜ ya?
40012012	'Ba agani kabilo onyisi tᴜ kᴜ ya? 'Dini azita a'i 'bani e'yo onyirᴜ 'yezᴜ sabatosi ra.
40012013	Eri nga 'yo 'ba takari ma tia, Mi ejᴜ mi dri. Eri nga eri ejᴜ ra; drini nga ati teketeke ekile azinirile.
40012014	Te 'ba Farisaini nga fᴜ ra, nga ti eci tualᴜ yi eselia e'yo ndruzᴜ eri ruaa eri dri jazᴜ.
40012015	Yesuni e'yo niria, ŋga angᴜ 'dari kᴜ ra. 'Ba kakaᴜ nga eri vᴜti bi ; eri nga yi rua ati dria,
40012016	eri nga e'yo azi yi tia okposi, ma e'da eri'i kᴜ.
40012017	E'yo nabi Isayani 'yoleri ma eca ani 'yeke, kini :
40012018	Mi ndre ati'bo mani, mani peleri, mani lele, ayiko fepi ma asiari. Ma nga Orindi mani 'ba eri dria, eri nga e'yo liza olᴜ 'ba jururᴜ ma tia.
40012019	Eri ngani agata ga kᴜ, eri ngani otre kᴜ, 'ba azini ngani eri ma o'duko eri geria kᴜ;
40012020	ozᴜ anyupi anyuri, nyoni eri kᴜ, baka onyipi 'bori, inyuni eri kᴜ, de nga eri peni e'yo liza ma ti 'ba dria agazᴜ kᴜ;
40012021	'ba juruni nga ovᴜ asi teza be eri ma rusi.
40012022	Yi nga di 'ba orindi onzi be, mile kokorᴜ e'yo 'yopi kᴜri, eji eri vᴜ, eri nga eri ati ra, 'dini 'ba e'yo 'yopi kᴜri nga e'yo 'yo, nga angᴜ ndre indi.
40012023	'Ba ongᴜlᴜmᴜrᴜ dria nga osu tᴜ, nga ‘yora, 'Di Daudi mvi'i kᴜ ya?
40012024	Te 'ba Farisaini ka eri ra, yi nga ‘yora, 'Ba 'diri droni orindi onzi kᴜ, pe lᴜ Beelizebuli opi orindi onziniri ma okposi.
40012025	Erini egata yini niria, eri nga 'yo yi tia, Opi nyaza dria i esele copi awatasi ceniri nga ovᴜ ezazarᴜ, azini aku dria, kani joni, i esele copi ceni ceniri ngani pa so kᴜ;
40012026	Satani ka Satanini dro ra, co i esele awatasi 'bo; ka'dini opi nyaza erini nga pa so ngoni ngoni ya?
40012027	Ma ka orindi onzi dro okpo Beelizebulinisi, anzi emini yi yi dro okpo a'dinisi ya? E'yo 'disi yi nga ovᴜ 'ba e'yo emini lipi 'diyi.
40012028	Te ma ka orindi onzi dro Orindi Munguni ma okposi, ece bani suru Munguni eca emi vᴜ 'bo.
40012029	'Ba eco fizarᴜ 'ba okporᴜ ma joa, afa erini opazᴜ, ngoni ngoni, ka eri oti okorisi ci ka kᴜ ya? Eri nga di afa jo erinia 'diyi opa ndo.
40012030	'Ba ka ovᴜ ma be kᴜ, eri ovᴜ ari'bo mani; ka afa okᴜ ma be kᴜ, eri afa mani ere ere.
40012031	'Dini ma 'yo emi tia, yi nga e'yo onzi dria ma e'yo kᴜ 'ba dri ra, a'data be, te a'data Orindi o'dazᴜri ngani i kᴜ alᴜni kᴜ.
40012032	'Ba ka e'yo onzi 'yo Mvi 'bani ma ruaa, yi nga e'yo erini kᴜ ra; te 'ba ka Orindi Alatararᴜ o'da, ngani ovᴜ kᴜzarᴜ, kani ewu 'dorisi, kani emupirisi kᴜ.
40012033	Kani emi 'ba pati onyirᴜ, efi erini onyirᴜ indi; kani emi 'ba pati onzi, efi erini onzi indi ; te 'ba yi pati ni efi erinisi.
40012034	Emi uri ma anzi! Emi ovᴜpi onzi 'diyi, emi eco e'yo onyirᴜ 'yozarᴜ ngoni ngoni ya? Te e'yo gapi asia treri, tini 'yo'i.
40012035	'Ba onyirᴜ nga afa onyirᴜ ofᴜ lonyi erini onyirᴜ ma alia, 'ba onziri nga afa onzi ofᴜ lonyi erini onziri ma alia.
40012036	Ma 'yo emi tia, e'yo dria efi kokorᴜ 'bani 'yoleri, yi nga e'yo nze drinia o'du e'yo lizᴜrisi;
40012037	te e'yo mini nga ovᴜ lazarᴜ kilili e'yo mini 'yolerisi, e'yoni vini nga mi nde e'yo mini 'yolerisi.
40012038	Vilerisi 'ba waraga sipi 'diyi ma azi 'ba Farisaini be nga e'yo omvi eri tia kini, 'Ba 'ba Imbapiri, ama le eceta ndre mi vᴜ.
40012039	Te eri nga e'yo omvi, 'yo yi tia, A'bianzi onzi azini awurᴜ 'diyi yi eceta nda; te ngani eceta fe yi dri kᴜ, pe eceta nabi Yonaniri a'dule.
40012040	Te ekile Yonani ovᴜle o'du na etusi inisi e'bi amborᴜ ma aliarile, 'dinile Mvi 'bani nga ovᴜ o'du na etusi inisi nyaku ma alia.
40012041	'Ba Ninevea 'diyi nga pa oso o'du e'yo lizᴜrisi a'bianzi 'doyi be, yi nga e'yo li yi ndezᴜ, yini ndra yi asi ojale e'yo Yonani olᴜlerisirisi te mi ndre, 'ba Yonani agapi ambosi rari 'do!
40012042	Okᴜ melekirᴜ engapi angᴜ urulerᴜari nga enga o'du e'yo lizᴜrisi a'bianzi 'doyi be, eri nga e'yo li yi ndezᴜ, erini engale angᴜ ma kalatia emule ondᴜa Sulemanini erizᴜrisi; te mi ndre, 'ba Sulemanini agapi ambosi rari 'do!
40012043	Orindi onzi ka fᴜ 'ba ma alia 'bo, eri aci angᴜ yi kokorᴜria ande liza ndruzᴜ, te eri isuni kᴜ.
40012044	Eri nga di 'yo kini, Ma nga dri da vile, jo mani ndra ibizᴜria; ka eca ra eri isu eri toko, kozarᴜ alarᴜ, edezarᴜ indi.
40012045	Eri nga di mu orindi onzi aziri i agapi onzisi ra 'diyi okᴜ i vᴜ, yi nga fi ovᴜ 'daa; agu nde ma e'yo vileri nga eca onzi aga okori ra. Eri nga ovᴜ 'dini a'bianzi onzi 'doyi vᴜ.
40012046	Erini e'yo 'yoria 'ba ongᴜlᴜmᴜrᴜ ma tia, mi ndre, andri pi oso pa amve adripi be, le e'yo 'yo eri be.
40012047	'Ba alᴜ nga 'yo eri tia, Mi ndre, mi andri pi pa oso amve mi adripi be, le e'yo 'yo mi be.
40012048	Te eri nga e'yo omvi, 'yo 'ba e'yo 'yopiri ma tia, Andri mani a'di'i ya? Ma adripi yi a'di piyi ya?
40012049	Eri nga i dri ejᴜ 'ba erini imbale 'diyi vᴜ, nga ‘yora, Mi ndre, ma andri ma adripi be.
40012050	'Ba ka e'yo ma Ati ovᴜpi 'buarini leleri 'ye, agu nderi ma adripi, ma amvipi, azini ma andri'i.
40013001	O'du 'darisi Yesu nga fᴜ joa, rizᴜ miri tia.
40013002	'Ba ongᴜlᴜmᴜrᴜ kakaᴜ nga yi okᴜ eri vᴜ, e'yo 'disi eri nga fi oguru ma alia, nga ri va; 'ba ongᴜlᴜmᴜrᴜ de oso pa cinya dria miri tia.
40013003	Eri nga e'yo olᴜ yi tia kakaᴜ e'yo o'bezasi, kini: Mi ndre, 'ba ori ripiri fᴜ ori ri.
40013004	Te erini riria, ori azini o'de geri tia, aria nga emu o'du, nya ra.
40013005	Azini o'de kata dria, pari nyakuni ovᴜzᴜ wereria, yi enga mbele, nyakuni ovᴜle alirᴜ kᴜrisi,
40013006	etuni efᴜria, ve yi ra; te yini ovᴜle ola kokorᴜrisi, 'wi ra.
40013007	Azini nga o'de oci alia, oci nga zo uru yi ondrizᴜ.
40013008	Azini nga o'de nyaku onyirᴜ ma alia, yi nga 'ya ra, azini tᴜrᴜ alᴜ, azini kali azia, azini kali na.
40013009	'Ba bile beri ma eri.
40013010	'Ba erini imbale 'diyi nga eca eri vᴜ, nga 'yo eri tia, Mi e'yo olᴜ yi tia e'yo o'bezasi a'disi ya?
40013011	Eri nga e'yo omvi, 'yo yi tia, Eri ovᴜ fezarᴜ emi dri e'yo ziza suru 'buarini nizᴜ, te ovᴜni fezarᴜ 'ba nde 'diyi dri kᴜ.
40013012	Te 'ba ka ovᴜ afa be, yi nga fe eri dri, eri nga aga afa be kakaᴜ; te 'ba ka ovᴜ afa kokorᴜ, yi nga afa ovᴜpi eri beri pa ra.
40013013	E'yo 'disi ma e'yo olᴜ yi tia e'yo o'bezasi, a'disikᴜ yini ndreria ra ti, yi ndreni kᴜ, yini eriria ra ti, yi erini kᴜ, yi va vini kᴜ.
40013014	Te e'yo ndra Isayani ondrileri eca yi vᴜ 'yeke, kini: Erizarᴜni, emi nga eri ra, te emi ngani va alᴜni kᴜ; luzarᴜni, emi nga lu ra, te emi ngani ndre kᴜ.
40013015	A'disikᴜ suru 'dori ma asi ovᴜ osorᴜ, yi bilesi yi erini e'yo piri kᴜ, yi bi mile yini ci, yi kazᴜ angᴜ ndrezᴜ yi milesi kᴜ, yi kazᴜ erizᴜ yi ma bilesi kᴜ, yi kazᴜ e'yo vazᴜ yi asisi azini yi asi ojazᴜ kᴜ, mani yi atizᴜ ani beni.
40013016	Te emi mile yi drilebarᴜ, yini ndrelerisi; emi bile, yini erilerisi.
40013017	Ma 'yo emi tia ndi ndi, nabi kakaᴜ 'ba kililirᴜ 'diyi be le afa emini ndreleri ndre avasi, te yi ndreni kᴜ; le e'yo emini erileri eri, te yi erini kᴜ.
40013018	Emi eri e'yo o'beza 'ba ori ripirini ani.
40013019	'Ba azini ka e'yo suruni eri ra, ka va kᴜ, 'ba onzi nga eca, nga ori rile eri asiari pa ra; 'diri bani 'ba rile geri tiari'i.
40013020	Rile kata driari eri 'ba e'yo eripi, eri a'ipi mbele ayikosiri'i;
40013021	te eri ovᴜni ola be i alia kᴜ, eri ovᴜ o'du were, te candi pini ecaria inzata be e'yo nde ma e'yosi, eri nga aba coti.
40013022	Rile oci aliari eri 'ba e'yo eripiri, te asisile drozᴜ e'yo nyakuni ma driari pi lokiri lonyini be nga e'yo nderi ondri ra, eri nga ovᴜ efi 'yakokorᴜ ani.
40013023	Rile nyaku onyirᴜ ma aliari eri 'ba e'yo eripi, vapi indiri; eri nga efi 'ya ada, 'yazᴜ aziniri tᴜrᴜ alᴜ, aziniri kali azia, aziniri kali na.
40013024	Eri nga e'yo o'beza azini o'be yi dri, kini, Suru 'buari ovᴜ ekile 'ba ori onyirᴜ ripi amvu ini aliarile;
40013025	te 'bani o'du koria, ari'bo erini nga emu regi rizᴜ anya alia, nga mu ra.
40013026	Te anya ka enga ra, ka ka ra, regi nga di yi e'da ra.
40013027	Ati'ba jo e'ini nga eca, 'yo eri tia, Opi, mi rini ndra ori onyirᴜ amvu mini alia kᴜ ya? Isu di regi ngoa ya?
40013028	Eri nga 'yo yi tia, Ari'bo 'ye e'yo 'dirini. Yi nga 'yo eri tia, Mi le ama mu yi okᴜ ya?
40013029	Te eri 'yo, Kᴜ ; emini regi okᴜria emi kazᴜ 'dᴜ okᴜzᴜ indi kᴜ.
40013030	Emi kᴜ yi ma zo dria tualᴜ cazᴜ etu lozᴜria; ewu lozᴜrisi ma nga 'yo 'ba anya lopi 'diyi ma tia, Emi okᴜ oko regi, emi ombe ngᴜlᴜ ngᴜlᴜ vezᴜ acisi, te 'dᴜrᴜni emi okᴜ ero mania.
40013031	Eri nga e'yo o'beza azini o'be yi dri, kini, Suru 'buari eri ovᴜ ekile haradali efi aguni ejile sale amvu ini ma aliarile;
40013032	ori nde ovᴜ gakandiarᴜ, ori azini dria aga eri ra, te ka zo 'bo, eri aga afa idiza dria, eri ofᴜ patirᴜ, aria 'bua 'diyi nga emu ovᴜ arakalania.
40013033	Eri nga e'yo o'beza azini o'be yi dri : Suru 'buari eri ovᴜ ekile akufi okᴜni 'dule zile nganufᴜra afazᴜ na ma alia, de nga pini dria kᴜrile.
40013034	E'yo 'diyi dria Yesu 'yo 'ba ongᴜlᴜmᴜrᴜ ma tia e'yo o'bezasi; te ngani e'yo azini olᴜ yi tia e'yo o'beza kokorᴜ kᴜ.
40013035	E'yo nabini 'yoleri ma eca 'yeke ani, kini : Ma nga ma tile zi e'yo o'bezasi, ma nga e'yo andra zile drio engazᴜ ewu nyaku eti 'bazᴜrisi 'diyi olᴜ.
40013036	Eri nga 'ba ongᴜlᴜmᴜrᴜ kᴜ ra, nga di fi joa. 'Ba erini imbale 'diyi nga eca eri vᴜ, nga ‘yora, Mi nze e'yo o'beza regi amvu aliarini ma eti ama dri.
40013037	Eri nga e'yo omvi kini, 'Ba ori onyirᴜ ripiri eri Mvi 'bani;
40013038	amvu eri angᴜ wudrikuruni, ori onyirᴜ yi anzi suruni; azini regi yi anzi 'ba onzini;
40013039	ari'bo yi ripiri eri 'ba asᴜ sᴜpiri'i; lozani eri asiza nyakuni; 'ba lopi 'diyi yi malaika piyi.
40013040	E'yo 'disi ekile yini regi okᴜle vele acisirile, eri nga ovᴜ 'dinile tro tro ewu asiza nyakunirisi.
40013041	Mvi 'bani eri nga malaika erini ma ti epe, yi nga afa dria 'bani abazᴜ ani 'diyi pi okᴜ suru eriniriasi, 'ba azi onzi 'yepi 'diyi be,
40013042	yi nga yi o'be aci droza ma alia; 'daa awᴜ pi sikala nyaza be nga ovᴜni.
40013043	Etu 'dasi 'ba kililirᴜ nga di ekile etᴜle suru yi Atiniri ma alia. 'Ba bile beri ma eri.
40013044	Suru 'buari eri ovᴜ ekile lonyi zile amvu aliarile; aguni eri isuria, nga eri zi ci ; lonyi nde ma ayikosi eri nga mu afa ovᴜpi i be 'diyi ozi dria, amvᴜ nde jezᴜ.
40013045	Dika suru 'buari eri ovᴜ ekile 'ba afa ozipi nyoro ndrizarᴜ ndapirile;
40013046	ka nyoro alᴜ aje ambosiri isu 'bo, eri nga mu afa ovᴜpi i be 'diyi ozi dria eri jezᴜ.
40013047	Dika suru 'buari eri ovᴜ ekile emba 'bele miriarile, eri okᴜ afa esele dria;
40013048	ka ga tre 'bo, yi nga eri ese cinya dria miri tia, nga ori va, nga onyirᴜ 'diyi ope tiko dria, te onzi 'diyi yi nga o'be amve.
40013049	Eri nga ovᴜ 'dini ewu asiza nyakunirisi. Malaika yi nga emu 'ba onzi ma esele co 'ba kililirᴜ 'diyi be,
40013050	yi nga yi o'be aci droza ma alia; 'daa awᴜ pi sikala nyaza be nga ovᴜni.
40013051	Emi va e'yo 'diyi dria ra ya? Yi 'yo eri tia, E.
40013052	Eri nga 'yo yi tia, E'yo 'disi 'ba waraga sipi, imbale suru 'buari ma e'yosi 'diyi dria alᴜ alᴜ ovᴜ ekile jo e'i afa o'dirᴜ piyi ofᴜpi lonyi ini ma alia afa okuri berile.
40013053	Eri nga eca 'dini, Yesu ka de e'yo o'beza 'diyi o'bezᴜ 'bo, eri nga enga 'daarisi ra.
40013054	Eri ka fi angᴜ inia eri nga yi imba pari yini yi okᴜzᴜria ; yi nga osu ani tᴜ, nga ‘yora, 'Ba 'diri isu ondᴜa 'diri tali 'diyi be ngoa ya?
40013055	'Ba 'diri eri 'ba bau edepiri ma mvi'i kᴜ ya? Andri ma rᴜ Mariamu'i kᴜ ya? Adripi erini yi Yakobo pi, Yusufu pi, Simoni pi, Yudasi pie kᴜ ya?
40013056	Amvipi erini yi ovᴜni ama be dria 'doa kᴜ ya? Ka'dini 'ba 'diri isu e'yo 'diyi dria ngoa ya?
40013057	Yi nga aba aba eri e'yosi. Te Yesu nga 'yo yi tia, Nabi azini eceni inzita isuzᴜ kᴜ, pe lᴜ angᴜ inia azini jo inia ma ovᴜ inzita kokorᴜni.
40013058	'Dale eri 'yeni tali kakaᴜ kᴜ, a'itaako yinisi.
40014001	Ewu 'dasi opi Herode nga e'yo kuza Yesuni eri ra ;
40014002	eri nga 'yo ati'ba ini ma tia, 'Ba 'dari Yohana baputizi fepiri'i, enga 'ba draza eselia 'bo; tali 'diyi yi 'ye erisi ani.
40014003	A'disikᴜ Herode bi ndra Yohanani, ombe eri, 'ba arujoa Herodiasi i adripi Filipo ma okᴜ ma e'yosi;
40014004	te Yohana 'yo ndra eri tia, Azita a'ini mini ovᴜzᴜ eri be kᴜ.
40014005	Eri le eri fu ra, te ovᴜ urisi 'ba ongᴜlᴜmᴜrᴜ ma e'yosi, yini a'ile eri ovᴜ nabinirisi.
40014006	Te omu Herodeni osizᴜri ka eca ra, Herodiasi zi nga ongo tᴜ yi eselia, nga ayiko fe Herode dri,
40014007	'dini eri nga e'yo azi eri tia oyo sozasi kini i nga afa dria erini a'ileri fe eri dri.
40014008	Eri'i, andrini eri bile imbaria, nga ‘yora, Mi fe ma dri 'doa koyia alia Yohana baputizi fepiri ma dri'i.
40014009	Opi nga ovᴜ candisi; te oyo erini soleri ma e'yosi, azini 'ba ripi eri be nyaka tia 'diyi ma e'yosi, eri azi yi ma fe eri dri;
40014010	eri nga 'ba ti pe Yohana ma dri lizᴜ jo arunia,
40014011	yi nga drini eji koyia alia fezᴜ zamva dri, eri nga eji andri vᴜ.
40014012	'Ba Yohanani imbale 'diyi nga emu avᴜni 'du sazᴜ; yi nga mu e'yoni olᴜ Yesu tia.
40014013	Yesu ka eri ra, eri nga enga 'daarisi ogurᴜsi, muzᴜ angᴜ 'ba kokorᴜa ndindirᴜ. 'Ba ongᴜlᴜmᴜrᴜ ka eri ra, yi nga eri ma vᴜti bi pasi engazᴜ aku ambo ambo 'diyia.
40014014	Erini fᴜria, eri nga 'ba ongᴜlᴜmᴜrᴜ kakaᴜ ndre, eri nga ovᴜ asi ndrizasi yi vᴜ, eri nga 'ba yini azorᴜ 'diyi ati ra.
40014015	Ka eca ondresi, 'ba erini imbale 'diyi nga emu eri vᴜ, kini, Pari 'dori rokorᴜ, etu 'de vini 'bo; mi pe 'ba ongᴜlᴜmᴜrᴜ ma ti mvizᴜ, yi ma mu aku were were 'diyi vᴜsi nyaka jezᴜ yi dri.
40014016	Te Yesu nga 'yo yi tia, Leni yi ma mvi kᴜ; emi fe nyaka yi dri emi'i.
40014017	Yi nga 'yo eri tia, Ama afa 'doa yo, pe lᴜ mikate towi e'bi iri be a'dule.
40014018	Eri nga ‘yora, Emi eji yi ma vᴜ 'doa.
40014019	Eri nga azi 'ba ongᴜlumᴜrᴜni rizᴜ va ase dria, eri nga mikate towi piyi 'du e'bi iri be, eri nga lu 'bua uru, nga asi ndriza a'i, eri nga mikate nyo ra, fe 'ba erini imbale 'diyi dri, 'ba erini imbale 'diyi nga fe 'ba ongᴜlᴜmᴜrᴜ dri.
40014020	Yi dria nga nya ra, nga tra ra. Yi nga onyole 'diyi ma joloko okᴜ evᴜ mᴜdri drini iri tre tre.
40014021	'Ba nyapi 'diyi alifᴜ towi 'diyi agupini; okᴜ piyi anzi be lani kᴜ.
40014022	Coti eri nga 'ba erini imbale 'diyi omi okposi fizᴜ oguru ma alia, zozᴜ eri ma drilea 'aa'dasi, de erini 'ba ongᴜlᴜmᴜrᴜ ti peria mvizᴜ.
40014023	Ka pe 'ba ongᴜlᴜmᴜrᴜ ma ti 'bo, eri nga tu oni dria a'dulesi Mungu zizᴜ. Ka eca ondresi eri de 'dale a'dule,
40014024	te oguru ovᴜ curu’do miri ma alia adikadi, yi mbᴜzani eri ecandiria; olini engale yi ma drilialerᴜrisi.
40014025	Angᴜ trani ecaria ogogo eri nga eca yi vᴜ, aciria miri dria.
40014026	'Ba erini imbale 'diyi ka ndre erini aciria miri dria, yi asi nga oti tᴜ, kini, Adroni! Yi nga otre urisi.
40014027	Coti Yesu nga e'yo 'yo yi be kini, Emi asi ma te ci, 'do ma'i; emi rᴜ kᴜ.
40014028	Petero nga e'yo omvi, 'yo eri tia kini, Opi, ka adri mi'i, mi azi ma emuzᴜ mi vᴜ yi dria.
40014029	Eri nga ‘yora, Mi emu. Petero nga fᴜ oguru aliarisi, nga aci yi dria muzᴜ Yesu vᴜ;
40014030	te eri ka oli lu ra, eri nga ovᴜ urisi ; eri nga 'ba 'de yi etia, nga tre kini, Opi, mi pa ma!
40014031	Coti Yesu nga i dri ejᴜ, nga eri ebi, nga 'yo tinia kini, Mi a'ita be wereri la, mi mi asi oja oja a'disi ya?
40014032	Yi ka tu ogurua 'bo, oli nga kᴜ liko ja.
40014033	'Ba ovᴜpi ogurᴜ alia 'diyi nga eri inzi kini, Adarᴜ mi Mvi Munguni.
40014034	Yi ka zo 'aa'dasi 'bo, yi eca angᴜ Genesaretinia.
40014035	'Ba pari 'daa 'diyi ka eri ni ra, yi nga 'ba ti pe angᴜ 'dari ma ageiasi dria, yi nga 'ba dria rua onzi be 'diyi eji eri vᴜ,
40014036	yi nga matᴜ 'ba eri vᴜ yi ma elo kiri bongo erini ma ti'i; 'ba dria elopi 'diyi ma rua nga ati ada ada.
40015001	Vilerisi 'ba Farisaini piyi 'ba waraga sipi 'diyi be nga enga Yerusalemua, emuzᴜ Yesu vᴜ, yi ‘yora,
40015002	'Ba mini imbale 'diyi yi e'yo a'bini idrileri eza a'disi ya? Te yi ojini yi dri nyaka nyaria kᴜ.
40015003	Yesu nga e'yo omvi, 'yo yi tia, Emi azita Munguni eza e'yo a'bi eminini idrilerisi a'disi ya?
40015004	Te Mungu 'yo ndra, Mi inzi mi ati pi mi andri be; azini, 'Ba ka i ati pi o'da andri be, drazarᴜni ma dra ra.
40015005	Te emi 'yo kini, 'Ba ka 'yo i ati pi ma tia i andri be, Afa mani ngazᴜ mi aza kozᴜri, ma fe Mungu dri awa'diforᴜ;
40015006	eri ngani di i atini inzi 'de kᴜ. Emi 'ba de e'yo Munguni toko, e'yo idriza eminisi.
40015007	Emi 'ba lokiri be 'diyi! Isaya ondri ndra e'yo emisi 'yeke, kini:
40015008	Suru 'dori yi ma inzi tisi, te yi ma asi ovᴜ ma be re;
40015009	te yi ma inzi toko, azita 'bani imbazᴜ imbatarᴜ'i.
40015010	Eri nga 'ba ongᴜlᴜmᴜrᴜ omve i vᴜ, nga 'yo yi tia, Emi eri, emi va e'yo:
40015011	afa fipi 'ba tiliari ezani 'bani kᴜ, te afa efᴜpi 'ba ma tiliari eri 'ba ezani.
40015012	'Ba erini imbale 'diyi nga di emu eri vᴜ, 'yozᴜ eri tia, Mi ni ra kini 'ba Farisaini yini e'yo 'diri eriria, e'yoni 'de yi asia onzi ya?
40015013	Te eri nga e'yo omvi, ‘yora, Afa saza dria ma Ati 'buarini saleni kᴜri, yi nga oku ra.
40015014	Emi kᴜ nga 'ba 'diyi; yi 'ba dri cepi mile kokorᴜ 'diyi. 'Ba mile kokorᴜ ka i agyi mile kokorᴜ ma dri ceni, yi iritro nga o'de 'bilia.
40015015	Petero nga e'yo omvi, 'yo eri tia, Mi nze ama dri e'yo o'beza ma eti.
40015016	Eri nga ‘yora, Emi'i indi, emi nga kiri e'yo vaza kokorᴜ ya?
40015017	Emi nini kᴜ kini afa fipi 'ba ma tileari, eri aga fi anyajoa, eri nga ovᴜ 'bezarᴜ jo werea ya?
40015018	Te afa efᴜpi 'ba ma tilia 'diyi, yi enga 'ba ma asia; afa 'diyi 'ba ezani.
40015019	A'disikᴜ engazᴜ asia e'yo osuza onzi 'diyi efᴜni, 'ba fuza pi, ali 'baza pi, awu pi, ogu pi, e'yo eti nzeza inzorᴜri pi, a'data pie.
40015020	E'yo 'diyi yi 'ba ezani; te nyazᴜ dri ojikokorᴜ ezani 'bani kᴜ.
40015021	Yesu nga enga 'daarisi, fᴜ mu kala Turo pini Sidoni beria.
40015022	Te mi ndre, okᴜ Kanani ezorᴜri nga efᴜ kalati 'dasi, nga oyᴜ uru kini, Mi ovᴜ yiki be ma vᴜ, Opi, mvi Daudini; ma zini azorᴜ tᴜ orindi onzi be.
40015023	Te eri omvini e'yo eri tia kᴜ. 'Ba erini imbale 'diyi nga eca, nga matᴜ 'ba eri vᴜ kini, Mi pe eri ti mvizᴜ, erini otrele ama vᴜtiarisi.
40015024	Eri nga e'yo omvi ‘yora, Epe ndra ma ti 'ba azini vᴜ kᴜ, te kabilo avipi suru Israelinia 'diyi vᴜ a'dule.
40015025	Te eri nga eca eri vᴜ, nga eri inzi, kini, Opi, mi ko ma aza fo!
40015026	Te eri nga e'yo omvi kini, Ovᴜni onyirᴜ nyaka anzini 'duzᴜ 'bezᴜ oce dri kᴜ.
40015027	Te eri nga ‘yora, Ada, Opi, te oce yi adri anyaka nyiri o'depi va mesa yi ma opini etia 'diyi nya ra.
40015028	Yesu nga di e'yo omvi, 'yo eri tia kini, Okᴜ la, a'ita mini eri amborᴜ! Ma 'ye i mi dri mini lelerile. Te zamva erini nga ati etu 'dasi ra.
40015029	Yesu nga di enga 'dale, nga eca miri Galilini ma tia ogogo. Eri nga tu oni dria uru, nga ri 'dale.
40015030	'Ba ongᴜlᴜmᴜrᴜ kakaᴜ nga emu eri vᴜ, yi be 'ba acozarᴜ piyi, 'ba dri ondrizarᴜ pie, 'ba mile drazarᴜ pie, 'ba e'yo 'yopi kᴜri pie, 'ba azini be kakaᴜ; yi nga yi o'ba eri ma palaa, eri nga yi ati ra.
40015031	'Dini 'ba ongᴜlᴜmᴜrᴜ nga osu tᴜ, yini ndreria 'ba e'yo 'yopi kᴜ 'diyi yi e'yo 'yo, 'ba dri ondrizarᴜ 'diyi yi ma rua ati ra, 'ba acozarᴜ 'diyi yi aci aci, 'ba mile drazarᴜ 'diyi yi angᴜ ndre; yi nga di Mungu Israelini inzi ra.
40015032	Yesu nga 'ba erini imbale 'diyi omve i vᴜ, nga ‘yora, Ma asi ndri 'ba ongᴜlᴜmᴜrᴜ 'diyi vᴜ, yini tele ma be o'du na nyaka kokorᴜrisi; ma leni yi ti pe mvizᴜ abirisi kᴜ, icimakoro kazᴜ yi o'bezᴜ geria kᴜ.
40015033	'Ba erini imbale 'diyi nga 'yo eri tia, Ama nga mikate isu kakaᴜ 'dipi, angᴜ rokoa 'doa ngoa, 'ba ongᴜlᴜmᴜrᴜ 'dopi 'doyini trazᴜ ani ya?
40015034	Yesu nga 'yo yi tia kini, Emi ovᴜ mikate be si ya? Yi nga ‘yora, Aziri, azini e'bi were indi.
40015035	Eri nga azi 'ba ongᴜlᴜmᴜrᴜni rizᴜ va nyakua,
40015036	eri nga mikate aziri 'diyi 'du e'bi be, nga awa'difo fe, nga yi onyo ra fezᴜ 'ba erini imbale 'diyi dri, 'ba erini imbale 'diyi nga fe 'ba ongᴜlᴜmᴜrᴜ dri.
40015037	Yi dria nga nya ra, nga tra ra ; yi nga onyole 'diyi ma joloko okᴜ abaka aziri alia tre tre.
40015038	'Ba nyapi 'diyi ma kalafe alifᴜ su, 'di agupini; okᴜ pi anzi be lani kᴜ.
40015039	Eri ka 'ba ongᴜlᴜmᴜrᴜ ma ti pe mvizᴜ 'bo, eri nga tu ogurua, nga zo 'aa'dasi, cazᴜ angᴜ Magadania.
40016001	'Ba Farisaini piyi nga eca 'ba Sadukayoni be eri o'bizᴜ, nga zi eri tia eri ma ece eceta engapi 'buari yi dri.
40016002	Te eri nga e'yo omvi, 'yo yi tia kini, Ka eca ondresi, emi adri 'yo, Angᴜni nga ovᴜ onyirᴜ, 'buni ovᴜle ekarᴜrisi.
40016003	Te o'bitisi, Andrᴜ angᴜ mile onzi, 'buni ovᴜle ekarᴜ azini iritini ovᴜle inirᴜrisi. Emi ni 'bu ma mile amazᴜ ra 'bo, te eceta ewuniri emi econi amazᴜ kᴜ.
40016004	A'bianzi onzi ali o'bapi 'diyi yi eceta nda, te yi ngani eceta fe yi dri kᴜ, pe lᴜ eceta Yonani. Eri nga yi kᴜ ra, mu ra.
40016005	'Ba erini imbale 'diyi nga ca 'aa'dasi, te yi ma dri avi mikate jizᴜ ra.
40016006	Te Yesu nga 'yo yi tia, Emi ndre emi te emi agei akufi 'ba Farisaini pini ma e'yosi 'ba Sadukayonibe.
40016007	Yinga e'yo ega yieselia, 'yo kini, Ama ejini mikate kᴜ.
40016008	Yesu ka ni ra eri nga ‘yora, Emi a'ita be were 'diyi la, emi e'yo ega emi eselia emini ovᴜle mikate kokorᴜrisi a'disi ya?
40016009	Emi vani nga kiri kᴜ, emi egani mikate towi 'ba alifᴜ towi driri kᴜ ya? Emi o'du ndra evᴜ si ya?
40016010	Kani mikate aziri 'ba alifᴜ su driri, emi o'du abaka si ya?
40016011	Emi vani kᴜ kini ma 'yoni e'yo mikateni emi tia kᴜ ngoni ngoni ya? Te emi te emi agei akufi 'ba Farisaini pini ma e'yosi 'ba Sadukayoni be.
40016012	Yi nga di va ani kini eri 'yoni e'yo agei tezᴜ akufi mikateni ma e'yosi kᴜ, te yi agei tezᴜ imbata 'ba Farisaini pini ma e'yosi 'ba Sadukayoni be.
40016013	Yesu ka eca angᴜ Kaisari Filipiniria, eri nga 'ba erini imbale 'diyi zi kini, 'Ba kini Mvi 'bani eri a'di'i ya?
40016014	Yi nga ‘yora, 'Ba azini kini Yohana baputizi fepiri'i, 'ba azini kini Eliya'i, azini kini Yeremia'i kani 'ba nabirᴜ 'diyi ma azi.
40016015	Eri nga 'yo yi tia, Te emi'i, emi kini ma a'di'i ya?
40016016	Simoni Petero nga e'yo omvi, ‘yora, Mi Kristo Mungu idrirᴜri ma Mvi'i.
40016017	Yesu nga e'yo omvi 'yo eri tia, Mi ovᴜ drilebarᴜ, Simoni Yona mvi! Te rua pi ari be eceni e'yo 'diri mi drini kᴜ, te ma Ati ovᴜpi 'buari'i.
40016018	Te ma 'yo mi tia, mi Petero'i, ma nga kanisa mani si kata 'dori ma dria, azini Pari 'ba drazaniri ma kalitile ngani eco eri ndezarᴜ kᴜ.
40016019	Ma nga kifungula suru 'buarini 'diyi fe mi dri, afa dria mini ombele . nyakuari nga ovᴜ ombezarᴜ 'bua, azini afa dria mini trᴜle nyakuari nga ovᴜ trᴜzarᴜ 'bua indi.
40016020	Vᴜtinia eri nga di 'ba erini imbale 'diyi imba ci yi ma 'yo 'ba alᴜni ma tia kini eri Kristo'i kᴜ.
40016021	Engazᴜ etu 'dasi Yesu 'ba e'yo ece 'ba erini imbale 'diyi ma tia kini i ma mu Yerusalemua candi isuzᴜ 'ba 'wara piyi dri 'ba kuhani amborᴜ pie, 'ba waraga sipi 'diyi be, kini i nga ovᴜ fuzarᴜ, te o'du nasi i nga enga ra.
40016022	Petero nga eri bi, nga 'ba ega eri dria 'yozᴜ kini, 'Dini yo fo, Opi la! E'yo 'diri ma 'ye i mi ruaa alᴜni kᴜ.
40016023	Te eri oja i, nga 'yo Petero tia, Mi da mi vile ma ngᴜkᴜa, Satani! Mi ma dri kᴜmᴜrᴜ, mini e'yo Munguni egale kᴜ te e'yo 'bani egale'irisi.
40016024	Yesu nga di 'yo 'ba erini imbale 'diyi ma tia, Ba azini ka le mu ma vᴜtia, eri ma ga i ma ngᴜlᴜpi si, ma 'du pati alaza ini, ma bi ma vᴜti.
40016025	'Ba ka le idri ini pa ra eri nga idri nde avi ra, te 'ba ka idri ini avi e'yo manisi eri nga eri isu ra.
40016026	Te agu ka angᴜ wudrikuru nya dria, eri nga orodri ngoni isu idri erini ka avi ra ya? Agu nga afa ngoni ofe idri ini ma paria'i ya?
40016027	Te Mvi 'bani nga emu diza Ata erinini be, malaika erini pie; etu 'dasi eri nga di afa ofe 'ba dria alᴜ alᴜ dri, azi yini ngaleri vᴜsi.
40016028	Ma 'yo emi tia ndi ndi, 'ba pa sopi 'doa 'diyi ma azini indi, yi ngani dra ma aji o'bi kᴜ, de nga yi ndreni Mvi 'banini emuria suru ini ma alia kᴜ.
40017001	O'du azia ma vᴜtia, Yesu nga Petero pi 'du i be, Yakobo pie, Yohana adripi erini be, nga yi ji uru oni izᴜrᴜ ma dria a'dule.
40017002	Rua erini nga ovᴜ ojazarᴜ yi milia, mile erini nga di ekile etule, afa suza erini nga ovᴜ emvendrindrirᴜ diza etunile.
40017003	Mi ndre, Musa pi Eliya be nga yi e'da yi vᴜ, e'yo 'yozᴜ eri be.
40017004	Petero nga e'yo omvi 'yo Yesu tia, Opi, e'yo amani ovᴜzᴜ 'doari onyirᴜ; mi ka le ra, ma nga boroko si 'doa na, alᴜ mi dri, alᴜ Musa dri, alᴜ Eliya dri.
40017005	Erini nga e'yo 'yoria, mi ndre, iriti dizarᴜ ma endri 'de yi ma dria ci, te mi ndre, o'duko enga iriti ma alia kini, 'Di Mvi mani lele tᴜri'i, ma ovᴜ ayikosi tᴜ erisi; emi eri eri.
40017006	'Ba erini imbale 'diyi ka eri ra, yi nga o'de a'bukurᴜ va, yi ovᴜ urisi tᴜ.
40017007	Te Yesu nga eca, nga yi rua elo, nga 'yo kini, Emi enga, emi rᴜ kᴜ.
40017008	Yi ka yi mile enga 'bo, yi ndreni 'ba azini kᴜ, pe lᴜ Yesu'i a'dule.
40017009	Yini siria oni driarisi va, Yesu nga e'yo azi yi tia kini, Emi olᴜ afa ndreza 'dori ma e'yo 'ba alᴜni ma tia kᴜ, de nga Mvi 'bani engani 'ba draza ma eselia kᴜ.
40017010	'Ba erini imbale 'diyi nga zi eri tia, yi ‘yora, 'Ba waraga sipi 'diyi 'yo kini Eliya ma eca raka, 'dini a'disi ya?
40017011	Eri nga e'yo omvi, nga ‘yora, Eliyani nga eca ada, afa dria edezᴜ;
40017012	te ma 'yo emi tia, Eliya eca di 'bo, azini yi nini eri kᴜ, te yi 'ye eri yini lelerile. Te Mvi 'banini nga candi isu yi dri 'dinile indi.
40017013	'Ba erini imbale 'diyi nga di va eri 'yo yi tia Yohana baputizi fepiri ma e'yo.
40017014	Yi ka eca 'ba ongᴜlᴜmᴜrᴜ vᴜ 'bo, 'ba azini nga emu eri vᴜ, kᴜmᴜti osizᴜ tinia, kini,
40017015	Opi, mi ovᴜ yiki be ma mva ma e'yosi, azo ediani fi eri rᴜaani, 'ye eri onzi tᴜ; a'disikᴜ pale kakaᴜ eri o'de acia, azini pale kakaᴜ eri o'de yia.
40017016	Ma eji te eri 'ba mini imbale 'diyi vᴜ 'bo, te econi yini eri atizarᴜ kᴜ.
40017017	Yesu nga e'yo omvi, ‘yora, Emi a'bianzi a'ita kokorᴜ yi ojapi onzi 'diyi, ma nga ovᴜ emi be ewu ngopi ya? Ma nga ovᴜ emi vᴜ asi tezasi ewu ngopi ya? Emi eji eri ma vᴜ 'doa.
40017018	Yesu nga ega eri ma dria; orindi onzi nga efᴜ eri ma aliasi ra, mva ovᴜ di atizarᴜ etu 'darisi.
40017019	'Ba erini imbale 'diyi nga di eca Yesu vᴜ oyokolosi, yi ‘yora, Econi amani eri drozarᴜ kᴜ a'disi ya?
40017020	Eri nga 'yo yi tia, A'ita eminini ovᴜle wererisi. Te ndi ndi ma 'yo emi tia, emi ka ovᴜ a'ita be haradali efile 'dipi, emi nga 'yo oni 'diri ma tia, Mi nga 'doa, mi mu 'dale, eri nga mu ra; azini afa alᴜni ngani ovᴜ ewarᴜ emi ndezᴜ kᴜ.
40017021	Te esele 'doyi econi fᴜzarᴜ kᴜ pe Mungu ziza pisi nyaka 'daza be.
40017022	Yini ovᴜria Galilia, Yesu nga 'yo yi tia, Yi nga Mvi 'bani fe 'ba dria,
40017023	yi nga eri fu ra, o'du nasi eri nga enga ra. Yi ovᴜ candisi tᴜ.
40017024	Yini ecaria Kaperinaumua, 'ba sekeli nusu a'ipi 'diyi nga eca Petero vᴜ, nga ‘yora, 'Ba emi imbapiri 'beni sekeli nusuni kᴜ ya?
40017025	Eri ‘yora, Eri 'be ra. Eri ka efi joa 'bo, Yesu nga 'yo eri tia oko, kini, Simoni, mi osu ngoni ya? Meleki nyakua 'diyi adri musoro pi okᴜ, silingi lile 'ba driari be, a'di vᴜ ya? Anzi yini vᴜ kani anzi jurᴜni vᴜ?
40017026	Erini 'yoria kini, Anzi juruni vᴜ, Yesu nga di 'yo eri tia, Ka'dini anzi melekini ovᴜ di trᴜzarᴜ.
40017027	Te ama kazᴜ kᴜmᴜ 'bazᴜ yi dri kᴜ, mi mu miria, mi 'be ewu, mi e'du e'bi mini epele okori, mi zi tileni, mi nga sekeli isu; mi ji sekeli nderi, mi fe yi dri, mani azini mini.
40018001	Etu 'dasi 'ba erini imbale 'diyi nga eca Yesu vᴜ, nga ‘yora, A'dini nga ovᴜ amborᴜ suru 'buarima aliani ya?
40018002	Eri nga mva were omve i vᴜ, nga eri 'ba pa sozᴜ yi ma eselia,
40018003	eri nga ‘yora, Ma 'yo emi tia ndi ndi, emi ka emi oja ovᴜzᴜ anzi nyiri nyirile kᴜ, emi ngani fi suru 'buaria alᴜni kᴜ.
40018004	E'yo 'disi 'ba azini ka i oja afᴜ kokorᴜ ekile mva were 'dirile, 'ba nderi eri 'ba amborᴜ suru 'buari ma alia.
40018005	Te 'ba azini ka mva were 'dinileri alᴜ a'i ma rusi, eri a'i ma'i ;
40018006	'ba azini ka anzi nyiri nyiri ma a'ipi 'diyi ma azi alᴜ fe aba ra, onyirᴜ yi ma ombe oni amborᴜ anya 'izᴜri eri ombelea, ma 'be eri yi alirᴜ miriniri ma alia.
40018007	Candi nyaku dri e'yo 'bani abazᴜ 'diyisi! E'yo 'bani abazᴜ ani 'diyi ma emu ecekokorᴜ, te candi 'ba nde e'yo 'bani ani abazᴜri ejipiri dri!
40018008	Mi dri, kani mi pa, ka fe mi aba aba, mi li eri va, mi 'be mi ageiarisi ziri; eri onyirᴜ mi dri fizᴜ idria dri utrulu be, kani pa dulurᴜ beri, aga yini mi 'bezᴜ aci inyukokorᴜ ma alia dri iri be, kani pa iri beri ra.
40018009	Mi mile ka fe mi aba aba, mi nze eri, mi 'be eri mi ageiarisi ziri ; eri onyirᴜ mi dri fizᴜ idria mile alᴜ beri aga yini mi 'bezᴜ Jehanuma aciniria mile ir beri ra.
40018010	Emi ma ovᴜ mile be emi ma ede anzi nyiri 'diyi ma azi alᴜni kᴜ; te ma 'yo emi tia kini malaika yini 'bua 'diyi yi Ata mani ovᴜpi 'buari ma mile ndre etu dria.
40018011	Te Mvi 'bani emu afa avipiri pazᴜ ra.
40018012	Emi osu ngoni ya? Agu alᴜ ka ovᴜ kabilo be tᴜrᴜ, yi ma eselia alᴜ ka avi eri dri ra, eri ngani kali oromi drini oromi 'diyi kᴜ oni dria, muzᴜ te avipiri ndruzᴜ kᴜ ya?
40018013	Eri ka eri isu ra, ma 'yo emi tia ndi ndi, eri ovᴜ ayiko be erisi aga kali oromi drini oromi avipi kᴜ 'diyisiri ra.
40018014	'Dinile Ati emini ovᴜpi 'buari leni anzi nyiri 'diyi ma azi alᴜni ma ja dri yi eselia kᴜ.
40018015	Mi adripi ka mi eza ra, mi mu eri imba, emi irisi a'dule. Eri ka mi ti eri ra, mi isu mi adripi 'ba minirᴜ 'bo.
40018016	Te eri ka eri kᴜ, mi ji 'ba alᴜ, kani 'ba iri mi be indi, 'dini e'yo dria ma so pa 'ba e'yo eti nzepi 'ba iri kani na 'diyi ma tisi ani.
40018017	Eri ka e'yo yini 'yoleri ga si, mi 'yo kanisa tia ; eri ka e'yo kanisani ga si, eri ma ovᴜ mi dri ekile 'ba jurule, kani 'ba musoro okᴜpirile.
40018018	Ma 'yo emi tia ada, afa dria emini ombele nyakuari nga ovᴜ ombezarᴜ 'bua, azini afa dria emini trᴜle nyakuari nga ovᴜ trᴜzarᴜ 'bua indi.
40018019	Ma 'yo emi tia dika kini 'ba iri emi eselia ka ti eci tualᴜ nyakua e'yo alᴜ alᴜ dria yini zile 'diyisi, Ata mani ovᴜpi 'buari nga eri 'ye yi dri.
40018020	Te pari 'ba iri kani 'ba na yini yi okᴜzᴜ tualᴜ ma rusiria, pari 'daa ma indi yi eselia.
40018021	Vᴜtinia Petero nga di eca, nga 'yo eri tia, Opi, adripi mani nga ma eza pale si ka, mani e'yo onzi erini kᴜzᴜ ya? Kpere ecazᴜ pale aziri ya?
40018022	Yesu nga 'yo eri tia, Ma 'yoni emi tia, Ecazᴜ pale aziri, 'dini kᴜ; te, Ecazᴜ kali aziri pale aziri.
40018023	E'yo 'disi suru 'buari ovᴜ ekile agu melekirᴜ lepi afa erini lazᴜ nizᴜ kani si ya, ati'ba erini berile.
40018024	Erini 'baria laria, yi nga 'ba alᴜ mari erini nyapi talanto alifᴜ mᴜdriri eji eri vᴜ;
40018025	te erini ovᴜria afa kokorᴜ mari ofezᴜrisi, opi nga azi yi ma fe eri ozizᴜ, okᴜ pie, anzi pie, afa erini ovᴜzᴜ yi be 'diyi be dria, mari nde ofezᴜ.
40018026	Ati'bo nde nga di i eco va eri inzizᴜ, kini, Opi, mi 'ye ma be e'yere, ma nga afa ofe mi dri dria ra.
40018027	Opi ati'bo ndeni nga ovᴜ yikisi eri vᴜ, nga eri trᴜ ra, nga mari nde kᴜ eri dri ra.
40018028	Te ati'bo nde 'dari nga fᴜ, nga ati'ba i agyirᴜ 'diyi ma azi isu alᴜ, ndra mari erini nyapi silingi tᴜrᴜ alᴜri ; eri nga eri bi ombelekoa nzizᴜ, kini, Mi ofe mari mini nyaleri.
40018029	'Dini ati'bo eri ma agyirᴜ nga i eco va, nga matᴜ 'ba eri vᴜ, kini, Mi 'ye ma be e'yere, ma nga mi afa ofe ra.
40018030	Te eri leni kᴜ, te eri mu eri 'bezᴜ arujoa, ecazᴜ erini ngazᴜ mari erini nyaleri ofezᴜria.
40018031	'Dini ati'ba agyirᴜ 'diyi ka e'yo yi 'yepi 'diyi ndre ra, yi ovᴜ candisi tᴜ, yi nga emu e'yo dria yi 'yepi 'diyi olᴜ opi yini ma tia.
40018032	Opi erini nga di eri omve, nga ‘yora, Mi'i, mi ati'bo onzini, ma kᴜ ndra mari 'dari mi dri dria ra, mini matᴜ 'bale ma vᴜrisi;
40018033	eri ovᴜni onyirᴜ mini ovᴜzᴜ yikisi ati'bo mi agyirᴜri vᴜ, ekile ndra mani ovᴜle yikisi mi vᴜrile kᴜ ya?
40018034	Opi erini nga ovᴜ adrasi, nga eri fe 'ba 'ba ecandipi 'diyi dri, ecazᴜ erini ngazᴜ mari erini nyaleri ofezᴜ driaria.
40018035	Ati mani ovᴜpi 'buari nga 'ye emi be 'dinile indi, emi alᴜ alᴜ ka emi adripi ma e'yo kᴜ asi driasi kᴜria.
40019001	Eri nga eca 'dini, Yesu ka e'yo 'diyi 'yo de 'bo, eri fᴜ Galiliasi, nga eca Yudia ma kalati Yoridania 'aa'dasiria;
40019002	'ba ongᴜlᴜmᴜrᴜ kakaᴜ bi eri ma vᴜti, eri nga yi ati 'dale.
40019003	'Ba Farisaini nga mu eri vᴜ, eri obezᴜ kini, Azita a'i 'bani okᴜ ini drozᴜ e'yo driasi ra ya?
40019004	Eri nga e'yo omvi, 'yo ra kini, Emi lani ndra kini 'ba 'ba 'bapi okokeleri ede ndra yi agupirᴜ azini okᴜrᴜ kᴜ ya?
40019005	Eri nga ‘yora, E'yo 'disi agupi nga ati pi kᴜ andri be, nga i ebi okᴜ ini be; 'ba 'diyi iritro nga ovᴜ rua alᴜrᴜ.
40019006	'Dini yi ovᴜni iri dika kᴜ, te rua alᴜ. E'yo 'disi afa Munguni ecile tualᴜniri, 'ba ada ma co eseleni kᴜ.
40019007	Yi nga 'yo eri tia, Ka adri 'dini, Musa azi di waraga esele cozaniri fezᴜ eri drozᴜ a'disi ya?
40019008	Eri nga 'yo yi tia, Asi mbaza eminisi Musa a'i ndra ani emini okᴜ emini drozᴜ, te okokelerisi ovᴜni'dini kᴜ.
40019009	Ma'i, ma 'yo emi tia: 'ba azini ka okᴜ ini dro ra, ka ovᴜ e'yo ali 'bazanisi kᴜ, ka andini je, eri 'ba alini; 'ba okᴜ 'bani drole 'diri jepiri 'ba alini indi.
40019010	'Ba erini imbale 'diyi nga 'yo eri tia, E'yo agupi pini okᴜ beri ka ovᴜ 'dinile, onyirᴜ 'ba ma je okᴜ kᴜ.
40019011	Te eri nga 'yo yi tia, Ba dria econi e'yo 'diri aazarᴜ kᴜ, pe 'ba Munguni a'ita fezᴜ yi dri 'diyi'i.
40019012	Te agupi azini yi ondorᴜ, 'bani yi osile 'dinile engazᴜ andri yini ma aliarisi; agupi azini yi ondorᴜ 'bani yi onzele rarisi; agupi azini yi ondorᴜ yini yi 'bale 'dinile ceni suru 'buari ma e'yosirisi. 'Ba ecopi e'yo 'diri a'ipiri ma a'i.
40019013	Etu 'dasi yi eji anzi nyiri eri vᴜ, eri ma ti dri yi dria ani beni, ma a'i Mungu yi dri indi; te 'ba erini imbale 'diyi nga ega yi ma dria.
40019014	Te Yesu nga ‘yora, Emi kᴜ anzi nyiri ma emu ma vᴜ, emi ma oga yi si kᴜ; suru 'buari ovᴜ 'ba 'dinile 'diyini.
40019015	Eri nga i dri oti yi dria, nga fᴜ 'darisi ndo.
40019016	Mi ndre, 'ba alᴜ nga eca eri vᴜ, nga 'yo ra kini, 'Ba 'ba Imbapiri, ma nga e'yo onyirᴜ ngoniri 'ye'i ka, ma ma ovᴜ idri 'dani 'daniri be ani ya?
40019017	Eri nga 'yo eri tia, Mi zi onyi ma e'yo ma tia a'disi ya? 'Ba onyi beri eri alᴜ. Te mi ka le fi idria, mi mba azita ma ta.
40019018	Eri nga 'yo eri tia, Ngoyi ya? Yesu nga ‘yora, Mi fu 'ba kᴜ, Mi 'ba ali kᴜ, Mi ogu kᴜ, Mi nze e'yo eti inzorᴜ kᴜ,
40019019	Mi inzi ati pi mi andri be, azini Mi le mi agyi mini mi lelerile.
40019020	Karilaᴜ nga 'yo eri tia, Ma mba 'diyi ma ta dria 'bo; e'yo ngoni ace nga vinini ya?
40019021	Yesu nga 'yo eri tia, Mi ka le ovᴜ kililirᴜ, mi mu, mi ozi afa mini dria, mi fe 'ba aliorᴜ dri, te mi nga ovᴜ lonyi be 'bua ; azini mi emu ma vᴜti bizᴜ ani.
40019022	Te karilaᴜ, erini e'yo 'diri eriria, nga mvi asi candirᴜsi; a'disikᴜ eri afa be kakaᴜ.
40019023	Yesu nga 'yo 'ba erini imbale 'diyi ma tia, Ma 'yo emi tia ndi ndi, kini, eri nga ovᴜ ewarᴜ 'ba afa e'irᴜ dri fizᴜ suru 'buaria.
40019024	Dika ma 'yo emi tia, Ngamiani fizᴜ sindani ma talaasiri eri ewa kokorᴜ aga 'ba afa e'irᴜni fizᴜ suru Munguniari ra.
40019025	'Ba erini imbale 'diyi ka eri ra, yi nga osu tᴜ aga ra, 'yozᴜ kini, Ka'dini a'di eco i pazarᴜni ya?
40019026	Yesuni mile 'baria yi ruaa, nga 'yo yi tia, 'Ba vᴜrisi e'yo 'diri econi kᴜ, te Mungu vᴜrisi e'yo dria eco ra.
40019027	Petero nga di e'yo omvi, 'yo eri tia, Mi ndre, ama kᴜ afa dria 'bo, ama bi mi vᴜti. Ama nga ani a'di isu ya?
40019028	Yesu nga 'yo yi tia, Ma 'yo emi tia ndi ndi, emi 'ba ma vᴜti bipi 'diyi, ewu afa 'bazᴜ o'dirᴜrisi Mvi 'bani ka ri ogᴜŋa erini dizarᴜri dria, emi'i indi, emi nga ri ogᴜŋa mᴜdri drini iri ma dria, suru mᴜdri drini iri Israelini 'diyi ma e'yo iizᴜ.
40019029	'Ba dria alᴜ alᴜ jo pi kᴜpi, adripi pie, amvipi pie, ati pie, andri pie, anzi pie, angᴜ pie dria, ma rusiri, yi nga eri ofe pale tᴜrᴜ, azini eri nga idri 'dani 'daniri bi awitarᴜ.
40019030	Te 'ba kakaᴜ ovᴜpi oko 'diyi nga ovᴜ 'ba vilerᴜ; 'ba vile 'diyi nga ovᴜ 'ba oko 'diyirᴜ.
40020001	Te suru 'buari si i ekile agu jo e'irᴜ fᴜpi o'bitisi drio 'ba azi ngapi 'diyi ayᴜzᴜ, ejizᴜ amvᴜ ini zabibuni ma aliarile.
40020002	Ka ede e'yo 'ba ayᴜa 'yepi 'diyi be kini yi nga dinari alᴜ a'i o'du alᴜ alᴜsi 'bo, eri pe yi ti amvᴜ ini zabibuniria.
40020003	Eri fᴜ etu na, eri nga 'ba azini ndre pa soria cuua azi kokorᴜ;
40020004	eri 'yo 'ba nde 'diyi tia, Emi mu amvᴜ zabibunia indi; ma nga afa fe emi dri kililirᴜ. Yi mu ra.
40020005	Eri fᴜ dika etu azia azini etu oromi, eri nga 'ye 'dinile tro tro.
40020006	Eri fᴜ sawa mᴜdri drini alᴜ, eri nga 'ba azini isu pa soria; nga 'yo yi tia, Emi so pa 'doa azi kokorᴜ o'du alᴜ pi a'disi ya?
40020007	Yi nga 'yo eri tia, 'Ba alᴜni ama ayᴜle kᴜrisi. Eri 'yo yi tia, Emi'i indi, emi mu amvᴜ zabibunia.
40020008	Etu ka 'de ra, 'ba amvu zabibuni ma e'i nga 'yo 'ba erini azi ma driliari ma tia, Mi omve 'ba ayᴜa 'yepi 'diyi, mi ofe oya yini, mi e'do 'ba vile 'diyisi cazᴜ 'ba oko 'diyi vᴜ.
40020009	'Ba te fipi sawa mᴜdri drini alᴜsi 'diyi emu ra, yi a'i dinari alᴜ alᴜ.
40020010	'Ba oko 'diyi ka eca ra, yi osu yi nga afa a'i aga ra; te yi'i indi, yi a'i dinari alᴜ alᴜ.
40020011	Yini eri a'iria yi ono ono jo e'i dri,
40020012	yi ‘yora, 'Ba vile 'diyi nga azi etu alᴜ a'dule, te mi 'ba yi ama be tro tro, ama'i 'ba andepi kai azi okporᴜ o'du alᴜni pisi etu driza be 'diyi.
40020013	Te eri nga e'yo omvi, 'yo 'ba alᴜ yi ma eseliari ma tia, Ma agyi, ma 'yeni mi onzi kᴜ; mi edeni e'yo ma be dinari alᴜ a'izᴜ kᴜ ya?
40020014	Mi 'du miniri, mi mvi; ma le 'ba vile 'diri ofe ekile mani mi ofelerile.
40020015	Econi mani 'yezarᴜ afa maniri be mani lelerile kᴜ ya? Kani mi mile onzi mani ovᴜle onyirᴜrisi ya?
40020016	'Dini 'ba vile 'diyi nga ovᴜ 'ba oko 'diyirᴜ; 'ba oko 'diyi 'ba vile 'diyirᴜ.
40020017	Yesuni turia Yerusalemua, eri nga 'ba erini imbale mᴜdri drini iri 'diyi 'du kalaa, nga 'yo yi tia geria oyokolosi,
40020018	Emi ndre, ama tu Yerᴜsalemua; yi nga Mvi 'bani fe kuhani amborᴜ piyi dri 'ba waraga sipi 'diyi be, 'ba 'diyi nga e'yo li drinia eri fuzᴜ,
40020019	yi nga eri fe 'ba jururᴜ 'diyi vᴜ eri ecandizᴜ, eri cozᴜ, eri dizᴜ pati ruaa, te o'du nasi eri nga enga ra.
40020020	Vᴜtinia anzi Zebedayoni ma andri nga eca eri vᴜ anzi erini be, nga kᴜmᴜti osi tinia, e'yo azini a'izᴜ eri dri.
40020021	Eri nga 'yo eri tia, Mi le a'dᴜni ya? Eri nga 'yo eri tia, Mi azi anzi mani iri 'diyi ma ri, alᴜ mi dri adaria, alᴜ mi dri ejiria, suru mini ma alia.
40020022	Te Yesu nga e'yo omvi, nga ‘yora, Emi nini e'yo emini a'ileri kᴜ. Eco emini mvuzarᴜ ejea mani ngazᴜ mvuzᴜrisi ra ya? Yi 'yo eri tia, Ama eco ra.
40020023	Eri nga 'yo yi tia, Ejea mani mvuzᴜrisi emi nga mvu ra ada; te rizᴜ ma dri adaria azini ma dri ejiriari, fezaniri eri e'yo mani yo, te eri 'ba ma Atani eri edele ngonde yi dri 'diyini.
40020024	'Ba mᴜdri ka e'yo 'diri eri ra, yi ovᴜ aokosi adripi iri 'diyi vᴜ.
40020025	Te Yesu nga yi omve i vᴜ, nga ‘yora, Emi ni ra 'ba 'ba jurᴜ dri cepi 'diyi adri yi ma drilia opirᴜ, 'ba amborᴜ yini adri yi ayᴜ okposi.
40020026	Te eri ngani ovᴜ 'dinile emi eselia kᴜ; te 'ba ka le ovᴜ 'ba amborᴜ emi eselia, eri ma ovᴜ 'ba emi ma aza kopirirᴜ,
40020027	te 'ba ka le ovᴜ 'ba okorirᴜ emi eselia, eri ma ovᴜ ati'bo emini;
40020028	'dinile Mvi 'bani emuni 'bani eri aza kozᴜ azisi 'dini kᴜ, te 'ba aza kozᴜ, azini idri ini fezᴜ 'ba kakaᴜ onzezᴜ.
40020029	Yini fᴜria Yerikoarisi, 'ba ongᴜlᴜmᴜrᴜ kakaᴜ bi eri vᴜti.
40020030	Mi ndre, 'ba mile draza be iri yini riria geri kalaa, yi ka eri kini Yesuni agani, yi otre urᴜ kini, Opi, mi ovᴜ yikisi ama vᴜ, mi Daudi mvi la!
40020031	'Ba ongᴜlᴜmᴜrᴜ ega yi ma dria, kini yi ma ovᴜ ciri ; te 'ba 'diyi otre urᴜ aga ra, 'yozᴜ kini, Opi, mi ovᴜ yikisi ama vᴜ, mi Daudi mvi la!
40020032	Yesu nga pa so ci, nga yi omve, nga ‘yora, Emi le ma 'ye emi dri a'dᴜni ya?
40020033	Yi nga 'yo eri tia, Opi, mile amani ma ovᴜ zizarᴜ fo!
40020034	Yesuni ovᴜria asi ndriza be, nga yi ma mile elo ; coti yi ndre angᴜ ra, yi nga eri vᴜti bi.
40021001	Yi ka eca Yerusalemua ogogo, ecazᴜ Betifagea, kpere Oni Mizeituniria 'bo, Yesu nga di 'ba erini imbale iri 'diyi ma ti ope,
40021002	'yozᴜ yi tia kini, Emi fi aku ovᴜpi emi driliaria, te coti emi nga akanya isu 'izarᴜ, mva erini be tualᴜ; emi trᴜ yi, eji yi ma vᴜ.
40021003	'Ba azini ka e'yo azini 'yo emi tia, emi nga 'yo kini, Opi le yi ra; eri nga yi ti pe coti.
40021004	E'yo 'ye i 'dini, e'yo ndra nabini 'yoleri ma eca i paria 'yeke ani, 'yozᴜ,
40021005	Emi olᴜ Zioni zi ma tia, Mi ndre, meleki mini emu mi vᴜ, eri asi e'yere be, eri ri akanya dria, akanyamva werearᴜri ma dria indi.
40021006	'Ba erini imbale 'diyi mu ra, nga 'ye Yesuni azile yi tiarile;
40021007	yi eji akanya mva be, nga bongo yini o'be akanya ngᴜkᴜa; eri nga ri drinia.
40021008	'Ba ongᴜlᴜmᴜrᴜ kakaᴜ nga bongo yini aja geria; 'ba azini nga pati arakala ga, aja geria indi.
40021009	'Ba ongᴜlᴜmᴜrᴜ mupi drilenia 'diyi pi nga oyᴜ uru, 'ba vᴜtini bipi 'diyi be, yi ‘yora, Hosana Daudi mvi vᴜ! 'Ba emupi Opi ma rusiri ma ovᴜ asi ndriza be! Hosana 'bua urᴜ tᴜ!
40021010	Eri ka fi Yerᴜsalemua, aku amborᴜ dria oya oya, 'yo kini, 'Di a'di'i ya?
40021011	'Ba ongᴜlᴜmᴜrᴜ ‘yora, 'Di nabi Yesu engapi Nazareti Galiliniari'i.
40021012	Yesu eri fi hekalu Munguniria, eri nga 'ba dria afa ozipi azini afa olepi hekalua 'diyi odro amve, eri nga mesa 'ba silingi ofᴜpi 'diyini ogᴜ va, kiti 'ba a'balaᴜ ozipi 'diyini be.
40021013	Eri 'yo yi tia, E'yo si i 'dini kini, Yi nga jo mani omve jo Mungu zizaniri'i; te emi oja eri oji oguoᴜnirirᴜ.
40021014	'Ba mile draza be azini 'ba acozarᴜ 'diyi nga eca eri vᴜ hekalua, eri nga yi ati ra.
40021015	Te kuhani amborᴜ piyi 'ba waraga sipi 'diyi be ka tali erini 'yele 'diyi ndre, anzi oyᴜpi uru hekalua 'yopi, Hosana Daudi mvi vᴜ! diyi be 'bo, aoko nya yi tᴜ;
40021016	yi 'yo eri tia, Mi eri e'yo yini 'yoleri ra ya? Yesu nga 'yo yi tia, E, ma eri ra; te emi lani nga 'dini kᴜ ya, kini, Mi 'ba inzita kililirᴜ e'yo efᴜpi anzi nyiri piyi ma tilia odekᴜa pierisi ra.
40021017	Eri kᴜ yi ra, nga fᴜ aku amborᴜasi muzᴜ Betania, eri la 'dale.
40021018	Erini emviria aku amboria o'bitisi, eri nga ovᴜ abirisi.
40021019	Erini elio pati ndreria ger kalaa, eri eca etinia, te eri isuni afa rᴜania kᴜ te biko a'dule. Eri nga 'yo eri tia, Mi 'ya efi dika kpere 'dani 'dani kᴜ! Elio pati nderi 'wi coti.
40021020	'Ba erini imbale 'diyi ka ndre 'bo, yi osu osu, kini, Elio pati 'wi coti 'doni ngoni ngoni ya?
40021021	Yesu nga e'yo omvi, 'yo yi tia, Ma 'yo emi tia ndi ndi, emi ka ovᴜ a'itasi, emi asi ka oti kᴜ, emi ngani tali elio patini 'ye a'dule kᴜ, te emi ka 'yo oni dori ma tia, Mi nze mi, 'be miria, eri nga ovᴜ 'yezarᴜ ra.
40021022	Azini afa dria dria emini a'ile Mungu zizasi 'diyi, emi ka ovᴜ a'ita be, emi nga yi isu ra.
40021023	Erini firia hekalua, 'ba kuhani amborᴜ piyi 'ba 'wara 'ba ma drilia 'diyi be nga eca eri vᴜ erini 'ba imbaria, 'yozᴜ kini, Mi 'ye 'dini okpo ngonirisi ya? A'di fe mi dri okpo 'dirini ya?
40021024	Yesu nga e'yo omvi, 'yo yi tia, Ma'i, ma vini nga e'yo alᴜ zi emi tia indi ; emi ka omvi ma dri ra, ma nga e'yo mani e'yo 'diyi 'yezᴜ okpo ngonirisiri olᴜ emi tia ani.
40021025	Baputizi Yohanani eri enga ngoa ya? 'Bua kani 'ba vᴜ ya? Yi nga yi ozi yi eselia ceni ceni kini, Ama ka 'yo 'Bua, eri nga 'yo ama tia, Emi a'ini di kᴜ a'disi ya?
40021026	Te ama ka ‘yora, 'Ba vᴜ, ama rᴜ 'ba ongᴜlᴜmᴜrᴜ; 'ba driani a'ile kini Yohanani nabinirisi.
40021027	Yi nga e'yo omvi, 'yo Yesu tia, Ama nini kᴜ. Eri nga di 'yo yi tia ani, Dini ma olᴜni vini alᴜ emi tia e'yo mani e'yo 'diyi 'yezᴜ okpo ngonirisiri kᴜ.
40021028	Emi ega ngoni ya? 'Ba azini ovᴜ anzi be iri ; eri eca mva okori vᴜ, eri ‘yora, Mva mani, mi mu andrᴜ azi nga amvu zabibunia.
40021029	Eri omvi e'yo, ‘yora, Ma leni kᴜ; te vilerisi eri nga i asi oja, mu ra.
40021030	Eri eca mva iriri vᴜ, eri 'yo e'yo te alᴜrile ; eri nga e'yo omvi, Ma mu ra, ma ata; te eri muni kᴜ.
40021031	'Ba iri 'diyi ma eselia, a'di 'ye e'yo i atini lelerini ya? Yi ‘yora, Okori'i. Yesu nga 'yo yi tia, Ma 'yo emi tia ndi ndi, 'ba musoro okᴜpi 'diyi pi okᴜ ali o'bapi 'diyi be nga fi suru Munguni ma alia emi drilia oko.
40021032	A'disikᴜ Yohana eri emu emi vᴜ geri e'yo kililirᴜnisi, te emi a'ini eri kᴜ, te 'ba musoro okᴜpi 'diyi pi okᴜ ali o'bapi 'diyi be a'i erini; te emi'i, emi ka ndre 'dini 'bo ti, emi ojani emi asi vilerisi eri a'izᴜ kᴜ.
40021033	Emi eri e'yo o'beza azini. Agu azini eri jo e'ini, eri isi zabibu pati amvu alia, to kali ageinia ci, ga 'bile alenia patiefi ma su nzizᴜ, si jo izᴜrᴜ angᴜ agei tezᴜ, eri kᴜ eri 'ba ageini tepi 'diyi dri, nga mu angᴜ andinia.
40021034	Ewu efinirini kazᴜri ka eca ogogo, eri pe ati'ba erini ma ti 'ba amvᴜ agei tepi 'diyi vᴜ, efi kaza erini a'izᴜ;
40021035	te 'ba amvu agei tepi 'diyi nga ati'ba erini obi ci, alᴜri yi co co, aziniri yi fu kai, aziniri yi o'be onisi.
40021036	Dika eri nga ati'ba azini ma ti ope, kakaᴜ aga oko 'diyi ra ; yi nga yi 'ye dria alᴜrile.
40021037	Te vilerisi eri nga mvi ini ma ti pe yi vᴜ, kini, Yi nga ma mvini inzi ra.
40021038	Te 'ba amvu agei tepi 'diyi ka mvini ndre 'bo, yi nga 'yo yi eselia ceni ceni, 'Di karimva angᴜ nyapiri'i; emi emu, ama fu eri, ama pa angᴜ erini amanirᴜ.
40021039	Yi bi eri, yi nga eri 'be amvᴜ zabibuniasi amve, yi fu eri ra.
40021040	E'yo 'disi opi amvu zabibuni ma e'ini ka eca, eri nga 'ba amvu agei tepi 'diyi 'ye ngoni ya?
40021041	Yi 'yo eri tia, Eri nga 'ba onzi 'diyi ma dri ja onzi, eri nga amvu zabibuni fe kᴜ 'ba amvᴜ agei tepi azini, ngapi efi kaza fepi eri dri ewu yini vᴜsi 'diyi dri.
40021042	Yesu 'yo yi tia, Emi lani e'yo siza ma alia kᴜ ya, kini: Oni 'ba jo sipi 'diyini gale siri, oni 'diri ofᴜ ovᴜzᴜ jo kalati ma oni drirᴜri'i, oni drirᴜ nde 'diri enga Opi vᴜ, eri ovᴜ ama milia e'yo osutarᴜni.
40021043	E'yo 'disi ma 'yo emi tia, suru Mungunini nga ovᴜ pazarᴜ emi dri, eri nga ovᴜ fezarᴜ suru andini efi eriniri kapiri dri.
40021044	'Ba e'depi oni 'dori ma driari nga ovᴜ nyozarᴜ, te 'ba dria erini e'dezᴜ driniari nga ovᴜ erezarᴜ irifᴜrale.
40021045	'Ba kuhani amborᴜ piyi 'ba Farisaini be ka e'yo o'beza erini eri ra, yi ni ra eri e'yo 'yo yisi.
40021046	Te yi ka geri nda eri bizᴜ, yi rᴜ 'ba ongᴜlᴜmᴜrᴜ, yini a'ile kini eri nabinirisi.
40022001	Yesu nga e'yo omvi, 'yo yi tia dika e'yo o'bezasi, kini,
40022002	Suru 'buari ovᴜ ekile 'ba melekirᴜ omu okᴜ bizaniri 'bapi mva ini drirlie,
40022003	eri pe ati'ba erini ma ti 'ba ndra erini omvele omu okᴜ bizani nyazᴜ 'diyi omvezᴜ; te yi ga emuko si.
40022004	Eri pe ati'ba azini ma ti dika, eri ‘yora, Emi olᴜ 'ba omvele 'bo 'diyi ma tia, Mi ndre, ma a'di nyaka mani 'bo, oli ranya mani piyi anyapa osorᴜ 'diyi be 'bo, afa dria ovᴜ ngonde; emi ma emu omu okᴜ bizaniria.
40022005	Te 'ba 'diyi 'bani asi drinia kᴜ, yi mu ra, 'ba alᴜ amvᴜ inia, aziniri afa oziza inia;
40022006	'ba acepi 'diyi bi ati'ba erini ci, nga drinza fe yi dri, nga yi fu ra.
40022007	Te meleki ovᴜ adrasi; eri pe asikari ini ma ti, ja 'ba 'ba fupi 'dayi ma dri, eve aku yini acisi dria ra.
40022008	Eri nga di 'yo ati'ba ini ma tia, Omu okᴜ bizaniri ovᴜ edezarᴜ, te 'ba ndra omvele 'bo 'diyi ovᴜni onyirᴜ kᴜ.
40022009	Emi mu geri gbokoni yi ecizᴜria, azini 'ba dria emini isule 'diyi, emi ma omve yi emuzᴜ omu okᴜ bizaniria.
40022010	Ati'ba 'dayi nga di fᴜ mu gbokoa, nga 'ba dria yini isule 'diyi okᴜ, 'ba onzi piyi 'ba onyirᴜ 'diyi be; 'dini omu ga tre 'ba ripi 'diyisi.
40022011	Te melekini firia 'ba ripi 'diyi andrizᴜ, eri nga 'ba alᴜ ndre 'daa afa suza omuni kokorᴜ;
40022012	eri nga 'yo eri tia, Ma agyi, mi efi 'doa afa suza omuniri kokorᴜ ngoni ngoni ya? Te eri adri ciri.
40022013	Meleki nga di 'yo 'ba azi ngapi 'diyi ma tia, Emi ombe eri ma pa pi dri be ci, emi 'be eri angᴜ inicicirᴜa amve; 'daa awᴜ pi sikala nyaza be nga ovᴜni.
40022014	Te 'ba kakaᴜ ovᴜ omvezarᴜ, te 'ba opele 'diyi were.
40022015	Vᴜtinia 'ba Farisaini nga emu, ti ecizᴜ tualᴜ e'yo otᴜzᴜ eri mbazᴜ e'yo erini 'yoleri ma alia.
40022016	Yi nga 'ba yini imbale 'diyi pi ma ti pe eri vᴜ 'ba Herodeni be, kini, 'Ba 'ba Imbapiri, ama ni ra mi 'ba adani, mi geri Munguni imba e'yo adarᴜrisi, mi asini 'ba alᴜni ma e'yosi kᴜ ; mini 'ba opele kᴜrisi.
40022017	Mi olᴜ di amani, mi ega ngoni ya? Azita a'i amani musoro 'bezᴜ Kaisari dri, kani 'dini yo?
40022018	Te Yesuni e'yo onzi yini niria, nga ‘yora, Emi ma ole a'disi ya, emi 'ba lokiri be?
40022019	Emi ece ma dri aya musoroniri. Yi nga silingi eji eri dri.
40022020	Eri 'yo yi tia, Wura 'dori e'yo siza driniari be yi a'dini ya?
40022021	Yi ‘yora, Kaisarini. Eri nga di 'yo yi tia, Emi fe afa Kaisarini Kaisari dri, azini afa Munguni emi ma fe Mungu dri.
40022022	Yi ka eri 'dini 'bo, yi osu tᴜ; yi nga eri kᴜ, nga mu ra.
40022023	O'du 'darisi 'ba Sadukayoni, 'yopi kini engata yo 'diyi, nga emu eri vᴜ, nga zi eri tia kini,
40022024	'Ba 'ba Imbapiri, Musa 'yo ndra 'dini, 'Ba azini ka dra anzi kokorᴜ, adripi erini nga okᴜ erini omvi, nga ori ti i adripi dri.
40022025	Adripi aziri ndra ama eselia indi; okori ka okᴜ bi 'bo, dra ra, erini ovᴜle ori kokorᴜrisi kᴜ okᴜ ini adripi dri.
40022026	'Dinile 'ba iriri indi, azini nari, cazᴜ kpere yi aziri dria.
40022027	Yi dria ma vᴜtia okᴜ nde nga dra indi.
40022028	Ka'dini engata ma alia, 'ba aziri 'diyi ma eselia, eri nga ovᴜ okᴜ a'dini ya? yi driani eri bile okᴜrᴜrisi.
40022029	Te Yesu nga e'yo omvi, 'yo yi tia, Emi aba aba emini e'yo siza pi nile okpo Munguni be kᴜrisi.
40022030	A'disikᴜ engata ma alia 'ba ngani okᴜ bi kᴜ, azini 'ba feni okᴜ 'ba dri kᴜ indi, te yi nga ovᴜ ekile malaika 'bua 'diyile.
40022031	Te engata 'ba draza eseliari ma e'yosi, emi lani nga e'yo Munguni 'yole emi tia kini,
40022032	Ma Mungu Iburahimuni, ma Mungu lsakani, ma Mungu Yakoboni-ri kᴜ ya? Mungu ovᴜni Mungu 'ba drazani kᴜ, te 'ba idrirᴜni.
40022033	'Ba ongᴜlᴜmᴜrᴜ ka eri 'dini, yi osu tᴜ imbata erinisi.
40022034	Te 'ba Farisaini ka eri kini eri o mbe 'ba Sadukayoni ma ti ci, yi nga yi okᴜ tualᴜ.
40022035	'Ba alᴜ yi eselia, 'ba azita nipiri, nga e'yo zi eri tia eri o'bizᴜ.
40022036	'Ba 'ba Imbapiri, e'yo aziza ma eselia, azita ngori amborᴜnini ya?
40022037	Eri nga 'yo eri tia, Mi ma le Opi Mungu mini mi asi driasi, mi orindi driasi, ondᴜa mini driasi.
40022038	'Dori azita amborᴜ okori'i.
40022039	Iriri ovᴜpi erileri 'di'i, Mi ma le mi agyi ekile mini mi ngᴜlᴜpi lelerile.
40022040	E'yo aziza dria pi nabi be oti yi azita iri 'diyi ma rᴜaa.
40022041	'Ba Farisaini yini ti okᴜria tualᴜ, Yesu nga zi yi tia,
40022042	kini, Emi ega e'yo Kristoni ngoni ya? Eri a'di mvi'i ya? Yi 'yo eri tia, Daudi mvi'i.
40022043	Eri 'yo yi tia, Ka adri 'dini, Daudi nga di eri omve Orindisi, Opi'i, ngoni ngoni ya, erini 'yoria kini,
40022044	Opi 'yo Opi mani ma tia, Mi ri ma dri ndiria, de nga ma 'bani ari'ba mini mi pa agelea kᴜ?
40022045	Ka'dini Daudi ka eri omve Opi'i, eri ovᴜ di mva erinirᴜ ngoni ngoni ya?
40022046	'Ba alᴜni econi e'yo omvizarᴜ eri tia alᴜni kᴜ, azini engazᴜ o'du 'dasi 'ba alᴜni asi teza be e'yo zizᴜ eri tia dikani yo.
40023001	Vᴜtinia Yesu nga di 'yo 'ba ongᴜlᴜmᴜrᴜ piyi ma tia 'ba erini imbale 'diyi be,
40023002	eri kini, 'Ba waraga sipi 'diyi pi ri ogᴜŋa Musaniri ma dria 'ba Farisaini be;
40023003	e'yo 'disi e'yo dria yini 'yoleri emi 'ye, emi bi, te emi 'ye 'yeta yini 'yelerile kᴜ; a'disikᴜ 'yozarᴜni yi ‘yora, te yi 'yeni kᴜ.
40023004	Te yi ombe teri nzizarᴜ 'bani ecole 'dule kᴜ 'diyi, yi 'ba yi 'ba ma ombetia ; te yi ma ngᴜlᴜpi leni yi mizᴜ drimva yinisi kᴜ.
40023005	Te 'yeta yini 'yeleri dria yi 'ye 'ba ma milia, 'ba ma ndre beni; te yi ombe e'yo siza ma verisi azini walarᴜ, o'i yi drilebarᴜ yi ma ruaa, yi ere yi ma bongo ti amborᴜ,
40023006	omu ma alia yi le kiti okori, azini pari 'bani yi okᴜzᴜria yi le kiti drile 'diyi,
40023007	yi le 'ba ma zi yi ci ci cuua, 'ba ma omve yi Imbapi'i indi.
40023008	Te emi ma ovᴜ omvezarᴜ Imbapi'i kᴜ, te 'ba emi imbapiri eri alᴜ, emi dria adripini.
40023009	Nyakua 'doa emi omve 'ba alᴜni ati eminirᴜ kᴜ, a'disikᴜ 'ba alᴜ eri Ati eminirᴜni, eri 'bua .
40023010	'Ba ma omve vini emi 'ba 'ba dri cepiri'i kᴜ, a'disikᴜ 'ba emi dri cepiri eri alᴜ, Kristo'i.
40023011	Te 'ba emi eselia agapi ambosiri eri 'ba emi aza kopi azisiri'i;
40023012	te 'ba dria i ngᴜlᴜpi enyapi 'bapi ururi yi nga eri omvi ele, te 'ba dria i ngᴜlᴜpi omvipi eleri yi nga eri 'ba uru.
40023013	Candi emi dri, 'ba waraga sipi 'diyi pi 'ba Farisaini be, emi 'ba lokiri be! emini suru 'buari ma ti opile 'ba ma milia cirisi ; te emi'i, emi fini kᴜ, emi a'ini vini 'ba 'yepi fipi 'diyini fizᴜ kᴜ.
40023014	Candi emi dri, 'ba waraga sipi 'diyi pi 'ba Farisaini be, emi 'ba lokiri be! emi jo awᴜzini nya, emini de Mungu ziria izᴜrᴜ inzosi; e'yo 'disi emi nga ovᴜ e'yo liza be aga ra.
40023015	Candi emi dri, 'ba waraga sipi 'diyi pi 'ba Farisaini be, emi 'ba lokiri be! emi aci gorigori miria azini nyaku a'wirᴜ ma dria, 'ba alᴜ ojazᴜ emi vᴜ ; eri ka ofᴜ 'dini 'bo, emi eri oja mva Jehanumanirᴜ aga emi ra pale iri.
40023016	Candi emi dri, emi 'ba 'ba dri cepi mile kokorᴜ, 'yopi kini, 'Ba ka oyo so hekalu rusi, 'di e'yoni yo; te 'ba ka oyo so dahabu hekalu aliari ma rᴜsi, eri mari be, 'diyi.
40023017	Emi 'ba ondᴜa kokorᴜ azini mile odraza be 'diyi! Te ngori agani ya, dahabuni, kani hekalu dahabu nde 'bapi alatararᴜri'i ya?
40023018	Azini emi kini, 'Ba ka oyo so pari edeta edezᴜri ma rᴜsi, 'di e'yoni yo ; te 'ba ka oyo so feta ovupi driniarisi, eri mari be.
40023019	Emi 'ba mile draza be 'diyi! Te ngori agani ya, fetani, kani pari edeta edezᴜ feta nde 'bapi alatararuri'i ya?
40023020	'Dini 'ba ka oyo so pari edeta edezᴜri ma rusi, eri so oyo erisi afa dria ovᴜpi drmia 'diyisi indi;
40023021	'ba oyo sopi hekalu rᴜsiri eri so oyo erisi, azini Eri'i ovᴜpi aleniarisi indi.
40023022	Azini 'ba oyo sopi 'bu rusiri, eri so oyo ogᴜŋa Mungunirisi, azini Eri'i ripi driniarisi indi.
40023023	Candi emi dri, 'ba waraga sipi 'diyi pi 'ba Farisaini be, emi 'ba lokiri be! a'disikᴜ emi adri tibi pi ma esele mᴜdri 'diyi ma azi alᴜri fe ra, afa arikarirᴜri pi, jipa pie, mondrokolo omvele kuminori pie, de emi kᴜ e'yo 'wara azitani 'diyi ja, e'yo lizᴜ kililirᴜri pi, yiki pie, a'ita be ; onyirᴜ 'ba ma 'ye 'diyi ra, te 'ba ma kᴜ azini 'dayi 'yekokorᴜ kᴜ.
40023024	Emi 'ba 'ba dri cepi mile draza be 'diyi! Yiyiarᴜni emi adri ndra ra, te ngamiarᴜni emi mvu pi 'dani!
40023025	Candi emi dri, 'ba waraga sipi 'diyi pi 'ba Farisaini be, emi 'ba lokiri be! emini erejea pi ma ngᴜkᴜ ojile otekua be alarᴜrisi, te alialerᴜ yi ga tre afa opaza pisi 'yeta saarᴜri be.
40023026	Mi 'ba Farisaini mile draza beri'i! mi oji erejea pi ma ale otekua be raka, ngᴜkᴜni ma ovᴜ ani alarᴜ indi beni.
40023027	Candi emi dri, 'ba waraga sipi 'diyi pi 'ba Farisaini be, emi 'ba lokiri be! emi si emi ekile nyadri 'bani trile ivisi 'diyile, amvelerᴜ yi e'da ndrizarᴜ, te alialerᴜ yi ga tre 'ba ma avᴜ ma fala piyisi afa maza be dria.
40023028	Emi tro tro 'dini indi, amvelerᴜ emi e'da 'ba vᴜ ekile 'ba kililirᴜle, te alialerᴜ emi ga tre lokiri pisi ezata be.
40023029	Candi emi dri, 'ba waraga sipi 'diyi pi 'ba Farisaini be, emi 'ba lokiri be! emini nyadri nabini silerisi, emini nyadri 'ba kililirᴜ 'diyini edele ndrizarᴜrisi indi,
40023030	emi ‘yora, Ama ka ovᴜ ndra ewu ama a'bipini ovᴜzᴜ 'dayisi indi, ama ecini ndra ti yi be nabi ma ari adazᴜ kᴜ.
40023031	'Dini emi ece emi ceni, emi 'ba nabi fupi 'diyi ma anzi.
40023032	Emi ma fe di afa o'biza emi a'bipini ma ga tre!
40023033	Emi uri, boroa ma orirᴜ 'diyi, emi nga apa e'yo liza 'bani dri jazᴜ Jehanumaarisi ngoni ngoni ya?
40023034	Te mi ndre, e'yo 'disi ma nabi piyi ma ti ope emi vᴜ, 'ba ondᴜa be 'diyi pie, 'ba waraga sipi diyi be; emi nga 'ba 'diyi ma azi ofu ra, azini di pati ruaa, yi ma azi emi nga co kalisi pari emini emi okᴜzᴜria, emi nga yi odro aku vᴜsi aku vᴜsi;
40023035	'dini ari dria 'ba kililirᴜni ovᴜpi adazarᴜ nyaku driari nga emvi emi dria, e'dozᴜ ari Habili 'ba kililirᴜrinisi ecazᴜ Zakaria Barakia mvi, emini fule hekalu pi ma eselia pari edeta edezᴜri beri ma ari vᴜ.
40023036	Ma 'yo emi tia ada ada, e'yo 'diyi dria yi nga eca a'bianzi 'doyi ma dria.
40023037	Yerusalemu la! Yerusalemu la! 'ba nabi ofupiri, 'ba ti pele mi vᴜ 'diyi o'bepi onisiri! Ma le ndra anzi mini okᴜ ekile ariani anzi ini okᴜle opile etiarile pale si, te emi ga si!
40023038	Mi ndre, jo emini ovᴜ kᴜzarᴜ emi dri andrᴜrᴜ.
40023039	Te ma 'yo emi tia, Emi ngani ma ndre dika alᴜni kᴜ, engazᴜ curu’do de nga emi 'yoni kini, Asi ndriza ma ovᴜ 'ba emupi Opi ma rᴜsiri ma dria, 'dini kᴜ.
40024001	Yesu nga fᴜ hekalua, mu geria; 'ba erini imbale 'diyi nga eca eri vᴜ jo siza hekaluni 'diyi ecezᴜ eri dri.
40024002	Eri nga e'yo omvi, 'yo yi tia, Emi ndreni afa 'diyi dria kᴜ ya? Ma 'yo emi tia ndi ndi, oni alᴜni ngani ace 'doa adrozarᴜ agyi dria asᴜkokorᴜ kᴜ.
40024003	Erini riria oni Mizeituni ma dria, 'ba erini imbale 'diyi nga eca eri vᴜ de eri a'dule, kini, Mi olᴜ ama tia, afa 'diyi nga ovᴜ a'dᴜngare ya? Azini emuta mini ma eceta, asiza angᴜ wudrikuruniri be, nga ovᴜ ngoni ya?
40024004	Yesu nga e'yo omvi, 'yo yi tia, Emi te emi agei, 'ba alᴜni kazᴜ emi icizᴜ kᴜ.
40024005	Te 'ba kakaᴜ yi nga emu ma rusi, 'yozᴜ, Ma Kristo'i; yi nga 'ba kakaᴜ ici ra.
40024006	Emi ka e'yo ombani pi eri e'yo kuza ombani be, emi ovᴜ mile be emi asi ma oti kᴜ, te e'yo 'diyi ngani ece emuzᴜ kᴜ; te asizani nga yo.
40024007	Te suruni nga enga omba 'dizᴜ suru azini be, opi nyazani nga omba 'di opi nyaza azini be, liki pi nga ovᴜ oyakia be angᴜ ndᴜ ndᴜ ma alia:
40024008	te e'yo 'diyi dria nga candi ma eti e'dozᴜri.
40024009	Yi nga di emi fe inzata vᴜ, 'ba nga emi fu ra; suru dria yi nga emi ngu onzi ma rusi.
40024010	Ewu 'dasi 'ba kakaᴜ nga aba aba, yi nga yi fe ceni, yi nga yi ngu onzi yi eselia ceni ceni.
40024011	Te nabi inzorᴜ kakaᴜ yi nga enga ra, nga 'ba kakaᴜ ici ra.
40024012	E'yo onzini gale trerisi, 'ba kakaᴜ ma letani nga ambi ra.
40024013	Te 'ba ovᴜpi asi teza be cazᴜ asizaniriari nga i pa ra.
40024014	Te e'yo bari suruni 'diri nga ovᴜ olᴜzarᴜ angᴜ wudrikuru drisi dria, e'yo eti nzezᴜ suru dria dri indi; o'du asizaniri nga di eca ndo.
40024015	Emi ka afa onzikanyarᴜ 'ba dri jazᴜ, nabi Danielini e'yoni 'yoleri ndre, erini pa soria pari alatararia ('ba waraga lapiri ma va e'yo 'diri),
40024016	o'du 'dasi 'ba ovᴜpi Yudia 'diyi ma apa di oni dria;
40024017	'ba ovᴜpi jo dria ururi ma si va afa jo inia 'diyi o'duzᴜ kᴜ;
40024018	'ba ovᴜpi amvᴜari ma emvi vile afa suza ini 'duzᴜ kᴜ.
40024019	Te candi okᴜ ovᴜpi okporovᴜrᴜ 'diyi pi dri, ba fepi 'diyi be, o'du 'dayisi!
40024020	Emi zi Mungu kini o'du emini apazᴜri ma ovᴜ ewu egbenisi kᴜ, kani sabatosi kᴜ indi.
40024021	Te ewu 'darisi inzata nga ovᴜ amborᴜ tᴜ, drio engazᴜ nyaku eti 'bazᴜrisi ecazᴜ kpere andrᴜ ovᴜni ndra 'dini kᴜ, vᴜtinia ngani ovᴜ vini 'dinile dika kᴜ indi.
40024022	O'du 'dayi ka ovᴜ lizarᴜ kᴜ, 'ba alᴜni econi te i pazarᴜ kᴜ; te 'ba opele 'diyi ma e'yosi, o'du 'dayi nga ovᴜ lizarᴜ ra.
40024023	O'du 'dasi 'ba azini ka 'yo emi tia, Mi ndre, Kristoni 'doa, kani, 'Dia; emi ma a'i kᴜ.
40024024	A'disikᴜ Kristo inzorᴜ piyi nabi inzorᴜ 'diyi be nga enga ra, yi nga eceta amborᴜ 'ye tali be, 'dini, ka eco ra, yi ma ici 'ba opele 'diyi indi beni.
40024025	Mi ndre, ma olᴜ emi tia oko.
40024026	'Dini yi ka nga 'yo emi tia, Mi ndre, eri roko dria, emi fᴜ kᴜ; Mi ndre, eri ovᴜ jo aliza ma alia, emi ma a'i kᴜ.
40024027	Te ekile ovini gale etuni efᴜrialerᴜ, erini i e'dale kpere kala etuni 'derialerᴜriarile, Mvi 'bani ma emutani nga ovᴜ 'dinile.
40024028	Roko nga yi okᴜ pari avᴜni ovᴜzᴜria 'daa.
40024029	Te inzata o'du 'dayini ka i de ra, coti etuni nga ovᴜ bizarᴜ, mba ngani angᴜ mve kᴜ, 'bi'bio nga o'de 'buarisi ra, okpo 'bua 'diyi nga oya oya;
40024030	o'du 'dasi Mvi 'bani ma ecetani nga i e'da 'bua, suru nyakua 'diyi dria nga di ovᴜ lulu gaza be, yi nga Mvi 'bani ndre erini emuria iriti 'buari ma alia, okposi azini diza amborᴜ be ;
40024031	eri nga malaika erini ti ope gᴜka ma awᴜ amborᴜ be, yi nga 'ba opele erini 'diyi okᴜ oli kala sua 'diyi vᴜsi, engazᴜ 'bu ma kalati alᴜria cazᴜ aziniri vᴜ.
40024032	Emi ma oni di e'yo o'beza elio patini: arakala ma drile ka eca arorᴜ, pati bi o'dirᴜ ka edi 'bo, emi ni kini eli eca ogogo.
40024033	'Dinile indi emi'i, emi ka e'yo 'diyi ndre dria ra, emi ni kini eri ovᴜ ogogo, va jotilia.
40024034	Ma 'yo emi tia ndi ndi, a'bianzi ewu 'dorini ngani yi de alᴜni kᴜ, de nga afa 'diyi dria 'yeni yi kᴜ.
40024035	'Bu pi nyaku be nga yi de ra, te e'yo mani ngani i de alᴜni kᴜ.
40024036	Te o'du 'dari pi ma e'yo etu 'dari be 'ba alᴜni nini kᴜ, kani malaika 'bua 'diyi, kani Mvi'i ti, te Ata a'dule nini.
40024037	Te ekile o'du Noanisirile, Mvi 'bani ma emutani nga ovᴜ 'dinile.
40024038	Te ekile 'bani ndra ovᴜle o'du yi tizani nga ecazᴜ kᴜriarisile, yi nya, yi mvᴜ, yi bi okᴜ, yi fe okᴜ, ecazᴜ o'du Noani fizᴜ maburᴜaria,
40024039	yi nini afa azini kᴜ, de nga yi tiza emuni yi o'duzᴜ dria kᴜ; Mvi 'bani ma emutani nga ovᴜ 'dinile.
40024040	O'du 'dasi 'ba iri nga ovᴜ amvᴜa; alᴜri nga ovᴜ 'duzarᴜ, aziniri nga aceni.
40024041	Okᴜ iri nga ovᴜ anya 'iria oni dria; alᴜri nga ovᴜ 'duzarᴜ, aziniri nga aceni.
40024042	Emi ovᴜ mile be, emini o'du Opi eminini emuzᴜri nile kᴜrisi.
40024043	Te emi ma ni 'di, jo e'i ka ndra etᴜ oguoᴜni emuzᴜ kani ngoriari ni ra, eri ndra te mile be, ngani ndra a'i yini eri ma jo eti lᴜzᴜ kᴜ.
40024044	Awa'dini emi ma ovᴜ di edezarᴜ ngonde ; te Mvi 'bani rga emu etu emini egale kᴜria.
40024045	Ka'dini ati'bo asi ada be, ondᴜarᴜ, opini ani 'bale ati'ba jo inia 'diyi ma drilia, nyaka fezᴜ yi dri etu vᴜsiri a'di'i ya?
40024046	Ati'bo opini emule eri isule 'ye 'diniri eri drilebarᴜ.
40024047	Ma 'yo emi tia ndi ndi, eri nga eri 'ba afa erini ovᴜzᴜ yi be 'diyi ma drilia dria.
40024048	Te ati'bo onzi 'dari ka 'yo i asia, Opi mani eri i dri ici 'dale,
40024049	ka e'do ati'ba eri ma agyirᴜ 'diyi co co, ka afa nya, ka afa mvu 'ba ewa mvupi 'diyi be,
40024050	opi ati'bo 'darini nga eca o'du erini egale kᴜria, azini etu erini nile kᴜria,
40024051	eri nga eri ale ali iri, eri nga eri ma e'yo 'ba 'ba lokiri be 'diyi be tualᴜ; 'dale awᴜ pi nga ovᴜ si ciza beni.
40025001	Suru 'buari eri ovᴜ di ekile ezoanzi mᴜdrile, yi 'du tala yini, fᴜ mu dri fu izio be.
40025002	Yi ma eselia, towi 'diyi ondᴜa kokorᴜ, towi 'diyi ondᴜa be.
40025003	Te ondᴜa koko 'diyi 'du tala yini, te 'duni odᴜ yi be kᴜ;
40025004	te ondᴜa be 'diyi 'du odᴜ cupa alia ci tala yini be.
40025005	Te izioni i dri iciria 'dale, o'du e'do yi 'be kaukau, yi nga di o'du ko ndo.
40025006	Te iniayii, 'ba oyᴜ urᴜ, Mi ndre, izio eca 'bo! Emi fᴜ mu dri fu eri be.
40025007	Ezoanzi 'dayi nga di enga dria urulesi, nga tala yini ede.
40025008	Te 'ba ondᴜa kokorᴜ 'diyi nga 'yo 'ba ondᴜarᴜ ma tia kini, Emi fe ama dri odᴜ emini ma azi; tala amani inyu yi ra.
40025009	Te 'ba ondᴜa be 'diyi nga e'yo omvi kini, Econi kᴜ, ngani dri fu ama dri emi be alᴜni kᴜ ; emi mu di 'ba ozipi 'diyi vᴜ, emi je emi ngᴜlᴜpi dri.
40025010	'Ba 'diyini muria jeria, izio eca ra, ezoanzi te ovᴜpi edezarᴜ 'diyi fi eri be omu okᴜ bizaniria; yi nga jotile opi ci.
40025011	Vilerisi ezoanzi acepi 'diyi eca . indi, yi ‘yora, Opi, opi, mi zi jotile ama dri fo!
40025012	Te eri e'yo omvi, ‘yora, Ma 'yo emi tia ndi ndi, ma nini emi kᴜ.
40025013	'Dini emi ma ovᴜ mile be, emini o'du nile etu be kᴜrisi.
40025014	Te eri ovᴜ ekile 'ba mupi angᴜ andiniarile, eri omve ati'ba ini, eri nga afa ini fe kᴜ yi dri;
40025015	eri fe talanto towi 'ba alᴜri dri, aziniri dri iri, aziniri dri alᴜ; ekile yi alᴜ alᴜ ma okponi ovᴜlerile. Eri mu di angᴜ andinia.
40025016	'Ba talanto towi 'dupiri nga mu coti, azi ngazᴜ yi be, nga azini isu drinia towi.
40025017	'Dinile 'ba talanto iri 'dupiri isu azini drinia iri.
40025018	Te 'ba talanto alᴜ 'dupiri nga mu 'bile ga, nga opi ini ma silingi zi nyakua.
40025019	O'du kakaᴜ ma vᴜtia opi ati'ba 'dayini nga eca ra, nga afa yini ma kalafe la yi be.
40025020	'Ba talanto towi 'dupiri nga talanto towi azini eji, kini, Opi, mi kᴜ ndra ma dri talanto towi; mi lu, ma isu azini towi 'di'i.
40025021	Opi erini 'yo eri tia, Onyirᴜ, mi ati'bo onyirᴜ asi ada be; mi ovᴜ ndra asi ada be afa weresi, ma nga mi 'ba afa kakaᴜ ma drilia; mi fi ayiko opi minini ma alia.
40025022	'Ba talanto iri 'dupiri nga emu indi, nga ‘yora, Opi, mi kᴜ ndra ma dri talanto iri; mi lu, ma isu azini iri 'di'i.
40025023	Opi erini 'yo eri tia, Onyirᴜ, mi ati'bo onyirᴜ asi ada be; mi ovᴜ ndra asi ada be afa weresi, ma nga mi 'ba afa kakaᴜ ma drilia; mi fi ayiko opi minini ma alia.
40025024	'Ba talanto alᴜ 'dupiri nga emu indi, nga ‘yora, Opi, ma ni mi drio mi agu okporᴜni, mi lo pari mini 'yale kᴜria, mi okᴜ pari mini rile kᴜria indi;
40025025	mani rᴜlerisi, ma mu talanto mini zi nyakua ani. Mi lu, afa mini 'do'i.
40025026	Te opi erini nga e'yo omvi, 'yo eri tia, Mi ati'bo onzi ovᴜ be! Mi ni ra ma lo pari mani 'yale kᴜria, azini ma okᴜ pari mani rile kᴜria indi?
40025027	Ka'dini eri ndra onyirᴜ mi ka ndra silingi mani fe 'ba afa agei tepi 'diyi dri, mani emviria ma nga ndra afa mani isu ereni be.
40025028	Emi 'du talanto eri driarisi, emi fe eri 'ba ovᴜpi talanto mᴜdri beri dri.
40025029	Te 'ba dria ovᴜpi afa beri dri yi nga afa azini fe drinia, afa yini nga aga tᴜ; te 'ba afa kokorᴜri, 'ba nga afa erini ovᴜzᴜ eri beri pa drinia ra.
40025030	Emi 'be ati'bo aza koza kokorᴜri angᴜ iniciciria amve; 'daa awᴜ pi nga ovᴜ si ciza beni.
40025031	Te Mvi 'bani ka eca diza erini be, malaika pie dria, eri nga di ri ogᴜŋa erini dizarᴜri ma dria.
40025032	Suru dria yi nga yi okᴜ eri milia, eri nga yi ma esele co ekile 'ba kabilo ocepirini kabilo pi ma esele cole ndri berile;
40025033	eri nga kabilo 'ba eri ma dri ndiria, te eri nga ndri 'ba dri ejia.
40025034	Etu 'dasi Meleki nga di 'yo 'ba ovᴜpi dri ndiria 'diyi ma tia, Emi emu, emi 'ba ma Atini asi ndriza fele yi dri 'diyi, emi ma nya suru ovᴜpi edezarᴜ ngonde emi dri engazᴜ nyaku eti 'bazᴜrisiri emi ma afarᴜ;
40025035	te ma ovᴜ ndra abirisi, emi fe ndra nyaka ma dri ra ; ma ovᴜ ndra yi avijosi, emi fe ndra ma dri yi mvu ra; ma ovᴜ ndra ani'borᴜ, te emi fe ma dri jo lazᴜ ra;
40025036	ma ovᴜ ndra pililirᴜ, te emi fe ndra afa suza ma dri ra; ma ovᴜ ndra azorᴜ, te emi emu ma ndrezᴜ ra; ma ovᴜ ndra arujoa, te emi emu ndra ma vᴜ ra.
40025037	'Ba kililirᴜ 'diyi nga di e'yo omvi eri tia kini, Opi, ama ndre mi ovᴜ abirisi, ama fe mi dri nyaka a'dᴜngare ya? azini yi avijosi, te ama fe mi dri afa mvuza a'dᴜngare ya?
40025038	Ama ndre mi ovᴜ ani'borᴜ, ama fe pari mi dri lazᴜ a'dᴜngare ya? kani mi ovᴜ pililirᴜ, ama fe afa suza mi dri a'dᴜngare ya?
40025039	Ama ndre mi ovᴜ azorᴜ, kani arujoa, te ama emu mi ndrezᴜ a'dᴜngare ya?
40025040	Meleki nga e'yo omvi, nga 'yo yi tia, Ma 'yo emi tia ndi ndi, emini eri 'yele adripi mani nyiria 'diyi ma azi alᴜ dririsi, emi 'ye ndra eri ma dri.
40025041	Vilerisi eri nga di 'yo 'ba ovᴜpi eri dri ejia 'diyi ma tia indi, Emi nga ma ageiarisi ra, emi dria ovᴜpi otrizarᴜ 'diyi, emi ma fi aci 'dani 'dani ovᴜpi edezarᴜ ngonde 'ba 'ba obepiri pi dri malaika erini beria.
40025042	A'disikᴜ ma ovᴜ ndra abirisi, te emi feni nyaka ma dri kᴜ; ma ovᴜ ndra yi avijosi, te emi feni afa mvuza ma dri kᴜ;
40025043	ma ovᴜ ndra ani'borᴜ, te emi feni jo lazᴜ ma dri kᴜ; ma ovᴜ ndra pililirᴜ, te emi feni afa suza ma dri kᴜ; ma ndra azorᴜ azini arᴜjoa, te emi emuni ma ndrezᴜ kᴜ.
40025044	'Ba 'diyi nga di e'yo omvi, nga 'yo eri tia, Opi, ama ndre mi ovᴜzᴜ abirisi, kani yi avijosi, kani ani'borᴜ, kani pililirᴜ, kani azorᴜ, kani arujoa, azini ama koni mi aza azi ngazasi kᴜ o'du ngosi ya?
40025045	Eri nga di e'yo omvi yi tia kini, Ma 'yo emi tia ada, ekile ndra emini eri 'yele 'ba nyiria 'diyi ma azi alᴜ dri kᴜrile, emi 'yeni eri ma dri kᴜ indi.
40025046	'Ba 'diyi nga mu fi panga onzi 'dani 'daniria, te 'ba kililirᴜ 'diyi nga mu fi idri 'dani 'daniria.
40026001	Eri nga eca 'dini, Yesu ka e'yo 'diyi de dria 'bo, eri 'yo 'ba erini imbale 'diyi ma tia,
40026002	Emi ni o'du iri ka aga ra, omu agaza 'ba drilesiri nga eca, Mvi 'banini nga ovᴜ fezarᴜ dizᴜ pati ruaa.
40026003	Etu 'dasi kuhani amborᴜ piyi 'ba 'wara 'ba drilia 'diyi be, nga yi okᴜ tualᴜ kuhani amborᴜ omvele Kaifa'iri vile iriia,
40026004	yi nga e'yo otᴜ tualᴜ Yesuni bizᴜ lokirisi, eri fuzᴜ.
40026005	Te yi ‘yora, Ma bi eri o'du omu nyazᴜrisi kᴜ, omba kazᴜ fᴜzᴜ 'ba ma eselia kᴜ.
40026006	Yesuni ovᴜria Betania, Simoni 'ba ofᴜ beri vile joa,
40026007	okᴜ azini nga eca eri vᴜ, eri ovᴜ lu'bu odᴜ aje nyapi tᴜrini be, eri nga eri osᴜ eri ma dria erini riria nyaria.
40026008	Te 'ba erini imbale 'diyi ka ndre ra, yi ovᴜ aokosi, kini, Eza odᴜ 'dini a'di 'yezᴜ ya?
40026009	Eco te odᴜ 'diri ozi silingi kakaᴜsi, fezᴜ 'ba aliorᴜ dri.
40026010	Te Yesuni e'yo niria, nga 'yo yi tia, Emi okᴜ 'diri ecandi 'dini a'disi ya? Te eri 'ye 'yeta onyirᴜ ma dri.
40026011	Te 'ba aliorᴜ yi ovᴜ emi be etuzu, te ma'i, ma ovᴜni emi be etuzu kᴜ.
40026012	Te erini odᴜ osᴜzᴜ ma ruaari, eri 'ye eri ma 'bazᴜ ngonde tezᴜ ma sazᴜ.
40026013	Ma 'yo emi tia ada, pari dria 'bani e'yo barᴜ 'diri olᴜzᴜria angᴜ wudrikurᴜ dria ma alia, e'yo okᴜ 'dirini 'yeleri nga ovᴜ olᴜzarᴜ indi eri ma e'yo egazᴜ.
40026014	Etu 'dasi 'ba alᴜ 'ba mᴜdri drini iri eselia, runi Yudasi Isikariote'i, nga di mu kuhani amborᴜ vᴜ,
40026015	kini, Ma ka eri fe emi dri ra, emi nga le ma dri a'di fe ya? Yi ede e'yo eri be silingi fezᴜ kali na.
40026016	E'dozᴜ o'du 'darisi eri nga etu onyirᴜ nda eri fezᴜ.
40026017	O'du oko mikate akufi kokorᴜnisi, 'ba erini imbale 'diyi nga emu Yesu vᴜ, kini, Mi le ama ede omu agaza 'ba drilesiri mi dri nyazᴜ ngoa ya?
40026018	Eri ‘yora, Emi mu aku amborᴜa afa vᴜ, emi 'yo eri tia, 'Ba 'ba Imbapiri ‘yora, O'du mani eca ogogo; ma nga omu agaza 'ba drilesiri nya 'ba mani imbale 'diyi be mi vile joa.
40026019	'Ba erini imbale 'diyi nga di 'ye Yesuni azile yi tiarile; yi ede omu agaza 'ba drilesiri ra.
40026020	Etu ka 'de ra, eri nga ri nyaka nyazᴜ 'ba erini imbale mᴜdri drini iri 'diyi be;
40026021	yini nyaria, eri ‘yora, Ma 'yo emi tia ndi ndi, 'ba alᴜ emi eseliari nga ma fe ari'ba dri.
40026022	Yi nga ovᴜ candisi tᴜ aga ra, nga 'ba 'yo eri tia alᴜ alᴜ, kini, Opi, eri ma'i ya?
40026023	Eri nga e'yo omvi kini, 'Ba dri osᴜpi ma be oteku ma alia 'diri nga ma fe ari'ba drini.
40026024	Te Mvi 'bani mu ra, yini sile eri ma e'yosi 'borile, te candi agu nde 'diri dri erini Mvi 'bani fele ari'ba dririsi! Agu 'dari ka ndra osi kᴜ, eri ndra eri dri 'yeke.
40026025	Yudasi 'ba eri fepi ari'ba driri nga e'yo omvi kini, Rabi, eri ma'i ya? Eri nga 'yo eri tia, Mi 'yo 'yeke.
40026026	Yini nyaria, Yesu nga mikate 'du, nga asi ndriza a'i drinia, nga aleni anyo, nga di fe 'ba erini imbale 'diyi dri, kini, Emi 'du, emi nya; 'dori rua mani.
40026027	Eri nga erejea 'du, ka awa'difo fe drinia 'bo, nga eri fe yi dri, kini, Emi dria ma mvᴜ 'di ma alia;
40026028	te 'dori eri ari mani azizani, ovᴜpi osᴜzarᴜ 'ba kakaᴜsi e'yo onzi wuzᴜri.
40026029	Te ma 'yo emi tia, engazᴜ curu'do ma ngani efi zabibu ma orirᴜ 'diri ma su mvu alᴜni kᴜ, de nga o'du mani ngazᴜ eri mvuzᴜ o'dirᴜ emi be suru ma Atiniria 'dari ecani kᴜ.
40026030	Yi ka ongo ngo 'bo, yi fᴜ mu oni Mizeituni ma dria.
40026031	Etu 'dasi Yesu nga di 'yo yi tia, Emi dria nga aba aba e'yo manisi ini 'dorisi; te e'yo ovᴜ sizarᴜ 'dini, Ma nga 'ba kabilo ocepiri co, kabilo o'birᴜ nga ovᴜ erezarᴜ.
40026032	Te engata mani ma vᴜtia, ma nga mu emi drilia Galilia.
40026033	Te Petero nga e'yo omvi, 'yo eri tia, 'Ba dria ka aba e'yo minisi aba aba ti, ma'ini, ma ngani aba alᴜni kᴜ.
40026034	Yesu nga 'yo eri tia, Ma 'yo emi tia ndi ndi, ini 'dorisi de nga a'uata 'beni cere kᴜ, mi nga ma ga si pale na.
40026035	Petero nga 'yo eri tia, Ka ovᴜ kini ma ma dra mi be ra ti, ma econi mi gazarᴜ alᴜni kᴜ. Ba erini imbale 'diyi nga 'yo dria 'dinile indi.
40026036	Yesu nga di eca yi be pari omvele Getesemani'iria, nga 'yo 'ba erini imbale 'diyi ma tia, Emi ri 'doa, mani muria Mungu ziria 'dale.
40026037	Eri nga Petero pi 'du anzi Zebedayoni iri 'diyi be, nga 'ba ovᴜ candisi azini asi otiza be tᴜ.
40026038	Eri nga di 'yo yi tia, Ma asi ovᴜ candisi aga ra, kpere drata mani vᴜ; emi te 'doa, emi ko o'du kᴜ, emi te ma be.
40026039	Eri nga mu drile were, nga avᴜ va Mungu ziria, kini, Ata mani, ka eco ra erejea 'diri ma ovᴜ 'duzarᴜ ma vᴜrisi; te mani lelerile kᴜ, lᴜ mini lelerile.
40026040	Eri nga emu 'ba erini imbale 'diyi vᴜ, nga yi isu o'du koria, nga 'yo Petero tia, Dini okpo emini funi dri emini tezᴜ mile be etu alᴜ ma be kᴜ ya?
40026041	Emi ko o'du kᴜ, emi ovᴜ mile be, emi zi Mungu indi, emi kazᴜ fizᴜ obeta ma alia kᴜ; orindi ovᴜ avarᴜ ra 'bo, te rua ovᴜ okpo kokorᴜ.
40026042	Eri nga mu Mungu zizᴜ dika pale iririsi, kini, Ma Ati, ka di econi 'duzarᴜ kᴜ pe ma ma mvᴜ eri, e'yo mini leleri ma 'ye i ra.
40026043	Eri nga emu dika, nga yi isu o'du koria, yi ma mileni ovᴜle nzizarᴜ o'dusirisi.
40026044	Eri nga yi kᴜ dika, nga mu Mungu zi pale narisi, nga e'yo takari 'yo dika.
40026045	Eri nga di emu 'ba erini imbale 'diyi vᴜ, nga 'yo yi tia, Cᴜru'do emi ko di o'du, emi li ava; mi ndre, etu eca ogogo 'bo, Mvi 'bani ovᴜ fezarᴜ 'ba ezata be 'diyi ma dria.
40026046	Emi enga, ama mu; mi ndre, 'ba ma fepi ari'ba driri eca ogogo.
40026047	Erini nga e'yo 'yoria, mi ndre, Yudasi, 'ba mᴜdri drini iri 'diyi ma azi alᴜ, nga eca 'ba ongolᴜmᴜrᴜ kakaᴜ be, yi ma dria sei piyi kali pie, yi enga kuhani amborᴜ piyi vᴜ 'ba 'wara 'ba drilia 'diyi be.
40026048	'Ba eri fepiri fe yi dri eceta, kini, 'Ba mani o'boloni ndrᴜleri eri bani eri'i; emi bi eri ci.
40026049	Eri nga eca Yesu vᴜ coti, nga ‘yora, Mi zi mi ci ci, Rabi! Eri nga eri ma o'bolo ndrᴜ avasi.
40026050	Yesu nga 'yo eri tia, Ma agyi, mi 'ye e'yo mini emuzᴜri. Yi nga di emu ani dri o'ba Yesu ruaa, nga eri bi ra.
40026051	Mi ndre, 'ba ovᴜpi Yesu be 'diyi ma azi alᴜ nga i dri ejᴜ, nga sei ini nze, nga ati'bo kuhani amborᴜni ga, nga bini li va.
40026052	Yesu nga 'yo eri tia, Mi omvi sei mini i paria; te 'ba dria sei 'dupiri nga dri ja seisi ra.
40026053	Kani mi egani kini ma econi ma Ati zizarᴜ ma etozᴜ, erini ngazᴜ curu’do ma dri malaika ma ongᴜlᴜmᴜ legionirᴜ mᴜdri drini iri 'diyi fezᴜ, kani aga 'diyi ra kᴜ ya?
40026054	Te ka 'dini kᴜ, e'yo siza 'yopi kini ma ovᴜ 'yezarᴜ 'dini 'diyi nga eca 'yeke ngoni ngoni ya?
40026055	Etu 'dasi Yesu nga 'yo 'ba ongᴜlᴜmᴜrᴜ ma tia, Emi efᴜ ma bizᴜ ekile emini efᴜle 'ba afa opapiri ma ruaa, sei pisi kali berile ya? Ma adri ndra ri etuzu hekalua 'ba imbazᴜ, te emi bini ma kᴜ.
40026056	Te e'yo 'diri 'ye i dria 'bo, e'yo nabini sile 'diyi ma eca 'yeke beni. 'Ba erini imbale 'diyi dria nga eri kᴜ ra, nga apa ra.
40026057	'Ba Yesuni bipi 'diyi nga eri eji Kaifa kuhani amborᴜri vᴜ, pari 'ba waraga sipi 'diyi pini yi okᴜzᴜ 'ba 'wara be 'boria.
40026058	Te Petero nga eri vᴜti bi ziri, cazᴜ kpere kuhani amborᴜ ma iriia, eri nga fi alenia, nga ri va 'ba azi 'yepi 'diyi be, e'yo asizᴜri ndrezᴜ.
40026059	Kuhani amborᴜ 'diyi pi 'ba e'yo amapi 'diyi be dria nga e'yo eti nzeza inzorᴜ nda Yesu ruaa, yi ma fu eri beni,
40026060	te yi isuni kᴜ, ka tro 'ba e'yo eti inzorᴜ nzepi 'diyi emu kakaᴜ ti. Te vilerisi 'ba iri nga emu,
40026061	nga 'yo ra kini, Agu 'diri ‘yora, Ma eco hekalu Munguni anzᴜzarᴜ ra, eri sizᴜ dika o'du na.
40026062	Kuhani amborᴜ nga pa so uru, nga 'yo eri tia, Mi omvini e'yo alᴜni kᴜ ya? E'yo 'ba 'diyini asᴜ sᴜzᴜ mi ruaari ngoni ya?
40026063	Te Yesu ovᴜ ciri. Kuhani amborᴜ nga di 'yo eri tia, Ma fe mi dri oyo so Mungu idrirᴜ ma rusi, mi olᴜ ama tia, kani mi Kristo Mungu Mvi'i ada ya?
40026064	Yesu nga 'yo eri tia, Mi 'yo 'yeke. Te ma 'yo mi tia, engazᴜ curu’do emi nga Mvi 'bani ndre rizᴜ Okpo ma dri ndiria, erini emuria iriti 'bua 'diyi ma alia.
40026065	Kuhani amborᴜ nga afa suza ini asi, kini, Eri o'da Mungu 'bo. Ama 'ba e'yo eti nzepi 'diyi le dika a'disi ya? Mi ndre curu'do, emi eri o'datani 'bo.
40026066	Emi ega ngoni ya? Yi nga e'yo omvi kini, Fu dri drazᴜ ra.
40026067	Yi nga di e'do cucu wᴜ milenia, nga eri osi; 'ba azini nga eri osa yi dri agelesi,
40026068	kini, Mi ondri e'yo ama tia, mi Kristo! A'di gba mini ya?
40026069	Peteroni riria jo ma riidria amve, zamva alᴜ nga emu eri vᴜ, kini, Mi ovᴜni ndra Yesu Galiliari be kᴜ ya?
40026070	Te 'ba 'diyi ma milia dria eri ga si, kini, Ma nini e'yo mini 'yoleri kᴜ.
40026071	Te erini firia ecazᴜ jotilia, zamva azini nga eri ndre ra, nga 'yo 'ba 'daa 'diyi ma tia, kini, Agu 'diri ovᴜ ndra Yesu 'ba Nazaretini be.
40026072	Eri nga ga dika oyo soza be, kini, Ma nini agu 'diri kᴜ.
40026073	Etu were ma vᴜtia, 'ba pa sopi 'daa 'diyi nga emu 'yo Petero ma tia, Mi indi, mi 'ba yini ada ada, te ti 'yoza minini mi ecelerisi.
40026074	Eri nga di 'ba i otrizᴜ oyo soza be, kini, Ma nini agu 'diri alᴜani kᴜ. Coti a'uata nga cere 'be.
40026075	Petero nga di e'yo ndra Yesuni 'yoleri ega, kini, De nga a'uata 'beni cere kᴜ mi nga ma ga si pale na. Eri fᴜ amve, nga wᴜ mindresi tᴜ.
40027001	Te angᴜni atiria o'bitisi, kuhani amborᴜ 'diyi pi 'ba 'wara 'ba drilia 'diyi be dria nga ti eci pari alᴜa e'yo Yesunisi eri fuzᴜ beni;
40027002	yi nga eri ombe, nga eri ji fe gavena Pilato dri.
40027003	Etu 'dasi Yudasi 'ba eri fepiri, ka ndre yi li dra eri dria 'bo, eri nga di i asi oja, nga silingi kali na omvi kuhani amborᴜ piyi dri 'ba 'wara be,
40027004	kini, Ma eza ra, mani 'ba ezata kokorᴜri ma ari fele razᴜrisi. Te yi ‘yora, 'Di e'yo amani ngoa ya? 'Di e'yo mini.
40027005	Eri nga silingi 'be, kᴜ hekalu alia, nga mvi mu i ti ra.
40027006	Kuhani amborᴜ nga silingi 'du, nga 'yo kini, Econi yi 'bazarᴜ pari afa Munguni ma ta mbazᴜria kᴜ, yini ovᴜle ari ma ajenirisi.
40027007	Ka e'yo ede 'bo, yi nga ani amvu 'ba imvᴜ sipirini je, ani'ba sazᴜ.
40027008	'Dini omve amvu nderi Amvu Arini, ecazᴜ kpere andrᴜ.
40027009	'Dini e'yo nabi Yeremiani 'yoleri eca i paria 'yeke, kini, Yi 'du silingi kali na, 'ba aje lile driniari ma aje, anzi Israelini lileniri,
40027010	yi fe di yi ani amvu 'ba imvᴜ sipirini jezᴜ, Opini e'yoni azile ma tiarile.
40027011	Yesu nga pa so gavena ma milia; gavena nga eri zi kini, Mi meleki 'ba Yahudini ya? Yesu nga 'yo eri tia, Mi 'yo 'yeke.
40027012	Kuhani amborᴜ 'diyi pini asᴜ sᴜria eri rᴜaa 'ba 'wara 'diyi be, eri omvini e'yo alᴜni kᴜ.
40027013	Pilato nga di 'yo ani eri tia, Mi erini e'yo ambo ambo yini sᴜle mi ruaa 'dini 'diyi kᴜ ya?
40027014	Te eri omvini eri tia e'yo ani alᴜ 'dinini kᴜ ; 'dini gavena nga ani osu tᴜ.
40027015	Te omu nde vᴜsi, gavena adri 'ba arurᴜ yini pele alᴜri trᴜ fe 'ba ongᴜlᴜmᴜrᴜ dri.
40027016	O'du 'dasi yi ovᴜ 'ba bile arujoa, ru kupi tᴜ, omvele Baraba'iri be.
40027017	Yini ti okᴜria, Pilato nga 'yo yi tia, Emi le ma trᴜ emi dri a'di'i ya? Baraba'i kani Yesu yini omvele Kristo'iri ya?
40027018	Te eri ni ra kini yi fe eri a'yasi.
40027019	Ka ri ogᴜŋa e'yo lizᴜri ma dria . 'bo, okᴜ erini nga 'ba ti pe eri vᴜ, kini, Mi ma fi 'ba kililirᴜ 'dari ma e'yo ma alia e'yo erini lizᴜ onzi alᴜni kᴜ; ma isu andrᴜ candi kakaᴜ orobi dri eri ma e'yosi.
40027020	Te kuhani amborᴜ 'diyi pi 'ba 'wara be imba 'ba ongᴜlᴜmᴜrᴜ 'diyi ma bile Barabani a'izᴜ'i, Yesu ma dri jazᴜ.
40027021	Te gavena nga e'yo omvi, 'yo yi tia, 'Ba iri 'diyi ma eselia, emi le ma ma trᴜ emi dri a'di'i ya? Yi ‘yora, Baraba'i.
40027022	Pilato nga 'yo yi tia kini, Ma nga di Yesu omvele Kristo'iri 'ye ngoni ya? Yi dria nga ‘yora, Ma di eri pati rᴜaa.
40027023	Eri nga 'yo ra kini, A'di e'yosi ya? E'yo onzi erini ezaleri ngoni ya? Te yi otre okposi, yi ‘yora, Ma di eri pati ruaa.
40027024	'Dini Pilato ka ndre i econi e'yo azini 'yezarᴜ kᴜ, te otreta efᴜ anini, eri nga yi 'du i dri ojizᴜ 'ba ongᴜlᴜmᴜrᴜ ma milia, eri ‘yora, Ma ovᴜ e'yo kokorᴜ, 'ba 'diri ma ari ovᴜni ma dria kᴜ; 'di e'yo emini.
40027025	'Ba ongᴜlᴜmᴜrᴜ dria nga e'yo omvi kini, Ari erini ma ovᴜ ama dria, azini anzi amani ma dria indi.
40027026	Eri nga di Barabani trᴜ yi dri; ka Yesuni co 'bo, nga di eri fe dizᴜ pati ruaa.
40027027	Asikari gavenani nga di Yesuni ji riidri yi vileria, yi nga asikari ongᴜlᴜmᴜrᴜ okᴜ dria eri vᴜ.
40027028	Yi ka afa suza eriniri otrᴜ dria 'bo, yi nga bongo ekarᴜ su eri ma ruaa'i,
40027029	yi nga oci ekila okurᴜ, nga sᴜ drinia, yi nga ozᴜ fe eri dri, dri ndiria. Yi nga kᴜmᴜti osi eri drilia, nga eri ede, kini, Mi zi mi ci ci, Meleki 'ba Yahudini la!
40027030	Yi nga cucu wᴜ eri ruaa, nga ozᴜ nderi pa eri ma dri gbazᴜ.
40027031	Yi ka eri ede fudri 'bo, yi nga bongo takari trᴜ eri rᴜaarisi ra, nga vini afa suza eriniri su'i, nga eri ji dizᴜ pati ruaa.
40027032	Yini fᴜria, yi fu dri 'ba Kureniari be, ma ru Simoni'i; yi nga eri bi okposi, pati alaza erini 'duzᴜ.
40027033	Yi ka eca pari yini omvele Gologataria (efini pari dri falaniri'i),
40027034	yi nga patiefi ma su osale zaoji beri fe mvu eri dri; te eri ka ajini 'bi 'bo, eri leni mvu kᴜ.
40027035	Yi nga eri di pati ruaa, nga afa suza erini awa yi ma eselia odrisi 'bezasi;
40027036	yi ri va eri agei tezᴜ 'daa.
40027037	Yi si e'yo eri ndepiri, 'ba eri eri ma drilia uru, 'dini kini, 'DIRI YESU OPI YAHUDINIRI'I.
40027038	Etu 'dasi yi di oguoᴜ iri pati ruaa eri be indi, alᴜ dri ndiria, aziniri dri ejia.
40027039	'Ba agapi geria 'diyi nga eri o'da, yini yi dri yaria,
40027040	kini, Mi 'ba hekalu anzᴜpi, sipi o'du nari, mi pa mi ngᴜlᴜpi Mi ka ovᴜ Mvi Munguni, mi si pati alaza ma siarisi va.
40027041	Kuhani amborᴜ 'diyi pi 'ba waraga sipi 'diyi pie, 'ba 'wara pie. nga eri ede 'dinile indi, 'yozᴜ kini,
40027042	Eri pa 'ba azini ra; te eri econi i ngᴜlᴜpi pazarᴜ kᴜ. Eri Meleki Israelini; eri ma si pati alaza ma siarisi va, ama nga di eri a'i ani.
40027043	Eri ovᴜ ndra a'itasi Mungu vᴜ; Mungu ka eri le ra, ma pa eri curu'do; ndra erini 'yole kini, Ma Mungu ma Mvi'i-risi.
40027044	Oguoᴜ yini dile pati rᴜaa eri be 'diyi fe drinza eri dri tro tro indi.
40027045	Te engazᴜ etu azia cazᴜ etu oromi angᴜ dria nga ovᴜ bizarᴜ.
40027046	Etu ka eca ekile oromile Yesu nga 'yo o'duko urᴜsi kini, Eli, Eli, lama sabakitani? efini kini, Mungu mani, Mungu mani, mi kᴜ ma a'disi ya?
40027047	Te 'ba pa sopi 'daa 'diyi ma azini ka eri ra, yi nga ‘yora, 'Ba 'diri eri Eliyani omve.
40027048	Coti 'ba alᴜ yi eselia nga nzᴜ, nga ezekeze 'du, nga eri fe ga tre patiefi ma su drazarᴜsi, nga eri 'ba ozᴜ sia, nga fe eri dri mvuzᴜ.
40027049	'Ba acepi 'diyi nga ‘yora, Mi kᴜ, ama ndre nga kani Eliyani nga emu eri pa ra yani.
40027050	Yesu ka oyᴜ uru o'duko urusi dika 'bo, nga kᴜ orindi ini fᴜ ra.
40027051	Mi ndre, bongo hekalu ale alizᴜri asi i iri, engazᴜ uru ecazᴜ va; nyaku oya oya, kata asi yi ra;
40027052	nyadri ozi yi mgborᴜ, 'ba alarᴜ kakaᴜ o'du kopi 'diyi ma avᴜ enga ra;
40027053	engata erini ma vᴜtia yi fᴜ nyadri aliarisi, fi aku alatararᴜ ma alia, nga yi e'da 'ba kakaᴜ dri.
40027054	Te 'ba asikari tᴜrᴜ alᴜ ma driliari pi 'ba Yesu ma agei tepi eri be 'diyi be, ka oyakia pi ndre afa ovᴜpi 'yezarᴜ 'diyi be, yi ovᴜ urisi tᴜ, yi ‘yora, Adarᴜ, 'ba 'diri eri Mungu Mvi'i!
40027055	Okᴜ kakaᴜ Yesu ndrepi ziri 'diyi ovᴜ 'dale indi, yi bi ndra Yesu vᴜti engazᴜ Galilia, eri aza kozᴜ azisi ;
40027056	yi ma eselia Maria Magadaleni pi, Maria Yakobo pi ma andri Yose beri pie, anzi Zebedayoni ma andri pie.
40027057	Etu ka 'de ra, 'ba afa e'irᴜ engapi Arimateari, ma ru Yusufu'i, eri alᴜ indi 'ba Yesuni imbaleri,
40027058	'ba 'diri nga mu Pilato vᴜ Yesu ma avᴜ a'izᴜ. Pilato nga di azi ma fe eri dri ra.
40027059	Yusufu nga avᴜni 'du, nga eri ombe bongo emve alarᴜrisi,
40027060	nga eri 'ba gᴜle o'dirᴜ erini gale oni ruaari ma alia; eri nga era amborᴜ gᴜ gᴜle tilia ci. nga mvi ra.
40027061	Maria Magadaleni pi Maria andiniri be, yi ovᴜ 'dale indi riria nyadri ma drilialerᴜ.
40027062	Drusi, o'du edezaniri ma vᴜtia, kuhani amborᴜ 'diyi pi 'ba Farisaini be nga yi okᴜ Pilato vᴜ,
40027063	kini, Opi, ama ega 'ba 'ba icipi 'dari 'yo ndra erini de ovᴜria idrirᴜrisi, kini, O'du na ma vᴜtia ma nga enga ra.
40027064	Ka'dini mi azi 'ba ma te nyadri ma agei okposi, kpere o'du nani agaria, 'ba erini imbale 'diyi kazᴜ emuzᴜ avᴜni oguzᴜ, 'yozᴜ 'ba tia kini, Eri enga 'ba draza eselia 'bo, 'dini kᴜ; 'dini icita vileri ma onzi nga okoriniri aga ra.
40027065	Pilato nga 'yo yi tia, Emi ovᴜ 'ba angᴜ tepi 'diyi be; emi mu, emi te eri agei okporᴜ emini nilerile.
40027066	Yi nga mu ra, nga nyadri ma agei te okporᴜ, yi nga eceta 'ba era ruaa ci, de 'ba angᴜ tepi 'diyi yi be tualᴜ.
40028001	O'du sabatonini deria, angᴜni 'baria atiria o'du alᴜsi, Maria Magadaleni pi emu nyadri ndrezᴜ Maria andiniri be.
40028002	Mi ndre, oyakia amborᴜ oya angᴜ; malaika Opini esi va engazᴜ 'bua, nga eca era gᴜle tiari gᴜzᴜ amve, nga ri drinia.
40028003	Wura erini e'da i ovile, afa suza erini emverᴜ sile.
40028004	Eri ma urisi 'ba angᴜ agei tepi 'diyi ma rua ya ya, yi nga ofᴜ 'ba drazale.
40028005	Te malaika nga e'yo omvi 'yo okᴜ tia kini, Emi rᴜ kᴜ; te ma ni ra emi Yesu ndra dile pati rᴜaari nda.
40028006	Te eri 'doa yo; eri enga 'bo, ekile erini ndra 'yolerile. Emi emu 'doa, pari te erini lazᴜri ndre.
40028007	Emi mu mbele e'yo olᴜ 'ba erini imbale 'diyi ma tia, kini, Eri enga 'ba draza eselia 'bo, te mi ndre, eri mu emi drilia oko Galilia; emi nga eri ndre 'dale. Mi ndre, ma olᴜ emi tia 'bo.
40028008	Yi enga gᴜle tiarisi mbele, urisi azini ayiko amborᴜsi, yi nga nzᴜ e'yo olᴜ 'ba erini imbale 'diyi ma tia.
40028009	Mi ndre, Yesu fu dri yi be, nga ‘yora, Ma zi emi ci ci! Yi emu eri ma pa bi, eri inzizᴜ.
40028010	Yesu nga di 'yo yi tia, Emi rᴜ kᴜ ; emi mu, emi olᴜ ma adripi tia kini yi ma mu Galilia, yi nga ma ndre 'dale.
40028011	Yini de muria, mi ndre, 'ba angᴜ ma agei tepi 'diyi ma azini mu aku amborᴜa, nga e'yo dria ovᴜpi 'yezarᴜ 'diyi olᴜ kuhani amborᴜ piyi ma tia.
40028012	Yi ka yi ti okᴜ tualᴜ 'ba 'wara be, ka e'yo ede 'bo, yi fe silingi kakaᴜ asikari dri,
40028013	kini, Emi 'yo kini 'Ba erini imbale 'diyi emu inisi avᴜni oguzᴜ, de amani o'du koria.
40028014	E'yo 'di ka nga ca gavena ma bilia ra, ama nga eri imba eri ojazᴜ, ama nga e'yo emi driari trᴜ ra.
40028015	Asikari nde nga silingi a'i, nga 'ye 'bani yi imbalerile ; e'yo 'diri ku 'ba Yahudini ma eselia wakaka ecazᴜ kpere andrᴜ.
40028016	Te 'ba erini imbale mᴜdri drini alᴜ 'diyi nga mu Galilia, oni dria, pari Yesuni azile yi driria.
40028017	Yi ka eri ndre ra, yi inzi eri; te 'ba azini a'ini kᴜ.
40028018	Yesu nga emu 'yo yi tia kini, Okpo dria 'bu pi ma alia nyaku beri ovᴜ fezarᴜ ma dri.
40028019	Emi mu ani, emi oja suru dria 'ba ma vᴜti bipirirᴜ, emi fe baputizi yi dri ru Atanisi, Mvinisi, Orindi Alatararᴜnisi,
40028020	yi imbazᴜ e'yo dria ndra mani azile emi tia 'diyi ta mbazᴜ; te mi ndre, ma ovᴜ emi be o'du vᴜsi dria, kpere angᴜ wudrikuruni i deria.
41001001	E'yo bari Yesu Kristo Mungu Mvini ma e'dozani.
41001002	Yini sile nabi Isaya ma alia 'borile, kini, Mi ndre, ma ojio mani ma ti pe mi drilia, eri nga geri mini ede;
41001003	o'duko 'ba e'yo oyᴜpi roko driarini, kini: Emi ede geri Opini ngonde, emi ofa leti erini 'diyi kililirᴜ—
41001004	Yohana 'ba baputizi fepi angᴜ roko driari emu ra, olᴜ baputizi asi ojazani e'yo onzi wuzᴜ aniri ma e'yo.
41001005	'Ba angᴜ Yahudinia 'diyi pi dria, 'ba dria Yerusalemua 'diyi be, nga efᴜ eri vᴜ; eri nga baputizi fe yi dri yi ara Yoridania, yini e'yo onzi yini e'daria.
41001006	Yohana su ndra i ruaa ngamia ma 'biko cale bongorᴜri, eri ma opilia enyi kafarᴜ indi. Eri adri ombi pi nya anyusu aseari be.
41001007	Eri olᴜ e'yo, kini, 'Ba azini ovᴜpi okpo be ma agapi rari nga emu ma vᴜtia, ma funi dri ani avuzᴜ enyi eri ma paari ma baka ayuzarᴜ kᴜ.
41001008	Ma fe mani baputizi emi dri yisi; te eri nga baputizi fe emi dri Orindi Alatararᴜsi.
41001009	Eri nga ovᴜ 'dini o'du 'dayisi, Yesu nga efᴜ Nazareti Galiliniriasi, Yohana fe baputizi eri dri Yoridani ma alia.
41001010	Coti erini efᴜria yia, eri ndre 'bu asi i mgborᴜ, azini Orindi Alatararᴜ esi ri i ma dria kile a'balaᴜle;
41001011	o'duko enga 'bua, kini, Mi Mvi mani lele tᴜri'i, mi ayiko fe ma dri tᴜ.
41001012	Coti Orindi nga eri dro angᴜ roko driaria.
41001013	Eri ovᴜ roko dria 'dale o'du kali su, obezarᴜ Satani dri; eri ovᴜ anyapa asea 'diyi be; malaika nga azi nga eri dri.
41001014	De yini Yohanani 'baria arurᴜ 'boria, Yesu nga emu Galilia, e'yo bari Munguni olᴜzᴜ kini,
41001015	Ewu eca 'bo, suru Munguniri ovᴜ va ogogo; emi oja emi asi, emi a'i e'yo bari'i.
41001016	Erini agaria miri Galilini ma tiarisi, eri nga Simonini ndre, azini Simoni ma adripi Andarea'i, yini emba 'beria miri ma alia; te yi ovᴜ 'ba e'bi okᴜpi 'diyi.
41001017	Yesu nga 'yo yi tia kini, Emi bi ma vᴜti, ma nga emi 'ba ovᴜzᴜ 'ba 'ba okᴜpi 'diyirᴜ.
41001018	Yi nga emba yini kᴜ coti, nga mu eri vᴜtisi.
41001019	Eri ka mu drile were, eri ndre Yakobo Zebedayo mvi pi adripi erini Yohana be; yi ovᴜ o'bo ma alia emba yini ederia.
41001020	Eri nga yi omve coti; yi nga yi ati Zebedayoni kᴜ o'bo alia 'ba azi ngapi oyasi 'diyi be ra, yi nga mu vᴜtinia.
41001021	Yi nga fi Kaperinaumua ; sabatosi coti eri nga fi pari 'bani yi okᴜzᴜria, nga 'ba imba.
41001022	Yi nga osu tᴜ eri ma imbatasi, a'disikᴜ eri imba yi 'ba 'ba ayᴜpi okposirile, te ekile karanini adrile imbalerile kᴜ.
41001023	'Ba azini indi, pari yini yi okᴜzᴜria, orindi onzi be eri ma alia; eri nga oyᴜ uru coti
41001024	kini, E'yo amani mi be ngoni ya? Mi Yesu Nazaretiari, mi di emu ama dri ja ya? Ma ni mi ra, mi 'Ba Alatararᴜ Munguniri'i!
41001025	Yesu nga ega drinia, kini, Mi adri ciri, mi efᴜ eri ma aliasi!
41001026	Orindi onzini eri rua aseria, oyᴜria o'duko urusi, eri nga efᴜ eri ma aliasi ra.
41001027	Yi dria nga osu tᴜ, yi nga ani e'yo zi yi agyi tia kini, 'Di a'di ya? 'Di imbata o'dini fo! Ka tro orindi onzini ti, eri nga yi ayᴜ okposi, te yi eri e'yo erini ra.
41001028	Ru erini nga ku wakaka coti, kpere angᴜ Galilini ma ageiasi dria.
41001029	Yi ka fᴜ pari 'bani yi okᴜzᴜriasi amve, yi mu perepere fi jo Simoni pini Andarea beri ma alia, Yakobo pie Yohana be.
41001030	Simoni vile okᴜ ma andri la rua driza be valesi; yi nga perepere e'yo erini olᴜ tinia.
41001031	Eri nga mu vᴜnia, nga drini bi, nga eri enga urulesi; rᴜa driza erini nga ati ra, eri nga azi nga yi dri.
41001032	Ondresi, etu ka 'de 'bo, yi nga 'ba dria azo be 'diyi eji vᴜnia, 'ba orindi onzi be 'diyi be dria.
41001033	'Ba akᴜ ndea 'diyi okᴜ yi dria tualᴜ jotilia.
41001034	Eri nga 'ba rua azorᴜ azo ndᴜ ndᴜ be 'diyi ati kakaᴜ, eri nga orindi onzi ofᴜ karakaraᴜ indi; te eri a'ini orindi onzini e'yo 'yozᴜ kᴜ, yini eri nilerisi.
41001035	O'bitisi de angᴜ atiza ace ambo indi, eri nga enga urᴜ, fᴜ amve, mu angᴜ roko driaria, eri nga a’i Mungu tia 'dale.
41001036	Simoni pi mu eri ma vᴜtia 'ba ovᴜpi eri be 'diyi be;
41001037	yi nga eri isu ra, nga 'yo tinia kini, 'Ba dria yi mi ndru.
41001038	Eri 'yo yi tia kini, Ama mu angᴜ andinia aku azini ma alia, ma ma olᴜ e'yo 'dale indi ani; te ma efᴜ bani e'yo 'disi.
41001039	Eri nga fi pari 'bani yi okᴜzᴜria angᴜ Galilini ma alesi dria e'yo olᴜzᴜ, orindi onzi odrozᴜ indi.
41001040	'Ba alᴜ ofᴜ beri nga emu vᴜnia matᴜ 'bazᴜ vᴜnia, kᴜmᴜti osizᴜ vᴜnia, nga 'yo tinia kini, Mi ka le ra, eco mini ma rᴜa 'bazarᴜ alarᴜ.
41001041	Asi erini nga ndri ndri, eri nga i dri ejᴜ, nga ruani elo, nga 'yo tinia kini, Ma le ra; mi rua ma ovᴜ di alarᴜ.
41001042	Coti ofᴜ nga eri rua kᴜ ra, eri nga ovᴜ alarᴜ ani.
41001043	Eri nga eri azi okposi, eri nga eri ti pe coti, kini,
41001044	Mi ndre onyirᴜ mi ma 'yo e'yo 'diri 'ba azini ma tia kᴜ fo! Te mi mu mi rᴜa ece kuhani dri, mi ji eri vᴜ, mi rᴜa 'bale alarᴜri ma e'yosi, afa feza ndra Musani azileri, e'yo eti nzezᴜ yi dri.
41001045	Te eri ka fᴜ ra, eri 'ba e'yo olᴜ wakaka, e'yonini kuzᴜ saarᴜ; econi ani Yesuni fizarᴜ aku alesi mgborᴜ kᴜ, te eri ovᴜ amvesi angᴜ roko dria. 'Ba nga efᴜ vᴜnia angᴜ drisi dria.
41002001	Eri ka fi Kaperinaumua dika o'du azini ma vᴜtia, e'yo erini ovᴜzᴜ joari nga ku ra.
41002002	'Ba nga di yi okᴜ kakaᴜ, 'dini pari azini aceni ani kᴜ, kani jotilia ogogo 'de yo; eri nga e'yo olᴜ yi tia.
41002003	Yi nga emu 'ba azorᴜ rua acozari beri eji ra; 'ba su 'du eri ejini.
41002004	Ka econi yini emuzarᴜ vᴜnia ogogo 'ba ongᴜlᴜmᴜrᴜ dri kᴜ, yi nga jo erini ovᴜzᴜ aleniari ma dri zi ra; ka zi 'bo, yi nga pari 'ba acozarᴜrini lazᴜri osi va.
41002005	Yesuni a'ita yini ndreria, nga 'yo 'ba acozarᴜri ma tia kini, Mva, e'yo onzi mini ovᴜ wuzarᴜ.
41002006	Te 'ba karanini azini ri 'dale indi, yi nga agata ga yi asia kini,
41002007	Agu 'di e'yo 'yo 'dini a'disi ya? Eri di Mungu o'da o'da fo! A'di eco e'yo onzi wuzarᴜni, te alᴜ a'dule Mungu'i kᴜ ya?
41002008	Yesuni niria i ma asia coti kini yi agata ga 'dini yi ma alia, nga di 'yo yi ma tia kini, Emi di agata ga 'dini emi asia a'disi ya?
41002009	Ngori ovᴜ ewa kokorᴜ aga rani, 'yozᴜ 'ba acozarᴜri ma tia, Mi e'yo onzi ovᴜ wuzarᴜ, kani 'yozᴜ, Mi enga, mi 'du pari mini, mi aci-ri’i ya?
41002010	Te emi ma ni ani Mvi 'bani ovᴜ okpo be nyakua e'yo onzi wuzᴜ —eri nga 'yo 'ba acozarᴜri ma tia—
41002011	Ma yo mi tia, Mi enga, mi 'du pari mini, mi mvi mi vile joa.
41002012	Eri nga enga ra, 'du i ma pari coti fᴜ amve va yi milia dria; fe ani yi dria nga osu tᴜ, yi nga ani Mungu rᴜ inzi, kini, Ama ndreni oku 'dini kᴜ fo!
41002013	Eri nga fᴜ dika miri tia; 'ba ongᴜlᴜmᴜrᴜ dria nga mu eri vᴜ, eri nga yi imba ra.
41002014	Erini agaria eri nga Levi Alifayo mvini ndre, erini riria pari 'bani musoro 'bezᴜria, eri nga 'yo tinia, Mi bi ma vᴜti. Eri nga enga ra, nga eri ma vᴜti bi coti.
41002015	Te eri eca 'dini, erini riria nyaka nyaria Levi vile joa, 'ba musoro okᴜpi diyi pi 'ba onzi be karakaraᴜ yi nga ri va Yesu be, 'ba erini imbale 'diyi pie. Yi ovᴜ karakaraᴜ, yi adri eri ma vᴜti bi.
41002016	Karani 'ba Farisaini vile 'diyi ka ndre eri ta nya 'ba onzi piyi be, 'ba musoro okᴜpi 'diyi pie, yi nga 'yo 'ba erini imbale 'diyi ma tia kini, Eri di ta nya 'ba musoro okᴜpi 'diyi pi be 'ba onzini pie a'disi ya?
41002017	Yesu ka eri ra, eri 'yo yi tia kini, 'Ba rua alarᴜ be 'diyi leni ojoᴜ kᴜ, te 'ba rua onzi 'diyi; ma emuni 'ba kililirᴜ omve kᴜ, te 'ba onzi 'diyi'i.
41002018	'Ba Yohanani imbale 'diyi pi 'ba Farisaini be yi adri nyaka 'da; yi nga emu 'yo tinia kini, 'Ba Yohanani imbale 'diyi pi 'ba Farisaini imbale 'diyi be, yi adri nyaka 'da, te ‘ba mini imbale 'diyi 'dani nyaka kᴜ a'disi ya?
41002019	Yesu nga 'yo yi tia kini, 'Ba izioni omvele omua 'diyi eco nyaka 'dazarᴜ de nga izioni yi be indi ya? De izioni yi be indi econi yini nyaka 'dazarᴜ kᴜ.
41002020	O'du yini izioni 'duzᴜ yi eseliasiri nga eca ra, yi nga di nyaka 'da etu 'dasi ndo.
41002021	'Ba alᴜni soni bongo ojile kᴜri egazarᴜ bongo okuri ma ruaa kᴜ, o'dini yini 'baleri kazᴜ cezᴜ okuri ma ruaa kᴜ, talani kazᴜ anyazᴜ onzikanyarᴜ aga ra kᴜ.
41002022	'Ba alᴜni toni patiefi ma su o'diri enyi okuri ma alia kᴜ, patiefi su kazᴜ enyi asizᴜ kᴜ, patiefi su pi nga i eza enyi be iri tro ani ; te yi patiefi ma su o'diri to enyi o'diri ma alia.
41002023	Eri nga eca 'dini, erini agaria nga anya beri ma aliasi o'du sabatonisi, 'ba erini imbale 'diyini aciria yi 'ba anya dri ondi.
41002024	'Ba Farisaini nga 'yo tinia kini, Mi ndre, 'ba mini yi afa azitani a'ile 'yele etu sabatonisi kᴜri 'ye a'disi ya?
41002025	Eri nga 'yo yi tia kini, Emi lani nga e'yo Daudini 'yeleri kᴜ ya? eri ka ovᴜ afa nyaza kokorᴜ, azini ka ovᴜ abirisi, 'ba ovᴜpi eri be 'diyi pie dria.
41002026	Emi lani e'yo erini fizᴜ Mungu vile joa ewu Abiatarini ovᴜzᴜ kuhani amborᴜrisi, erini mikate ecetarᴜri nyazᴜ, mikate nde yini ogale nyakokorᴜ pe lᴜ kuhani dri a'duleri, azini erini fezᴜ 'ba ovᴜpi eri be 'diyi dri indiri kᴜ ya?
41002027	Eri nga 'yo yi tia kini, Yi 'ba ndra sabato 'ba dri, yi 'bani ndra 'ba sabato dri kᴜ;
41002028	Mvi 'bani eri di ovᴜ Opi sabatoni indi.
41003001	Eri nga fi dika pari 'bani yi okᴜzᴜria; 'ba azini indi 'daa, eri ma dri ovᴜ ondrizarᴜ.
41003002	Yi nga eri ndre kani eri nga eri ati etu sabatonisi yani, yi ma sᴜ asᴜ ruania beni.
41003003	Eri nga 'yo 'ba dri be ondrizarᴜri ma tia kini, Mi enga uru 'ba ma eselia 'dia.
41003004	Eri nga 'yo yi tia kini, Azita a'i ra 'bani e'yo onyirᴜ 'yezᴜ etu sabatonisi, kani e'yo onzi 'yezᴜ ya? 'Ba ma idri pazᴜ, kani 'ba fuzᴜ ya? Te yini, yi adri ciri.
41003005	Eri ka yi one adrasi, mile sᴜzᴜ yi ruaa alᴜ alᴜ, asi mbaza yinini eri ecandilerisi, eri nga 'yo agu takari ma tia kini, Mi ejᴜ mi dri. Eri nga eri ejᴜ ra, drini nga ovᴜ atizarᴜ.
41003006	'Ba Farisaini nga perepere fᴜ amve, yi nga ti eci 'ba Herodeni be eri dri jazᴜ.
41003007	Yesu pi 'ba erini imbale 'diyi be nga mvi miria; 'ba ongᴜlᴜmᴜrᴜ amborᴜ engazᴜ Galilia nga mu yi vᴜtisi, azini 'ba angᴜ Yudia pia,
41003008	Yerusalemu pie, Idumaya pie, angᴜ Yoridani 'aa'dasiri pie, angᴜ Turo pi ma ageia Sidoni be dria, yi 'ba ongᴜlᴜmᴜrᴜ kakaᴜ, yini e'yo erini 'yeleri eriria, yi nga mu vᴜnia.
41003009	Eri nga 'yo 'ba erini imbale 'diyi ma tia, yi ma 'ba o'bo ma te eri vᴜ ogogo 'ba ongᴜlᴜmᴜrᴜ dri, 'ba kazᴜ eri omizᴜ kᴜ;
41003010	a'disikᴜ eri ati 'ba kakaᴜ ma rua, 'dini 'ba dria azo beri nga eri ari ari, yi ma elo eri ma rua beni.
41003011	Orindi onzi, yini eri ndreria, yi eco yi va palania, yi oyᴜ uru kini, Mi Mvi Munguni.
41003012	Te eri nga yi azi okporᴜ, kini, yi ma e'da eri kᴜ.
41003013	Eri nga tu uru oni dria, eri nga 'ba erini lele 'diyi omve i vᴜ; yi nga efᴜ mu eri vᴜ ani.
41003014	Eri nga 'ba ope mᴜdri drini iri, yi ma ovᴜ i be tualᴜ, azini eri ma pe yi ti e'yo olᴜzᴜ,
41003015	yi ma ovᴜ okpo be orindi onzi odrozᴜ indi:
41003016	Simoni, runi azini erini 'dale Petero'iri pi;
41003017	Yakobo Zebedayo mvi pi, Yohana Yakobo ma adri pi, eri 'da yi ma ru Boanerege, efini Anzi ovi onozani;
41003018	Andarea pi, Filipo pi, Baritolomayo pi, Matayo pi, Tomasi pi, Yakobo Alifayo mvi pi, Tadayo pi, Simoni 'ba Kanani pi,
41003019	Yudasi Isikariote eri ma o'di nyapiri pie dria. Eri nga fi joa.
41003020	'Ba ongᴜlᴜmᴜrᴜ nga yi okᴜ vᴜnia dika, 'dini econi ani yini nyaka nyazarᴜ kᴜ.
41003021	Agyi erini ka e'yo eri ra, yi efᴜ eri bizᴜ, yini 'yole kini, Eri aza aza-risi.
41003022	'Ba karanini engapi Yerusalemua 'diyi 'yo ra kini, Eri ovᴜ Beelizebuli be, eri orindi onzi dro opi orindi onzi ma driliari ma okposi.
41003023	Eri nga yi omve i vᴜ, nga e'yo eti olᴜ yi tia kini, Eco Satanini Satanini drozᴜ ngoni ngoni ya?
41003024	Te suru ka i ale ali, econi suru 'darini pa sozarᴜ kᴜ.
41003025	Jo ka i ale ali, jo 'dari econi pa sozarᴜ kᴜ.
41003026	Satani ka enga omba 'bazᴜ i ngᴜlᴜpi be, ka i ale ali, econi erini pa sozarᴜ kᴜ, te eri nga i de ra.
41003027	Econi 'ba alᴜni fizarᴜ 'ba okporᴜri ma joa afa erini opazᴜ kᴜ, te eri ka 'ba okporᴜ 'diri ombe oko raka eri nga di afa eri ma joa 'diyi opa ndo.
41003028	Ma 'yo emi tia ndi ndi, yi nga e'yo onzi wu dria 'ba ma ori dri, ezata piyi o'data yini o'dale 'diyi be dria;
41003029	te 'ba azini ka Orindi Alatararᴜ o'da'i, yi ngani e'yo onzi erini wu 'dani 'dani 'de kᴜ, te ezata 'dani 'daniri nga ovᴜ eri ma dria—
41003030	yini 'yole eri ovᴜ orindi onzi berisi.
41003031	Andri erini pi adripi be nga emu ra; yini pa soria amve, yi nga 'ba azini ma ti pe vᴜnia eri omvezᴜ.
41003032	'Ba ongᴜlᴜmᴜrᴜni de riria eri ageia, yi nga 'yo tinia kini, Mi lu, mi andri pi mi adripi be yi emu mi ndru amve.
41003033	Eri nga e'yo omvi yi tia kini, Andri mani adripi mani be yi a'di piyi ya?
41003034	Erini 'ba ripi eri ma ageia kuru 'diyi ma dri luria, eri 'yo ra, Emi lu, ma andri ma adripi yi 'doyi!
41003035	'Ba ka e'yo Munguni leleri 'ye ra, 'ba 'diri eri ma adri'i, eri ma amvi'i, eri ma andri'i.
41004001	Dika eri 'ba 'ba imba miri tia. 'Ba ongᴜlᴜmᴜrᴜ okᴜ yi vᴜnia karakaraᴜ tᴜ; eri nga fi o'bo alia, nga ri yi dria ani; 'ba ongᴜlᴜmᴜrᴜ dria yi nga ovᴜ nyakua amve miri tia ogogo.
41004002	Eri nga e'yo kakaᴜ imba yi dri e'yo o'bezasi; imbata erini ma alia eri 'yo yi tia kini:
41004003	Emi eri! Mi ndre, 'ba ori ripiri fᴜ ori ri.
41004004	Eri eca 'dini, erini ori riria, ori azini nga 'de geri tia, aria nga emu nyani.
41004005	Azini nga 'de nyaku oniefi beri ma alia, nyaku alenia amborᴜ yo; eri nga perepere enga enga, nyakuni ovᴜle ali kokorᴜrisi;
41004006	etu ka efᴜ ra eri nga ve ra, eri nga 'wi teketeke eri ma olani ovᴜle yorisi.
41004007	Azini nga 'de oci eselia, ocini nga zo ra, nga eri ondri ci, awini efi ka kᴜ.
41004008	Azini nga 'de nyaku onyirᴜ ma alia, eri nga ka ra; erini engaria eri ti karakaraᴜ, eri ka ra, azini pale kali na, azini kali azia, azini tᴜrᴜ.
41004009	Eri ‘yora, kini, 'Ba bile be e'yo erizᴜri ma eri.
41004010	Eri ka ovᴜ a'dule, 'ba eri ageia 'diyi pi 'ba mᴜdri drini iri 'diyi be nga e'yo o'beza 'diyi ma efi zi tinia.
41004011	Eri nga 'yo yi tia kini, Yi fe emi dri e'yo vale kᴜ suru Munguniriniri nizᴜ, te 'ba amve 'diyi dri afa dria ovᴜ e'yo o'bezasi;
41004012	'dini ndrezarᴜni, yi ma ndre ra, te yi ma ni kᴜ, te erizarᴜni, yi ma eri ra, te yi ma va efini kᴜ; yi kazᴜ yi asi ojazᴜ yi ma e'yo onzi wuzᴜ kᴜ.
41004013	Eri nga 'yo yi tia, Emi vani e'yo o'beza 'diri ma eti kᴜ ya? Emi nga di e'yo o'beza dria ni ngoni ya?
41004014	'Ba ori ripiri eri e'yo ri.
41004015	Yini rile geri tia 'diyi yi 'di: ka e'yo eri 'bo, Satani eri emu coti, e'yo te rileri opa yi asia ra.
41004016	'Dinile yini rile angᴜ oniefi beri ma alia 'diyi yi 'di: yi ka e'yo eri 'bo, coti yi a’i ra ayikosi;
41004017	te ola yini yo, yi adri o'du were, vᴜtinia candi inzata be ka efᴜ e'yo nde ma e'yosi ra, yi aba aba coti.
41004018	'Ba azini yi 'ba rile oci eselia 'diyi, yi 'ba e'yo eripi 'diyi,
41004019	te egata nyaku 'dorini pi fi yi asia, lokiri lonyini pie, afa azini ma ava pie dria, yi nga e'yo nde ondri ci, eri nga ovᴜ efi 'yakokorᴜ ani.
41004020	Te rile angᴜ onyirᴜ ma alia 'diyi yi 'di: 'ba nde 'diyi yi eri e'yo nde, yi a'i eri ra, yi ka efi ra, azini pale kali na, azini kali azia, azini tᴜrᴜ.
41004021	Eri 'yo yi tia kini, 'Ba yi adri tala eji, tini opizᴜ abakasi ya? kani 'bazᴜ gbolo etia ya? Yi ejini eri 'bazᴜ afa tala 'bazᴜri ma dria kᴜ ya?
41004022	E'yo zizarᴜni yo, pe lᴜ eri ma ece i ndo; e'yo ndrozarᴜni vini yo, pe lᴜ eri ma nga i e'da ra.
41004023	'Ba bile be e'yo erizᴜri ma eri.
41004024	Eri 'yo yi tia kini, Emi ndre onyirᴜ e'yo emini erileri; yi nga o'bi emi dri o'biza nde emini o'bileri vᴜsi, ereni yi nga fe emi dri indi.
41004025	'Ba afa beri dri yi nga afa fe dika; te 'ba afa kokorᴜri ma driasi yi nga afa erini opa dria ra.
41004026	Eri 'yo ra kini, Surᴜ Munguni eri ovᴜ 'dini, ekile 'ba ka nga ori o'be nyakuaa;
41004027	eri ka nga o'du ko inisi, ka nga orᴜ etu be dria; ori enga ra, zo ra, te agu nde nini ngoni ngoni yari kᴜ.
41004028	Nyaku eri nyaka eji eri drisi; eri bi so raka, eri nga vini ayi ra, eri nga efi 'ya tre ayiza nde ma alia ndo;
41004029	ka di ka dria 'bo, coti yi eli 'du ra, ewu lozanirini ecalerisi.
41004030	Eri nga 'yo ra kini, Ama di nga suru Munguni o'bi a'di be ya? Ma nga eri e'da e'yo o'beza ngorisi ya?
41004031	Eri ovᴜ haradali efile; yini eri riria nyakua eri gakandiarᴜ, ori dria nyakua 'diyi aga eri ombosi ra,
41004032	te yini eri riria 'boria, eri zo ra, eri eca amborᴜ aga afa amvᴜa 'diyi dria ra, eri arakala aja amborᴜ, aria 'bua 'diyi nga emu ori endrinia ani.
41004033	Eri nga e'yo o'beza 'diyile o'be kakaᴜ, e'yo nde olᴜzᴜ yi tia yini ecole erilerile;
41004034	te e'yo o'beza kokorᴜ eri 'yoni yi tia kᴜ, te 'ba erini imbale 'diyi ma tia a'dule eri nga e'yo dria ma efi ece.
41004035	Etu 'dasi, ka eca ondre be, eri 'yo yi tia kini, Ama zo 'aa'dasi.
41004036	Yini 'ba ongᴜlᴜmᴜrᴜ kᴜria, yi ji eri 'dani oguru alia. Ogurᴜ azini nga aci yi be indi.
41004037	Oliriko amborᴜ nga enga ra, yi eri 'ba mbᴜ oguru alia, kpere yini gazᴜ oguru ma alia tre ani.
41004038	Te eri ovᴜ o'dua, bongo dri 'bazᴜri ma dria, oguru ma alia vile; yi nga eri enga ra, kini, Opi, ama ka dri ja ra, e'yoni mi dri yo ya?
41004039	Eri nga orᴜ ani, eri nga ega oli dria, nga 'yo miri ma tia kini, Mi adri ndi! Mi ombe mi ti ci! Oli nga kᴜ ja, angᴜ nga dria ndri tili.
41004040	Eri nga 'yo yi tia kini, Emi ovᴜ urisi 'dini a'disi ya? A'ita emini di yo ya?
41004041	Uri nga yi bi ambo, yi nga 'yo yi agyi tia kini, 'Di te a’di ya, oli miri be dria yini e'yo erini inzizᴜ ‘doni?
41005001	Yi nga ca miri tia 'aa'dasi, ‘ba Gerasini 'diyi ma angᴜa.
41005002	Eri ka fᴜ ogᴜrᴜ alia, perepere 'ba efᴜpi angᴜ nyadrinia orindi onzi beri nga dri fᴜ eri be;
41005003	agu nde adri la nyadri eselia, econi 'bani eri ombezarᴜ kᴜ, kani anzirikᴜ ayarᴜsi ti;
41005004	a'disikᴜ yi ombe ndra eri pale kakaᴜ emve pisi anzirikᴜ be, te eri oce anzirikᴜ ra, eri onyo emve mgbiri mgbiri; ka'dini 'ba ecopi eri etalipini alᴜni yo.
41005005	Etu be ini be rra, eri ovᴜ nyadri eselia azini oni eselia, eri oyᴜ uru 'dani, eri i ma rua oli onisi.
41005006	Eri ka Yesuni ndre angᴜ reria, eri nga nzᴜ mu eri inzi;
41005007	eri otre o'duko urusi kini, E'yo amani mi be ngoni ya, mi Yesu, Mungu Uru Tᴜri ma Mvi'i? Ma oyo so mi be Mungu rusi, mi ecandi ma kᴜ.
41005008	De Yesu 'yo te tinia 'bo, Mi efᴜ agu 'di ma aliasi amve, mi orindi onziri'i!
41005009	Yesu nga zi tinia kini, Mi rᴜ a'di ya? Eri nga 'yo ra kini, Ma ru Kakaᴜ'i, amani ovᴜle o'birᴜrisi.
41005010	Eri nga zi tinia matᴜsi, kini ma pe yi ti fᴜzᴜ angᴜ ndeasi kᴜ.
41005011	Isu ezo karakaraᴜ ovᴜ ndra iribi nyaria va oni tia ogogo;
41005012	yi nga zi tinia 'yozᴜ kini, Mi pe ama ti ezo 'diyi ma alia, ama ma fi yi rᴜaa ani.
41005013	Eri nga a'i ra. Orindi onzi 'diyi nga fᴜ amve, fi ezo ma alia ani; ezo ongᴜlᴜmᴜrᴜ nga nzᴜ rri e'buti gulu-kurᴜa miri alia, kalafeni ovᴜ ekile alifᴜ irile, yi nga aba avᴜzᴜ yi alia.
41005014	'Ba ezo ocepi 'diyi apa ra, nga e'yo olᴜ aku nde ma alia, angᴜ ndea indi. 'Ba nga efᴜ ani e'yo i 'yepiri ndrezᴜ.
41005015	Yi nga emu Yesu vᴜ, yi ndre 'ba te ovᴜpi orindi onzi beri erini riria bongo be ruaa, asi be alarᴜ, 'di agu ndra orindi kakaᴜ beri'i; yi nga ovᴜ ani urisi.
41005016	'Ba te e'yo ndrepi 'diyi nga e'yo i 'yepi 'ba orindi onzi beri ma ruaari pi olᴜ e'yo ezoniri be.
41005017	Yi 'ba zi tinia matᴜsi, kini, eri ma fᴜ angᴜ yiniasi ra.
41005018	Erini firia oguru ma alia, 'ba te ovᴜpi orindi onzi beri nga zi tinia ovᴜzᴜ eri be.
41005019	Te Yesu a'ini kᴜ, te 'yo tinia kini, Mi mvi mi vile joa, 'ba mini vᴜ, mi olᴜ yi tia e'yo amborᴜ Opini 'yele mi be, erini asi ndriza fezᴜ mi driri.
41005020	Eri nga mvi ra, nga 'ba e'yo olᴜ Dekapoli ma alesi, e'yo amborᴜ Yesuni 'yele eri beri dria; 'ba dria nga osu ambo.
41005021	Yesu ka zo ogurusi 'aa'dasi dika, 'ba ongᴜlᴜmᴜrᴜ nga yi tra vᴜnia tᴜ; eri ovᴜ miri tia ogogo.
41005022	'Ba wara alᴜ, 'ba ‘ba dri cepi pari 'bani yi okᴜzᴜriari nga emu ra, runi Yairo'i; erini eri ndreria eri nga i eco va eri ma palaa,
41005023	eri nga matᴜ 'ba tᴜ, kini, Zamva mani eri 'ye dra dra. Mi emu mi dri ti drinia, ruani ma ati ra, eri ma ovᴜ idrirᴜ beni.
41005024	Yesu nga mu eri be. 'Ba ongᴜlᴜmᴜrᴜ mu vᴜtinia tre, nga eri omi geria omi omi.
41005025	Okᴜ azini, arini adri ra ruania 'dani eli mᴜdri drmi iri,
41005026	eri ecandi i ambo ojoᴜ o'birᴜ dri, eri eza ndra afa erini dria ra, te eri isuni aza koza alᴜni kᴜ, eri rua eca onzi aga ra,
41005027	erini e'yo Yesuni eriria 'bo, eri nga fi 'ba ongᴜlᴜmᴜrᴜ ma eselia vᴜtinia, nga eri vile bongo rᴜa elo.
41005028	Erini 'yole kini, I ka bongo erini ma rua elo ra, i nga i pa rarisi.
41005029	Coti ari raza erini nga nzu ra. eri nga ni i rua ati dra 'disi 'bo.
41005030	Yesu nga perepere ni i ma ngᴜlᴜpi ma alia kini okpo talirᴜ efᴜ i ruaasi 'bo, eri nga ti oja vile 'ba ongᴜlᴜmᴜrᴜ ma eselia, eri nga 'yo kini, A'di elo ma bongo ruani ya?
41005031	'Ba erini imbale 'diyi nga 'yo tinia kini, Mi ndre, 'ba ongᴜlᴜmᴜrᴜ yi mi omi omi, mi di 'yo, A'di elo ma rᴜani ya?
41005032	Eri nga 'ba olu, 'ba e'yo 'diri 'yepiri ndrezᴜ.
41005033	Okᴜ 'dirini ovᴜria urisi, rᴜani-rini yaria, erini e'yo i 'yepi eri ruaari niria, nga emu i eco va palania, eri nga e'yo adarᴜri olᴜ eri tia dria.
41005034	Eri 'yo tinia kini, Ma zi, a'ita mini pa mi 'bo; mi mvi asi anzurᴜ be, mi ma ovᴜ atizarᴜ dra 'disi.
41005035	De erini nga e'yo 'yoria, 'ba azini efᴜ 'ba 'ba dri cepi pari 'bani yi okᴜzᴜriari ma joa, yi nga 'yo ra, Mi zi dra 'bo. Mi di 'Ba 'ba Imbapiri ecandi 'dani a'disi ya?
41005036	Yesuni e’yo yini 'yoleri eriria, nga 'yo 'ba 'ba dri cepi pari 'bani yi okᴜzᴜriari ma tia kini, Mi ma ovᴜ urisi kᴜ, mi a’i kiri'i.
41005037	Eri a'ini 'ba azini ma mu eri be kᴜ, pe alᴜ Petero pi, Yakobo pie, Yohana Yakobo ma adrl pie.
41005038	Yi nga eca 'ba 'ba dri cepi pari 'bani yi okᴜzᴜriari ma joa; eri nga yikiyi ndre, azini 'bani wᴜria kakaᴜ, azini lulu garia uru.
41005039	Eri ka fi 'bo, eri ‘yoyi tia kini, Emi yikiyi zo, emi awᴜ wᴜ a'disi ya? Zamva 'diri drani kᴜ, eri o'du ko.
41005040	Yi nga eri ogu ogu tᴜ. Erini 'ba dria ofᴜria amve 'boria, eri nga zamva ma ati pi eji andri be, 'ba ovᴜpi eri be 'diyi pie, yi nga fi pari zamvani lazᴜria.
41005041	Eri nga zamva ma dri bi, nga 'yo tinia kini, Talita kumi; ka ti oja ra efini kini, Zamva wereari, ma 'yo mi tia, mi enga uru.
41005042	Coti zamva nga perepere enga uru, eri aci aci; eli erini ovᴜ de mᴜdri drini iri. Yi nga osu tᴜ.
41005043	Eri azi yi tia okposi, kini 'ba azini ma ni e'yo 'diri alᴜni kᴜ, azi vini kini ma fe eri dri nyaka nya.
41006001	Eri nga fᴜ 'dasi, nga mu i vile angᴜa; 'ba erini imbale 'diyi nga mu eri vᴜtia.
41006002	Etu sabatoni ka eca ra, eri 'ba 'ba imba pari 'bani yi okᴜzᴜria ; 'ba kakaᴜ yi osu osu ambo yini e'yo erini eriria, yi 'yo ra kini, Agu 'diri isu e'yo 'diyi ngoa ya? Fe 'ba 'diri dri a'dᴜ ondᴜani ya? Tali eri ma drini 'yele 'dini 'diyi ngoni ya?
41006003	'Di 'ba bau edepiri, Mariamu mvi, adripi Yakobo pini Yose pie Yudasi pie Simoni pieri'i kᴜ ya? Amvipi erini yi ovᴜni 'doa ama be kᴜ ya? Yi nga aba eri ma e'yosi.
41006004	Yesu nga 'yo yi tia kini, Nabi ma rᴜ ovᴜni inzikokorᴜ kᴜ, pe lᴜ angᴜ yinia, ori'ba yini 'diyi ma eselia, aku yiniria a'dule.
41006005	Econi erini tali 'yezarᴜ 'dale kᴜ, pe alᴜ eri ti dri 'ba azorᴜ were ma ruaa yi atizᴜ'i.
41006006	Eri osu osu a'itaako yinisi. Eri nga aci aku ma eselesi kuru, 'ba imbazᴜ.
41006007	Eri nga 'ba mᴜdri drini iri 'diyi omve i vᴜ, eri 'ba yi ti pe iri iri, ari nga okpo fe yi dri orindi onzi agazᴜ.
41006008	Eri azi yi ra kini yi ma 'du afa yini acizᴜ yi be geriari kᴜ, te kali yini a'dule; ma 'du nyaka kᴜ, ma 'du jᴜrᴜa kᴜ, ma 'du sente yi oporoa kᴜ indi;
41006009	te ma su enyiriko paari, ma su koti yi rᴜaa iri kᴜ.
41006010	Eri 'yo yi tia kini, Pari emini fizᴜ jo aliaria, emi ma ovᴜ 'dale de nga emi fᴜni angᴜ 'dasi kᴜ.
41006011	Te angᴜ azini ka nga emi a'i kᴜ, ka nga e'yo emini eri kᴜ, emini fᴜria 'dasi emi oya irifᴜra emi pa ageleari va yi milia, e'yo etirᴜ yi dri.
41006012	Yi nga efᴜ e'yo olᴜ, kini 'ba ma oja yi asi.
41006013	Yi nga orindi onzi dro karakaraᴜ, yi nga odᴜ ini 'ba azo be 'diyi ma dria karakaraᴜ, nga yi ati ani.
41006014	Te opi amborᴜ Herode nga e'yoni eri ra, runirini kulerisi. Eri nga 'yo ani kini, Yohana baputizi fepiri enga 'ba draza eselia 'bo; 'dini tali 'diyi nga yi 'ye eri dri ani.
41006015	'Ba azini 'yo ra kini, 'Di Eliya'i. 'Ba azini kini, Nabi azini'i, kani 'ba nabirᴜ 'diyi ma azini yani.
41006016	Te Herode eri ka e'yo 'di eri ra, eri 'yo ra kini, 'Di Yohana 'ba mani drini lile vari'i, eri enga di 'bo.
41006017	A'disikᴜ Herode ma ngᴜlᴜpi pe ndra 'ba ti Yohanani bi, ombe, 'ba jo arunia, Herodiasi eri ma adripi Filipo ma okᴜ ndra erini 'dule i ma okᴜrᴜrisi.
41006018	Te Yohana 'yo ndra Herode tia kini, Azita a'ini mini mi adripi ma okᴜ 'duzᴜ kᴜ.
41006019	Herodiasi 'ba asi onzi eri vᴜ ani, le eri fᴜ ra. Te econi erini kᴜ,
41006020	a'disikᴜ Herode ovᴜ Yohanasi urisi ambo, erini nile kini eri 'ba onyi beni, 'ba alatararᴜnirisi ; eri nga eri ta mba ani. Eri ka e'yo erini eri ra, eri asi oti tᴜ; te eri eri e'yo erini ayikosi.
41006021	O'du onyi beri ka eca ra, Herode nga omu o'du erini osizᴜrini 'ba, 'ba 'wara erini 'diyi pi dri 'ba asikari ma drilia 'diyi pie, 'ba amborᴜ Galilia 'diyi be dria.
41006022	Zamva Herodiasini nga fi ongo tᴜ yi milia, eri fe Herode ma asia ayiko ambo, 'ba ripi nyaka tia eri be 'diyi pie dria; opi nga 'yo zamva nderi ma tia kini, Mi zi ma tia afa mini leleri, te ma nga fe mi dri ra.
41006023	Eri nga oyo so eri dri kini, Afa ngoni ngori mini zile ma tiari, ma nga fe mi dri ra, kani opi nyaza mani ma woko alᴜri pi ti.
41006024	Eri nga fᴜ e'yo zi andri ma tia kini, Ma nga di a'dᴜ afa a'i'i ya? Eri ‘yora, Yohana 'ba baputizi fepiri ma dri'i.
41006025	Eri nga fi coti opi vᴜ ongusi, nga zi tinia kini, Ma le cucuru’do mi fe ma dri koyia alia Yohana 'ba baputizi fepiri ma dri'i.
41006026	Opi nga ani ovᴜ candisi ambo; te oyo erini solerisi, azini 'ba ripi eri be 'diyi ma e'yosi, eri leni zamva ndezᴜ kᴜ.
41006027	Te coti opi nga asikari i agei tepiri ma ti pe alᴜ, eri azi tinia drini ejizᴜ. Eri nga mu drini li va jo arunia,
41006028	nga drini eji koyia alia, nga eri fe zamva dri; zamva nga ji fe i andri dri.
41006029	'Ba erini imbale 'diyi ka eri ra, yi nga emu avᴜni 'du ji sa 'bilea.
41006030	'Ba ti opele 'diyi nga yi okᴜ tualᴜ Yesu vᴜ, yi nga e'yo dria yini 'yeleri olᴜ, e'yo yini imbaleri pie dria.
41006031	Eri nga 'yo yi tia kini, Emi emu kalaa angᴜ didia, emi a'dule, emi li ava were. A'disikᴜ 'ba karakaraᴜ yi emu emu, yi mvi mvi, yi isuni ani pari nyaka nyazᴜ kᴜ.
41006032	Yi nga mu oguru alia angᴜ didia, yi'i a'dule.
41006033	Te 'ba ndre yini muria, azini 'ba karakaraᴜ nga yi ni ra, nga nzᴜ tualᴜ 'dale pasi engazᴜ aku dria ma alia, nga ca yini oko.
41006034	Erini fᴜria eri nga 'ba ongᴜlᴜmᴜrᴜ ndre ra, eri asini nga ndri ndri yi vᴜ, ymi ovᴜle kabilo 'ba yi ocepiri kokorᴜ 'dinilerisi; eri 'ba yi imba e'yo kakaᴜsi.
41006035	Te etu ka curu’do 'ba 'de 'bo, 'ba erini imbale 'diyi nga emu vᴜnia, nga 'yo tinia kini, Angᴜ 'doari angᴜ didini, etuni curu'do 'ye 'de 'di;
41006036	mi pe yi ti mvizᴜ, yi ma mu angᴜ ama ageia 'doa aku eselesi nyaka jezᴜ yi dri.
41006037	Eri nga e'yo omvi yi tia kini, Emi fe yi dri nyaka nya emi'i. Yi nga 'yo tinia kini, Ama di mu mikate je silingi tᴜrᴜ irisi fezᴜ yi dri nyazᴜ ra ya?
41006038	Eri 'yo yi tia kini, Mikate emi dri si ya? Emi mu ndre. Yi ka ni 'bo, yi 'yo ra kini, Towi, azini e'bi iri.
41006039	Eri azi yi tia, kini 'ba ma ri va dria irindi dria eselesi eselesi.
41006040	Yi nga di ri va ngᴜlᴜrᴜ ngᴜlᴜrᴜ, azini tᴜrᴜ tᴜrᴜ, azini kali towi kali towi.
41006041	Eri nga mikate towi nde 'du ra e'bi iri 'diyi be, eri nga angᴜ lᴜ 'bna uru, eri ka asi ndriza a'i drinia 'bo, eri nga mikate ma a ale ati, nga fe 'ba erini imbale 'diyi dri, yi ma asa eri 'ba nde ma palaa; e'bi nde iri 'diyi eri nga awa yi dri dria indi.
41006042	Yi dria nga nya, nga tra ra.
41006043	Yi nga mikate awaleri ma jolokoni o'du evᴜ alia tre tre mᴜdri drini iri, azini e'bi ma joloko be indi.
41006044	'Ba mikate nde nyapi 'diyi ma kalafe, agupirᴜ 'diyi alifᴜ towi.
41006045	Te coti eri nga 'ba erini imbale 'diyi omi fizᴜ oguru alia zozᴜ i drilia 'aa'dasi Betesaidaa, erini de 'ba ongᴜlᴜmᴜrᴜ ereria.
41006046	Eri ka 'ba kᴜ 'bo, eri nga mu oni dria Mungu a'izᴜ.
41006047	Ka eca ondresi, oguru ovᴜ miri ma alia agadua, te eri'i ovᴜ nyaku dria amve a'dule.
41006048	Eri ka ndre yini yi ecandiria yi pezᴜ, olini yi omvlie vilerisi, eri nga emu yi vᴜ inisi angᴜni 'baria atiria, acizᴜ yi dria pasi. Eri 'ye yi aga aga,
41006049	te yi'i yi ka eri ndre ra erini aciria yi dria pasi, yi ega 'di orindini, yi nga oyᴜ uru ani;
41006050	te yi dria ndre eri ra, yi ovᴜ ani urisi ambo. Eri nga e'yo 'yo yi be coti, nga 'yo yi tia kini, Emi asi ma oti kᴜ, 'do ma’i; emi ovᴜ urisi kᴜ.
41006051	Eri nga tu fi yi vᴜ oguru alia, oli nga kᴜ ani lizᴜ ja; yi nga ani osu osu ambo;
41006052	yini e'yo mikateni vale kurisi, te yi ma asini ovᴜle mbazarᴜrisi.
41006053	Yi ka zo 'aa'dasi 'bo, yi nga eca yi kutia Genesaretia, yi nga oguru a'di yi tia.
41006054	Yi ka efᴜ oguru alia 'bo, coti 'ba nde nga eri ni ra,
41006055	yi nga nzᴜ angᴜ ageiasi dria, nga 'ba 'ba azo be 'diyi oli tiko dria, yi ka pari erini ovᴜzᴜri ma e'yo eri ra.
41006056	Angᴜ erini fizᴜria dria, aku were pie, aku amborᴜ pie, angᴜ amveri pie dria, yi nga 'ba azo be 'diyi ola dria cuua, nga a'i tinia eri ma kᴜ yi ma elo kani bongo erini ma ti a'dule; 'ba dria eri elopi 'diyi ma rua ati ra.
41007001	'Ba Farisaini yi nga yi okᴜ tualᴜ vᴜnia, 'ba karanini ma azini pie, ibipi emupi Yerusalemua 'diyi.
41007002	Yi ndre 'ba erini imbale 'diyi ma azi yi nyaka nya dri alatara kokorᴜ be, efini ojikokorᴜ 'dani.
41007003	('Ba Farisaini piyi 'ba Yahudini be dria, yi ka yi dri oji treitrei kᴜ, yi nyani nyaka kᴜ, yini aziza 'ba 'warani inzilerisi;
41007004	yi ka enga cuua, yi ka yi rua oji dria kᴜ, yi nyani nyaka kᴜ; e'yo yini azini karakaraᴜ indi, yini a'ile yi inzizᴜ 'diyi, okelea pi ma ojita imvᴜ pie, sufuria pie dria.)
41007005	'Ba Farisaini 'ba karanini be nga zi tinia kini, 'Ba mini imbale 'diyi acini aziza 'ba 'warani vᴜsi kᴜ, te yi nyaka nya dri alatara kokorᴜ be a'disi ya?
41007006	Eri nga 'yo yi tia kini, Isaya olᴜ ndra e'yo emini 'yeke, emi 'ba inzorᴜ 'diyi, erini silerile kini, Suru 'diri, yi ma inzi tilesi, te asi yini ovᴜ ma be re;
41007007	yi ma inzi toko, yini 'ba imbaria imbata 'ba vilerisi.
41007008	Emi adri azita Munguni kᴜ, emi adri aziza 'bani bi kirikiri.
41007009	Eri nga 'yo yi tia kini, Emi azita Munguni 'ba toko 'yeke, emi ma inzi aziza emini beni!
41007010	Musa 'yo ndra kini, Mi inzi mi ati pi mi andri be; azini kini, 'Ba i ati pi o'dapi andri beri, eri ma dra ada;
41007011	te emi'i emi 'yo, 'Ba azini ka 'yo i ati tia, kani i andri tia, kini, Aza koza mini ecole isule ma vᴜri eri Koribani (efini afa fele Mungu driri'i)
41007012	emi a'ini eri azi ngazᴜ eri ati pi dri andri be dika kᴜ,
41007013	'dini emi e'yo Munguni 'ba toko, aziza emini idrilerisi. Emi adri afa azini 'dinile 'diyi 'ye o'birᴜ.
41007014	Eri nga 'ba ongᴜlᴜmᴜrᴜ omve i vᴜ dika, nga 'yo yi tia kini, Emi dria ma eri e'yo mani, emi ma va e'yo indi:
41007015	afa alᴜni ovᴜpi 'ba vᴜ amvelerᴜ fipi eri ma alia ecopi eri 'bapi alatara kokorᴜni yo; te afa efᴜpi 'ba alia 'diyi yi 'ba 'ba alatara kokorᴜni.
41007016	'Ba azini ka ovᴜ bile be e'yo erizᴜ, eri ma eri.
41007017	Te eri ka fi joa 'ba ongᴜlᴜmᴜrᴜ kᴜzᴜ amve 'bo, 'ba erini imbale 'diyi nga zi tinia e'yo o'beza 'diri ma e'yosi.
41007018	Eri nga 'yo yi tia kini, Emi ovᴜ e'yo vaza kokorᴜ 'dini indi ya? Emi nini kᴜ ya, kini afa azini amvelerᴜ fipi 'ba aliari econi 'ba 'bazarᴜ alatara kokorᴜ alᴜni kᴜ,
41007019	afa nderini file asia kᴜ, te anyajoa, erini fᴜle daka berisi? (Eri 'yo 'dini nyaka dria 'bazᴜ alarᴜ.)
41007020	Eri nga 'yo kini, Afa efᴜpi 'ba aliari eri 'ba 'ba alatara kokorᴜni.
41007021	Te geri 'ba aliarisi, engazᴜ asi 'bani ma alia, asisile onzini efᴜni, awu pie, ogu pie, 'ba 'dizᴜri pie, ali o'baza pie,
41007022	ngiri pie, e'yo onzi pie, lokiri pie, e'yo drinzarᴜ lezᴜri pie, mile onzi pie, o'data pie, asi afᴜrᴜ pie, e'yo aparakarᴜri pie.
41007023	E'yo onzi 'diyi dria yi efᴜ 'ba alia, yi 'ba 'ba alatara kokorᴜni.
41007024	Eri nga enga 'dasi, eri nga mu angᴜ Turo pi ma ageia Sidoni beria. Eri nga fi joa, eri leni 'ba alᴜni ma ni kᴜ; te econi erini i zizarᴜ kᴜ.
41007025	Te coti okᴜ alᴜ, zamva erini ovᴜ orindi onzi be, erini e'yo erini eriria 'boria, eri nga emu i eco va eri palaa.
41007026	Okᴜ nde eri Giriki zani, suru yini Suro-Foenikeni. Eri nga zi tinia eri ma dro orindi onzi eri ma zamva ma ruaasi amve.
41007027	Eri nga 'yo tinia kini, Mi kᴜ anzi ma tra raka, econi nyaka anzini 'duzarᴜ 'bezarᴜ ocea dri kᴜ.
41007028	Eri nga e'yo omvi, nga 'yo eri tia kini, Ada Opi; te ocea nyiri mesa etia 'diyi yi di adri nyaka anzini o'depi vari nya'i.
41007029	Eri nga 'yo tinia kini, E'yo mini 'yole 'dirisi mi mvi; orindi onzi fᴜ di zamva mini ma ruaasi 'bo.
41007030	Eri nga mu i vile joa, eri nga isu zamva la pari dria, de orindi onzi fᴜ ruaniasi 'bo.
41007031	Dika eri nga fᴜ Turo ma tia, eri mu geri Sidoniarisi cazᴜ miri Galilinia, angᴜ Dekapoli ma ageiari agazᴜ agaduasi.
41007032	Yi nga 'ba bile dirinyarᴜ beri eji eri vᴜ indi, eri adri e'yo ombe ombe erini e'yo 'yoria; yi nga zi tinia eri ma ti dri drinia.
41007033	Eri nga 'ba nde ji a'dule 'ba tre ma eseliasi amve, eri nga drianzi osᴜ bilenia, eri nga cucu wᴜ, nga andreni elo;
41007034	erini angᴜ luria 'bua uru eri nga ava se, nga 'yo tinia kini, Efata, efini kini, Ma zi i mgbo.
41007035	Bileni nga i zi mgbo, eri andre ma isu nga ovᴜ ayuzarᴜ, eri nga ani e'yo 'yo ti alasi.
41007036	Eri azi 'ba nde ma tia yi ma olᴜ e'yoni 'ba alᴜni ma tia kᴜ, te erini yi aziria okporᴜ ti, yi mu e'yo olᴜ okposi aga ra.
41007037	'Ba asi nga osu tᴜ aga ra, 'yozᴜ kini, Eri 'ye afa dria 'yeke 'bo; eri fe 'ba bile dirinyarᴜ berini e'yo erizᴜ, eri fe 'ba ndindirᴜni e'yo 'yozᴜ indi.
41008001	O'du 'dayisi 'ba ongᴜlᴜmᴜrᴜ kakaᴜ ka ovᴜ 'dale dika, isu de afa nyaza yi dri yo, eri nga 'ba erini imbale 'diyi omve i vᴜ kini,
41008002	Ma asi ovᴜ yikisi 'ba ongᴜlᴜmᴜrᴜ 'diyi vᴜ, yini tele ma be curu'do o'du na nyaka kokorᴜrisi;
41008003	ma ka yi ti pe mvizᴜ yi vile akua abirisi, yi nga ande kai geria; a'disikᴜ yi ma azi enga angᴜ ziria.
41008004	'Ba erini imbale 'diyi nga e'yo omvi tinia kini, 'Ba azini eco fezᴜ 'ba 'diyini trazᴜ nyakasi angᴜ didi 'doa ngoni ngoni ya?
41008005	Eri zi yi tia kini, Mikate emi dri si ya? Yi ‘yora, Aziri.
41008006	Eri azi 'ba ongᴜlᴜmᴜrᴜ yi ma ri va nyakua; eri nga mikate aziri nde 'du, ka awa'difo 'yo 'bo, eri ati yi ale ra, fe 'ba erini iinbale ‘diyi dri, yi asa eri 'ba ongᴜlᴜmᴜrᴜ ma palaa ra.
41008007	E'bi nyiri nyiri ovᴜ yi dri were indi; erini asi ndriza a'iria drinia 'bo, eri azi 'ba ma asa afa 'diyi 'ba nde ma palaa indi.
41008008	Yi nga nya ra, nga tra indi; nga nyaka erini aleni atileri ma joloko o'du abaka tre tre aziri.
41008009	'Ba ovᴜ alifᴜ sule. Eri nga yi ti pe mvizᴜ.
41008010	Coti eri fi oguru alia 'ba erini imbale 'diyi be, yi nga mu kala Dalamanutaaria.
41008011	'Ba Farisaini nga efᴜ ra, yi 'ba zi tinia, eceta 'buari ndruzᴜ eri dri eri obezᴜ.
41008012	Eri nga ava se ambo eri asia, kini, Anzi 'diyi yi eceta ndru a'disi ya? Ma 'yo emi tia ndi ndi, yi ngani eceta fe anzi curu'do 'diyi dri alᴜni kᴜ.
41008013	Eri nga yi kᴜ ra, nga fi oguru alia dika, nga zo 'aa'dasi.
41008014	Te yi dri nga avi nyaka ejizᴜ; yi ovᴜni nyaka be oguru alia kᴜ, kiri mikate alᴜ ko'diko'di.
41008015	Eri 'ba e'yo azi yi tia okposi, 'yozᴜ kini, Emi ndre, emi ma ovᴜ mile be emi agei tezᴜ akufi 'ba Farisaini 'diyinisi, akufi 'ba Herodenirisi indi.
41008016	Yi nga e'yo 'yo yi agyi bilia, kini, Amani ovᴜle nyaka kokorᴜrisi.
41008017	Yesuni e'yo nde niria, nga 'yo yi tia kini, Emi e'yo ega emi eselia emini ovᴜle nyaka kokorᴜrisi a'disi ya? Emi ndreni nga kᴜ ya? Emi vani kᴜ indi ya? Emi asi ovᴜ mbazarᴜ ya?
41008018	Emini ovᴜria mile be, emi ndreni afa kᴜ ya? Emini ovᴜria bile be emi erini e'yo kᴜ ya? Emi egani e'yo emi asia de kᴜ ya?
41008019	Mani ndra mikate towi 'diyi awaria 'ba alifᴜ towi dri, emi o'du ndranyaka ma joloko evᴜ tre tre si ya? Yi 'yora, Mᴜdri drini iri.
41008020	Te mikate aziri 'ba alifᴜ su dri, emi o'du ndra nyaka ma joloko abaka tre tre si ya? Yi nga 'yo tinia, Aziri.
41008021	Eri nga 'yo yi tia kini, Emi vani di nga e'yo kᴜ ya?
41008022	Yi nga mu Betesaidaa. Yi nga 'ba mile draza beri eji vᴜnia, yi nga zi tinia eri ma elo ruani ani.
41008023	Eri nga 'ba mile draza beri ma dri bi, nga eri ji akuasi amve; eri ka cucu wᴜ eri mile efia 'bo, eri nga i dri ti drinia, eri zi tinia kini, Mi ndre afa ra ya?
41008024	'Ba nde nga i mile enga uru, kini, Ma ndre 'ba ra, te yini aciria yi e'da ma dri patile.
41008025	Te eri nga dri ti milenia dika; eri nga angᴜ lu 'dani, eri ovᴜ atizarᴜ, eri nga afa dria ndre 'yeke.
41008026	Eri nga eri ti pe mvizᴜ eri vile joa, kini, Ka tro aku 'diria ti, mi fi kᴜ.
41008027	Yesu nga fᴜ 'ba erini imbale 'diyi be, fizᴜ aku Kaisari Filipinia 'diyi ma alia; eri nga 'ba erini imbale 'diyi zi geria, kini, 'Ba 'yo kini ma a'di ya?
41008028	Yi omvi e'yo eri tia 'yozᴜ kini, Yohana 'ba baputizi fepiri’i; 'ba azini kini Eliya'i; 'ba azini kini 'ba nabirᴜ 'diyi ma azi alᴜri'i.
41008029	Te eri zi yi tia kini, Te emi 'yo emini ma a'di'i ya? Petero nga e'yo omvi, 'yo eri tia kini, Mi Kristo'i.
41008030	Eri nga e'yo azi yi tia okposi yi ma olᴜ e'yo erini 'ba azini ma tia kᴜ.
41008031	Eri 'ba yi imba kini Mvi 'bani ma ecandi i e'yo karakaraᴜsi, 'ba 'wara 'diyi pi, kuhani pie, karani pie ma ga eri si, yi ma 'di eri ra, te o'du na ma vᴜtia eri ma enga dika.
41008032	Eri 'yo e'yo 'diri mgborᴜ. Te Petero nga eri bi ra, nga 'ba ega drinia.
41008033	Erini ti coria 'ba erini imbale 'diyi ndreria, eri ega Petero ma dria kini, Mi da mi ma ngᴜkᴜa, mi Satani'i! Mi droni asisile mini e'yo Munguni ma dria kᴜ, te e'yo 'bani ma dria.
41008034	Eri ka 'ba ongᴜlᴜmᴜrᴜ omve i vᴜ 'ba erini imbale 'diyi be 'bo, eri nga 'yo yi tia kini, 'Ba azini ka le mu ma vᴜtia, eri ma ga i ma ngᴜlᴜpi si, ma 'du pati i dizᴜri, ma emu ma vᴜtia.
41008035	'Ba azini ka le idri ini pa ra, idri nde nga dri ja ra; te 'ba azini, idri erini ka dri ja e'yo manisi, e'yo barisi indi, eri nga idri ini pa ra.
41008036	'Ba ka angᴜ wudrikuruni nya dria i ma afarᴜ, te idri ini ka avi ra, eri nga a'di ma orodri isu ya?
41008037	'Ba nga idri ini ole a'di afasi ya?
41008038	'Ba azini ka ovᴜ drinzasi masi, e'yo mani 'yole 'diyisi indi, anzi ali o'bapi azini onzikanyarᴜ 'diyi ma eselia, drinzani nga Mvi 'bani bi indi erisi, erini emuria diza i Atini be, malaika alatararᴜ be tualᴜ.
41009001	Eri nga 'yo yi tia kini, Ma 'yo emi tia ada, 'ba emini azini pa sopi 'doa 'diyi, ngani dra ma aji 'bi 'de kᴜ, de nga yi ndreni suru Mungunini emuria okpo be kᴜ.
41009002	O'du azia ma vᴜtia Yesu nga Petero pi Yakobo pie Yohana pie ji i be oni izᴜrᴜ ma dria a'dule; wura erini nga ovᴜ ojazarᴜ ndᴜ yi milia;
41009003	bongo erini nga ovᴜ dizarᴜ emvendrindrirᴜ tᴜ, econi 'ba bongo ojipi nyaku dri driarini ojizarᴜ 'dini kᴜ.
41009004	Eliya pi Musa be nga ovᴜ e'dazarᴜ yi dri; yi ovᴜ e'yo nzeria Yesu be.
41009005	Petero nga e'yo omvi, nga 'yo Yesu tia kini, 'Ba 'ba Imbapiri, e'yo amani ovᴜzᴜ 'doari onyirᴜ tᴜ; ama ma si boroko na, alᴜ mini, alᴜ Musani, alᴜ Eliyani.
41009006	Te eri nini e'yo erini ngale omvileri kᴜ, yini ovᴜle ᴜri be tᴜrisi.
41009007	Iriti nga emu yi a'bᴜzᴜ ci, o'duko enga iriti nde alia kini, 'Di Mvi mani lele tᴜri'i; emi ma eri e'yo erini.
41009008	Coti yini angᴜ luria yi ageia, yi ndreni 'ba azini dika kᴜ, pe alᴜ Yesu a'dule yi be.
41009009	Yini siria oni dria va, eri nga yi azi okposi, kini yi ma olᴜ 'ba azini tia afa yini ndreleri alᴜui kᴜ, de nga Mvi 'bani engani 'ba draza eselia kᴜ.
41009010	Yi nga e'yo 'diri ma ta mba, e'yo ozizᴜ yi ma eselia kini engata 'ba draza eseliari, efini bani ngoni ya?
41009011	Yi nga zi tinia kini, Karani piyi 'yo kini Eliya ma emu oko raka a'disi ya?
41009012	Eri nga 'yo yi tia, Eliya emu oko ada, eri nga di afa dria 'ba yi paria; yi si ndra Mvi 'bani ma e'yo ngoni, kini yi nga eri ecandi e'yo karakaraᴜsi, yi nga eri 'ba 'ba tokole ya?
41009013	Te ma 'yo emi tia Eliya emu di 'bo, yi 'ye di afa yini leleri eri be 'bo indi, yini ndra sile eri ma e'yosirile.
41009014	Yi ka emu 'ba erini imbale 'diyi vᴜ, yi ndre 'ba ongᴜlᴜmᴜrᴜ amborᴜ yi ageia, karani piyini e'yo oziria yi tia.
41009015	'Ba ongᴜlᴜmᴜrᴜ dria, coti yini eri ndreria, yi nga osu osu ambo, yini nzᴜria vᴜnia yi nga eri zi ci ci.
41009016	Eri nga zi yi tia kini, Emi a'di e'yo ozi yi tia ya?
41009017	'Ba alᴜ 'ba ongᴜlᴜmᴜrᴜ ma eselia nga e'yo omvi eri tia kini, 'Ba 'ba Imbapiri, ma eji mva mani 'doa mi vᴜ, eri ovᴜ orindi ndindirᴜ be;
41009018	ka ovᴜ pari ngoa, eri ka eri bi ra, eri di eri o'be va; eri kafuto emi tilenia, eri si nya, eri eca okpo kokorᴜ; ma 'yo te 'ba mini imbale 'diyi ma tia yi ma ofᴜ eri amve, te econi yini kᴜ.
41009019	Eri nga e'yo omvi yi tia kini, Anzi a'ita kokorᴜ la! ama nga ovᴜ emi be ewu ngopi ya? Ma nga e'yo emini kᴜ 'dani ewu ngopi ya? Emi eji eri ma vᴜ.
41009020	Yi nga eri eji vᴜnia; eri ka eri ndre 'bo, orindi onzi nga eri rua osi tᴜ, eri nga e'de va nyakua, nga i ogᴜ ogᴜ kafuto emizᴜ tilenia.
41009021	Eri zi ati tia kini, Eri ovᴜ 'dini ewu ngopi ya? Eri nga ‘yora, Drio, gbu mvasi.
41009022	Pale kakaᴜ eri o'be eri aci alia, azini yi alia, eri dri jazᴜ; mi ka eco e'yo azini 'yezarᴜ, mi asi ma ndri ndri, mi ko ama aza fo!
41009023	Yesu nga 'yo tinia kini, Mi ka eco ra, 'dini! E'yo dria eco 'ba a'ipiri dri ra.
41009024	Coti mva ati nga oyᴜ uru, kini, Ma a'i ra; mi ko a'itaako mani ma aza!
41009025	Yesu ka ndre 'ba treni nzᴜria tᴜalᴜ, eri nga ega orindi onziri dria, kini, Mi orindi ndindirᴜ e'yo eripi kᴜri, ma azi mi okporᴜ, mi efᴜ eri aliasi ra, mi fi alenia dika kᴜ.
41009026	Erini oyᴜria uru, erini eri rua osiria teketeke 'boria, eri nga efᴜ ani, mva nga ovᴜ 'ba avᴜle; 'ba kakaᴜ nga ani 'yo ra kini, Eri dra 'bo.
41009027	Te Yesu nga eri ma dri bi, nga eri enga uru, eri nga pa so ani.
41009028	Eri ka fi joa 'bo, 'ba erini imbale 'diyi nga zi tinia erini ovᴜria a'dule, kini, Econi amani eri drozarᴜ kᴜ a'disi ya?
41009029	Eri 'yo yi tia kini, Suruti 'dori, econi yini fᴜzarᴜ e'yo azinisi alᴜni kᴜ, pe alᴜ Mungu zizasi.
41009030	Yi nga fᴜ 'dasi, nga aga geri Galiliarisi. Eri leni 'ba azini ma ni kᴜ;
41009031	a'disikᴜ eri imba 'ba erini imbale 'diyi, eri 'yo yi tia kini, Mvi 'bani ma ovᴜ fezarᴜ 'ba dri, yi nga eri 'di ra; yi ka eri 'di 'bo, o'du na ma vᴜtia eri nga enga ra.
41009032	Te yi vani e'yo erini 'yole 'diri kᴜ, yi rᴜ zizᴜ tinia.
41009033	Yi nga eca Kaperinaumua; erini ovᴜria joa eri nga zi yi tia kini, E'yo te emini ozile geriari ngoni ya?
41009034	Yi nga ovᴜ ciri; yini te agata gale yi eselia geria, kini a'dini amborᴜ aga rani yarisi.
41009035	Eri nga ri va, eri nga 'ba mᴜdri drini iri 'diyi omve i vᴜ; eri nga 'yo yi tia kini, 'Ba azini ka le ovᴜ 'ba okorirᴜ, eri ma ovᴜ 'ba dria ma vᴜtiarirᴜ, azini 'ba dria ma aza kopirirᴜ.
41009036	Eri nga mva gaarᴜ 'du dria, eri 'ba eri yi eselia ; erini eri 'duria wua, eri 'yo yi tia kini,
41009037	'Ba azini ka anzi 'diyi ma azi alᴜ a'i ma rusi, eri a'i ma ra; 'ba azini ka ma a'i ra, eri a'ini ma'i kᴜ, te eri 'ba ma ti epepiri a'i'i.
41009038	Yohana 'yo tinia kini, 'Ba 'ba Imbapiri, ama ndre ndra 'ba azinini orindi onzi droria mi rusi; ama oga eri si, erini ama vᴜti bile kᴜrisi.
41009039	Yesu 'yo ra kini, Emi oga eri kᴜ; 'ba azini ka tali 'ye ma rusi, econi erini ma ru o'dazarᴜ onzi mbele kᴜ.
41009040	'Ba ama dri arupi kᴜri eri di ovᴜ ama be tualᴜ fo!
41009041	'Ba azini ka erejea fe emi dri yi mvuzᴜ, ma ma rusi, emini ovᴜle 'ba Kristonirisi, ma 'yo emi tia ndi ndi, orodri erini ngani avi eri dri kᴜ.
41009042	'Ba azini ka anzi nyiri ma a'ipi 'diyi ma alᴜni fe abazᴜ, yi ka oni amborᴜ anya 'izᴜri ombe eri ombelekoa, ka eri 'be miri alia, 'yeke.
41009043	Mi dri ka fe mi aba aba, mi li eri va; mini fizᴜ idri ma alia dri otrᴜlu be, 'diri onyirᴜ aga mini muzᴜ dri iri be jehanumaa, aci inyukokorᴜri ma aliari ra;
41009044	pari eriagani drazᴜ kᴜria, acini inyuzᴜ kᴜria.
41009045	Mi pa ka fe mi aba aba, mi li eri va; mini fizᴜ idri ma alia acozarᴜri onyirᴜ aga yini mi 'bezᴜ pa iri be jehanumaari ra;
41009046	pari eriagani drazᴜ kᴜria, acini inyuzᴜ kᴜria.
41009047	Mi mile ka fe mi aba aba, mi nze eri ra; mini fizᴜ suru Mungunia mile alᴜ beri, 'di onyirᴜ aga yini mi 'bezᴜ mile iri be jehanumaari ra;
41009048	pari eriagani drazᴜ kᴜria, acini inyuzᴜ kᴜria.
41009049	Yi nga a'i aciniri 'ba 'ba dria ma ruaa.
41009050	A'i eri onyirᴜ; te a'i ma si ka fᴜ ra, emi nga sini ede a'di afasi ya? Emi ma ovᴜ a'i be emi alia, te emi ovᴜ asi anzurᴜ be emi eselia.
41010001	Eri nga enga 'dasi, eri nga di emu angᴜ Yudiaari ma tia azini Yoridania 'aa'dasi; 'ba ongᴜlᴜmᴜrᴜ nga yi okᴜ vᴜnia dika, eri nga yi imba dika erini adrile 'yelerile.
41010002	'Ba Farisaini nga emu vᴜnia, nga zi tinia, eri o'bizᴜ, kini, Azita a'i aguni i ma okᴜ drozᴜ ra ya?
41010003	Eri nga e'yo omvi, nga 'yo yi tia kini, Musa azi ndra emi dri ngoni ya?
41010004	Yi nga 'yo kini, Musa a'i ndra 'bani waraga okᴜ drozᴜri sizᴜ eri ti pezᴜ ra.
41010005	Te Yesu nga 'yo yi tia kini, Eri si ndra azita 'diri asi mbaza eminirisi.
41010006	Te ewu okokele e'dozᴜ 'ba 'bazᴜrisi, eri 'ba ndra agupi pi okᴜ be.
41010007	E'yo 'dirisi 'ba ma kᴜ ati pi andri be, ma ebi i okᴜ ini be,
41010008	yi iri tro ma ovᴜ rua alᴜ. 'Dini yi ovᴜni iri dika kᴜ, te rua alᴜ.
41010009	'Ba Munguni a'dileniri, 'ba ndi ma co eselenini kᴜ.
41010010	Ka ovᴜ joa, 'ba erini imbale 'diyi nga zi tinia dika e'yo 'dirisi.
41010011	Eri nga di 'yo yi tia kini, 'Ba azini ka okᴜ erini dro ra, ka okᴜ andini je, eri di ali 'ba eri be;
41010012	te okᴜ nde agupi ini kᴜpi rari ka ovᴜ okᴜrᴜ 'ba azini dri, eri di ali 'ba indi.
41010013	Yi eji anzi nyiri nyiri vᴜnia, eri ma elo yi rua; 'ba erini imbale 'diyi nga di ega yi dria.
41010014	Yesu ka ndre ra, eri nga ovᴜ ombasi yi be, nga 'yo yi tia kini, Emi kᴜ anzi nyiri nyiri ma emu ma vᴜ, emi ma oga yi si kᴜ; te suru Munguniri ovᴜ 'ba 'dini 'diyini.
41010015	Ma 'yo emi tia ndi ndi, 'ba azini ka suru Munguni a'i mva werearile kᴜ, eri ngani fi alenia alᴜni 'de kᴜ.
41010016	Eri nga yi okᴜ i ma wua, nga asi ndriza fe yi dri, erini dri otiria yi dria.
41010017	Erini fᴜria geria, 'ba azini nga enzᴜ vᴜnia, nga kᴜmᴜti osi, nga zi tinia kini, 'Ba 'ba Imbapi bari, ma nga a'di 'ye, mani idri 'dani 'daniri isuzᴜ beni ya?
41010018	Yesu nga 'yo tinia kini, Mi omve ma barᴜ a'disi ya? 'Ba barᴜni yo, kiri alᴜ Mungu'i.
41010019	Mi ni azita ra, kini : Mi 'di 'ba kᴜ, Mi ogᴜ kᴜ, Mi li inzo ‘ba azini ma dria kᴜ, Mi 'du 'ba azini ma afa lokirisi kᴜ, Mi inzi mi ati pi mi andri be.
41010020	Eri nga 'yo tinia kini, 'Ba 'ba Imbapiri, ma mba e'yo 'diyi ma ta dria gbu mvasi.
41010021	Yesuni eri luria, eri ma ava nga eri va, eri nga 'yo tinia kini, Afa ace nga mi dri alᴜ indi; mi mu, afa mini fe je dria, mi awa 'ba aliorᴜ 'diyi dri, te mi nga lonyi isu 'bua; mi ma emu di ma vᴜti bi ndo.
41010022	Te e'yo 'yoza 'dirisi eri nga i ma mile sᴜ va, eri nga mvi candi be, erini ovᴜle afa be tᴜrisi.
41010023	Yesu nga angᴜ olu i ageia, nga 'yo 'ba erini imbale 'diyi ma tia kini, 'Ba afa e'irᴜ 'diyini fizᴜ suru Munguniria ewani 'doni!
41010024	'Ba erini imbale 'diyi nga osu tᴜ e'yo erini 'yolerisi. Te Yesu nga e'yo omvi dika, nga 'yo yi tia kini, Anzi la, 'ba a'ita 'bapi lonyi dria 'diyini fizᴜ suru Munguniria ewani 'doni!
41010025	Ngamiani fizᴜ sindani ma 'bile talaasiri bani ewa kokorᴜni aga 'ba afa e'ini fizᴜ suru Munguniriari ra.
41010026	Yi nga osu osu tᴜ, nga 'yo tinia kini, Ka'dini a'dini nga te i pani ya?
41010027	Yesuni mile sᴜria yi ruaa, nga 'yo kini, Econi 'ba ndini kᴜ, te Munguni 'dinini yo; afa dria eco Mungu dri ra.
41010028	Petero 'ba 'yo tinia kini, Mi ndre, ama kᴜ ndra afa dria, ama bi mi vᴜti.
41010029	Yesu nga 'yo kini, Ma 'yo emi tia ndi ndi, 'ba azini ka jo pi kᴜ, adripi pie, amvipi pie, andri pie, ati pie, anzi pie, angᴜ pie, dria ma rᴜsi, e'yo barisi indi,
41010030	eri nga afa isu paleko tᴜrᴜ curu'do ewu 'dorisi, jo piyi, adripi pie, amvipi pie, andripi pie, anzi pie, angᴜ pie dria, tualᴜ inzata be; azini ewu emupi vileria idri 'dani 'daniri.
41010031	'Ba karakaraᴜ ndra ovᴜpi oko 'diyi nga eca 'ba vile 'diyirᴜ, 'ba vile 'diyi 'ba oko 'diyirᴜ.
41010032	Yi ovᴜ de geria turia Yerᴜsalemua, Yesu ce de dri yi drilia; yi nga osu osu, 'ba vᴜtini bipi 'diyi nga ovᴜ urisi. Eri nga 'ba mᴜdri drini iri 'diyi 'du kalaa dika, nga 'ba e'yo ngapi i 'yepi eri ruaari olᴜ yi tia,
41010033	kini, Emi lu, ama tu Yerusalemua; yi nga Mvi 'bani 'du fe kuhani amborᴜ piyi dri, karani pie; yi nga eri ma e'yo li ma dra ra, yi nga eri fe 'ba jururᴜ dri;
41010034	yi nga eri ede ede ogutasi, nga cucu wᴜ milenia, nga eri co ninisi, nga eri fu ndo; te o'du na ma vᴜtia eri nga enga dika.
41010035	Zebedayo anzipi Yakobo pi Yohana be, nga emu vᴜnia, nga 'yo tinia kini, 'Ba 'ba Imbapiri, ama le mi 'ye ama dri e'yo dria amani zile mi tiari.
41010036	Eri nga 'yo yi tia kini, Emi le ma 'ye emi dri a'dini ya?
41010037	Yi 'yo tinia kini, Mi fe ama ma ri, alᴜ mi dri ndiria, alᴜ mi dri ejiria, diza mini ma alia.
41010038	Te Yesu nga 'yo yi tia kini, Emi nini e'yo emini zileri kᴜ. Emi eco okelea mani mvuleri mvuzarᴜ, kani baputizi mani bileri bizarᴜ ra ya?
41010039	Yi nga 'yo tinia, Ama eco ra. Yesu nga di 'yo yi tia kini, Emi nga okelea mani mvuleri mvu ra; emi nga baputizi mani bileri bi ra;
41010040	te rizᴜ ma dri ndiria, kani ma dri ejiriari ovᴜni e'yo mani fezᴜ kᴜ, te pari nde ovᴜ 'ba yini eri edezᴜ yi dri 'bo 'diyini.
41010041	'Ba mᴜdri 'diyi ka e'yo nde eri ra, yi 'ba ovᴜ aokosi Yohana pi vᴜ Yakobo be.
41010042	Yesu nga yi omve i vᴜ, nga 'yo yi tia kini, Emi ni ra, 'ba yini opele 'ba 'ba dri cepi juru drilia 'diyi adri 'ba dri ce okposi; 'ba 'wara yini adri yi ayᴜ ati'barᴜ.
41010043	Te e'yo ngani ovᴜ emi eselia 'dini kᴜ; te 'ba lepi ovᴜpi amborᴜ emi eseliari ma ovᴜ 'ba emi aza kopiri’i,
41010044	te 'ba lepi ovᴜpi 'ba drilerᴜ emi eseliari, eri ma ovᴜ ati'bo 'ba driani.
41010045	Te Mvi 'bani emuni 'bani azi ngazᴜ eri dri kᴜ, te azi ngazᴜ 'ba dri, idri erini fezᴜ 'ba karakaraᴜ ma arioti ofezᴜ.
41010046	Yi nga eca Yerikoa; erini fᴜria Yerikoasi 'ba erini imbale 'diyi pie 'ba ongᴜlᴜmᴜrᴜ ambo 'diyi be, Baritimayo Timayo mvi, 'ba mile efi draza be adripi afa a'ipiri, eri ri de geri tia.
41010047	Eri ka eri 'di Yesu 'ba Nazaretiari'i, eri 'ba oyᴜ uru kini, Yesu mi Daudi mvi la! mi 'ba yiki ma vᴜ fo!
41010048	'Ba o'birᴜ nga 'ba ega drinia kini ma adri ciri; te eri nga oyᴜ okposi aga ra kini, Mi Daudi mvi, mi 'ba yiki ma vᴜ fo!
41010049	Yesu nga pa so ci, nga 'yo kini, Emi omve eri. Yi nga 'ba mile efi draza beri omve, kini, Mi asi ma oti kᴜ; mi nga, eri mi omve.
41010050	Eri nga di bongo erini 'be va, nga mbᴜ uru, emu Yesu vᴜ.
41010051	Yesu nga e'yo omvi tinia kini, Mi le ma 'ye mi dri a'dini ya? 'Ba mile efi draza beri nga di 'yo tinia kini, Imbapi, ma ma ndre angᴜ.
41010052	Yesu nga 'yo tinia kini, Mi mu di ; a'ita mini pa mi 'bo. Coti eri nga angᴜ lu 'yeke, eri nga vᴜtini bi geria.
41011001	Yi ka eca Yerusalemu pi vᴜ ogogo, Betefage pie, Betani pie, oni Mizeituni ma etia, eri nga 'ba erini imbale 'diyi ma azi iri 'diyi ma ti pe.
41011002	'yo yi tia kini, Emi mu fi aku ovᴜpi emi driliaria; coti emini firia eri ma alia emi nga akanyamva isu 'izarᴜ, 'ba alᴜni nga rizᴜ drinia kᴜri'i; emi etrᴜ eri, eji eri.
41011003	'Ba azini ka 'yo emi tia, Emi 'ye 'dini a'disi ya? emi nga 'yo kini, Opi le erini, eri nga eri ti pe coti dika 'doa.
41011004	Yi nga mu, nga akanyamva isu 'izarᴜ jotilia, geri aritia amve; yi nga eri trᴜ ra.
41011005	'Ba pa sopi 'daa 'diyi ma azi nga 'yo yi tia kini, Emi a'di 'ye, emi akanyamva trᴜ a'disi ya?
41011006	Yi nga 'yo yi tia Yesuni te 'yolerile; yi nga a'i yi dri ani.
41011007	Yi nga akanyamva nderi eji Yesu vᴜ, nga bongo yini o'be eri ngᴜkᴜa, eri nga ri drinia ani.
41011008	'Ba kakaᴜ nga bongo yini aja va geria; 'ba azini nga pati arakala bi be yini gale va nga alia 'diyi aja.
41011009	'Ba mupi drilenia 'diyi pi 'ba mupi vᴜtinisi 'diyi be nga oyᴜ uru kini, Hosana! Asi ndriza 'ba emupi Opi ma rᴜsiri dri!
41011010	Asi ndriza suru emupi a'bi amani Daudiniri dri! Hosana 'bua tᴜ!
41011011	Eri nga fi Yerusalemua hekalᴜa; eri ka afa olu dria 'bo, etuni 'yeria 'deria 'boria eri nga fᴜ mu Betania, 'ba mᴜdri drini iri 'diyi be.
41011012	Dru 'dini, yi ka fᴜ Betaniasi 'bo, abiri nga eri fu ra.
41011013	Erini elio pati bi beri ndreria re 'dani, eri mu ra, kani eri nga afa isu ruania yani. Eri ka eca vᴜnia ogogo, eri isuni afa kᴜ, kiri pati bini a'dule, erini ovᴜle ewu elioni kazᴜri'i kᴜrisi.
41011014	Eri nga e'yo 'yo tinia kini, 'Ba alᴜni ma nya efi mini dika 'dani 'dani kᴜ. 'Ba erini imbale 'diyi nga e'yo eri ra.
41011015	Yi nga eca Yerusalemua. Eri nga fi hekalua, eri 'ba 'ba afa ozipi 'diyi pi ofᴜ amve, 'ba afa olepi hekalua 'diyi be, eri nga 'ba silingi ofᴜpi 'diyi ma mesa pi ogᴜ va, 'ba a'balaᴜ ozipi 'diyi ma kiti be;
41011016	eri a'ini 'ba azinini afazᴜ jizᴜ agazᴜ yi be hekalu alesi kᴜ.
41011017	Eri nga 'ba imba, nga 'yo yi tia kini, Yi sini ndra 'dini kᴜ ya, kini, Yi nga jo mani omve jo Mungu zizᴜ suru dri driari'i? Te emi 'ba eri oji 'ba afa opapi 'diyinirᴜ.
41011018	Kuhani amborᴜ piyi karani pie nga e'yo 'diri eri ra, yi nga 'ba geri ndru eri dri jazᴜ; yini ovᴜle erisi urisirisi, te 'ba ongᴜlᴜmᴜrᴜ dria osu tᴜ eri ma imbatasi.
41011019	Etuzu ondre vᴜsi ondre vᴜsi eri adri fᴜ aku amborᴜasi amve.
41011020	O'bitisi yini agaria, yi ndre elio pati nde 'wi 'bo, olani be dria.
41011021	Peteroni e'yo egaria i asia nga 'yo tinia kini, 'Ba 'ba Imbapiri, mi lu! Elio mini trile ajeri 'wi teketeke 'bo.
41011022	Yesuni e'yo omviria, nga 'yo yi tia kini, Emi ovᴜ ai'ta be Mungu vᴜ.
41011023	Ma 'yo emi tia ndi ndi, 'ba azini ka 'yo oni 'diri ma tia, Mi nze mi ra, mi 'be mi miri alia; ka e'yo ndᴜni ega i asia kᴜria, te ka a'i e'yo erini 'yoleri nga i 'ye ra, e'yo nde nga i 'ye eri dri ra.
41011024	E'yo 'disi ma 'yo emi tia ndi ndi, e'yo dria emini zile emini a'ile Mungu tiari, emi ma a'i emi asia kini emi bi e'yo nde 'bo, te yi nga ovᴜ emini ra.
41011025	Te etu dria emini pa soria e'yo ziria Mungu tia, emi ka ovᴜ e'yo be 'ba azini vᴜ, emi kᴜ e'yo nde ja; Ata emini 'buari ma kᴜ ezata emini ja ani.
41011026	Te emi ka e'yo kᴜ ja kᴜ, Ata emini 'buari ngani vini ezata emini kᴜ kᴜ indi.
41011027	Yi nga eca Yerusalemua dika. Erini aciria hekalua, kuhani amborᴜ piyi karani pie, 'ba 'wara 'diyi be nga emu vᴜnia,
41011028	yi nga 'yo tinia kini, Mi e'yo 'diyi 'ye okpo ngorisi ya? A'di fe mi dri okpo 'diri e'yo 'diyi 'yezᴜni ya?
41011029	Yesu nga 'yo yi tia kini, Ma nga e'yo alᴜ zi emi tia; emi omvi mani, ma nga di okpo ngori mani ani e'yo 'diyi 'yezᴜ yari ma e'yo olᴜ emi tia.
41011030	Baputizi Yohanani enga 'bua, kani 'ba vᴜ ya? Emi omvi mani.
41011031	Yi nga e'yo ozi yi eselia ceni ceni, kini, Ama ka 'yo, 'Bua, eri nga 'yo, Ka'dini emi a'ini eri kᴜ a'disi ya?
41011032	Te ama ka 'yo, 'Ba vᴜ, —te yi ovᴜ 'ba ongᴜlᴜmᴜrᴜsi urisi, 'ba driani a'ile kini Yohanani nabi adadanirisi.
41011033	Yi nga e'yo omvi Yesu tia kini, Ama nini kᴜ. Te Yesu nga 'yo yi tia kini, Ma'i alᴜ indi, ma ngani okpo ngori mani e'yo 'diyi 'yezᴜ aniri ma e'yo olᴜ emi tia kᴜ.
41012001	Eri 'ba e'yo 'yo yi tia e'yo o'bezasi. Ba alᴜ isi ndra zabibu pati nga alia, eri nga kali to ageinia ci, eri nga 'bile ga efini ma su nzizᴜ. eri nga moro si ageini tezᴜ; eri nga nga nde kᴜ 'ba ageini tepi 'diyi dri, nga di ini mu angᴜ azinia.
41012002	Ewuni ecaria eri nga ati'bo ma ti pe 'ba amvᴜ agei tepi 'diyi vᴜ, eri ma a'i zabibu ma efi 'ba ageini tepi 'diyi dri.
41012003	Te yi nga eri bi ci, nga eri co ra, nga eri ti pe dri be pirini.
41012004	Eri nga ati'bo azini ma ti pe yi vᴜ dika; yi nga eri gba dria, yi nga eri dri drinza fe ambo.
41012005	Eri nga azini ma ti pe, te yi 'di agu nderi ra.
41012006	Ace di erini 'ba alᴜ, mvi erini leleri’i ; vilerisi eri nga eri ti pe yi vᴜ, kini, Yi nga mvi mani inzi ra.
41012007	Te 'ba amvu agei tepi nde 'diyi nga e'yo 'yo yi eselia kini, 'Di 'ba ngapi angᴜ nyapiri'i; emi emu, ama fu eri ra, angᴜ nyazani nga mvi amanirᴜ ani.
41012008	Yi nga eri bi, nga eri fu kai, 'be amvu zabibuni ma aliasi amve.
41012009	Opi amvu zabibuni ma e'ini nga di a'di 'ye ya? Eri nga emu 'ba amvu agei tepi 'diyi ma dri ja ra, eri nga amvᴜ zabibuni fe 'ba azini dri.
41012010	Emi lani ndra e'yo siza 'diri kᴜ ya? kini : Oni 'ba jo sipi 'diyini gale siri, oni 'diri ofᴜ ovᴜzᴜ jo kalati ma oni drirᴜri'i;
41012011	oni drirᴜ nde 'diri enga Opi vᴜ, eri ovᴜ ama milia e'yo osutarᴜni.
41012012	Yi 'ba geri ndru eri bizᴜ, te yi ovᴜ 'ba ongᴜlᴜmᴜrᴜsi urisi, a'disikᴜ yi va ra eri 'yo e'yo o'beza 'diri yi ma e'yosi; yi nga eri kᴜ ra, nga mu ra.
41012013	Yi nga 'ba Farisaini piyi ma azi ti pe 'ba Herodeni ma azi be vᴜnia, eri mbazᴜ e'yo erini 'yolerisi.
41012014	Yi ka eca 'bo, yi nga ‘yotinia kini, Ba 'ba Imbapiri. ama ni ra mi 'ba adani, mi asini 'ba alᴜni ma e'yosi kᴜ; a'disikᴜ mi openi 'ba e'daza yi ma ruanisi kᴜ, te mi 'ba imba geri Mungunisi adarᴜ. Azita a'i 'bani musoro fezᴜ Kaisari dri ra, kani kᴜ ya?
41012015	Ama fe ra, kani ama fe kᴜ? Te erini lokiri yini varia, nga 'yo yi tia kini, Emi ma o'bi 'dini a'disi ya? Emi eji nga ma dri silingi, ma ma ndre ani.
41012016	Yi eji ra. Eri 'yo yi tia kini, 'wura ruania, e'yo Sile drinia 'diri be, eri a'dini ya? Yi 'yo tinia, Kaisarini.
41012017	Yesu nga 'yo yi tia kini, Afa KaiSarini emi ofe Kaisari dri, te afa Munguni Mungu dri. Yi osu tᴜ eri ma e'yosi.
41012018	'Ba Sadukayoni nga emu vᴜnia, 'ba adripi 'yopi engata yo 'diyi ; yi nga zi tinia kini,
41012019	'Ba 'ba Imbapiri, Musa si ndra ama dri kini agu ma adripi ka dra ra, ka okᴜ kᴜ mva kokorᴜ, adripi erini ma omvi okᴜ ndeni, ma oti anzi drinia adripi ma ori idrizᴜ.
41012020	Ndra adripi aziri indi; okori nga okᴜ bi ra, dra ra, kᴜni ori kᴜ;
41012021	iriri nga eri omvi ra, nga dra ra ori kokorᴜ; nari nga 'ye 'dinile indi;
41012022	yi aziri dria kᴜni ori kᴜ. Yi vᴜtia dria okᴜ nga dra indi.
41012023	Etu engatani ma alia, eri nga ovᴜ okᴜ a'dini ya? 'Ba aziri 'diyini eri bile okᴜrᴜrisi.
41012024	Yesu nga 'yo yi tia kini, E'yo emini abazᴜri eri bani 'di'i kᴜ ya? emini e'yo siza pi nile okpo Munguni be kᴜrisi.
41012025	'Bani engazᴜ 'ba draza eseliarisi yi ngani okᴜ je 'de kᴜ, muni agupia kᴜ indi, te yi nga ovᴜ malaika 'bua 'diyile.
41012026	'Ba draza ma e'yo, yini engazᴜ rari, emi lani ndra buku Musani, esele pati jererᴜri ma e'yo ecezᴜri ma alia, e'yo Munguni 'yole eri tia kini, Ma Mungu Iburahimuni, ma Mungu Isakani, ma Mungu Yakoboni-ri kᴜ ya?
41012027	Eri Mungu 'ba draza 'diyini yo, te 'ba idrirᴜ 'diyini; emi aba tᴜ.
41012028	'Ba karanini ma azi alᴜ nga emu ra, ka eri yini e'yo oziria 'bo, ka ni ra eri e'yo omvi yi tia 'yeke, eri nga zi tinia kini, Azita dria ma eselia, ngori okonini ya?
41012029	Yesu nga omvi tinia kini, Okori 'di'i, Mi eri, Israeli la: Opi Mungu amani, Opini alᴜ;
41012030	azini mi nga Opi Mungu mini le mi asi driasi, mi idri driasi, mi asisile driasi, mi okpo driasi.
41012031	Iriri 'di'i, Mi nga mi agyi le mi ngᴜlᴜpile. Azita azini 'diyi agapini yo.
41012032	Karani nga 'yo tinia, Yeke, 'Ba 'ba Imbapiri; mi 'yo e'yo adarᴜ kini eri ovᴜ alᴜ, andini yo lᴜ eri'i;
41012033	eri lezᴜ asi driasi, e'yo vaza driasi, okpo driasi, azini aguni i agyi lezᴜ i ngᴜlᴜpile, 'diri aga afa dria vele pi Mungu dri 'diyi pi edeta be ra.
41012034	Yesu ka ndre ra eri omvi e'yo ondᴜarᴜ, eri 'yo tinia kini, Mi ovᴜni suru Munguni be re kᴜ 'vᴜtinia 'ba azini ma asi mbani e'yo zizᴜ eri tia dika kᴜ.
41012035	Yesu nga e'yo omvi, erini 'ba imbaria hekalua, eri nga 'yo kini, Karani 'yo kini Kristo eri mvi Daudini ngoni ya?
41012036	Daudi ma ngᴜlᴜpi 'yo Orindi Alatararᴜsi, kini, Opi 'yo Opi mani ma tia, Mi ri ma dri ndiria, de nga ma 'bani ari'ba mini mi pa agelea kᴜ.
41012037	Daudi ma ngᴜlᴜpi omve eri Opi, 'dini; eri di ovᴜ mvi erinirᴜ ngoni ya? Ba ongᴜlᴜmᴜrᴜ kakaᴜ nga e'yo erini eri ayikosi.
41012038	Erini 'ba imbaria, eri 'yo ra kini, Emi ma ovᴜ mile be karani piyisi, lepi acipi bongo suza izᴜrᴜ be, zita lepi cuua,
41012039	kiti dridrilerᴜ lepi pari 'bani yi okᴜzᴜria, azini pari dridrilerᴜ lepi omua 'diyi ;
41012040	yi di awᴜzi ma aku nya pirini, yi Mungu zi izᴜrᴜ yi ma e'da benisi. 'Ba 'diyi nga e'yo liza amborᴜ agapiri isu yi rᴜaa.
41012041	Yesu nga ri va sanduku sente yizᴜ aleniari be otizarᴜ, eri nga ri 'ba o'birᴜ ni, yini sente yiria sanduku alia. 'Ba afa e'irᴜ kakaᴜ nga sente yi alenia kakaᴜ.
41012042	Awᴜzi alᴜ aliorᴜ nga emu ra, eri nga sente nyiri nyiri yi iri, yi ecipi afa amborᴜ alᴜri.
41012043	Eri nga 'ba erini imbale 'diyi omve i vᴜ, eri nga 'yo yi tia kini, Ma 'yo emi tia ndi ndi, awᴜzio aliorᴜ 'diri yi afa kakaᴜ aga ‘ba afa yipi sanduku alia 'diyi dria ra.
41012044	Te yi dria yi yini afa acepi yi dri tᴜ 'diyi ma azi, te eri'i, alio erini ma alia, eri yi afa erini ovᴜzᴜ yi be 'diyi dria, ada afa erini adrizᴜri dria.
41013001	Erini efᴜria hekaluarisi, 'ba erini imbaleri ma azi nga 'yotinia kini, 'Ba 'ba Imbapiri, mi ne oni 'diyi pi jo siza 'diyi be ndri 'doni ya!
41013002	Yesu nga 'yo tinia kini, Mi ndre jo siza ambo ambo 'diyi ya? Oni alᴜ ngani ace i agyi dria asᴜkokorᴜ alᴜani kᴜ.
41013003	Erini riria oni Mizeituni dria, hekalu be otizarᴜ, Petero pi, Yakobo pie, Yohana pie, Andarea pie, yi nga eri zi ndindirᴜ kini,
41013004	Mi olᴜ ama dri e'yo 'diyi nga yi 'ye a'dᴜngare ya? Ewu e'yo 'diyini ngazᴜ yi 'yezᴜ cazᴜ tinia driari ma ecetani ngoni ya?
41013005	Yesu nga 'ba 'yo yi tia kini, Emi ovᴜ mile be, 'ba azini ma ici emi kᴜ.
41013006	'Ba karakaraᴜ nga emu ma rusi, 'yozᴜ kini, Ma eri'i! Yi nga 'ba ici karakaraᴜ.
41013007	Emi ka nga e'yo ombani eri ra, androta ombani be, emi asi ma oti kᴜ; e'yo 'diyi nga yi 'ye be, te ewu angᴜ tini asizᴜri nga yo.
41013008	Suruni nga enga suru azini be, opi nyazani nga enga opi nyaza azini be dria ombarᴜ; oyakiani nga ovᴜ angᴜasi ndᴜ ndᴜ, likini nga ovᴜ indi; e'yo 'diyi bani rᴜa suza ma tini e'dozᴜri'i.
41013009	Emi ovᴜ mile be emi ma ngᴜlᴜpi ma agei tezᴜ; yi nga emi ji diwania; yi nga emi co pari 'bani yi okᴜzᴜria; emi nga pa so e'yo manisi 'ba 'ba dri cepi 'diyi pi ma milia opi be, ovᴜzᴜ e'yo etirᴜ yi dri.
41013010	Te ma olᴜ e'yo bari suru dria vᴜ oko.
41013011	Yi ka emi ji fe e'yo lizᴜ emi dria, emi asi ma oti e'yo emini 'yolerisi oko kᴜ; te e'yo dria ngapi ovᴜpi fezarᴜ emi dri sawa 'dasiri emi 'yo'i, te 'ba e'yo 'yopiri emi'i yo, eri Orindi Alatararᴜ'i.
41013012	Adripini nga adripini fe drazᴜ, atani nga mvini fe drazᴜ, anzi yi nga enga ombarᴜ 'ba yi tipi 'diyi be, yi nga yi fe odra ra;
41013013	'ba dria yi nga emi ngu onzi ma rusi. Te 'ba asi tepi troa ewu angᴜ tini asiriari, eri nga i pa ra.
41013014	Emi ka afa ngule onzi 'ba dri jazᴜri ndre erini pa soria pari ogale siria ('ba waraga lapiri ma va e'yo 'diri), ba angᴜ Yudiaa 'diyi ma apa oni eselia;
41013015	'ba ovᴜpi jo driari ma si va fizᴜ afa 'duzᴜ joarisi kᴜ;
41013016	'ba ovᴜpi nga aliari ma atri dri vile koti erini 'duzᴜ kᴜ.
41013017	Candi okᴜ okporovᴜrᴜ 'diyi dri, odekᴜa endrᴜpi 'diyi be.
41013018	Emi ma zi Mungu e'yo nderi ma ovᴜ ewu egbenisi kᴜ.
41013019	O'du nde 'dayisi inzatani nga ovᴜ indi, inzata azini engazᴜ Munguni e'dozᴜ nyaku 'bazᴜrisi cazᴜ kpere curu’do ndra nga 'dinileni yo, ngani vini eca 'dini kᴜ indi.
41013020	Opi ka o'du 'diyi li aliŋarᴜ kᴜ, 'ba ndi alᴜni ngani i pa kᴜ; te 'ba opeza erini opele 'diyi ma e'yosi eri nga o'du 'diyi li aliŋarᴜ ra.
41013021	Ewu 'dasi 'ba azini ka di 'yo emi tia kini, Mi ndre, Kristo eri 'do'i! kani, Mi ndre, eri 'da'i! emi a'i kᴜ.
41013022	Kristo inzorᴜ piyi nabi inzorᴜ 'diyi be nga enga ra, yi nga eceta piyi 'ye tali be 'ba icizᴜ ani, ka eco ra, 'ba opeza pie dria.
41013023	Emi ma ovᴜ mile be; emi ndre, ma olᴜ emi tia e'yo dria drio okorisi 'bo.
41013024	O'du nde 'dayisi, inzata 'dari ma vᴜtia, etuni nga ovᴜ bizarᴜ inirᴜ, mba ngani angᴜ mve ku,
41013025	'bi'bio yi nga o'de 'buarisi va, okpo 'bua 'diyi nga oya oya.
41013026	Yi nga di Mvi 'bani ndre erini emuria iriti ma alia, okpo amborᴜ be, diza be tᴜ.
41013027	Eri nga malaika erini ti pe, yi nga 'ba opeza erini okᴜ tualᴜ engazᴜ oli su 'diyi ma alia, engazᴜ angᴜ ma kalatini asizᴜria cazᴜ kpere 'bu ma kalatini asizᴜria.
41013028	Emi oni e'yo eti o'beza elioni: arakalani efᴜria aroru 'bo, bini ka idi ra, emi ni kini ewu lozᴜri eca ogogo.
41013029	'Dinile emi alᴜ indi, emi ka e'yo 'diyi ndre, yini yi 'yeria, emi nga ni kini eri ovᴜ ogogo, va jotilia.
41013030	Ma 'yo emi tia ndi ndi, a'bianzi 'diyi ngani yi de kᴜ de nga e'yo 'diyi dria 'yeni yi kᴜ.
41013031	'Bᴜ pi nyaku be nga yi de ra, te e'yo mani ngani i de kᴜ.
41013032	O'du 'dari pi ma e'yo, etuniri be, 'ba alᴜni nini kᴜ, kani malaika 'bua 'diyi Mvi be ti, kiri Ata'i a'dule.
41013033	Emi ma ovᴜ mile be, emi ko o'du kᴜ, emi zi Mungu tia; emini ewuni ovᴜzᴜ a'dᴜngareari nile kᴜrisi.
41013034	Eri ovᴜ 'ba mupi angᴜ andiniarile, erini jo erini kᴜria, erini e'yo aziria ati'ba erini ma tia, azi awazᴜ yi vᴜsi alᴜ alᴜ yinirᴜ, eri nga 'ba jotile agei tepiri azi ma te angᴜ ma agei mile be.
41013035	Emi ma ovᴜ mile be ani—emini jo e'ini eca a'dᴜngareari nile kᴜrisi, kani ondre be, kani iniayii, kani a'uatani cere 'beria, kani o'biti be yani
41013036	eri kazᴜ emuzᴜ rugbu emi isuzᴜ o'du koria kᴜ.
41013037	Mani 'yole emi tiari, ma 'yo 'ba tia dria 'dini: Emi ma ovᴜ mile be.
41014001	De ace o'du iri ci cazᴜ omu agaza 'ba drilesiri pi nyazᴜ, omu mikate akufi kokorᴜri be; kuhani ambo 'diyi e'yo ndru karani be eri bizᴜ lokirisi eri 'dizᴜ.
41014002	Te yi 'yora, O'du omu nyazᴜrisi kᴜ, 'ba nde kazᴜ iyikiyi zozᴜ kᴜ.
41014003	Erini ovᴜzᴜ Betania Simoni 'ba ofᴜ beri vile joa, erini atiria nyaka nyaria, okᴜ azini nga emu odᴜ efiza be lu'bua tre, eri odᴜ alarᴜ arikarirᴜ silingi nyapi kakaᴜri ; eri agba lu'bu, odᴜ osᴜzᴜ eri ma dria ani.
41014004	Te e'yoni 'de 'ba azini ma asia onzi, yi 'yo yi eselia kini, Yi odᴜ arikarirᴜ eza 'dini a'disi ya?
41014005	eco ndra odᴜ arikarirᴜ 'diri ozi silingi tᴜrᴜ tᴜrᴜ na afa azi be, awazᴜ 'ba aliorᴜ dri. Yi nga eri onzi onzi.
41014006	Te Yesu 'yo ra kini, Emi kᴜ eri; emi eri ecandi a'disi ya? Eri 'ye ma dri azi onyirᴜ 'bo.
41014007	A'disikᴜ emi ovᴜ tᴜalᴜ 'ba aliorᴜ 'diyi be o'du dria, etu dria emini leleria emi eco yi 'ye onyirᴜ ra; te emi ovᴜni ma be o'du dria kᴜ.
41014008	Eri 'ye di erini ecolerile 'bo; eri efi di ma rua odᴜ arikarirᴜsi oko, de nga sani ma kᴜ.
41014009	Ma 'yo emi tia ndi ndi, pari dria yini e'yo bari olᴜzᴜ, kani ngoaria oro dri dria, yi nga afa okᴜ 'dirini 'yeleri ma e'yo olᴜ indi, eri ma e'yo egazᴜ.
41014010	Yudasi Isikariote, 'ba mᴜdri drini iri 'diyi ma azi, nga fᴜ mu kuhani ambo 'diyi vᴜ, eri ma o'di nyazᴜ yi vᴜ.
41014011	Yi'i, yi ka e'yo eri 'bo, yi ovᴜ ayikosi, yi azi silingi fezᴜ eri dri ra. Eri nga o'du onyirᴜ eri ma o'di nyazᴜri ndru ra.
41014012	O'du oko 'bani mikate akufi kokorᴜri nyazᴜria, etu yini omu agaza 'ba drilesiri liria, 'ba erini imbale 'diyi nga 'yo tinia kini, Mi le ama fᴜ mu pari mini agaza 'ba drilesiri nyazᴜri ede ngole ya?
41014013	Eri nga 'ba erini imbale 'diyi ma ti pe iri, nga 'yo yi tia kini, Emi mu fi aku amborᴜa, agupi imvᴜ yi beri be driari nga dri fu emi be; emi bi vᴜtini,
41014014	te pari erini fizᴜria, emi 'yo jo e'i nde ma tia kini, 'Ba 'ba Imbapiri ‘yora, Jo omuni amani ngazᴜ agaza 'ba drilesiri nyazᴜ 'ba mani imbale 'diyi beri ngoa ya?
41014015	Eri nga jo aliza urulerᴜ amborᴜ ece emi dri, edezarᴜ ngonde; emi ede afa amani 'daa.
41014016	'Ba erini imbale 'diyi nga fᴜ ra, nga fi aku amborᴜa, nga isu erini 'yolerile; yi nga omu agaza 'ba drilesiri ede ra.
41014017	Ka eca ondresi, eri nga emu 'ba mᴜdri drini iri 'diyi be.
41014018	Yini riria nyaka nyaria, Yesu 'yo ra kini, Ma 'yo emi tia ndi ndi 'ba alᴜ emi eselia nga ma o'di nya ra, ‘ba nyapi ma beri'i.
41014019	Yi 'ba ovᴜ candisi, yi nga 'yo eri tia, yi alᴜ alᴜ, kini, 'Do ma'i ya?
41014020	Eri nga 'yo yi tia kini, Eri 'ba mᴜdri drini iri ma azi, dri sᴜpi otekua alia ma beri'i.
41014021	Te Mvi 'bani mu ra, yini ndra sile erisirile, te candi agu Mvi 'bani ma o'di nyapi 'dari dri! Ka ndra agu 'dari osi nyakua kᴜ 'yeke.
41014022	Yini nyaka nyaria eri nga mikate 'du, eri ka zi Mungu tia 'bo, eri nga aleni anyo awazᴜ yi dri, kini, Emi 'du; 'di rua mani.
41014023	Eri nga okele 'du indi, eri ka awa'difo 'yo drinia 'bo, eri fe yi dri, yi dria nga mvu ani erisi.
41014024	Eri 'yo yi tia, Di ari mani e'yo azizani, rapi ‘ba kakaᴜsiri.
41014025	Ma 'yo emi tia ndi ndi, ma ngani efi zabibuni 'yaleri ma su mvu dika kᴜ, kpere etu 'dasi mani o'dini mvuria suru Munguni ma aliaria.
41014026	Yi ka ongo ngo 'bo, yi fᴜ mu oni Mizeitunia.
41014027	Yesu nga 'yo yi tia kini, Emi nga aba dria aba aba; yini sile 'borile, Ma nga 'ba kabilo ocepiri co ra, kabilo nga yi ere ani.
41014028	Te ma ka enga 'bo, ma nga mu emini oko drile Galilia.
41014029	Petero nga 'yo eri tia kini, 'Ba dria ka aba ra ti, te ma'ini yo.
41014030	Yesu 'yo tinia kini, Ma 'yo mi tia ndi ndi, o'du va 'dosi, ini va 'dirisi, de nga a'uata 'beni cere paleko iri kᴜ, mi nga ma ga si paleko na.
41014031	Te eri nga 'yo okposi tᴜ kini, Ka tro ma dra mi be ndro ti, ma ngani mi ga si 'de kᴜ. Yi dria 'yo 'dini.
41014032	Yi nga mu pari omvele Getesemani iria; eri nga 'yo 'ba erini imbale 'diyi ma tia kini, Emi ri nga 'doa, mani Mungu ziria.
41014033	Eri ji i be Petero pi, Yohana pie, Yakobo be; eri 'ba ota ota ambo, eri 'ba ovᴜ candisi tᴜ.
41014034	Eri nga 'yo yi tia kini, Orindi manini ombᴜ ombᴜ candisi tᴜ, kpere dra ma tia; emi te nga 'doa, emi ma ovᴜ mile be.
41014035	Eri mu drile were, nga i eco va, nga zi kini ka eco ra etu 'diri ma aga i driasi ra.
41014036	Eri 'yo ra kini, Baba, Ata, e'yo dria eco mini ra; mi 'du okele 'diri ma vᴜrisi ra; te e'yo mani leleri'i kᴜ, te mini leleri'i.
41014037	Eri nga emu yi isu o'du koria, eri nga 'yo Petero ma tia kini, Simoni la, mi o'du ko ya? Mi econi tezarᴜ mile be etu alᴜ kᴜ ya?
41014038	Emi ma ovᴜ mile be, emi zi, emi kazᴜ fizᴜ obeta ma alia kᴜ; orindi emini avarᴜ ada, te rua emini ovᴜ okpo kokorᴜ.
41014039	Eri nga mu Mungu zi dika, e'yo tekari ma vᴜ 'yozᴜ.
41014040	Eri nga emu dika yi isu o'du koria, mile yinini ovᴜle nzizarᴜrisi; yi nini yi ma omvi tinia ngoni yari kᴜ.
41014041	Eri nga emu pale narisi, eri 'yo yi tia kini, Emi ko di o'du curu'do, emi li di vini ande emini indi. Fu dri ra, etu eca 'bo; emi lᴜ, yi Mvi 'bani ma o'di nya eri fezᴜ 'ba onzi 'yepi 'diyi ma dria.
41014042	Emi enga, ama mu; mi lu, 'ba ma o'di nyapiri eca va 'di.
41014043	Coti, erini nga e'yo 'yoria, Yudasi 'ba mᴜdri drini iri 'diyi ma azi nga eca 'ba ongᴜlᴜmᴜrᴜ be, sei piyi abeleku be yi ma dria ci; yi ibi emu kuhani amborᴜ piyi vᴜ, karani pie, 'ba 'wara pie.
41014044	'Ba eri ma o'di nyapiri fe te yi dri eceta 'bo, kini, 'Ba amani ama o'dele eri be ndrᴜtasiri bani eri'i; emi bi eri kirikiri, emi ji eri, ma apa kᴜ.
41014045	Eri ka eca 'bo, eri nga mu vᴜnia coti, kini, 'Ba 'ba Imbapiri! Eri o'de eri o'bolo ndrᴜzasi.
41014046	Yi nga yi dri o'ba ruania, nga eri bi ci.
41014047	'Ba alᴜ pa sopi ageiniari nga eli nze, nga kuhani amborᴜ ma ati'bo ma bi ga mgbiri va.
41014048	Yesu nga e'yo omvi, 'yo yi tia kini, Emi efᴜ sei piyi emi dria abeleku be ma bizᴜ, emini oguoᴜ bilerile ya?
41014049	Ma ovᴜ ndra emi be etuzu, 'ba imbaria hekalua, te emi bini ndra ma kᴜ. Te e'yo 'ye i 'dini, e'yo siza ma 'ye i ani beni.
41014050	'Ba nga di eri kᴜ ra, nga apa dria.
41014051	'Ba azini karilaᴜrᴜ nga vᴜtini bi yi be, 'be suka i ruaa 'be 'be; yi nga eri bi indi,
41014052	te eri nga suka kᴜ yi dri, apa pililirᴜ.
41014053	Yi nga Yesuni ji kuhani ambori vᴜ; kuhani amborᴜ piyi, 'ba 'wara pie, karani be dria, nga yi okᴜ tualᴜ vᴜnia.
41014054	Petero bi vᴜtini re, kpere fizᴜ kuhani amborᴜri ma riidria; eri ovᴜ riria asikari be aci tia, aci yᴜria.
41014055	Kuhani amborᴜ piyi 'ba e'yo amapi 'diyi be dria, yi ndru e'yo eti nzele Yesu ruaari eri 'dizᴜ; te yi isuni kᴜ.
41014056	A'disikᴜ 'ba kakaᴜ yi nga e'yo eti nze eri ruaa inzorᴜ, te e'yo eti yini nzeleri ecini yi tualᴜ kᴜ.
41014057	'Ba azini nga enga ra, nga e'yo eti nze inzorᴜ eri ruaa kini,
41014058	Ama eri ndra erini 'yoria kini, Ma nga hekalu sile 'ba ndi ma drisi 'diri anzᴜ ra, ma nga andini yini sile drisi kᴜri si o'du na.
41014059	Te ka tro 'dini ti, e'yo eti yini nzeleri ecini di yi tualᴜ 'de kᴜ.
41014060	Kuhani amborᴜri nga enga uru 'ba eselia, eri nga zi Yesu tia kini, Mi omvini e'yo kᴜ ya? E'yo eti yini nzele mi ruaari ngoni ya?
41014061	Te eri ovᴜ ndi, eri omvini e'yo kᴜ. Kuhani amborᴜri nga zi tinia dika, nga 'yo kini, Mi Kristo Mungu Asi Ndriza beri ma Mvi'i ya?
41014062	Yesu kini, Ma eri'i; emi nga Mvi 'bani ndre erini riria Okpo ma dri ndiria, azini erini emuria iriti 'bua 'diyi be.
41014063	Kuhani amborᴜ nga i ma bongo asi ra, kini, Ama di kiri 'ba e'yo etini nzepi 'diyi le a'disi ya?
41014064	Emi eri di o'data erini 'bo. Emi ega ngoni ya? Yi dria nga e'yo erini li kini e'yo nde eri ra, ma dra ra.
41014065	'Ba azini 'ba cucu wᴜ ruania, azini yi eri mile a'bᴜ ci, yi nga eri osi dri otᴜzasi, nga 'yo tinia kini, Mi ondri e'yo! Asikari nga eri a'i osatasi.
41014066	Peteroni de ovᴜria ele riidria, zamva azi ngapi kuhani amborᴜ vile 'diyi ma azi nga emu ra;
41014067	erini Peteroni ndreria aci yᴜria, eri nga mile sᴜ ruania, kini, Mi ovᴜ te Yesu Nazarenioᴜrᴜri be indi fo!
41014068	Eri ga si, kini, Ma nini e'yo mini 'yoleri kᴜ, ma vani kᴜ indi. Eri nga fᴜ fi jo 'bileko etia ; a'uata nga cere 'be.
41014069	Zamva ndeni eri ndreria, nga 'ba 'yo dika 'ba pa sopi 'daa 'diyi ma tia kini, 'Di 'ba yini ma azi.
41014070	Te Petero nga ga si dika. 'Di ma vᴜtia were 'ba pa sopi 'daa 'diyi nga 'yo Petero tia kini, Mi 'ba yini ma azi ada; mi 'ba Galilini.
41014071	Eri 'ba i otri, oyo piyi so kini, Ma nini agu emini e'yoni 'yole 'diri kᴜ.
41014072	Coti a'uata nga cere 'be paleko iri. Petero nga e'yo te Yesuni 'yole eri tiari ega i asia, kini, De nga a'uata 'beni cere paleko iri kᴜ, mi nga ma ga si paleko na. Erini e'yoni egaria i asia, eri nga wᴜ wᴜ.
41015001	O'bitisi coti, kuhani amborᴜ piyi 'ba 'wara pie, karania pie, 'ba e'yo amapi 'diyi pie dria nga yi ti otᴜ tualᴜ, nga Yesuni 'i ji fe Pilato dri.
41015002	Pilato nga zi tinia kini, Mi Opi 'ba Yahudini ya? Eri omvi e'yo, 'yo tinia kini, Mi 'yo ra.
41015003	Kuhani amborᴜ yi nga asᴜ sᴜ ruania kakaᴜ.
41015004	Pilato nga zi tinia dika kini, Mi omvini e'yo kᴜ ya? Mi ndre, yi asᴜ sᴜ mi ruaa 'dopi 'doni.
41015005	Te Yesu omvini e'yo dika kᴜ; Pilato nga osu ani osu osu.
41015006	Omu nya ngare vᴜsi eri adri 'ba arᴜrᴜ alᴜ trᴜ yi dri, 'ba yini zileri'i.
41015007	Ombe 'ba azini arujoa, runi Baraba'i, eri 'ba omba 'bapi opi be, 'ba 'ba 'dipi omba nde alia 'diyi ma azi.
41015008	'Ba ongᴜlᴜmᴜrᴜ tu di vᴜnia, e'do zi tinia eri ma 'ye erini adrile 'yelerile.
41015009	Pilato nga e'yo omvi yi tia kini, Emi le ma trᴜ emi dri Opi 'ba Yahudini ya?
41015010	Erini vale kini kuhani amborᴜ yi fe eri i dri ma'yalasirisi.
41015011	Kunani amborᴜ nga 'ba ongᴜlᴜmᴜrᴜ ma bile imba, kini bani eri ma trᴜ yi dri Barabani'i.
41015012	Pilato nga e'yo omvi yi tia dika kini, Ma nga 'ye ngoni 'ba emini omvele Opi 'ba Yanudiniri be ya?
41015013	Yi nga otre uru dika kini, Ma di eri pati ruaa!
41015014	Pilato nga 'yo yi tia kini, A'disi ya? Onzi erini 'yeleri ngoni ya? Te yi nga otre uru aga ra, kini ma di eri pati ruaa.
41015015	Pilato, erini leria ayiko fezᴜ 'ba ongᴜlᴜmᴜrᴜ dri, nga Barabani trᴜ yi dri ani; te eri ka Yesuni co 'bo, eri fe eri yi dri dizᴜ pati ruaa.
41015016	Asikari nga eri ji ofi riidri ma alia, adani opijo omvele Praito-riori'i; yi nga asikari ongᴜlᴜmᴜrᴜ omve dria tualᴜ.
41015017	Yi nga bongo ondralakondralarᴜ su ruania, yi oci ekila okurᴜ, nga sᴜ drinia.
41015018	Yi 'ba eri zi, kini, Mi zi mi ci ci, Opi 'ba Yahudini loᴜ!
41015019	Yi nga eri dri ogba ozᴜsi, yi nga cucu wᴜ rᴜania, nga kᴜmᴜti osi tinia, nga eri inzi ra.
41015020	Yi ka eri dri inza 'bo, yi nga bongo ondralakondralarᴜ nderi trᴜ eri ruaasi, nga eri vile bongori su'i. Yi nga di eri ofᴜ amve, ji dizᴜ pati ruaa.
41015021	Yi nga 'ba agapi geria engapi aseari omi okposi pati alaza eriniri 'duzᴜ; eri Simoni 'ba Kureneni, Alegezanda pi ma ata Rufusi beri'i.
41015022	Yi nga eri eji pari omvele Gologotaria (efini pari dri falaniri'i).
41015023	Yi nga eri dri patiefi ma su osazarᴜ aro beri fe, te eri mvuni kᴜ.
41015024	Yi nga eri di ra, nga bongo erini awa awa, yini yi 'beria odrisisi, 'ba alᴜ alᴜni isu ngoni yari nizᴜ.
41015025	Eri etu na, yi nga eri di pati ruaa.
41015026	E'yo eri tozᴜri ma e'yo siza si i uru 'dini, OPI YAHUDINIRI'I.
41015027	Yi di oguo iri pati ruaa eri be indi, alᴜ dri ndiria, alᴜ dri ejiria.
41015028	E'yo siza 'ye i i paria 'yeke, kini, La eri 'ba e'yo ezapi 'diyi ma azirᴜ.
41015029	'Ba agapi geria 'diyi ri eri o'da o'da, yini yi dri oyaria, kini, Ha! Mi 'ba hekalu anzᴜpi eri sipi o'du nari mi'i,
41015030	mi pa mi ngᴜlᴜpi, mi si pati ruaarisi va!
41015031	'Dinile kuhani amborᴜ, yini eri oguria yi eselia karania be, nga 'yo kini, Eri opa ndra 'ba azini 'diyi ra, te econi erini i ngᴜlᴜpi pazarᴜ kᴜ.
41015032	Kristo Opi 'ba Israeliniri ma esi pati ruaarisi va cucuru'do, ama ma ndre, ama ma nga eri a'i ani beni! 'Ba yini dile pati ruaa eri be 'diyi ede eri 'dini indi.
41015033	Etu ka eca azia, angᴜ nga bi inicici oro dri dria kpere etu oromi.
41015034	Etu oromisi Yesu nga oyᴜ o'duko urusi, kini, Eloi, Eloi, lama sabakitani? efini kini, Mungu mani, Mungu mani, mi kᴜ ma 'bo a'disi ya?
41015035	'Ba azini pa osopi ageinia 'diyi ka eri ra, yi ‘yora, Mi lu, eri Eliyani omve.
41015036	'Ba alᴜ nga nzᴜ ezekeze sᴜ patiefi ma su drazari ma alia, erini i tozᴜ alenia tre, nga eri 'ba ozᴜ sia, nga fe eri mvu ani, kini, Emi kᴜ nga, ama ndre kani Eliyani emu eri 'du va yani.
41015037	Yesu nga oyᴜ o'duko urusi, nga kᴜ i avani fᴜzᴜ ra.
41015038	Bongo hekalu ale alizᴜri nga i asi iri, engazᴜ uru kpere ele.
41015039	Mbasa asikari tᴜrᴜ alᴜ ma drilia pa sopi i otipi eri beri ka ndre erini kᴜria i avani fᴜria 'dini, eri nga 'yo kini, Adada de ndra agu 'diri Mungu ma Mvi'i!
41015040	De ndra okᴜ azini yi indi, ri eri ndre re; yi ma eselia Mariamu Magadaleni pi, Mariamu Yakobo wereri pi ma andrirᴜ Yose beri pie, Salome be;
41015041	okᴜ 'diyi eri vᴜti bipi azi ngapi eri dri erini ovᴜria Galilia 'dale 'diyi; okᴜ azini be kakaᴜ tupi eri be Yerusalemua 'diyi.
41015042	Ka eca ondresi, erini ovᴜle o'du Edezanirisi, 'di o'du sabato driliari'i,
41015043	Yusufu 'ba Arimateaari, eri 'ba e'yo amapi 'bani inzile tᴜri, eri indi suru Munguni ma mile gapiri, eri nga emu ra, nga fi uri kokorᴜ Pilato vᴜ, nga Yesu ma avᴜ a'i.
41015044	Pilato nga osu osu kani eri 'de 'bo yani; erini mbasa asikari tᴜrᴜ alᴜ ma driliari omveria i vᴜ, nga zi tinia kani eri 'de te drio 'bo yani.
41015045	Eri ka e'yo ni mbasa tia 'bo, eri nga a'i avᴜni fe Yusufu dri.
41015046	Eri nga di mu bongo emverᴜ je, nga avᴜni e'du va, nga eri ombe bongo emverᴜ ndesi, nga eri 'ba gᴜle yini gale oni aliari ma alia; eri nga era amborᴜ gᴜ gᴜle tilia ci.
41015047	Mariamu Magadaleni pi Mariamu Yose ma andrirᴜri be yi nga pari yini eri 'bazᴜri ndre indi.
41016001	Sabato ka aga 'bo, Mariamu Magadaleni pi, Mariamu Yakobo ma andrirᴜri pie, Salome be, yi nga ajinguru arikarirᴜ je, yi ma mu eri rᴜa efi ani.
41016002	O'biti drio drio, o'du sabatoni okorisi, yi nga mu gᴜle tia etuni efᴜria.
41016003	Yi ri te e'yo 'yo yi eselia kini, A'dini nga era gᴜ gᴜle tiliarisini ya?
41016004	Te yini mile engaria, yi ndre de gᴜ era 'bo; te eri era amborᴜ tᴜ.
41016005	Yini firia gᴜle alia 'bo, yi nga 'ba karilaᴜrᴜ ndre erini riria kala dri ndiria, de bongo emverᴜ izᴜrᴜ eri ruaa indi; yi nga osu tᴜ.
41016006	Eri nga 'yo yi tia kini, Emi osu kᴜ; emi Yesu Nazaretiarini ndru, ndra yini dile pati ruaari'i. Eri enga 'bo, eri 'doa yo; emi ndre pari ndra yini eri 'bazᴜri 'do.
41016007	Te emi mu e'yo olᴜ 'ba erini imbale 'diyi ma tia, Petero tia indi, kini, eri mu emi drilia Galilia; emi nga eri ndre 'dale, ndra erini 'yole emi tiarile.
41016008	Yi nga fᴜ amve, nga apa gᴜle tiarisi apa apa; yi rᴜari oya oya asi osuza be tᴜ; 'yoni e'yo 'ba azini be kᴜ, urini yi bilerisi.
41016009	Eri ka enga 'bo, o'du alᴜ sabatonirisi o'biti drio drio, eri nga i rua ece oko Mariamu Magadaleni dri, ndra erini orindi onzi odrozᴜ eri ma alia aziriri’i.
41016010	Okᴜ nderi nga mu e'yo olᴜ 'ba ndra ovᴜpi eri be 'diyi ma tia, yini otaria candisi awᴜ be.
41016011	'Ba nde ka eri kini eri idrirᴜ, azini eri ece di i rua okᴜ nde dri 'bo, yi a'ini kᴜ.
41016012	Vilerisi eri nga i rua ece wura andmisi 'ba iri yi ma eselia 'diyi dri, yini aciria geria, muria asearia.
41016013	'Ba nde 'diyi nga fᴜ mu e'yo olᴜ 'ba acepi 'diyi ma tia, te yi a'ini vini 'ba 'diyi kᴜ indi.
41016014	Vilerisi eri nga i rᴜa ece 'ba mᴜdri drini alᴜ 'diyi dri yini riria nyaka nyaria; eri nga ega yi dria a'itaako yini pisi asi mbaza yini be, yini 'ba eri ndrepi de erini engaria 'boria 'diyi ma e'yo a'ile kᴜrisi.
41016015	Eri nga 'yo yi tia kini, Emi mu angᴜ wudrikuru drisi dria, emi olᴜ e'yo bari 'ba Munguni 'bale 'diyi ma tia dria.
41016016	A'ipi baputizi bipiri nga i pa ra; te a'ipi kᴜri, e'yo lizani nga eri nde ra.
41016017	Eceta 'diyi nga ovᴜ 'ba e'yo a'ipi 'diyi be: yi nga orindi onzi odro ma rᴜsi; yi nga e'yo 'yo ti o'dirᴜsi;
41016018	yi nga uri 'du; yi ka afa drarᴜ mvu ra, eri ngani yi 'ye onzi kᴜ; yi nga dri oti 'ba azo be 'diyi ma ruaa, yi rᴜa nga ati ra.
41016019	Opi Yesu ka e'yo 'diyi 'yo yi tia 'bo, nga ini ovᴜ 'duzarᴜ uru 'bua, nga ri va Mungu ma dri ndiria.
41016020	Te yi'ini, nga fᴜ e'yo olᴜ pari dri dria, de Opi ri azi 'ye yi be tualᴜ, okpo fezᴜ e'yo nde dri eceta ovᴜpi yi be indi 'diyisi. Amena.
42001001	'Ba kakaᴜ yini dri 'bale e'yo ovᴜpi 'yezarᴜ yi paria ama eselia 'diyi otizᴜ waraka ma alia kililirᴜrisi,
42001002	ekile 'ba e'yo nde ndrepi milesi engazᴜ okokele e'yo ma azi ngapi 'diyini idrile ama vᴜrile,
42001003	e'yo 'disi ma ndre eri onyirᴜ ma ma si ani waraka e'yo alᴜ alᴜ ecezᴜ mi dri indi, ambo Teofilo, mani e'yo dria ma vᴜti drole kililirᴜ engazᴜ driorisi;
42001004	mi ma ni e'yo yini mi imbazᴜri ma ada ani.
42001005	Ewu Herodeni ovᴜzᴜ opirᴜ Yudiaarisi, 'ba edeta edepiri ndra indi runi Zakaria'i, amutini Abiya vileri'i; eri vile okᴜri ezoanzi Aronini 'diyi ma azi, ma ru Elizabeti'i.
42001006	Yi iritro ovᴜ 'ba kililirᴜ Mungu ma milia, yi aci azita azini e'yo Opini azile 'diyi ma alia e'yo onzi kokorᴜ.
42001007	Te mva yini yo, Elizabetini ovᴜle ondonirisi, yi iri tro 'ba dezani.
42001008	Eri nga eca 'dini, erini azi kuhanini ovᴜpi pezarᴜ eri driri ngaria amuti erini ma alia Mungu milia,
42001009	ekile kuhanini adrile 'yelerile, pe eri fizᴜ Opi vile hekalᴜa afa aji be arikarirᴜri vezᴜ.
42001010	Te etu 'bani afa aji be arikarirᴜri vezᴜria, 'ba dria yi okᴜpi ngᴜlᴜrᴜ 'diyi yi yini de Mungu a'iria amve.
42001011	Malaika Opini pa sopi pari afa aji be arikarirᴜri vezᴜri ma dri ndiriari nga i e'da eri ma milia.
42001012	Zakaria erini ndreria asi erini nga oti oti, urini nga eri bi ci.
42001013	Te malaika 'yo eri tia, Mi rᴜ kᴜ, Zakaria, a'disikᴜ zita mini ovᴜ erizarᴜ 'bo, okᴜ mini Elizabetini nga mva ti mi dri, mi nga runi 'da Yohana'i.
42001014	Mi nga ovᴜ ayikosi nyoŋa be, 'ba kakaᴜ yi nga ovᴜ ayikosi osiza erinisi indi;
42001015	eri nga ovᴜ amborᴜ Opi ma milia, te eri ngani patiefi ma su pi mvu ewa draza be kᴜ; Orindi Alatararᴜni nga ga eri asia tre, kpere erini efᴜria andri ma opojo ma aliarisi.
42001016	Eri nga anzi Israelini oja kakaᴜ Opi Mungu yini vᴜ.
42001017	Eri nga mu eri drilia orindi azini okpo Eliyanirisi, atipi ma asi ojazᴜ anzi yini vᴜ, fezᴜ 'ba e'yo gapi 'diyini acizᴜ ondᴜa 'ba kililirᴜ 'diyini ma alia; suru 'bazᴜ edezarᴜ ngonde Opi dri beni.
42001018	Zakaria .nga 'yo malaika tia, Ma nga di e'yo 'di ni e'yo ngosi ya? Ma 'ba dezani, okᴜ maniri 'ba dezani indi.
42001019	Malaika nga e'yo omvi kini, Ma Gabiraeli, pa sopi Mungu miliari'i; pe ma ti e'yo 'yozᴜ mi be, e'yo barᴜ 'diyi olᴜzᴜ mi tia.
42001020	Mi ndre, mi nga ovᴜ ndindirᴜ, mi ngani eco e'yo 'yozarᴜ kᴜ de nga etu e'yo 'diyini yi 'yezᴜri ecani kᴜ, a'disikᴜ mini e'yo mani 'yoleri a'ile kᴜrisi, te yi nga yi 'ye yi paria ewu yini ka nga eca raria.
42001021	'Ba nde yi ri ndra Zakariani te, yi osu tᴜ erini i dri icile hekalu ma aliarisi.
42001022	Erini efᴜria econi erini e'yo 'yozarᴜ yi tia kᴜ, yi nga ni ani kini eri ndre afa ndreza hekalu ma alia; eri nga e'yo e'da yi dri drisi, eri awi ndindirᴜ 'dani.
42001023	Eri nga eca 'dini, etu erini azi ngazᴜri ka i de ra, eri nga mvi akua.
42001024	O'du 'diyi ma vᴜtia okᴜ erini Elizabeti nga mva isu i ma alia, nga i zi mba towi, kini,
42001025	Opi 'ye ma be 'dini 'bo o'du erini ma ndrezᴜ, drinza mani nzezᴜ 'ba ma eseliarisi.
42001026	Mba aziasi Mungu pe malaika Gabiraeli ma ti aku Galilia omvele Nazareti'iria,
42001027	aliria agu Daudi ma orirᴜ omvele Yusufu'irini e'dole jeleri vᴜ; aliria ma ru Mariamu'i.
42001028	Malaika emu eri vᴜ, nga ‘yora, I zi mi ci ci, mi 'ba 'yeta anzutiri a'ipi tᴜri, Opi eri mi be!
42001029	Te e'yo 'dirisi asini nga oti oti, eri nga i zi ceni kini, ziza 'diri eri ziza ngoni ngori.
42001030	Malaika 'yo eri tia kini, Mi rᴜ kᴜ, Mariamu, mi isu 'yeta anzutiri Mungu vᴜ 'bo.
42001031	Mi ndre, mi nga mva isu mi alia, mi nga agimva ti, mi nga eri ru 'da Yesu'i.
42001032	Eri nga ovᴜ 'ba amborᴜ, yi nga eri omve Mungu ovᴜpi Uru Tᴜri ma Mvi; Opi Munguni nga eri dri ogᴜŋa a'bi erini Daudiniri fe,
42001033	eri nga opi nya suru Yakoboni ma drilia 'dani 'dani; opi nyaza erini ngani i de kᴜ.
42001034	Mariamu nga 'yo malaika tia, E'yo 'diri nga ovᴜ ngoni ya, de isu ma lani nga agupi be kᴜ ka?
42001035	Malaika nga e'yo omvi, nga 'yo eri tia, Orindi Alatararᴜ nga emu mi dria, okpo Mungu ovᴜpi Uru Tᴜrini nga ovᴜ mi drilia endrilendrile ; e'yo 'disi afa nde alarᴜ mini mule tileri, yi nga eri omve Mvi Munguni.
42001036	Mi ndre, mi amvi Elizabeti, eri ka tro de 'bo ti, te eri isu mva i ma alia indi; mba 'diri eri mba o'depi okᴜ ndra omvele ondoniri ma dria aziari'i.
42001037	A'disikᴜ e'yo alᴜni ngani ovᴜ ecokokorᴜ Mungu vᴜni kᴜ.
42001038	Mariamu kini, Mi ndre, ma ati'bo Opini; e'yo ma 'ye i ma vᴜ mini 'yolerile. Malaika nga di eri kᴜ ra.
42001039	Mariamu enga o'du 'dayisi, mu angᴜ uru oni driaria mbele, ca aku Yudania,
42001040	nga fi Zakaria vile joa, nga Elizabetini zi ra.
42001041	Eri nga eca 'dini, Elizabeti ka zita Mariamuni eri, coti mva mbᴜ eri alia; Orindi Alatararᴜ ga Elizabeti ma asia tre,
42001042	eri nga oyᴜ o'duko urusi, nga 'yo kini, Mi ovᴜ asi ndriza be okᴜ azini ma eselia, azini afa mi opoari eri asi ndriza be indi!
42001043	E'yo 'diri 'ye i ma vᴜ ngoni ya, Opi mani ma andrini ecazᴜ ma vᴜ 'donini ya?
42001044	Mi ndre, o'duko mini ma zizᴜri ka eca ma bilia ra, mva mbᴜ ma alia ayikosi.
42001045	Te 'ba a'ipiri ovᴜ drilebarᴜ; e'yo nde Opini 'yole tiniarini ngale ovᴜle 'yezarᴜrisi.
42001046	Mariamu nga 'yora,
42001047	Asi mani eri e'yo Opini inzi, orindi mani ovᴜ ayikosi Mungu ma Papirisi,
42001048	a'disikᴜ eri ndre ati'bo zaŋarᴜ erini ma candi 'bo. Te emi ndre, engazᴜ curu'do a'bianzi dria yi nga ma omve drilebarᴜ;
42001049	a'disikᴜ 'ba ovᴜpi okpo be tᴜri 'ye ma vᴜ e'yo amboni, te ru erini ovᴜ alatararᴜ.
42001050	Yiki erini nga eca 'ba eri rᴜpi 'diyi ma dria a'bianzi vᴜsi a'bianzi vᴜsi.
42001051	Eri 'ye e'yo okporᴜ eri ma wusi, eri ere 'ba afᴜ be 'diyi asisile yi ma asiarisi 'bo,
42001052	eri onze opi ogᴜŋa driarisi ra, eri 'ba 'ba ele 'diyi uru;
42001053	eri fe 'ba abiri be 'diyini trazᴜ afa onyirᴜsi 'bo, te eri dro 'ba afa e'ipi 'diyi mvizᴜ pirini.
42001054	Eri ko ati'bo erini Israeli ma aza, 'dini eri ma ega yiki ani,
42001055	ekile ndra erini olᴜle a'bi amani ma tia, ada, Iburahimu pi ma tia ori erini be 'dani 'danirile.
42001056	Mariamu ovᴜ eri be kile mba nale, nga di mvi aku inia ndo.
42001057	Etu Elizabetini mva osizᴜri eca ra, eri osi agimvani.
42001058	'Ba eri ma jotilea ogogo 'diyi pi ori'ba erini pie, yi eri kini Opi 'ba yiki ini eri vᴜ amborᴜ, yi nga ovᴜ ayikosi eri be.
42001059	Eri nga eca 'dini, o'du arorisi yi mu mva ma agele lizᴜ ; yi 'ye eri omve Zakaria i ati ma ru vᴜsi,
42001060	te andrini nga e'yo omvi kini, 'Dini yo; te yi nga rᴜni 'da Yohana'i.
42001061	Yi 'yo eri tia, Ori'ba mini ma azi 'bani runi omvele 'dinini yo.
42001062	Yi nga atini aku drisi lezᴜ eri le 'ba ma omve mva ma ru ngoni yari nizᴜ.
42001063	Eri omve bau e'yo sizᴜ driniari, eri nga si kini, Ru erini Yohana'i. Yi dria nga osu tᴜ.
42001064	Tileniri nga ovᴜ zizarᴜ coti, andreni nga ovᴜ ayuzarᴜ indi, eri nga e'yo 'yo Mungu inzizᴜ.
42001065	Uri eca 'ba dria ovᴜpi yi ma jo ejelea 'diyi vᴜ. E'yo 'diyi nga ku wakaka kpere angᴜ Yudiaa oni dria urᴜria dria;
42001066	'ba dria eripi 'diyi 'ba e'yo 'diyi yi asia ci, kini, Mva 'diri nga di ofᴜ 'ba ngonirᴜni ya? A'disikᴜ dri Opini ovᴜ eri be.
42001067	Orindi Alatararᴜ nga ga ati Zakaria ma asia tre, eri nga e'yo ondri 'yozᴜ kini,
42001068	Ru Opi Mungu Israelinirini ma ovᴜ inzizarᴜ, erini 'ba erini andrile azini azi 'ba onzezᴜri 'yele yi dririsi,
42001069	erini o'yᴜ pataniri engale uru ama dri ati'bo erini Daudi ma joarisi,
42001070	(ekile erini 'yole nabi erini alatararᴜ ovᴜpi ndra drio 'diyi ma tisirile)
42001071	pata nde erini ama pazᴜ ama juru dri, azini 'ba ama ngupi onzi 'diyi dri driari'i;
42001072	yiki 'bazᴜ ama a'bipi vᴜ, aziza erini alatararᴜri egazᴜ,
42001073	oyo nde ndra erini sole a'bi amani Iburahimu vᴜri'i,
42001074	kini eri pa ama juru amani dri ama ma nga azi erini uri kokorᴜ beni,
42001075	o'du amani ovᴜzᴜria dria, e'yo alatararᴜri pisi eri ma milia e'yo kililirᴜri be.
42001076	Te mi indi, mvaa, 'ba yi nga mi omve Mungu ovᴜpi Uru Tᴜri ma nabi'i; mini ngale mule Opi ma drilia leti erini edezᴜrisi,
42001077	fezᴜ suru erini ma ni e'yo patani erini ezata yini wulerisi,
42001078	asi ndriza yikirᴜ Mungu amanirinisi, asi ndriza ndesi angᴜ atiza ibi esi 'bua eca ama andrizu
42001079	diza fezᴜ 'ba ripi angᴜ inicicirᴜ dra ma endrilendriari ma alia 'diyi dri, ama dri cezᴜ pa 'bazᴜ geri asi anzurᴜniria.
42001080	Mva co ra, orindi erini eca okporᴜ, eri ovᴜ angᴜ didia de nga o'du erini i ecezᴜ Israeli vᴜri ecani kᴜ.
42002001	Eri nga eca 'dini o'du 'dayisi, Kaisari Augusito azi azita kini 'ba wudrikuru dria 'diyi ma ru ma ovᴜ sizarᴜ.
42002002	Ru siza 'diri eri sile oko Kurinioni opi nyazᴜ gavenarᴜ Suria ma driliarisiri'i.
42002003	'Ba dria mu ndra yi ru osizᴜ, 'ba kinakina muzᴜ aku yi vileria.
42002004	Yusufu indi efᴜ Galilia engazᴜ aku Nazaretiasi, nga etu angᴜ Yudiaa fizᴜ aku Daudini omvele Betelehemu'iria, eri ma suruni engale Daudi ma ori ma aliarisi,
42002005	ru yini osizᴜ Mariamu aliria erini be, de eri ovᴜ okporovᴜrᴜ.
42002006	Eri nga di eca 'dini, de yini ovᴜria 'dale o'du erini mva osizᴜri eca ra.
42002007	Eri nga aliriamva erini osi agimvarᴜ, eri nga eri ombe bongo mva ombezᴜrisi, eri nga eri la oguru tini afa nyazᴜri ma alia, a'disikᴜ pari yini omujoarini ovᴜle yorisi.
42002008	'Ba kabilo ocepi 'diyi ovᴜ angᴜ ndea lazᴜ nyamᴜkoa, kabilo yini o'birᴜ 'diyi agei teria ini be rra.
42002009	Malaika Opini nga pa so yi vᴜ, diza Opini nga di yi ma ageia, yi nga rᴜ ani tᴜ.
42002010	Te malaika 'yo yi tia, Emi rᴜ kᴜ; mi ndre, ma olᴜ emi tia e'yo barᴜ ayikorᴜ tᴜ ovᴜpi 'ba dria driri,
42002011	kini, andrᴜ osi emi dri aku Daudinia 'Ba 'ba Papiri, eri Kristo Opi'i.
42002012	E'yo 'diri nga ovᴜ emi dri ecetanirirᴜ: emi nga odekᴜa isu ombezarᴜ bongo mva ombezᴜrisi erini laria oguru tini afa nyazᴜri ma alia.
42002013	Coti malaika ongᴜlᴜmᴜrᴜ engapi 'bua 'diyi ovᴜ malaika 'diri be, yi ru Munguni inzu ambo, kini,
42002014	Diza ma ovᴜ Mungu vᴜ urᴜ 'bua, azini nyakua asi anzurᴜ ma ovᴜ 'ba Munguni ovᴜzᴜ yi vᴜ ayikosi 'diyi vᴜ.
42002015	Eri nga eca 'dini, malaika ka yi kᴜ mvizᴜ 'bua 'bo, 'ba kabilo ocepi 'diyi nga e'yo 'yo yi eselia 'dini kini, Ama mu di curu'do Betelehemua, e'yo i 'yepi te Opini ecele ama dri 'dori ndrezᴜ.
42002016	Yi nga mu mbele mbele, nga Mariamu pi isu Yusufu pie, odekᴜa lapi oguru tini afa nyazᴜriari be.
42002017	Yi ka eri ndre 'bo, yi ece e'yo ovᴜpi 'yozarᴜ yi tia mva 'diri ma e'yosiri;
42002018	'ba dria e'yo 'di eripi 'diyi osu tᴜ e'yo 'ba kabilo ocepi 'diyini 'yole yi tiarisi.
42002019	Te Mariamu mba e'yo 'diyi ma ta dria i asia, asisile drozᴜ drinia.
42002020	'Ba kabilo ocepi 'diyi mvi, ru Munguni inzizᴜ diza fezᴜ eri dri indi, e'yo dria yini erile azini ndrele, ekile erini ovᴜle olᴜzarᴜ yi ma tiarilerisi.
42002021	O'du aro ka yi de 'bo eri agele lizᴜ, yi 'da ru erini Yesu'i, 'di ru malaikani 'dale de nga eri ovᴜni andri ma alia kᴜri'i.
42002022	O'du yini yi rua 'bazᴜ alarᴜ 'diyi ka yi de ra azita Musanini 'yolerile, yi eji eri uru Yerusalemua, fezᴜ Opi dri
42002023	(yini sile azita Opini ma aliarile 'dini, 'Ba nga aliriaanzi agupianzirᴜ opojo ma tile zipi oko 'diyi dria alᴜ alᴜ omve alatararᴜ Opi dri)
42002024	edeta fezᴜ indi, yini sile azita Opini ma aliarile, angaraka iri kani a'balaᴜ o'bᴜrᴜ ma anzi iri.
42002025	Isu 'ba alᴜ indi Yerusalemua runi Simeoni'i, agupi 'diri eri 'ba kililini, Mungu ma e'yo va eri tᴜ, eri asi omiza Israelini te; Orindi Alatararᴜ ovᴜ eri ma dria.
42002026	Te Orindi Alatararᴜ ece eri dri 'dini, kini eri ngani dra ndre kᴜ de nga eri ndreni Kristo Opini kᴜ.
42002027	Eri fi Orindisi hekalua; te 'ba eri tipi 'diyi ka odekᴜa Yesuni ofi hekalua, yini 'yezᴜ ani eri vᴜ azitani 'yolerile,
42002028	eri nga mva amvu i ma wua, nga Mungu ma ru inzi kini,
42002029	Opi, curu’do mi fe ati'bo mini ma mvi asi anzurᴜ be, mini 'yolerile;
42002030	a'disikᴜ mile mani ndre pata mini
42002031	mini edele 'ba dria ma miliari 'bo;
42002032	angᴜ 'izᴜ 'ba jururᴜ 'diyi vᴜ, azini diza 'ba mini Israelini 'diyini ecezᴜ.
42002033	Ati pi andri be osu osu e'yo 'yole eri ma e'yosirisi;
42002034	Simeoni nga asi ndriza fe yi dri, nga 'yo andri Mariamu ma tia, Mi ndre, mva 'diri yi 'ba eri 'dini 'ba Israelini kakaᴜ yini yi ecozᴜ va, azini yini engazᴜ uru, azini eceta 'bani ngale o'dalerirᴜ ;
42002035	te seini nga mi ngᴜlᴜpi ma orindi so indi; asisile 'ba kakaᴜ ma asia 'diyi ma ovᴜ ecezarᴜ ani beni.
42002036	Nabi okᴜrᴜ runi Ana, Fanueli zi'i, eri ndra indi (eri ovᴜ eli be kakaᴜ, ka zi 'bo eri adri ndra agupi erini be eli aziri,
42002037	erini ovᴜria awᴜzirᴜ eli o'de eri dria kali aro drini su 'bo), Ana nde kᴜni hekalu kᴜ Mungu inzizᴜ nyaka 'dazasi, zita zizᴜ etu be ini be dria.
42002038	Erini ecaria etᴜ 'dasi eri fe awa'difo Mungu dri, nga vini e'yo erini 'yo 'ba onzeta Yerusalemuni tepi 'diyi ma tia dria.
42002039	Te yi ka e'yo dria azita Opinini 'yolerile 'diyi ede 'bo, yi mvi Galilia aku yi ma ngᴜlᴜpini Nazaretaaria.
42002040	Mva zo ra, rua erini eca okpo be, ondᴜa ga asinia tre; 'yeta anzᴜtiri Munguni ovᴜ eri ma dria.
42002041	'Ba eri tipi 'diyi adri mu eli vᴜsi eli vᴜsi Yerusalemua omu agaza 'ba drilesiri nyazᴜ.
42002042	Eli erini ka ca mᴜdri drini iri, yi mu urᴜ yini adrile mule omu nyazᴜrile;
42002043	yi ka o'du omuni 'diyi de 'bo, yini mviria, agimva Yesu nga awyi vile Yerusalemua. Te 'ba eri tipi 'diyi nini kᴜ;
42002044	yini egaria kini eri ovᴜ 'ba acipi tualᴜ geria 'diyi ma eselia, yi mu geria o'du alᴜ pi, yi nga eri nda ori'ba yini ma eselia azini 'ba yini nile 'diyi ma eselia indi;
42002045	yi ka eri isu kᴜ, yi nga mvi Yerusalemua eri ndruzᴜ.
42002046	Eri nga eca 'dini, o'du na ka yi de ra yi isu eri hekalu ma alia, erini riria 'ba e'yo imbapi 'diyi ma eselia, e'yo yini eriria, e'yo ziria yi tia indi;
42002047	'ba dria eri eripi 'diyi osu tᴜ e'yo vaza erini pisi e'yo omviza erini be.
42002048	Yi ka eri ndre 'bo, yi nga osu tᴜ; andrini nga 'yo eri tia, Mva, mi 'ye ama be 'dini a'disi ya? Mi ndre, ama nda mi mi ati be candisi.
42002049	Eri 'yo yi tia kini, Emi nda ma a'disi ya? Emi nini kᴜ kini ma ma ovᴜ ma Ata ma e'yo ma alia kᴜ ya?
42002050	Te yi vani e'yo erini 'yole yi tiari kᴜ.
42002051	Eri si yi be, nga ca Nazaretia, nga e'yo yini inzi ra; te andri erini mba e'yo 'diyi ma ta dria i asia ci.
42002052	Yesuni zoria eri zo ondᴜa be azini rᴜa be, 'yeta anzutiri be dria Mungu vᴜ azini 'ba vᴜ indi.
42003001	Eli mᴜdri drini towi Tiberio Kaisarini suru nyazᴜrisi, de isu Pontio Pilatoni gavenarᴜ Yudia ma drilia, de Herodeni opirᴜ Galilia, eri ma adri Filiponi de opirᴜ angᴜ Ituriari pi ma drilia Trakoniti be, de Lusaniani opirᴜ Abilenea,
42003002	de Anasi pi Kaifa be yini kuhani amborᴜ ma azi ngaria, e'yo Munguni eca Yohana Zakaria mvi vᴜ roko dria;
42003003	eri mu angᴜ Yoridani ma ageiaria dria, baputizi asi ojazani e'yo onzi wuzᴜ aniri ma e'yo olᴜzᴜ.
42003004	Kile e'yo nabi Isayani sile buku ma aliarile, O'duko 'ba oyᴜpi roko driarini: Emi ede geri Opini, emi 'ba leti erini kililirᴜ.
42003005	E'buti kinakina nga ga nyakusi tre tre, yi nga oni izᴜrᴜ 'diyi pi osi oni were 'diyi be dria ele, angᴜ ovᴜpi goligolirᴜ 'diyi nga eca kililirᴜ, otukutu otukutu 'diyi nga eca seresere;
42003006	'ba rᴜa ari be 'diyi dria nga pata Munguni ndre.
42003007	Eri 'yo 'ba ongᴜlᴜmᴜrᴜ tia ani, yini muria baputizi biria eri vᴜ, Emi anzi uriohuluni! A'di ece emi dri apazᴜ adra emupirisini ya?
42003008	E'yo 'disi emi ma 'ya ani efi yi sipi asi ojaza be 'diyi, azini emi ma 'ba 'yo emi asia kini, A'bi amani eri Iburahimu'i, 'dini kᴜ; te ma 'yo emi tia kini, Mungu eco oniefi 'diyi engazarᴜ Iburahimu dri anzirᴜ ra.
42003009	Te curu’do ogara 'ba i pati ola vᴜ ogogo 'bo ; te 'ba yi adri pati dria efi 'yapi onyirᴜ kᴜ 'diyi ga va, 'bezᴜ acia.
42003010	'Ba ongᴜlᴜmᴜrᴜ zi eri tia kini, Ka'dini ama nga a'di 'ye ya?
42003011	Eri omvi e'yo yi tia, 'Ba ovᴜpi koti iri beri ma fe alᴜri 'ba koti kokorᴜri dri; 'ba ovᴜpi nyaka beri ma 'ye 'dinile indi.
42003012	'Ba musoro okᴜpi 'diyi nga di eca eri vᴜ baputizi bizᴜ, nga 'yo eri tia kini, 'Ba 'ba Imbapiri, ama nga a'di 'ye ya?
42003013	Eri 'yo yi tia, Emi ma okᴜ musoro aga yini azile emi tiarile kᴜ.
42003014	Asikari nga zi eri tia alᴜ indi, kini, Te ama'i, ama di nga a'di 'ye ya? Eri 'yo yi tia, Emi ma opa afa 'bani okposi kᴜ, emi ma sᴜ asᴜ 'ba ruaa inzosi kᴜ, oya emini ma fu dri emi ma milia.
42003015	'Bani e'yo teria azini 'ba driani e'yo egaria yi asia e'yo Yohananisi kini, kani eri Kristo'i yani,
42003016	Yohana nga e'yo omvi 'yo yi tia dria, Ma'irᴜni, ma baputizi fe emi dri yisi; te 'ba ma agapi okposiri eri emu 'di, mani dri fuzᴜ enyiriko eri ma paari ma baka ayuzᴜ kᴜri'i; eri nga emi dri baputizi fe Orindi Alatararᴜ pisi aci beni.
42003017	Eri ovᴜ kobi erini be eri dria, akuma erini 'bazᴜ alarᴜ, anyani okᴜzᴜ ero erini alia; te eri nga anya drileko ve aci i inyupi kᴜrisi.
42003018	Eri olᴜ e'yo bari 'ba ma tia, yi asi omizᴜ e'yo azini kakaᴜsi.
42003019	Te eri ega opi Herode ma dria, erini Herodiasi i adripi ma okᴜ bilerisi, azini e'yo dria erini 'yele onzirisi;
42003020	te Herode nga e'yo 'di o'ba e'yo 'diyi dria ma dria 'dini, eri ombe Yohanani arujoani.
42003021	Eri nga di eca 'dini, 'ba dria ka baputizi bi ra, Yesu indi ka baputizi bi 'bo, isu erini ziria, 'bu zi i mgborᴜ,
42003022	Orindi Alatararᴜ si va eri dria, e'da rua be kile a'balaᴜ ruale, o'duko enga 'bua kini, Mi Mvi mani lele tᴜri'i; ma ovᴜ ayikosi tᴜ e'yo minisi.
42003023	Yesu ma ngᴜlᴜpi ma eli ka ca kali na 'bo, eri 'ba di 'ba imba ndo; 'ba ega eri ovᴜ Yusufu mvi'i, mvi Elini,
42003024	Matatini, Levini, Melikini, Yanaini, Yusufuni,
42003025	Matatiani, Amosini, Nahumini, Esilini, Nagaini,
42003026	Maatini, Matatiani, Semeini, Yosekini, Yodani,
42003027	Yoanani, Resani, Zerubabelini, Sealitielini, Nerini,
42003028	Melikini, Adini, Kosamuni, Elimadamuni, Erini,
42003029	Yesuni, Eliezerini, Yorimuni, Matatini, Levini,
42003030	Simeonini, Yudasini, Yusufuni, Yonamuni, Eliakimuni,
42003031	Meleani, Menani, Matatani, Natanini, Daudini,
42003032	Yeseni, Obedini, Boazini, Salimonini, Nasonini,
42003033	Aminadabuni, Arinini, Hezironini, Perezini, Yudani,
42003034	Yakoboni, Isakani, Iburahimuni, Terani, Nahorini,
42003035	Serugini, Reuni, Pelegini, Eberini, Selani,
42003036	Kainanini, Arifakisadini, Semini, Noani, Lamekini,
42003037	Metuselani, Enokani, Yaredini, Malalelini, Kainanini,
42003038	Enosini, Setini, Adamuni, Munguni.
42004001	Yesu ga tre Orindi Alatararᴜsi, ka emvi Yoridaniasi 'bo, Orindi ji eri muzᴜ angᴜ roko driaria,
42004002	o'du kali su obezarᴜ 'ba asᴜ sᴜpiri dri. O'du 'dayisi eri nyani ndra afa kᴜ, te o'du 'dayi ka yi de ra eri ovᴜ abiri be.
42004003	'Ba asᴜ sᴜpiri 'yo eri tia, Mi ka ovᴜ Mungu Mvi'i, mi ma 'yo oniefi 'diri ma tia, ma ofᴜ enyarᴜ.
42004004	Yesu nga e'yo omvi, 'yo eri tia, E'yo si i 'bo kini, 'Ba econi ovᴜ idrirᴜ enyasi a'dule kᴜ.
42004005	'Ba asᴜ sᴜpiri ji eri uru, ece eri dri suru wudrikuruni dria mbelekocici;
42004006	'ba asᴜ sᴜpiri 'yo eri tia, Ma fe mi dri okpo 'diri dria, diza yini be; a'disikᴜ fe yi ma dri ra, 'ba mani lezᴜ fezᴜ driniari dri ma fe ra.
42004007	E'yo 'disi mi ka kᴜmᴜti osi va ma drilia ma inzizᴜ, afa 'diri dria nga ovᴜ mini.
42004008	Yesu omvi e'yo eri tia, E'yo si i 'bo kini, Mi ma inzi Opi Mungu mini, mi ma nga azi eri dri a'dule.
42004009	Eri ji eri Yerᴜsalemua, 'ba eri pa sozᴜ hekalu ma karia dria urᴜ, nga 'yo eri tia, Mi ka ovᴜ Mungu Mvi'i, mi 'be mi 'diarisi va;
42004010	te e'yo si i 'bo kini, Eri nga malaika erini azi e'yo minisi, ma te mi agei,
42004011	azini, Yi nga mi 'du uru dri yinisi, mi kazᴜ mi pa sizᴜ oni dria kᴜ.
42004012	Yesu nga e'yo omvi 'yo eri tia, Eri ovᴜ 'yozarᴜ 'dini, Mi obe Opi Mungu mini kᴜ.
42004013	'Ba asᴜ sᴜpiri ka obeta de kinakina 'bo, kᴜ anga eri were.
42004014	Yesu nga emvi Galilia okpo Orindinisi; e'yo erini nga ku angᴜ ageiniaria dria wakaka.
42004015	Eri imba 'ba pari yini yi okᴜzᴜria, eri ovᴜ inzizarᴜ 'ba driasi.
42004016	Eri mu Nazareti pari erini zozᴜria; nga fi pari 'bani yi okᴜzᴜria o'du sabatonisi, kile erini adrile 'yelerile. Eri nga pa so urᴜ e'yo lazᴜ;
42004017	yi fe eri dri buku nabi Isayani. Eri ka buku zi 'bo, eri isu pari yini sile 'diniri,
42004018	Orindi Opini ovᴜ ma dria, erini odᴜ osᴜle ma dria e'yo barᴜ olᴜzᴜ 'ba aliorᴜ 'diyi ma tiarisi. Eri pe ma ti e'yo otrᴜzani olᴜzᴜ 'ba ovᴜpi ombezarᴜ arurᴜ 'diyi ma tia, azini e'yo yini angᴜ luzᴜ dikari olᴜzᴜ 'ba mileefi draza be 'diyi ma tia, 'ba rua be nyozarᴜ 'diyi ti pezᴜ trᴜzarᴜ,
42004019	eli Opini a'ileri ma e'yo olᴜzᴜ indi.
42004020	Eri tra buku ra, omvi eri 'ba azi ngapiri dri, nga ri va ; 'ba dria ovᴜpi pari 'bani yi okᴜzᴜria 'diyi osᴜ mile eri rᴜaa.
42004021	Eri 'ba 'yo yi tia kini, Andrᴜ e'yo siza 'diri 'ye i i paria emi bilia 'bo.
42004022	'Ba dria yi nze e'yo eti erisi, yi osu tᴜ e'yo anzutirirᴜ efᴜpi eri tilia 'diyisi; yi ‘yora, 'Ba 'diri eri Yusufᴜ mvi'i kᴜ ya?
42004023	Eri 'yo vini yi tia, Adarᴜ emi nga e'yo o'beza 'diri 'yo ma tia 'dini, Ojoᴜ, mi ati mi ngᴜlᴜpi ma rua'i; e'yo amani erile mini 'yele Kaperinaumua 'diyi, mi ma 'ye 'doa angᴜ mi vileria alᴜ indi.
42004024	Eri ‘yora, Ma 'yo emi tia ndi ndi, Nabi ovᴜpi a'izarᴜ angᴜ i vileriari alᴜni yo.
42004025	Te ma 'yo emi tia ada, Ndra ewu Eliyani ovᴜzᴜrisi, ewu 'buni ovᴜzᴜ ecizarᴜ eli na drinia mba azia, liki amboruni ovᴜzᴜ oro drisi driarisi, awᴜzi yi karakaraᴜ 'ba Israelini ma eselia;
42004026	te ti, peni Eliya ma ti 'ba alᴜni yi ma eseliari vᴜ kᴜ pe lᴜ okᴜ alᴜ awᴜzirᴜri vᴜ, kpere aku Sarepeta Sidoniaria.
42004027	Azini ewu nabi Elisani ovᴜzᴜrisi, 'ba ofᴜ be yi kakaᴜ Israeli ma eselia; te yi ma azi alᴜni atini kᴜ, alᴜ Naamani Surioᴜrᴜri ati lᴜni.
42004028	'Ba dria ovᴜpi pari 'bani yi okᴜzᴜria 'diyi ka e'yo 'diyi eri ra, aoko ti yi asia tre.
42004029	Yi nga enga uru eri 'bezᴜ akuarisi amve, yi 'ye eri ji oni aku yinini ovᴜzᴜ driniari ma tia, yi ma 'be eri va ombe dria ani beni.
42004030	Te eri aga yi eselesi, mu ra.
42004031	Eri si va Kaperinaumu aku Galilinia. Eri ovᴜ yi imbaria sabatosi;
42004032	yi osu tᴜ imbata erinisi, a'disikᴜ e'yo erini olᴜleri ovᴜ okpo be.
42004033	Pari 'bani yi okᴜzᴜria, isu agu alᴜ indi ovᴜpi orindi onzi alata kokorᴜri be eri aliari; eri oyᴜ o'duko urusi,
42004034	Wa wo! E'yo amani mi be ngoni ya, mi Yesu 'ba Nazaretiari la? Mi emu di ama dri ja ya? Ma ni mi ra, mi 'Ba Alatararᴜ Munguni.
42004035	Yesu nga ega drinia kini, Mi adri ciri, mi efᴜ eri ma aliasi! Orindi onzi ka eri 'be va yi ma eselia 'bo, eri efᴜ eri ma alia coti, te kᴜni eri ma rᴜa onzi kᴜ.
42004036	Yi dria ovᴜ osutasi, yi nga e'yo 'yo yi eselia kini, 'Dini 'diri a'di e'yoni ya? A'disikᴜ eri azi orindi onzi ondirᴜ 'diyi ecoza be azini okpo be, yini fᴜzᴜ ani.
42004037	E'yo erini nga di ku pari dri dria angᴜ ma ageia ra.
42004038	Eri nga enga uru, fᴜ pari 'bani yi okᴜzᴜriasi, nga fi Simoni vile joa. Isu rua driza amborᴜ bi Simoni ma idrinini, yi nga eri zi eri ma e'yosi.
42004039	Eri so pa drilenia, nga ega rua driza nde ma dria; azo nga eri kᴜ ani ra; coti eri nga enga uru azi 'yezᴜ yi dri.
42004040	Etuni caria 'bile tia ogogo, 'ba dria ovᴜpi 'ba yini azorᴜ azo ndᴜ ndᴜsi 'diyi be 'diyi nga yi eji eri vᴜ; eri nga dri ti yi dria alᴜ alᴜ, eri ati yi rua dria ra.
42004041	Orindi onzi fᴜ 'ba kakaᴜ ma ruaa, yini oyᴜria uru 'yoria kini, Mi Mvi Munguni! Te eri ega yi dria, eri a'ini yi dri e'yo 'yozᴜ kᴜ, yini nile kini eri ovᴜ Kristo'irisi.
42004042	Angᴜ ka ati ra, eri fᴜ amve mu roko dria. 'Ba ongᴜlᴜmᴜrᴜ nga eri nda, nga emu eri vᴜ, yi le eri oga si, eri kazᴜ yi kᴜzᴜ kᴜ;
42004043	te eri 'yo yi tia, Ma ma olᴜ e'yo barᴜ suru Mungunirini aku azini ma tia indi; a'disikᴜ epe ma ti e'yo 'disi.
42004044	Eri ovᴜ e'yo olᴜria Galilia pari 'bani yi okᴜzᴜria.
42005001	Eri nga eca 'dini, de 'ba ongᴜlᴜmᴜrᴜ yini eri omiria ci ci e'yo Munguni erizᴜ, isu eri so pa miri Genesaretini ma tia.
42005002	Eri ndre oguru irini pa soria yi kutia; te 'ba e'bi okᴜpi 'diyi efᴜ oguru nde ma aliarisi 'bo, yi ovᴜ emba yini ojiria.
42005003	Eri tu oguru 'diyi ma azi alᴜ Simoni vileri ma alia, eri zi eri kini ma si yi alialerᴜ, ma kᴜ kuti were. Eri ri va, nga 'ba 'ba ongᴜlᴜmᴜrᴜ imba de eri ovᴜ oguru alia.
42005004	Ka de e'yo olᴜzᴜ 'bo, eri 'yo Simoni ma tia, Emi si yi alirᴜ ma alialerᴜ, emi sᴜ emba yia e'bi okᴜzᴜ.
42005005	Simoni omvi e'yo kini, Ambo la, ama ecandi te ama ini be rra ti, te ama isuni afa alᴜni kᴜ! Te e'yo minirisi ma nga emba sᴜ yia.
42005006	Yi ka 'ye 'dini 'bo, yi okᴜ e'bi ongᴜlᴜmᴜrᴜ kakaᴜ; emba yini 'ba yi ce ce;
42005007	yi aku yi agyi yini azi ngazᴜ yi be tualᴜ ovᴜpi oguru aziniri ma alia 'diyi, kini yi ma emu yi aza ko. Yi emu ra, yi ga ogurᴜ iri 'diyi ma alia tre tre, oguru nde 'diyi 'ye 'de yi alia 'de 'de ani.
42005008	Te Simoni Petero ka ndre ra, eri eco i va Yesu ma kᴜmᴜtia, kini, Mi nga ma vᴜrisi fo, mani ovᴜle 'ba onzinirisi, Opi!
42005009	Te eri osu tᴜ, 'ba dria ovᴜpi eri be 'diyi be, e'bi karakaraᴜ yini okᴜlerisi;
42005010	'dinile anzi Zebedayoni, Yakobo pi Yohana be, yi agyi azi ngapi Simoni be tualᴜ 'diyi, yi osu osu indi. Yesu nga di 'yo Simoni ma tia kini, Mi rᴜ kᴜ; engazᴜ curu'do mi nga ovᴜ 'ba 'ba okᴜpirirᴜ.
42005011	Yi ka oguru yini ji kutia 'bo, yi kᴜ afa dria, yi bi eri vᴜti.
42005012	Eri nga eca 'dini, de eri ovᴜ aku 'diyi ma azi alᴜ ma alia, isu agupi alᴜ indi, ofᴜ nya eri rua kurubu; eri ka Yesuni ndre ra, eri nga i eco o'bukurᴜ va, nga matᴜ 'ba eri vᴜ kini, Opi, mi ka le ra, eco mini ma rᴜa 'bazarᴜ alarᴜ.
42005013	Eri ejᴜ i dri, eri elo eri rua, kini, Ma le ra; mi ovᴜ di alarᴜ. Ofᴜ kᴜ di eri rua coti.
42005014	Eri azi e'yo eri tia, eri ma 'yo 'ba azini tia alᴜni kᴜ ; te kini, Mi mu leti minia, mi ece mi ngᴜlᴜpi kuhani dri, mi ofe edeta mi ruani ecazᴜ 'alarᴜri ma e'yosi kile Musani azilerile, e'yo eti nzezᴜ yi dri.
42005015	Te di e'yo erini ku tᴜ aga ra; 'ba ongᴜlᴜmᴜrᴜ kakaᴜ nga yi okᴜ tᴜalᴜ ani e'yo erizᴜ, azini dra yini ma ati ani beni.
42005016	Te eri ma ngᴜlᴜpi enga yi eselia, mu roko dria Mungu zizᴜ.
42005017	Eri nga eca 'dini, o'du 'dayi ma azinisi, de erini 'ba imbaria, 'ba Farisaini piyi 'ba azita imbapi 'diyi pie, engapi aku nyiri nyiri dria Galilia 'diyi ma alia, Yudiaa 'diyi pie, Yerusalemua be 'diyi ri eri ma ageia; te okpo Opini ovᴜ eri be 'ba ma rᴜa atizᴜ.
42005018	Te mi ndre, 'ba eji pari dria agu alᴜ azo 'ba rᴜani yazᴜ yari beri, yi nda geri eri ofizᴜ 'bazᴜ eri ma drilia;
42005019	te 'ba ongᴜlᴜmᴜrᴜni ovᴜle trerisi, yi nda geri eri ofizᴜ ti, yi nga tu ani jo dria uru, nga tegula ma azi onze, nga eri osi va talanisi pari erini be 'ba ma eselia Yesu ma drilia.
42005020	Erini a'ita yini ndreria, eri ‘yora, Agu la, wu e'yo onzi mini 'bo.
42005021	Karani piyi 'ba Farisaini be 'ba e'yo ozi yi eselia kini, 'Ba Mungu o'dapi 'diri eri a'di'i ya? A'di eco e'yo onzi wuzarᴜni, pe Mungu'i a'dule kᴜ ya?
42005022	Te Yesuni erini e'yo yini ozile yi asiari varia, nga e'yo omvi 'yo yi tia, Emi e'yo ozi emi asia ngoni ya?
42005023	Ewa kokorᴜ tᴜri ngori ya, 'yozᴜ, Wu e'yo onzi mini 'bo; kani 'yozᴜ, Mi enga uru, mi aci?
42005024	Te emini nizᴜ ani kini Mvi 'bani ovᴜ okpo be nyakua e'yo onzi wuzᴜ, (eri 'yo 'ba azo ruani yazᴜ yari beri ma tia) Ma 'yo mi tia, mi enga uru, mi 'du pari mini, mi mu mi vile joa.
42005025	Eri enga perepere yi milia uru, 'du pari ini te lazᴜ driniari, eri ko dri mvi jo inia, ji mu Mungu ru inzi so.
42005026	'Ba dria yi osu tᴜ, nga Mungu ru inzi; uri ga yi asia, yi ‘yora, Andrᴜ ama ndre afa osutarᴜ tᴜ tᴜri'i.
42005027	E'yo 'diyi ma vᴜtia eri fᴜ amve, nga 'ba musoro okᴜpiri alᴜ ndre, runi Levi'i, erini riria pari 'bani musoro 'bezᴜria; eri 'yo eri tia, Mi bi ma vᴜti.
42005028	Eri kᴜ afa dria, eri enga uru, bi vᴜtini.
42005029	Levi a'di eri dri omu amborᴜ jo ini ma alia; 'ba ongᴜlᴜmᴜrᴜ kakaᴜ musoro okᴜpi 'diyi 'ba azini be indi, yi ori nyaka tia yi be.
42005030	'Ba Farisaini piyi karani yini be nga no 'ba erini imbale 'diyi ma dria, 'yozᴜ kini, Emi nya azini emi mvu 'ba musoro okᴜpi 'diyi be tualᴜ, 'ba e'yo onzi 'yepi 'diyi be, a'disi ya?
42005031	Yesu nga e'yo omvi, 'yo yi tia, Ba rua be alarᴜ 'diyi leni ojoᴜ kᴜ, te 'ba azo be 'diyi leni;
42005032	ma emuni 'ba kililirᴜ 'diyi omvezᴜ kᴜ, te 'ba e'yo onzi 'yepi 'diyi omvezᴜ asi ojazᴜ.
42005033	Yi 'yo eri tia, 'Ba Yohanani imbale 'diyi adri nyaka 'da pale kakaᴜ, Mungu zizᴜ indi, 'ba Farisaini imbale 'diyi 'ye 'dinile indi; te 'ba mini yi nya, yi mvᴜ.
42005034	Yesu 'yo yi tia 'dini, Eco emini nyaka ogazarᴜ otala izio ma joa 'diyi dri, de nga izioni yi be indi ra ya?
42005035	Te o'du yini ngazᴜ izioni nzezᴜ yi ma eseliari nga eca ra, yi nga nyaka 'da o'du 'darisi ndo.
42005036	Eri nga e'yo eti o'be yi tia indi: Ba alᴜni asini bongo o'dirᴜ ecizᴜ bongo okuri ma ruaa kᴜ; ka 'ye 'dini, eri nga bongo o'dirᴜ asi ra, azini vini bongo eciza engapi o'diri ma aliari ngani i si okuri be kᴜ.
42005037	'Ba alᴜni toni patiefi ma su o'dirᴜ enyi okuri ma alia kᴜ; ka 'ye 'dini, patiefi suni nga enyi asi ra, patiefi suni nga i ada va, enyini nga i eza ani indi.
42005038	Te 'ba ma to patiefi su o'dirᴜ enyi o'dirᴜ ma alia.
42005039	'Ba alᴜni patiefi su okuri mvupiri ngani o'dini le kᴜ; te eri ‘yora, Okuri onyirᴜ.
42006001	Eri nga eca 'dini, o'du sabatonisi erini agaria amvu anya beri ma alesi, 'ba erini imbale 'diyi nga anya dri ovi, nga anya nde anyi drisi, nga di nya ndo.
42006002	'Ba Farisaini 'diyi ma azi ‘yora, Emi 'ye e'yo azitani ogale 'yekokorᴜ o'du sabatonisiri a'disi ya?
42006003	Yesu nga e'yo omvi, 'yo yi tia kini, Emi lani nga e'yo 'diri, ndra Daudini 'yele de eri ovᴜ abirisi, eri'i 'ba ovᴜpi eri be 'diyi pieri kᴜ ya?
42006004	Emi lani e'yo erini fizᴜ jo Mungunia, erini enya ecetarᴜri 'duzᴜ nyazᴜ fezᴜ 'ba ovᴜpi eri be 'diyi dri indiri kᴜ ya? de isu azita oga enya nde nyako si, pe lᴜ kuhani dri a'dule.
42006005	Te eri 'yo yi tia, Mvi 'bani eri Opi sabatoniri.
42006006	Eri nga eca 'dini sabato azinisi, eri fi pari 'bani yi okᴜzᴜria 'ba imbazᴜ, te agu azini indi 'dale eri ma dri ndiri ondrizarᴜ.
42006007	'Ba karanirᴜ 'diyi pi 'ba Farisaini be nga eri ndre okposi, kani eri nga eri ati o'du sabatonisi yani; ka'dini yi ma isu geri asᴜ sᴜzᴜ eri ruaa beni.
42006008	Te eri ni asisile yini ra; eri nga 'yo agu dri ondrizarᴜri ma tia, Mi enga uru, mi so pa agadua. Eri nga enga uru, nga pa so ra.
42006009	Yesu nga 'yo yi tia, Ma emi zi, azita a'i 'ba ma nga azi onyirᴜ etu sabatonisi'i, kani azi onzi'i ya? 'Ba pazᴜ kani 'ba ma dri jazᴜ ya?
42006010	Yesu nga yi olu dria, nga 'yo agu nde ma tia, Mi ejᴜ mi dri. Eri ejᴜ ra, drini nga eca idrirᴜ coti.
42006011	Te aza fi yi asia, yi di nga e'yo 'yo yi eselia kini yi ma 'ye di Yesuni ngoni ya.
42006012	Eri nga eca 'dini, o'du 'dayisi eri fᴜ mu oni dria Mungu zizᴜ; eri zi Mungu ini be rra.
42006013	Angᴜ ka ati ra, eri omve 'ba erini imbale 'diyi i vᴜ, eri nga 'ba ope yi ma eselia mᴜdri drini iri, nga yi omve 'ba ti opele 'diyi:
42006014	Simoni erini omvele Petero'iri pi, Andarea adripi erini be, Yakobo pi Yohana be, Filipo pi Baritolomayo be,
42006015	Matayo pi Toma be, Yakobo Alifayo mvi pi, Simoni yini omvele Zeloteri be,
42006016	Yudasi Yakobo mvi pi, Yudasi Isikariote eri ma o'di nyapiri be.
42006017	Eri si va yi be, eri so pa angᴜ senderᴜ ma dria, 'ba ongᴜlᴜmᴜrᴜ erini imbale 'diyi, azini 'ba kakaᴜ engapi angᴜ dria Yudiani pi ma alia Yerusalemu pie, angᴜ miri tia Turo pi ma ageia Sidoni beria 'diyi pie dria emu e'yo erizᴜ eri vᴜ, yi ma ovᴜ ani atizarᴜ azo yinisi beni;
42006018	'ba yi ecandipi orindi onzisi 'diyi dria ovᴜ atizarᴜ.
42006019	'Ba ongᴜlᴜmᴜrᴜ dria yi nda geri eri rua elozᴜ, okponi efᴜle eri vᴜ yi atizᴜ driarisi.
42006020	Eri nga i mile enga uru 'ba erini imbale 'diyi vᴜ, nga 'yo ra: Emi drilebarᴜ, emi 'ba aliorᴜ 'diyi, suru Mungunirini ovᴜle eminirisi.
42006021	Emi drilebarᴜ, emi 'ba abirini fule curu'do 'diyi, emini ngale trale rarisi. Emi drilebarᴜ, emi 'ba wᴜpi curu'do 'diyi, emini ngale ogule ogurisi.
42006022	Emi drilebarᴜ, 'ba ka emi ngu onzi, yi ka emi esele co yi be ndᴜ, yi ka drinza fe emi dri, ka emi rᴜ 'be amve afa onzikanyarᴜle, Mvi 'bani ma e'yosi.
42006023	Emi ma ovᴜ ayikosi o'du 'dasi, emi enya emi nyoŋasi, te emi ndre, orodri emini eri amborᴜ 'bua; a'bi yini yi 'ye ndra nabi vᴜ 'dinile trotro.
42006024	Te candi emi dri, emi 'ba afa e'ipirᴜ 'diyi la, emini asi omiza emini a'ile 'borisi.
42006025	Candi emi dri, emi 'ba trapi curu’do 'diyi la, emini ngale ovᴜle abiri berisi. Candi emini, emi 'ba ogupi curu'do 'diyi la, emini ngale e'yo eyikile candisi azini wᴜlerisi.
42006026	Candi emini, 'ba dria ka e'yo onyirᴜ 'yo emisi, te yi a'bipi 'ye nabi inzorᴜ vᴜ 'dinile trotro.
42006027	Te ma 'yo emi 'ba eripi 'diyi ma tia, Emi ma le juru emini, emi ma 'ye onyirᴜ 'ba emi ngupi onzi 'diyi vᴜ,
42006028	emi ma 'yo e'yo asi ndrizasi 'ba emi tripi 'diyi ma tia, emi ma zi Mungu 'ba emi 'yepi onzi 'diyi dri.
42006029	'Ba emi o'bolo sapi alᴜri dri emi ma oja aziniri indi; 'ba bongo emini amvelerᴜ papiri dri emi ma oga alialerᴜri kᴜ.
42006030	Mi ma fe 'ba dria afa a'ipi mi vᴜri dri; 'ba afa emini 'dupiri ma tia, mi ma zi ariotini omvizᴜ kᴜ.
42006031	Emi ma 'ye 'ba vᴜ ekile emini lele yi ma 'ye emi vᴜrile.
42006032	Emi ka 'ba emi lepi 'diyi le tᴜke'i awa'difo emini ngoa ya? Ka tro 'ba onzi ti, yi adri 'ba yi lepi 'diyi le'i.
42006033	Emi ka 'ba emi 'yepi onyirᴜ 'diyi 'ye tᴜke onyirᴜ'i, awa'difo emini ngoa ya? Ka tro 'ba onzi ti, yi adri 'ye 'dinile ra.
42006034	Emi ka mari fe 'ba emini egale kini yi nga omvi ra 'diyi dri, awa'difo emini ngoa ya? 'Ba onzi yi adri mari fe 'ba onzi azini 'diyi dri, yi ma a'i amvi-zani trotro beni.
42006035	Te emi ma le emi juru, emi ma 'ye onyirᴜ, emi ma fe mari, ka tro emi egani omvizani kᴜ ti; orodri emini nga ovᴜ kakaᴜ, emi nga ovᴜ anzi Mungu ovᴜpi Uru Tᴜrini; erini ovᴜle onyirᴜ 'ba awa'difo kokorᴜ 'diyi pi vᴜ 'ba onzi be indirisi.
42006036	Emi ma ovᴜ asi ndriza be Ata eminirini ovᴜle asi ndriza berile.
42006037	Emi kᴜ e'yo liza ja, 'ba ngani e'yo emini li kᴜ beni; emi li e'yo 'bani yi ndezᴜ kᴜ, 'ba ngani ani e'yo li emi ndezᴜ kᴜ; emi kᴜ e'yo onzi 'bani, 'ba nga e'yo onzi emini kᴜ ani;
42006038	emi ma fe afa 'ba dri, 'ba yi nga afa fe emi dri indi; yi nga o'biza onyirᴜ, omizarᴜ, oyazarᴜ, drini ayipi vari fe emi dri 'duzᴜ agatia. Te yi nga afa o'bi emi dri.. o'bita emini o'bile feleri vᴜsi.
42006039	Eri olᴜ e'yo o'beza yi tia kini: Eco 'ba mileefi odraza berini agyi mileefi odraza beri ma dri cezarᴜ ra ya? Yi ngani iritro o'de 'bilia kᴜ ya?
42006040	'Ba imbata a'ipiri agani 'ba eri imbapiri kᴜ, te 'ba dria, ka ovᴜ imbazarᴜ de 'bo, yi nga ovᴜ 'ba yi imbapirile.
42006041	Mi ndre pati o'boroko mi adripi ma miliari a'disi ya, dere pati 'barata mi ngᴜlᴜpi ma miliari mi luni kᴜ?
42006042	Mi eco 'yozarᴜ mi adripi tia ngoni ngoni ya, Ma adripi, mi fe ma epe pati o'boroko mi miliarisi, ka mi ndreni pati 'barata mi miliari kᴜ ya? Mi 'ba lokiri be, mi epe pati 'barata mi miliari raka, mi nga di ndre onyirᴜ pati o'boroko epezᴜ mi adripi ma miliarisi ndo.
42006043	Pati onyirᴜ efi onzikanya 'yapini yo, azini pati onzikanya efi onyirᴜ 'yapini vini yo;
42006044	te 'ba pati dria alᴜ alᴜ ni efi 'yaza yinirisi. 'Ba tini elio efi pati oci beri ma ruaa kᴜ, azini yi tini zabibu efi la ruaa kᴜ.
42006045	'Ba onyirᴜni adri e'yo onyirᴜ ofᴜ lonyi onyirᴜ i ma asiari ma alia, azini 'ba onzi e'yo onzi ofᴜ lonyi onzi ma alia; te ti 'bani eri e'yo gapi 'ba ma asia treri 'yo'i.
42006046	Emi ma omve Opi, Opi, a'disi ya, emi ka e'yo mani 'yoleri 'ye kᴜ?
42006047	'Ba dria alᴜ alᴜ emupi ma vᴜ e'yo mani eripi yi 'yepi indiri, ma nga emi dri eceta erini i sizᴜ erileri ece:
42006048	eri ovᴜ agu jo sipirile, eri ova alirᴜ, eri 'ba jo eti kata dria; yi tiza ka emu ra, yi raza ka i da jo 'dari ma dria okposi ti, econi eri oyazarᴜ kᴜ, erini sile onyirᴜrisi.
42006049	Te 'ba eripi ra 'yepi kᴜri eri ovᴜ 'ba jo sipi nyaku dria jo eti kokorᴜrile; yi razani nga i da jo 'dari ma dria okposi, joni nga perepere i asᴜ va; jo 'dari ma e'dezari amborᴜ.
42007001	Eri ka de e'yo erini olᴜzᴜ 'ba ma bilia dria 'bo, vilerisi eri fi Kaperinaumua.
42007002	Isu asikari amborᴜ asikari tᴜrᴜ alᴜ ma driliari ma ati'bori azorᴜ, eri 'ye dra dra, te eri le eri tᴜ.
42007003	Eri ka e'yo Yesuni eri ra, eri pe 'ba 'wara Yahudini ma ti eri vᴜ, eri zizᴜ eri ma emu ati'bo erini pazᴜ.
42007004	Yi ka emu Yesu vᴜ 'bo, yi nga matᴜ 'ba eri vᴜ asi driasi, kini, Eri 'ba onyi beni, si te mini e'yo 'diri 'yezᴜ eri dri ra,
42007005	a'disikᴜ eri le suru amani ra, eri ma ngᴜlᴜpi si jo 'bani yi okᴜzᴜri ama dri indi.
42007006	Yesu mu yi be. Eri ka ca ogogo jo nde vᴜ 'bo, ambo asikari tᴜrᴜ alᴜ ma driliari pe agyi erini ti eri vᴜ, 'yozᴜ eri tia kini, Opi, mi ecandi mi kᴜ, ma funi dri mini fizᴜ jo mania kᴜ;
42007007	e'yo 'disi ma egani vini ma fu dri emuzᴜ mi vᴜ ra 'dini kᴜ. Te mi 'yo lᴜ e'yo'i, ati'bo mani ma ruani nga ati ani.
42007008	'Dini ma'i indi ma inzita fe ambo ma driliari dri, asikari indi yi inzita fe ma dri: ma adri 'yo 'ba alᴜri tia, Mi mu, eri mu ra; 'ba aziniri ma tia, Mi emu, eri emu ra; ati'bo mani ma tia, Mi 'ye 'diri, eri 'ye ra.
42007009	Yesu ka e'yo 'diyi eri ra, eri nga osu erisi, nga i oja 'ba ongᴜlᴜmᴜrᴜ i vᴜti bipi 'diyi vᴜ, nga 'yo yi tia, Ma 'yo emi tia, ma isuni nga a'ita amborᴜ 'donile kᴜ, e, ka tro Israeli ma eselia ti.
42007010	'Ba ti pele 'diyi ka mvi joa, yi isu ati'bo ma rua ati de 'bo.
42007011	Eri nga eca 'dini, o'du 'diri ma vᴜtia were, eri nga mu aku omvele Naini'iria; 'ba erini imbale 'diyi mu eri be tualᴜ 'ba ongᴜlᴜmᴜrᴜ be kakaᴜ.
42007012	Eri ka eca aku nde ma kali tia ogogo, mi ndre, yi mva andrini tile ilipilirᴜri ma avᴜ aro ji sazᴜ, te andrini awᴜzini; 'ba kakaᴜ aku ndea 'diyi mu eri be indi.
42007013	Opi ka eri ndre ra, yiki nga eri fu erisi, eri 'yo tinia, Mi wᴜ kᴜ.
42007014	Eri nga si ogogo, nga aro avᴜ 'duzᴜri ma rua elo; 'ba eri jipi 'diyi yi oso pa. Eri 'yo, Karilaᴜ, ma 'yo mi tia, mi enga uru.
42007015	Avᴜ enga di, ri urulesi, eri 'ba e'yo 'yo indi. Eri fe eri andri dri.
42007016	Uri bi 'ba dria, yi inzu Mungu kini, Nabi amborᴜ enga ama eselia 'bo! azini kini, Mungu andri 'ba erini 'bo!
42007017	E'yo erini 'diri ku angᴜ Yudiani ma alia dria, azini angᴜ ageiniaria dria.
42007018	'Ba Yohanani imbale 'diyi olᴜ e'yo 'diyi dria eri tia.
42007019	Yohana omve 'ba erini imbale 'diyi iri i vᴜ, pe yi ti Opi vᴜ, kini, Mi 'ba emupiri'i ya, kani ama 'ba azini te?
42007020	'Ba nde ka eca eri vᴜ, yi ‘yora, Yohana 'ba baputizi fepiri pe ama ti mi vᴜ, 'yozᴜ, Mi 'ba emupiri'i ya, kani ama 'ba azini .te?
42007021	Etu 'dasi eri ati azo 'ba ruaa kakaᴜ, dra ndᴜ ndᴜ pie, orindi onzi pie, eri fe 'ba mileefi odraza be 'diyi kakaᴜni angᴜ luzᴜ dika.
42007022	Eri nga e'yo omvi, 'yo yi tia, Emi mu afa emini ndrele azini erile 'diyi ma e'yo olᴜ Yohana tia: 'ba mileefi odraza 'diyi angᴜ lu dika, 'ba acozarᴜ 'diyi aci aci, 'ba ofᴜ be 'diyi ma rua eca alarᴜ, 'ba bile dirinyarᴜ yi e'yo eri, 'ba odrapi 'diyi enga idrirᴜ, yi e'yo bari olᴜ 'ba aliorᴜ ma tia.
42007023	'Ba abapi ma e'yosi kᴜri eri drilebarᴜ.
42007024	Ojioᴜ Yohanani ka di mu 'bo, eri 'ba e'yo Yohanani 'yo 'ba ongᴜlᴜmᴜrᴜ ma tia 'dini kini : Emi fᴜ mu angᴜ roko dria a'di afa lu ya? Ozᴜ i oyapi olisiri ya?
42007025	Te emi fᴜ mu a'di afa ne ya? Emi mu agupi bongo menemene supiri ndre ya? Mi ndre, 'ba bongo ndriza supi afa aluza nyapi 'diyi adri ovᴜ opi ma akua.
42007026	Te emi fᴜ mu a'di afa ne ya? Emi fᴜ nabi ndre ya? Awa'dini, ma 'yo emi tia, emi fᴜ agu 'ba nabirᴜ 'diyi agapiri ndre.
42007027	'Ba 'diri eri 'ba yini e'yoni sile 'bori'i, kini, Mi ndre, ma pe ojioᴜ mani ma ti mi milia, eri nga geri mini ede mi drilia.
42007028	Ma 'yo emi tia, 'ba dria okᴜni osile 'diyi ma eselia, 'ba Yohanani agapini yo; te 'ba werearᴜ tᴜ suru Munguniari aga eri ambosi ra.
42007029	'Ba ongᴜlᴜmᴜrᴜ dria ka eri 'bo, 'ba musoro okᴜpi 'diyi be, yi a'i kini Mungu eri kililirᴜ ra, yini baputizi Yohanani feleri bilerisi.
42007030	Te 'ba Farisaini piyi 'ba azita imbapi 'diyi be, yi ga yi ma ngᴜlᴜpisi e'yo amaza Munguni a'ikokorᴜ si, yini baputizi Yohanani bile kᴜrisi.
42007031	Ma nga 'ba a'bianzirᴜ 'diyi o'bi eceta ngonilesi ya? Yi ovᴜ a'di afale ya?
42007032	Yi ovᴜ kile anzi ripi pari afa ozizᴜria yi agyi omvepi 'diyile, yi 'yo kini, Ama vᴜ ejeleko emi dri, te emi tᴜni ongoni kᴜ; ama ga lulu, te emi owᴜni kᴜ.
42007033	Te Yohana baputizi fepiri eca ra, nyani enya kᴜ, mvuni patiefi ma su kᴜ indi; te emi 'yo, Eri orindi onzi be.
42007034	Mvi 'bani eca ra, nya ra, mvu ra; te emi kini vini, Mi ndre, agu anyamgbolorᴜ patiefi ma sᴜ mvupi tᴜri'i, eri agyi 'ba musoro okᴜpi 'diyi pini 'ba e'yo onzi 'yepi 'diyi be!
42007035	Te ondᴜa ovᴜ ecezarᴜ kililirᴜ anzi ini driasi.
42007036	'Ba Farisaini alᴜ zi eri tia eri ma nya i be. Eri fi di 'ba Farisaini ma joa, nga ri va nyaka tia.
42007037	Te mi ndre, okᴜ onziri indi aku nde ma alia; eri ka ni ra kini eri ri nyaka tia 'ba Farisaini ma joa, eri eji odᴜ aji be arikarirᴜ lu'bu emverᴜ ma alia,
42007038	erini pa soria eri ngᴜkᴜa panialerᴜ awᴜ be, eri 'ba mindre osᴜ eri ma pa dria, nga ini dribi i ma driarisi, nga pani ndrᴜ, efizᴜ odᴜ aji be arikarirᴜ nderisi.
42007039	Te 'ba Farisaini eri omvepiri ka ndre ra, eri 'yo i asia kini, 'Ba 'diri ka te nabini, eri te ni ra kini okᴜ i ma rua elopiri eri a'di'i ya, azini eri okᴜ ngonini ya, te eri okᴜ onzini.
42007040	Yesu nga e'yo omvi 'yo eri tia, Simoni, ma ovᴜ e'yo azini be 'yozᴜ mi tia. Eri kini, 'Ba 'ba Imbapiri, te di mi 'yo.
42007041	'Ba iri nya 'ba azini ma afa marirᴜ; alᴜri nya silingi tᴜrᴜ towi, aziniri nya silingi kali towi.
42007042	Afani ovᴜle yi dri mari omvizᴜ yorisi, eri nga mari nde ti adi yi dri iri tro. 'Ba iri 'diyi ma eselia a'dini nga ani eri le tᴜnini ya?
42007043	Simoni nga e'yo omvi, nga ‘yora, Ma ega 'ba erini mari ti adizᴜ eri dri tᴜri'i. Eri 'yo eri tia, Mi li e'yo 'yeke.
42007044	Erini i ojaria okᴜ vᴜ, eri 'yo Simoni tia, Mi ndre okᴜ 'diri ra ya? Ma fi jo minia, te mi feni yi ma dri ma pa ojizᴜ kᴜ, te eri osᴜ mindre ma pa dria, ini yi i dribisi.
42007045	Mi zini ma ndrᴜtasi kᴜ, te eri'i, engazᴜ mani efiria 'daa, kᴜni ma pa ndrᴜzarᴜ kᴜ.
42007046	Mi efini mizeitu odᴜ ma dria kᴜ, te eri efi ma pa odᴜ aji be arikarirᴜrisi.
42007047	E'yo 'disi ma 'yo mi tia, ezata erini ovᴜpi karakaraᴜ 'diyi ovᴜ wuzarᴜ, te eri le ma tᴜ; te 'ba yini e'yo onzi wule drinia wereri, eri le were.
42007048	Eri di 'yo okᴜ ma tia, E'yo onzi mini ovᴜ di wuzarᴜ.
42007049	'Ba ripi eri be nyaka tia 'diyi 'ba e'yo 'yo yi asia, Agu nde e'yo onzi wupi 'diri a'di'i ya?
42007050	Eri 'yo okᴜ nde ma tia, A'ita mini pa mi 'bo; mi mvi asi anzurᴜ be.
42008001	Eri nga eca 'dini o'du 'diyi ma vᴜtia, eri nga aci aku amborᴜ 'diyi vᴜsi were 'diyi be, e'yo barᴜ suru Mungunirini olᴜzᴜ, 'ba erini mᴜdri drini iri 'diyi mu eri be indi,
42008002	okᴜ azini ndra orindi onzi be, kani azo ndᴜ ndᴜ be, erini atile 'diyi pie : Mariamu omvele Magadaleni orindi onzini efᴜzᴜ eri alia aziriri pi,
42008003	Yoana, Kuza 'ba afa Herodeni ma agei tepiri vile okᴜri pie, Susana pie, okᴜ azini pie kakaᴜ, adripi eri ma aza kopi afa yinisi 'diyi.
42008004	'Ba ongᴜlᴜmᴜrᴜ kakaᴜ ka yi okᴜ ra, 'ba engapi aku vᴜsi aku vᴜsi emupi eri vᴜ 'diyi be dria, eri 'yo yi tia e'yo o'bezani:
42008005	'Ba ori ripiri fᴜ ori erini ri; erini riria, azini nga o'de geri tia, 'ba yi nga otᴜ pasi, aria 'bua 'diyi nga o'du nya ra.
42008006	Azini nga o'de kata dria; ori nde enga ra, nga onyu mbele mbele, nyakuni ovᴜle anzurᴜ kᴜrisi.
42008007	Azini o'de oci talaa; oci nga zo yi be, nga yi ondri.
42008008	Azini nga o'de nyaku onyi beri ma alia, yi nga enga ra, nga efi 'ya tᴜrᴜ alᴜ. Erini e'yo 'diri 'yoria, eri oyᴜ uru, 'Ba bile be e'yo erizᴜri ma eri ra.
42008009	'Ba erini imbale 'diyi nga e'yo o'beza 'diri ma efi ngoni yari zi eri tia.
42008010	Eri 'yo yi tia, Eri ovᴜ fezarᴜ emi dri suru Munguni ma e'yo zizarᴜ 'diyi nizᴜ; te 'ba acepi 'diyi dri yi e'yo ece e'yo o'bezasi, yini ndreria yi ma ndre kᴜ, yini eriria indi yi ma va etini kᴜ.
42008011	E'yo o'beza 'diri eri 'dini: Ori nde eri e'yo Munguni.
42008012	'Ba geri tia 'diyi yi 'ba e'yo eripi 'diyi, te vutinia 'ba asᴜ sᴜpiri nga emu e'yo pa yi asia, yi kazᴜ ayizᴜ ovᴜzᴜ pazarᴜ kᴜ.
42008013	'Ba kata dria 'diyi yi 'di, yi 'ba e'yo eripi a'ipi ayikosi 'diyi, te yi ovᴜ ola kokorᴜ, yi a'i o'du were, te o'du obetani ka eca ra yi kᴜ ra.
42008014	Ori o'depi oci talaa 'diyi, yi 'ba e'yo eripi 'diyi, te yi ka mu geri yinia, asi otiza pi, lonyi pie, ayiko idri 'dirini pie nga yi ondri ra, awini di efi 'ya de dria kᴜ.
42008015	Ori o'depi nyaku onyi beri ma alia 'diyi, yi 'ba e'yo eripi asi lokiri kokorᴜ onyirᴜrisi 'diyi, yi bi e'yo nde ci, azini yi efi 'ya asi tezasi.
42008016	'Ba alᴜni tala 'ipi tini opipi afazᴜsi cini yo, kani 'bapi gbolo etiani yo; te yi eri 'ba afa tala 'bazᴜri ma dria, 'ba efipi joa 'diyi nga dizani ndre beni.
42008017	Afa zizarᴜ alᴜni ngani ovᴜ e'dakokorᴜ kᴜ, afa tani mbaleri alᴜni ngani ovᴜ nikokorᴜ, fᴜzᴜ mgborᴜ kᴜni kᴜ.
42008018	E'yo 'disi emi ma ndre geri emini e'yo erizᴜri; 'ba afa beri dri yi nga afa fe, te 'ba afa kokorᴜri ma dria, yi nga afa erini egale kini eri ovᴜ yi be indiri pa ra.
42008019	Andri erini pi adripi erini be yi mu eri vᴜ, te econi yini ecazarᴜ eri vᴜ 'ba ongᴜlᴜmᴜrᴜ dri kᴜ.
42008020	'Ba olᴜ eri tia, Mi andri pi mi adripi be yi so pa amve, yi le mi ndre.
42008021	Te eri omvi e'yo, nga 'yo yi tia, Ma andri pi ma adripi be yi 'ba e'yo Munguni eripi 'yepi 'diyi.
42008022	Te eri nga di eca 'dini o'du nde 'dayi ma azinisi, eri fi oguru alia, eri ma ngᴜlᴜpi pi 'ba erini imbale 'diyi be, eri 'yo yi tia, Ama ma zo miri tia 'aa'dasi. Yi nga mu ra,
42008023	te ogurᴜni aciria miri dria eri 'ba o'du ko. Te oli amborᴜ nga enga li miri ma dria, yi 'ye ga ogurᴜ alia tre, yi ovᴜ e'yo ewarᴜ ma alia drile-onzirᴜ.
42008024	Yi eca eri vᴜ, yi orᴜ eri ra, kini, Ambo la! Ambo la! Ama dri ja 'do fo! Eri nga enga ra, nga ega oli pi ma dria yi ombᴜpi ombᴜri be ; yi nga pa so ndi, angᴜ nga ndri tili.
42008025	Eri 'yo yi tia. A'ita emini ngoa ya? Te yi ovᴜ urisi, yi osu tᴜ, yi nga e'yo 'yo yi eselia kini, 'Ba 'diri eri 'ba ngoni ngori'i ya, erini e'yo azizᴜ oli pi ma tia miri be, yini e'yo erini inzizᴜ 'dini?
42008026	Yi eca angᴜ 'ba Gerasenini, i otipi Galili beria.
42008027	Eri ka efᴜ oguruasi erini ecazᴜ yi kutia 'boria, agu azini engapi akua ovᴜpi orindi onzi be eri ma aliari nga dri fᴜ eri be ; o'du kakaᴜ eri suni bongo kᴜ, ovᴜni joa kᴜ te eri adri ovᴜ nyadri eselia.
42008028	Eri ka Yesuni ndre ra, eri oyᴜ urᴜ, eri eco i va eri ma drilia, nga 'yo o'duko urusi kini, E'yo mini ma be ngoni ya, Yesu mi Mvi Mungu Uru Tᴜrini? Ma matᴜ 'ba mi vᴜ, mi ecandi ma kᴜ.
42008029	A'disikᴜ eri ovᴜ orindi onzi alata kokorᴜri aziria, kini eri ma fᴜ agu nde ma alia ra. (Te eri bi eri ewu kakaᴜ; yi adri eri ombe anzirikᴜ pisi emve be eri agei tezᴜ, te eri nga afa eri ombezᴜ 'diyi onyo ra, orindi onzi nga eri dro angᴜ roko dria.)
42008030	Yesu zi eri tia kini, Mi ru a'di'i ya? Eri ‘yora, Kakaᴜ'i; orindi onzi kakaᴜni file eri rᴜaarisi.
42008031	Orindi onzi nde nga matᴜ 'ba eri vᴜ eri ma azi yi fᴜzᴜ muzᴜ 'bilea kᴜ.
42008032	Isu ezo ongᴜlᴜmᴜrᴜ kakaᴜ yini iribi nyaria oni ombetia; yi nga matᴜ 'ba eri vᴜ eri ma fe geri yi dri fizᴜ ezo nde 'diyi ma alia ani. Eri nga geri fe yi dri ra.
42008033	Orindi onzi yi nga efᴜ agu aliarisi ra, nga di fi ezo alia; ezo ongᴜlᴜmᴜrᴜ afi rri nzᴜzᴜ angᴜ gulukurᴜ ma aliarisi o'dezᴜ miria, nga odra yisi.
42008034	'Ba yi ocepi 'diyi ka afa i 'yepiri ndre ra, yi nga apa ra, e'yo 'di olᴜzᴜ aku amborᴜ pi ma alia angᴜ ageinia 'diyi be.
42008035	Yi efᴜ afa i 'yepiri ndrezᴜ, yi eca Yesuvᴜ, yi isu agu te orindi onzini efᴜzᴜ aleniari erini riria Yesu ma paalerᴜ, bongo be ruaa, asisile be kililirᴜ ; yi ovᴜ ani urisi.
42008036	'Ba te e'yo 'di ndrepi yi milesi 'diyi nga e'yo 'ba orindi onzi berini i pazᴜri olᴜ yi tia.
42008037	'Ba ongᴜlᴜmᴜrᴜ dria angᴜ 'ba Gerasenini ma ageia 'diyi nga zi eri tia, kini eri ma kᴜ yi ra; te uri bi yi tᴜ; eri nga fi oguru alia, mvi ra.
42008038	Te agu te orindi onzini efᴜzᴜ aleniari 'ba matᴜ eri vᴜ, kini i ma ovᴜ eri be; te eri pe tini mvizᴜ, kini,
42008039	Mi mvi jo minia, mi ece e'yo amborᴜ Munguni 'yele mi beri. Eri mu ra, eri nga di e'yo amborᴜ Yesuni 'yele eri beri olᴜ aku amborᴜ ma alia dria.
42008040	Yesu ka emvi ra, 'ba ongᴜlᴜmᴜrᴜ nga eri a'i ayikosi, yi driani ovᴜle eri tele terisi.
42008041	Mi ndre, agu nga emu ra, rᴜni Yairo'i, eri 'ba amborᴜ pari 'bani yi okᴜzᴜria; eri eco i va Yesu ma palaa, nga matᴜ 'ba eri vᴜ kini eri ma emu fi jo inia,
42008042	a'disikᴜ eri ovᴜ zamva erini be alᴜ ilipilirᴜ, eli be dria mᴜdri drini iri, te eri 'ye dra dra. Te erini muria, 'ba ongᴜlᴜmᴜrᴜ omi eri ci ci.
42008043	Okᴜ ovᴜpi azo arini razᴜ ruaniari be eli mᴜdri drini iri, afa erini fepi depi dria ojoᴜ dri ti, ruanini ecozᴜ atizᴜ ani ojoᴜ alᴜani dri kᴜri,
42008044	nga emu geri eri ngᴜkᴜarisi, nga bongo erini ma ti elo; coti ari raza erini nga nzu ra.
42008045	Yesu kini, A'di elo ma ruani ya? 'Ba dria ka ga si, Petero nga ‘yora, Ambo la, 'ba ongᴜlᴜmᴜrᴜ ga mi ageia tre, yi mi rua omi omi!
42008046	Te Yesu ‘yora, 'Ba azini elo ma rua ra; mani nile kini okpo fᴜ ma ruaa 'borisi.
42008047	Okᴜ ka ndre ra kini i econi i zizarᴜ kᴜ, eri emu rua yaza be, nga i eco va eri drilia, nga e'yo eti fepi ini eri rua elozᴜri olᴜ 'ba ongᴜlᴜmᴜrᴜ ma milia dria, e'yo i ruani atizᴜ cotiri be.
42008048	Eri 'yo eri tia, Ma zi, a'ita mini pa mi 'bo; mi mu di asi anzurᴜ be.
42008049	De erini nga e'yo 'yoria, 'ba azini engapi 'ba amborᴜ pari 'bani yi okᴜzᴜriari ma joari nga emu ra, nga 'yo kini, Mi zi dra 'bo; mi ecandi 'Ba 'ba Imbapiri dika kᴜ.
42008050	Te Yesuni e'yo nde eriria, omvi e'yo tinia kini, Mi rᴜ kᴜ; mi a'i lᴜ kiri'i, eri nga ovᴜ pazarᴜ ra.
42008051	Eri ka di eca akua 'bo, eri a'ini 'ba azinini fizᴜ i be kᴜ, pe lᴜ Petero pi, Yohana pie, Yakobo pie, zamva ma ati pi andri be a'dule.
42008052	'Ba driani awᴜ wᴜria azini lulu garia erisi, eri ‘yora, Emi wᴜ kᴜ; eri drani kᴜ, te eri o'du ko.
42008053	Yi ogu eri ogu ogu, yini nile kini eri dra te 'borisi.
42008054	Te eri bi eri dri, nga eri omve kini, Zamva, mi enga urᴜ.
42008055	Orindi erini emvi ra, eri enga perepere urᴜ; eri azi 'ba ma fe afa nyaza eri dri.
42008056	'Ba eri tipi 'diyi osu tᴜ; te eri azi yi tia kini yi ma olᴜ e'yo ovᴜpi 'yezarᴜ 'diri 'ba alᴜni ma tia kᴜ.
42009001	Eri omve 'ba mᴜdri drini iri 'diyi tualᴜ, nga yi dri okpo pi fe e'yo ecozani be, orindi onzi ma dria azini azo atizᴜ.
42009002	Eri pe yi ti suru Munguniri ma e'yo olᴜzᴜ, 'ba rua atizᴜ indi.
42009003	Eri 'yo yi tia, Emi ma 'du afa acitani alᴜni kᴜ, kani kalini, kani jᴜrᴜani, kani enyani, kani silingini; emi ma 'du koti iri iri kᴜ.
42009004	Jo dria emini fizᴜ aleniaria emi ma ovᴜ 'daa, emi ma fᴜ 'dasi.
42009005	Te 'ba ka emi a'i kᴜ, emini aku 'dari kᴜria emi ma we irifᴜra emi paari 'daa, e'yo eti nzezᴜ yi ma dria.
42009006	Yi ko dri mu aku vᴜsi aku vᴜsi, e'yo bari olᴜzᴜ, 'ba rua atizᴜ angᴜ drisi dria.
42009007	Te opi Herode eri e'yo Yesuni 'yele 'diyi dria ra, eri aba tᴜ e'yo 'ba azinini 'yole kini Yohana enga 'ba draza eselia 'borisi,
42009008	te 'ba azini kini Eliya e'da ini, 'ba azini kini nabi 'ba oku drio 'diyi ma azi enga dikani.
42009009	Herode nga ‘yora, Ma li Yohana ma dri ma'i; te 'ba 'diri mani e'yo awa'dinile 'diyi erizᴜ eri ma e'yosiri a'di'i ya? Eri le eri ndre ani.
42009010	'Ba ti opele 'diyi ka emvi ra, yi olᴜ eri tia e'yo dria yini 'yeleri. Eri nga i nze 'ba ini 'diyi be 'ba ma eseliarisi, nga yi ji aku omvele Betesaida'iria.
42009011	Te 'ba ongᴜlᴜmᴜrᴜ ka ni ra, yi mu vᴜtinia ; eri a'i yi ra, nga suru Munguni ma e'yo 'yo yi be, nga vini 'ba rua atiza lepi 'diyi ati ra.
42009012	Etu si ka 'ba ambi 'bo, 'ba mᴜdri drini iri 'diyi emu ra, nga 'yo eri tia, Mi pe 'ba ongᴜlᴜmᴜrᴜ ti mvizᴜ, yi ma mu aku ama ageia 'diyi vᴜsi angᴜ ageiniari be, yi ma isu pari lazᴜ, nyaka ndazᴜ yi dri, a'disikᴜ ama ovu 'doa angᴜ roko driaria.
42009013	Te eri 'yo yi tia, Emi fe yi dri nyaka nyazᴜ emi'i. Yi ‘yora, Afa amani ovᴜzᴜ yi be 'diyi lᴜ kiri mikate towi e'bi iri be a'dule—ama ka mu nyaka jezᴜ 'ba 'doyi dria dri kᴜria.
42009014	Te 'ba agupirᴜ 'diyi yi kile alifᴜ towile. Eri nga 'yo 'ba erini imbale 'diyi ma tia, Emi ma fe yi ma ri va eselesi eselesi, ekile 'ba kali towi kali towi.
42009015	Yi 'ye 'dinile, yi fe yi ri va dria.
42009016	Eri 'du mikate towi e'bi iri be 'diyi, eri nga i mile enga 'bua, nga asi ndriza a'i drinia, nga nyo fe 'ba erini imbale 'diyi dri 'bazᴜ 'ba ongᴜlᴜmᴜrᴜ ma palaa.
42009017	Yi nya ra, yi dria nga tra ra. Yi okᴜ jolokoni acepi onyozarᴜ 'diyi evᴜ mᴜdri drini iri.
42009018	Eri nga eca 'dini, erini Mungu ziria a'dulesi, 'ba erini imbale 'diyi ovᴜ eri be indi; eri zi yi tia kini, 'Ba ongᴜlᴜmᴜrᴜ kini ma a'di'i ya?
42009019	Yi nga e'yo omvi, ‘yora, Yohana baputizi fepiri'i; 'ba azini kini, Eliya'i; 'ba azini kini nabi oku drio 'diyi ma azi enga dikani.
42009020	Eri zi yi tia, Te emi'i, emi 'yo ma a'di'i ya? Petero nga e'yo omvi, 'yo kini, Mi Kristo Munguniri'i.
42009021	Te eri imba yi okposi, eri azi e'yo yi dri yi ma olᴜ e'yo 'diri 'ba alᴜni ma tia kᴜ,
42009022	kini, Mvi 'bani ma isu candi kakaᴜ, 'ba 'wara piyi ma ga eri si kuhani amborᴜ 'diyi pie, karani pie, yi ma fu eri ra, o'du nasi eri ma enga 'ba draza ma eselia dika.
42009023	Eri 'yo yi tia dria, Ba azini ka le ma vᴜti bi, eri ma ga i ma ngᴜlᴜpi si, eri ma 'du pati alaza iniri etu vᴜsi etu vᴜsi, eri ma bi ma vᴜti ani.
42009024	'Ba dria alᴜ alᴜ ka le idri ini pani, idri eriniri nga dri ja ra; te 'ba dria alᴜ alᴜ ka idri ini ma dri ja e'yo manisini, eri nga eri pa ra.
42009025	Te 'ba ka angᴜ wudrikuru dria isu eri ma orodrirᴜ, te eri ma ngᴜlᴜpi ka dri ja ra, kani ovᴜ ndezarᴜ e'yo lizasi ra, e'yo 'diri nga eri aza ko ngoni ngoni ya?
42009026	Te 'ba ka ovᴜ drinzasi masi azini e'yo mani 'yole 'diyisi, Mvi 'bani eri nga ovᴜ drinzasi 'ba nde 'dirisi o'du erini emuzᴜ diza eri ma ngᴜlᴜpi pini, Ata erini pie, malaika alatararᴜ pieri berisi.
42009027	Te ma 'yo emi tia ndi ndi, 'ba pa sopi 'doa 'diyi ma azi indi, yi ngani dra ma aji 'bi 'de kᴜ, de nga yini suru Munguni ndreria kᴜria.
42009028	Eri nga eca 'dini o'du aro e'yo erini 'yole 'diyi ma vᴜtia, eri 'du Petero pi, Yohana pie, Yakobo pie, nga tu yi be oni dria Mungu zizᴜ.
42009029	Erini Mungu ziria mile erini ma wura nga i oja ndᴜ, bongo erini nga mve emve ndrindri dizarᴜ.
42009030	Mi ndre, 'ba iri yi e'yo 'yo eri be, yi Musa pi Eliya be;
42009031	yi e'da diza alia, yi nga asiza erini ngapi i 'yepi i paria Yerusalemuari ma e'yo 'yo.
42009032	Petero pi, 'ba ovᴜpi eri be 'diyi pie, yi ma mile ovᴜ o'du dri nzizarᴜ, te yi ka di orᴜ 'bo, yi nga diza erini ndre, azini 'ba iri pa sopi eri be 'diyi.
42009033	Eri nga eca 'dini, yini eri kᴜria Petero 'yo Yesu tia, Ambo la, onyirᴜ amani ovᴜzᴜ 'doa; mi fe ama si boroko na, alᴜ mini, alᴜ Musani, alᴜ Eliyani —te eri nini e'yo erini 'yoleri kᴜ.
42009034	Erini e'yo 'diyi 'yoria, iriti nga esi yi dria, endriniri nga yi a'bᴜ ci; yini firia iriti alia uri nga yi bi ra.
42009035	Te o'duko nga efᴜ iriti ma alia kini, 'Ba 'diri eri ma Mvi, mani peleri'i ; emi eri e'yo erini!
42009036	O'duko ka de e'yo 'yozᴜ 'bo, yi isu di Yesuni a'dule. Yi adri ciri o'du 'dayisi, yi olᴜni 'ba alᴜni tia afa yini ndreleri ma e'yo alᴜni kᴜ.
42009037	Eri nga eca 'dini, drusi yini esiria oni driarisi va, 'ba ongᴜlᴜmᴜrᴜ kakaᴜ nga dri fu eri be.
42009038	Isu agu alᴜ 'ba ongᴜlᴜmᴜrᴜ ma eselia eri nga otre uru kini, 'Ba 'ba Imbapiri, ma matᴜ 'ba mi vᴜ, mi ndre mva mani, eri mva mani alᴜ ilipilirᴜrili'i
42009039	te mi ndre, orindi adri eri bi, eri nga di otre coti; eri rᴜa nga ya ya, kafuto emizᴜ eri ma tilia, ka eri rua osi akazarᴜ 'bo, orindi nde nga eri kᴜ ewarᴜ ndo.
42009040	Ma 'ba matᴜ 'ba mini imbale 'diyi vᴜ yi ma dro eri amve, te econi yini kᴜ.
42009041	Yesu nga e'yo omvi, 'yo kini, Emi a'bianzi a'ita kokorᴜ emi ojapi onzirᴜ 'diyi la, ma nga ovᴜ emi be ewu ngopi ma ecandizᴜ emisi ya? Mi eji mvi mini 'doa.
42009042	Erini nga emuria, orindi nga eri rᴜa asi ra, nga eri oya okposi indi. Te Yesu nga ega orindi onzi ma dria, nga mva ma rua ati ra, nga eri omvi fe ati dri.
42009043	'Ba dria yi osu tᴜ okpo amborᴜ Mungunirisi. De 'ba dria yini osuria e'yo dria erini 'yele 'diyisi, eri nga 'yo 'ba erini imbale 'diyi ma tia,
42009044	Emi fe e'yo 'diyi ma fi emi bilia; yi 'ye Mvi 'bani fe 'ba ma dria.
42009045	Te yi nini e'yo 'diri kᴜ, e'yo 'diri ma eti ovᴜ zizarᴜ yi dri, yi ma va eri kᴜ beni; yi rᴜ e'yo 'diri zizᴜ eri tia indi.
42009046	Agata efᴜ yi eselia, kini yi eselia 'ba amborᴜ agapiri a'di'i ya.
42009047	Te Yesuni agata gaza yi asiari niria, eri nga mva were 'du, fe pa sozᴜ i ageia,
42009048	nga 'yo yi tia, 'Ba azini ka mva 'diri a'i ma rusi, eri di ma a'i, te 'ba ma a'ipiri eri di 'ba ma ti epepiri a'i; a'disikᴜ 'ba ovᴜpi emi dria ma eselia werearᴜ tᴜri, 'ba 'diri eri 'ba amborᴜni.
42009049	Yohana nga e'yo omvi, 'yo ra Ambo la, ama ndre 'ba azini erini orindi onzi odroria mi rusi; ama oga eri dri si, erini mi vᴜti bile ama be kᴜrisi.
42009050	Te Yesu 'yo eri tia, Emi oga eri kᴜ; a'disikᴜ 'ba emi dri arupi kᴜri eri 'ba fipi eminirᴜri'i.
42009051	Eri nga eca 'dini, etu yini eri 'duzᴜ 'buari ka 'ye eca ogogo, eri 'ba mile erini okporᴜ muzᴜ drile Yerusalemua.
42009052	Eri nga ojioᴜ ma ti ope muzᴜ i drilia; 'ba nde 'diyi nga mu ra, nga fi aku 'ba Samariaa 'diyinia, yi ma ede ani afa kᴜ ngonde eri dri beni;
42009053	te 'ba aku ndea 'diyi a'ini eri kᴜ, erini i mile 'bale muzᴜ Yerusalemuarisi.
42009054	Te 'ba erini imbale Yakobo pi Yohana be 'diyi ka ndre 'dini, yi ‘yora, Opi, mi le ama ma omve aci ma esi 'buarisi va yi dri jazᴜ ya?
42009055	Te eri nga ti co vile, nga ega yi dria.
42009056	Yi mu aku azinia.
42009057	Yini muria geria, agu alᴜ nga 'yo eri tia, Ma nga mi vᴜti bi pari mini muzᴜria dria.
42009058	Te Yesu 'yo tinia, Obalako ovᴜ 'bile yini be, aria 'bua 'diyi ovᴜ jorovᴜ yini be indi; te Mvi 'bani ma pari dri 'bazᴜri yo.
42009059	Eri nga 'yo 'ba aziniri ma tia, Mi bi ma vᴜti. Te eri ‘yora, Opi, mi kᴜ ma mu ma atini sa raka.
42009060	Te eri nga 'yo eri tia, Mi kᴜ 'ba odraza ma osa 'ba odraza yi ma ngᴜlᴜpini 'diyini; te mi fᴜ mu suru Munguni ma e'yo olᴜ'i.
42009061	'Ba aziniri 'yo vini kini, Ma nga mi vᴜti bi, Opi; te mi fe ma ma mu 'ba ovᴜpi ma vile joa 'diyi azi raka.
42009062	Te Yesu nga 'yo eri tia, 'Ba i dri 'bapi e'bᴜ tini seleri bipi, i ojapi i vᴜti nepiri, funi dri fizᴜ suru Munguniria alᴜni kᴜ.
42010001	E'yo 'diyi ma vᴜtia, Opi nga'ba kali aziri azini 'diyiope, ngayi ti pe iri iri muzᴜ i drilia aku azini pari dria alᴜ alᴜ i ma ngᴜlᴜpini 'yezᴜ muzᴜria.
42010002	Eri nga 'yo yi tia, Anya kaza ka tᴜ, te 'ba azi ngapi 'diyi were; e'yo 'disi emi 'ba matᴜ Opi anya kaza ma e'i vᴜ, eri ma pe 'ba azi ngapi 'diyi ma ti anya kaza erini ma alia.
42010003	Emi mu leti eminia; emi ndre, ma pe emi ti 'balau eselia ekile kabiloanzile.
42010004	Emi ma su okporo kᴜ, jᴜrᴜa kᴜ, enyiriko paari kᴜ; azini emi ma zi 'ba ci ci geria alᴜni kᴜ.
42010005	Emini ngaria firia jo ngonini ma alia, emi 'yo okoni, Asi anzurᴜ ma ovᴜ jo 'diri ma dria!
42010006	Mva asi anzurᴜ beri ka ovᴜ 'daa indi, asi anzurᴜ eminiri nga ri eri dria; te ka kᴜ, eri nga emvi emi vᴜ dika.
42010007	Emi adri jo 'diri ma alia, afa yini fele emi dri 'diyi nyaria, mvuria, te 'ba azi ngapiri fu dri oya a'izᴜ ra; emi mu ovᴜzᴜ jo vᴜsi jo vᴜsi kᴜ.
42010008	Aku nde emini fizᴜ, yini emi a'izᴜria, emi ma nya afa 'bani 'bale emi miliari ra;
42010009	emi ati 'ba azorᴜ angᴜ ndea 'diyi ra, emi 'yo yi tia indi, Suru Munguni eca emi vᴜ ogogo 'bo.
42010010	Te aku emini fizᴜ yini emi aizᴜ kᴜria, emi fᴜ mu gboko aku ndeniri ma alia, emi 'yo,
42010011	Irifᴜra nde ovᴜpi aku eminia i ebipi ama pa ageleari, ama ewe e'yo eti nzezu emi dria; ka' dini ti, emi ni 'diri, kini, suru Munguni eca emi vᴜ ogogo 'bo.
42010012	Ma 'yo emi tia, O'du 'darisi e'yo lizani nga ovᴜ ewarᴜ tᴜ aku 'dari dria aga Sodomu driari ra.
42010013	Candi mi dri, Korazini! candi mi dri, Betesaida! tali okpo be ovᴜpi 'yezarᴜ emi ma alia 'diyi ka ovᴜ ndra 'yezarᴜ Turoa azini Sidonia, te'do yi oja yi asi ndra drio, koliba suzᴜ yi ruaa orizᴜ ofᴜta alia candisi.
42010014	Te e'yo liza ma alia e'yoni nga ovᴜ ewarᴜ tᴜ emi dria aga Turo pi ma dria Sodomu beri ra.
42010015	Mi'i Kaperinaumu la, yi nga mi 'du 'ba uru kpere 'bua ya? Mi nga si va kpere Pari 'ba drazaniri ma alia ra.
42010016	'Ba e'yo emini eripiri eri e'yo mani eri ra, 'ba emi gapiri eri ma ga, azini 'ba ma gapiri eri 'ba ma ti epepiri ga'i.
42010017	'Ba ndraka kali aziri 'diyi nga emvi ayiko be, kini, Opi, ka tro orindi onzini ti, yi e'yo amani eri mi rusi ra!
42010018	Eri 'yo yi tia, Ma ndre Satanini e'deria 'bua ekile ovini galerile.
42010019	Mi ndre, ma fe emi dri okpo emini pa tᴜzᴜ uri pi ma dria otᴜnᴜkᴜa be 'bo, azini vini okpo okpo dria juruniri agazᴜ; afa azini alᴜni emi 'yepi onzini yo.
42010020	Ka-'dini ti, emi ovᴜ ayiko be e'yo 'dirisi, kini orindi nde yini e'yo emini erilerisi, 'dini kᴜ; te emi ma ovᴜ ayiko be emi runi ovᴜle sizarᴜ 'bua 'borisi.
42010021	Etu nde 'dasi eri ovᴜ ayiko be Orindi Alatararᴜsi, eri nga 'yo, Ma mi inzi tᴜ, Ata, mi Opi 'bu pini nyaku beri, mini e'yo 'diyi ozile 'ba ondᴜarᴜ pi ma milia 'ba e'yo vapi kililirᴜ 'diyi be ra, yi ecezᴜ 'ba odekᴜarᴜ 'diyi dririsi; e, Ata, 'yezᴜ 'diniri ovᴜ onyiro mi milia.
42010022	Ma Ati fe afa dria ma dri 'bo; azini 'ba alᴜni nini Mvi eri a'di'i yari kᴜ pe Ata'i a'dule, azini 'ba alᴜni nini Ata eri a'di'i yari kᴜ pe Mvi'i a'dule, azini vini 'ba Mvini lele Atani ecezᴜ eri driri'i.
42010023	Erini ti coria 'ba erini imbale 'diyi vᴜ, eri nga 'yo yi tia oyokolosi, Mileefi afa emini ndrele 'diyi ndrepiri ovᴜ drilebarᴜ!
42010024	Te ma 'yo emi tia kini, nabi kakaᴜ meleki pie, yi le ndra afa emini adrile ndrele 'diyi ndre, te ndreni kᴜ; yi le afa emini erile 'diyi eri indi, te erini kᴜ.
42010025	Mi ndre, 'ba azita imbapiri alᴜ nga pa so uru, eri o'bizᴜ kini, 'Ba 'ba Imbapiri, ma ma 'ye ngoni ka, mani idri 'dani 'dani isuzᴜ awitarᴜ ani ya?
42010026	Eri 'yo eri tia, Si ndra azita ma alia e'yo ngoni ya? Mi la ngoni ya?
42010027	Eri nga omvi 'yo kini, Mi ma le di Opi Mungu mini mi asi driasi, mi orindi driasi, mi okpo driasi, mi asisile driasi; mi ma le 'ba ovᴜpi mi jo ejeleari mini mi ngᴜlᴜpi lelerile.
42010028	Eri 'yo eri tia, Mi omvi e'yo 'yeke; mi 'ye 'dini, mi nga di ovᴜ idri be ani.
42010029	Te eri'i, erini lele i ngᴜlᴜpi ecezᴜ onyirᴜsi, nga 'yo Yesu tia, Te 'ba ovᴜpi ma jo ejeleari a'di'i ya?
42010030	Yesu nga e'yo omvi, 'yo ra kini, Agu azini enga Yerusalemua esi muzᴜ Yerikoa; nga dri fu oguoᴜ afa opapi 'diyi be. 'Ba nde 'diyi otrᴜ bongo erini, co eri, mu di ra, kᴜ eri de eri 'ye dra dra.
42010031	Isu eri eca 'dini, 'ba kuhanirᴜ alᴜ nga si leti andralerᴜ 'dasi; ka eri ndre ra, eri ali leti kalaarisi.
42010032	'Ba Levini 'ye trotro 'dini indi, eri ka eca pari 'daria, ka eri ndre ra, eri nga aga leti kalaarisi.
42010033	Te 'ba Samariaari alᴜ erini aciria, nga eca eri vᴜ; ka eri ndre ra, yiki nga eri fu erisi,
42010034	eri emu vᴜnia ogogo, nga odᴜ pi osᴜ patiefi ma su be bile erini ma milia, nga ombe bongosi; eri nga eri 'ba akanya iniri ma dria, nga eri eji jo 'ba acipi aci 'diyini lazᴜria, eri nga eri agei te.
42010035	Dru 'dini eri nze silingi iri, fezᴜ jo e'i dri, 'yozᴜ kini, Mi te di eri ma agei ci; afa mini ezale silingi 'diyi ma driari, mani emviria ma nga ariotini omvi mi dri ma'i.
42010036	Ka'dini 'ba na 'diyi ma eselia, mi ega a'di ovᴜ 'ba dri fupi oguoᴜ be 'diri ma agyi jo ejelearirᴜni ya?
42010037	Eri nga ‘yora, 'Ba yiki 'bapi eri vᴜri'i. Yesu 'yo eri tia, Mi mu 'ye 'dini indi.
42010038	Yini aciria eri fi aku azinia; okᴜ alᴜ runi Marita nga eri a'i jo inia.
42010039	Amvipi erini runi Mariamu'i ri Opi ma palaalerᴜ e'yo erini erizᴜ.
42010040	Te Maritani de i ecandi- ria azi kakaᴜsi, eri nga emu vᴜnia, nga ‘yora, Opi la, mi egani e'yo ma amvipini ma kᴜzᴜ azi ngazᴜ a'duieri kᴜ ya? Mi azi eri ma ko ma aza fo.
42010041	Te Opi nga e'yo omvi, 'yo tinia, Marita, Marita, mi asini oti oti mini otaria afa kakaᴜ ma 'yezasi;
42010042	te di afa leleri ovᴜ alᴜ a'dule. Te Mariamu pe ini afa esele onyirᴜ, yini ngale pale eri ma dria kᴜri'i.
42011001	Eri nga eca 'dini, erini Mungu ziria pari azinia, ka de zizᴜ 'bo, 'ba erini imbale 'diyi ma azi alᴜ nga 'yo eri tia, Opi, mi imba ama Mungu zizasi, ekile Yohanani ndra 'ba erini imbale 'diyi imbalerile.
42011002	Eri 'yo yi tia, Emi ka Mungu zi, emi 'yo 'dini: Ata, ru mini ma ovᴜ inzizarᴜ. Suru mini ma emu.
42011003	Etu vᴜsi etu vᴜsi mi fe ama dri nyaka o'du andrᴜniri;
42011004	mi kᴜ e'yo onzi amani, te ama'i indi, ama kᴜ mari 'ba dria alᴜ alᴜ mari nyapi ama vᴜrini; mi ji ama obeta ma alia kᴜ.
42011005	Eri 'yo yi tia, Ba emi eselia a'di'i, ovᴜpi agyi beri, agyi nde ka nga eca eri vᴜ iniaayi, ka nga 'yo eri tia, Ma agyi, mi fe ma dri enya olemirᴜ na toborᴜ;
42011006	te ma agyi engapi aciari eca ma vᴜ, te afa mani ngale fele eri driri alᴜni yo;
42011007	eri nga e'yo omvi geri jo aliarisi 'dini ya, kini, Mi ecandi ma kᴜ; ma opi jotile 'bo, azini anzi mani yi ovᴜ ma be pari dria; econi mani ngazarᴜ fezᴜ mi dri kᴜ?
42011008	Ma 'yo emi tia, Eri ka enga fezᴜ eri dri erini ovᴜle eri agyirisi kᴜ ti, te erini zile dika dikarisi eri nga enga ra, eri nga afa erini a'ile 'diyi fe eri dri ra.
42011009	Ma 'yo emi tia indi, Emi zi, eri nga ovᴜ fezarᴜ emi dri; emi ndru, emi nga isu ra; emi kpo, eri nga ovᴜ zizarᴜ emi dri.
42011010	A'disikᴜ 'ba dria alᴜ alᴜ afa zipiri eri a'i ra, 'ba afa ndrᴜpiri eri isu ra, 'ba kpopiri dri yi nga zi ra.
42011011	'Ba emi eselia ovᴜpi atarᴜ, mva erini ka enya olemi a'i eri dri, ngapi eri dri oni fepi'iri a'di'i ya?
42011012	Eri ka nga a'ugbe a'i, eri nga di eri dria otᴜnᴜkᴜa fe'i ya?
42011013	Ka'dini emi 'ba onzirᴜ 'diyi ka ni afa onyirᴜ fezᴜ emi anzipi dri ra, Ata emini 'buari :ngani Orindi Alatararᴜ fe 'ba eri zipi 'diyi dri aga ra kᴜ ya?
42011014	Eri ovᴜ de orindi onzi ndindi-rᴜri droria. Eri nga eca 'dini, orindi onzi ka fᴜ amve 'bo, 'ba ndindirᴜ 'ba e'yo 'yo ; 'ba ongᴜlᴜmᴜrᴜ yi nga osu ani osu osu.
42011015	Te 'ba azini yi eselia ‘yora, Eri orindi onzi odro Beelizebuli opi orindi onzi ma driliari ma okposi;
42011016	te 'ba azini, yini eri o'biria, nga eceta engapi 'buari ndru eri vᴜ.
42011017	Te eri'i, erini asisile yini nile rarisi, nga 'yo yi tia, Suru nyaza dria yi esele copi ombasi ceni 'diyi nga dri ja ra, aku indi ka i esele co ceni eri nga i eza ra.
42011018	Satani ka i esele co ceni, suru erini nga pa so ngoni ngoni ya? A'disikᴜ emini 'yole ma nze orindi onzi okpo Beelizebulinirisi.
42011019	Te ma ka orindi onzi odro okpo Beelizebulinisi, anzi emini yi di yi odro a'di ma okposi ya? E'yo 'disi yi nga ovᴜ 'ba e'yo emini lipi 'diyirᴜ.
42011020	Te ma ka orindi onzi odro drilejᴜ Mungunisi, awa'dini suru Munguni eca emi vᴜ 'bo.
42011021	'Ba okpo be i osupi afa ombanisiri ka i ma aku agei te, afa erini dria yi nga ovᴜ 'yeke;
42011022	te 'ba okpo be eri agapi rari ka nga emu 'ba nderi ma dria eri agazᴜ, eri nga afa ombani erini asi 'bazᴜ drinia egale kini i nga i pa ani 'diyi o'du dria, nga di afa erini opale ombaa 'diyi awa ra.
42011023	'Ba ovᴜpi ma be kᴜri eri ovᴜ 'ba ma dri arupiri, azini 'ba afa okᴜpi ma be tᴜalᴜ kᴜri eri ere saarᴜ.
42011024	Orindi ondirᴜ ka efᴜ 'ba aliarisi 'bo, eri aga pari yi kokorᴜa, erini ande liza ndaria; te eri ka isu kᴜ eri 'yo, Ma nga dri atri mvizᴜ jo ndra mani efᴜzᴜria.
42011025	Eri ka eca ra, eri isu ko jo ale 'bo, ede eri ra.
42011026	Eri nga di mu orindi azini aziri eri agapi onzisi ra 'diyi okᴜ i vᴜ, yi nga fi ovᴜ 'daa; 'dini agu nderi ma e'yo vileri nga eca onzi aga okori ra.
42011027	Eri nga eca 'dini, erini e'yo 'diyi 'yoria, okᴜ alᴜ 'ba ongᴜlᴜmᴜrᴜ ma eseliari nga oyᴜ o'duko urusi, nga 'yo eri tia, Opojo mi ojipiri ovᴜ drilebarᴜ, ba mini ndrᴜleri be.
42011028	Te eri ‘yora, Kani bani 'ba e'yo Munguni eripi, tani mbapi 'diyi, yi drilebarᴜni!
42011029	'Ba ongᴜlᴜmᴜrᴜ 'diyini yi okᴜria eri vᴜ, eri 'ba 'yo kini, 'Ba a'bianzirᴜ ewu 'dosi 'diyi yi 'ba onzini; yi eceta nda, te eceta ngani ovᴜ fezarᴜ yi dri kᴜ, pe lᴜ eceta Yonani a'dule.
42011030	Mvi 'bani eri ovᴜ ecetarᴜ a'bianzi ewu 'dosi 'diyi drini, ekile ndra Yonani ovᴜle ecetarᴜ 'ba Ninevea 'diyi dririle.
42011031	Okᴜ melekirᴜ engapi angᴜ uru-lerᴜari nga enga etu e'yo lizᴜrisi a'bianzi ewu 'dosi 'diyi be, eri nga yi nde e'yo lizasi ra; erini ndra engale angᴜ ma kalatini asizᴜria ondᴜa Sulemanini erizᴜrisi; te emi ndre, agu Sulemanini agapi rari eri 'doa ci.
42011032	Etu e'yo lizᴜrisi 'ba Ninevea 'diyi nga pa so a'bianzi ewu 'dosi 'diyi be, yi nga yi nde e'yo lizasi ra; yini yi asi ojale e'yo Yonani olᴜleri-sirisi; te emi ndre, 'ba Yonani agapi rari 'doa ci.
42011033	'Ba alᴜni tala 'ipi eri 'bapi pari zizarᴜa, kani acalaka etiani yo, te eri nga eri 'ba pari tala 'bazᴜri ma dria, 'dini 'ba fipi 'diyi ma ndre ani dizani beni.
42011034	Tala mi ruani eri mi mileni; te mi mile ka ovᴜ alarᴜ, rua mini dria nga ga dizasi tre; te mi mile ka ovᴜ onzi, mi ruani nga ga angᴜ bizasi tre indi.
42011035	Ka'dini mi lu onyirᴜ diza ovᴜpi mi aliari kazᴜ ovᴜzᴜ bizarᴜ kᴜ.
42011036	Mi rua dria ka ga dizasi tre, 'dini esele alᴜni ka ovᴜ bizarᴜ kᴜ, eri nga ovᴜ diza be tre, ekile talani angᴜ emvele mi dri diza erinisirile.
42011037	De erini e'yo 'yoria, 'ba Farisaini nga eri omve nyaka nyazᴜ i be; eri nga fi, ri nyaka tia.
42011038	Te 'ba Farisaini ka ndre ra, asi erini osu tᴜ a'disikᴜ Yesuni nyaka nyale 'dani rᴜa ojikokorᴜrisi.
42011039	Opi nga 'yo eri tia, Te di emi 'ba Farisaini, emi adri ejea pi ma ngᴜkᴜ amvelerᴜri oji ko'biani be'i, te alialerᴜ emi ga tre afa opaza pisi e'yo onzi be.
42011040	Emi 'ba azazani! 'Ba ngᴜkᴜ amvelerᴜri edepiri edeni alialerᴜri indi kᴜ ya?
42011041	Emi fe afa ovᴜpi alenia 'diyi afa fezarᴜ; te mi ndre, afa dria nga ofᴜ alarᴜ emi dri ani.
42011042	Te candi emi dri, emi 'ba Farisaini! emi adri tibi ma esele mᴜdriniri fe ra, afa arikarirᴜri pi, mondrokolo pi, tibi be dria, te emi adri e'yo liza onyirᴜri pi kᴜ ja leta Munguni be; te onyirᴜ emi ka ndra e'yo 'diyi 'ye, e'yo azini 'diyi kᴜzᴜ kᴜ indi 'yeke.
42011043	Candi emi dri 'ba Farisaini! emini ogᴜŋa drilerᴜ pari 'bani yi okᴜzᴜriari pi lele zita cuua 'diyi berisi.
42011044	Candi emi dri! emini ovᴜle ekile nyadri i e'dapi kᴜ 'diyilerisi, te 'ba acipi yi ma dria 'diyi nini kᴜ.
42011045	'Ba azita imbapi 'diyi ma azi alᴜ nga e'yo omvi, 'yo eri tia kini, 'Ba 'ba Imbapiri, mini e'yo 'diri 'yoria mi di ama onzo indi.
42011046	Eri nga 'yo, Candi emi dri indi, emi 'ba azita imbapi 'diyi la! emini teri nzizarᴜ 'bani 'dule ewasi 'diyi o'bale 'ba driarisi, de te emi ngᴜlᴜpi eloni afa nzizarᴜ nde 'diyi drianzi emini ma azi alᴜnisi kᴜ.
42011047	Candi emi dri! emini nabi ma nyadri silerisi, de te emi a'bipi ofᴜ ndra yini.
42011048	'Dini emi ovᴜ 'ba e'yo eti nzepi 'diyirᴜ, azi emi a'bipini 'yeleri a'izᴜ; yirᴜni yi ofᴜ yi ra, te emi'i, emi si yi ma nyadrini.
42011049	E'yo 'disi ondᴜa Munguni 'yo indi, Ma nga nabi piyi ti pe 'ba ti opele 'diyi be yi vᴜ, yi nga azini 'diyi ofu ra, azini 'diyi inza ra,
42011050	'dini yi nga nabi dria ma ari 'bani adale engazᴜ nyaku tini e'dozᴜrisir ma arioti a'i a'bianzi ewu 'dosi 'diyi vᴜ,
42011051	engazᴜ ari Habilinisi ecazᴜ kpere ari Zakariani vᴜ, agu nde yini fule pari edeta edezᴜri pi ma eselia jo Munguni beri'i. Ada, ma 'yo emi tia, eri nga ovᴜ a'izarᴜ a'bianzi ewu 'dosi 'diyi vᴜ.
42011052	Candi emi dri, 'ba azita imbapi 'diyi la! emini fungua ondᴜani palerisi; emi ma ngᴜlᴜpi fini kᴜ, te emi oga 'ba 'yepi fipi 'diyi fiko si.
42011053	Eri ka efᴜ 'daarisi 'bo, karani piyi 'ba Farisaini be yi nga 'ba ozo eri dria okposi, yi fe eri dri e'yo 'yozᴜ e'yo o'birᴜ ma dria,
42011054	e'yo erini mbazᴜ, yi ma isu e'yo azini efᴜpi eri ma tiliari ani.
42012001	'Ba ongᴜlᴜmᴜrᴜ alifᴜ kakaᴜ yini yi okᴜria tualᴜ, ri ani yi ma pa otᴜ otᴜ, etu 'dasi eri e'do okoni e'yo 'yo 'ba erini imbale 'diyi ma tia kini, Emi te emi agei akufi 'ba Farisainirisi, akufi nderi lokirini.
42012002	Te afa alᴜni ovᴜpi a'bᴜzarᴜ ngapi . i ecepi kᴜni yo, te afa alᴜni ovᴜpi zizarᴜ ngapi ovᴜpi nikokorᴜni yo.
42012003	E'yo 'disi e'yo emini 'yole angᴜ iniari, eri nga ovᴜ erizarᴜ angᴜ emvea, azini e'yo emini ndrole 'ba bilia jo aliza alialerᴜriari, yi nga oyᴜ jo dria uru.
42012004	Ma 'yo emi ma agyirᴜ 'diyi ma tia, emi ma rᴜ 'ba 'ba rua fupi ra, te ecopi afa azini 'yepi vᴜtinia kᴜ 'diyi kᴜ.
42012005	Te ma nga 'ba emini ngale rᴜleri ece emi dri: emi ma rᴜ 'ba ovᴜpi okpo be 'ba rua fuzᴜ raka 'ba 'bezᴜ miri acia ndori'i; ada, ma 'yo emi tia, emi ma rᴜ eri'i!
42012006	'Ba jeni burua sente irisi towi towi kᴜ ya? Te yi ma eselia alᴜni avini Mungu dri kᴜ.
42012007	Te ka tro dribiefi emini ti, kalafeni ovᴜ dria lazarᴜ. Emi ma rᴜ di kᴜ: aje emini aga aje burua kakaᴜniri ra.
42012008	Te ma 'yo emi tia, 'Ba dria alᴜ alᴜ ma e'dapi 'ba miliari, Mvi 'baniri nga eri e'da malaika Munguni ma milia indi;
42012009	te 'ba ma gapi 'ba miliari, eri nga ovᴜ gazarᴜ malaika Munguni ma milia indi.
42012010	'Ba azini ka e'yo onzi 'yo Mvi 'bani ma ruaa, yi nga e'yo nde kᴜ ja; te 'ba ka Orindi Alatararᴜ o'da'i, yi ngani e'yo erini kᴜ alᴜni kᴜ.
42012011	Yi ka emi eji pari 'bani yi okᴜzᴜria, 'ba opirᴜ 'diyi pi ma milia, 'ba 'wara be, asi emini ma oti e'yo emini ngale omvilerisi kani 'yolerisi kᴜ;
42012012	etu nde 'dasi Orindi Alatararᴜri nga emi imba e'yo emini ngale 'yolerisini.
42012013	'Ba alᴜ 'ba ongᴜlᴜmᴜrᴜ ma eseliari nga 'yo eri tia, 'Ba 'ba Imbapiri, mi azi ma adripi tia eri ma awa afa ama atini kᴜleri ama dri eri be.
42012014	Te eri 'yo tinia, Agu, a'di 'ba ma ovᴜzᴜ e'yo lizᴜ kani afa awazᴜ emi drini ya?
42012015	Eri 'yo yi tia, Emi ndre onyirᴜ, emi te emi agei emi kazᴜ li 'bazᴜ afa 'ba azininisi kᴜ; idri 'banini ovᴜle afa erini ovᴜzᴜ yi be kakaᴜ 'diyi ma alia kᴜrisi.
42012016	Eri nga e'yo o'beza olᴜ yi tia kini, 'Ba afa e'irᴜri ma amvua afa ka tᴜ;
42012017	eri nga ani e'yo ega i asia kini, Ma nga 'ye ngoni, pari mani nyaka 'bazᴜrini ovᴜle yorisi ya?
42012018	Eri nga ‘yora, Te di ma nga 'ye 'dini: ma nga ero mani anzᴜ ra, ma nga azini amborᴜ agapi ra 'diyi co ra; ma nga anya mani pi okᴜ alenia afa mani onyirᴜ 'diyi be dria.
42012019	Ma nga di 'yo ma orindi tia, Orindi mani la, mi ovᴜ afa mini onyirᴜ 'diyi be kakaᴜ mini tani mbale, ngapi dri fupi eli kakaᴜsi 'diyi; mi li di ande, mi nya, mi mvu, mi ovᴜ ayikosi.
42012020	Te Mungu 'yo eri tia, Mi 'ba azazani! Ini 'dorisi ma nga orindi mini a'i mi dri; afa dria mini edele 'diyi nga ovᴜ a'dini ya?
42012021	Awa'dini 'ba lonyi ma ta mbapi eri ngᴜlᴜpi dri, te ovᴜpi afa e'irᴜ Mungu vᴜ kᴜri, eri 'dini.
42012022	Eri nga 'yo 'ba erini imbale 'diyi ma tia, E'yo 'disi ma 'yo emi tia, emi asi ma oti idri emini ma e'yosi kᴜ, kani emi nga a'di nya ya; kani rua emini ma e'yosi, emi nga a'di su ya 'dini kᴜ.
42012023	Te idri eri aga nyaka ra, rua aga vini afa suza ra.
42012024	Emi ega e'yo kᴜrekeni: yi rini ori kᴜ, yi loni kᴜ, pari yini nyaka ta mbazᴜri yo, ero vini yo, te Munguni yi dri nyaka feni. Aje emini aga aria ma aje tᴜ!
42012025	Te 'ba emi eselia ecopi i erezarᴜ zozᴜ dika wuale alᴜsi eri asini otilerisiri a'di'i ya?
42012026	Ka econi emini e'yo gakandiarᴜ 'dinileri 'yezarᴜ kᴜ, emi asini oti e'yo acepi 'diyisi a'disi ya?
42012027	Emi ega e'yo ojofᴜ asea 'diyini, yini coria; yi ngani azi kᴜ, pini baka kᴜ indi; te ma 'yo emi tia, ka tro Sulemani ma ngᴜlᴜpi diza erini be dria ti, suni afa i ruaa ekile ojofᴜ 'diyi ma azi alᴜle kᴜ.
42012028	Te Mungu ka afa suza fe iribi aseari dri 'dini, iribi nde ovᴜpi andrᴜ indi te drusi 'bele aciari, agapiri eri ngani afa suza fe emi dri kᴜ ya, emi 'ba a'ita be were 'diyi la?
42012029	Emi nda afa emini ngale nyaleri kᴜ, kani mvuleri kᴜ indi, emi asi ma ombᴜ ombᴜ saarᴜ kᴜ.
42012030	Te afa 'diyi dria suru nyakua 'diyi nda'i; te Ata emini ni kini emi ma ovᴜ afa 'diyi be ra.
42012031	Te emi ma nda suru Munguni'i, afa 'diyi ma nga ovᴜ fezarᴜ emi dri erenirᴜ.
42012032	Emi ma rᴜ kᴜ, emi kabilo were yi okᴜpi ngᴜlᴜrᴜ 'diyi, te eri onyirᴜ emi Ati ma milia suru nderi fezᴜ emi dri.
42012033	Emi ma ozi afa emini ovᴜzᴜ yi be 'diyi ra, emi ma fe alio dri ; emi ma ci emi dri okporo ngapi depi kᴜ 'diyi, lonyi ovᴜpi 'dani 'buari'i, pari oguoᴜni ecazᴜ ogogo kᴜ, azini odukoduni ezazᴜ kᴜria.
42012034	'Dini pari lonyi eminini ovᴜzᴜria, 'daa asi emini nga ovᴜ indi.
42012035	Enyi emi opiliari ma ovᴜ anzuzarᴜ kirikiri, tala emini ma ovᴜ 'izarᴜ indi,
42012036	emi ngᴜlᴜpi ma ovᴜ kile 'ba opi yini ma dri tepi 'diyile, erini emviria engazᴜ omu okᴜ bizaniria, 'dini erini ecaria, kporia, yi ma zi eri dri perepere zi zi beni.
42012037	Ati'ba opini ngazᴜ emuzᴜ yi isuzᴜ yini eri ma dri teria 'dayi ovᴜ drilebarᴜ; ma 'yo emi tia ndi ndi kini eri nga i opile anzu, eri nga yi 'ba rizᴜ va nyaka nyazᴜ, eri nga emu nyaka fe yi dri.
42012038	Eri ka emu enyaacio'dua, kani iniayii, eri ka yi isu 'dini, ati'ba 'diyi yi ovᴜ drilebarᴜ.
42012039	Te emi ma ni 'diri kini, jo e'i ka ndra etu oguoᴜni ngazᴜ emuzᴜri ni ra, te'do econi ndra erini yi kᴜzarᴜ jo erini ma eti lᴜzᴜ kᴜ.
42012040	Emi ma ovᴜ di ngonde indi; a'disikᴜ Mvi 'bani emu etu emini e'yoni egazᴜ kᴜria.
42012041	Petero nga ‘yora, Opi, mi 'yo e'yo o'beza 'diri ama ma e'yosi, kani 'ba dria ma e'yosi ya?
42012042	Opi ‘yora, Ba afa agei tepi asi adasi azini ondᴜa be, eri ma opini ngale 'bale 'ba jo erinia 'diyi ma drilia nyaka o'bizᴜ awazᴜ yi dri etunini ecaleri vᴜsiri, eri a'di'i ya?
42012043	Ati'bo 'dari nga ovᴜ drilebarᴜ, opi erini ka nga eca eri isuzᴜ 'yeria 'dini.
42012044	Ma 'yo emi tia ada ada kini, eri nga eri 'ba amborᴜ afa erini ma drilia dria.
42012045	Te ati'bo 'dari ka 'yo i asia, Opi mani eri i dri ici ici, emuni mbele kᴜ; 'dini eri ka e'do 'ba ati'ba agianzirᴜ 'diyi pi ocozᴜ ati'ba ezoanzirᴜ 'diyi be, ka e'do vini nyazᴜ, mvuzᴜ, azazᴜ ewasi indi,
42012046	isu ati'bo 'dari ma opini nga eca etu erini e'yoni egazᴜ kᴜria, sawa nde erini nile kᴜria, eri nga eri co okposi, nga afa ma esele fele eriniri 'ba 'ba ovᴜpi asi adarᴜsi kᴜ 'diyi be.
42012047	Ati'bo e'yo opini leleri nipi ra te afa edepi ngonde kᴜ, e'yo opini leleri 'yepi kᴜ 'dari, yi nga eri co tᴜ.
42012048	Te 'ba e'yo nipi kᴜri, ka tro e'yo dri fupi cotasi ra 'diyi 'ye ti, yi nga eri co ani were. 'Ba yini afa fele drinia tᴜri dri, yi nga afa a'i tᴜ; te 'ba yini afa kakaᴜ fezᴜ tani mbazᴜ eri vᴜri dri, yi nga ani afa kakaᴜ agapi 'diyi a'i ra.
42012049	Ma emu aci adazᴜ nyaku ma dria; ka ti ko 'bo are, ma le di a'dini ya?
42012050	Te baputizi mani indi, te ma ma bi eri ra; asi mani ovᴜ nzizarᴜ tᴜ de nga erini i 'yeria i paria kᴜrisi!
42012051	Emi ega emi asia kini ma emu asi anzurᴜ fezᴜ nyaku dria? Ma 'yo emi tia ra, ovᴜni 'dini kᴜ, te ma emu bani awata fezᴜ ovᴜzᴜ nyakua;
42012052	engazᴜ curu'do 'ba towi jo alᴜa 'diyi nga awa awa, 'ba na nga awa 'ba iri 'diyi be, iri na 'diyi be;
42012053	yi nga yi awa, ata pi mvi be, mvi pi i ati be, andri pi i zi be, zi pi i andri be, edra pi i edri be edri pi i edra be.
42012054	Eri nga 'yo 'ba ongᴜlᴜmᴜrᴜ ma tia, Emi ka iriti ndre engaria etuni 'derialerᴜ, emi adri 'yo mbele mbele, Ozooni emuni ; te eri nga eca 'dini.
42012055	Emi ka oli ndre liria engazᴜ woko urᴜlerᴜria, emi adri 'yo, Oli drizani nga emu ra; eri nga eca 'dini indi.
42012056	Emi 'ba lokiri be! Emi ni nyaku pi ma mile amazᴜ 'bu beri ra; te emi amani ewu 'diri ma e'yo kᴜ a'disi ya?
42012057	Emi lini e'yo kililirᴜ ondᴜa emi ngᴜlᴜpinisi kᴜ a'disi ya?
42012058	Mini muria 'ba e'yo lipiri ma milia 'ba mi topiri be, mi ma o'bi asi driasi e'yo edezᴜ eri be letia, eri kazᴜ mi sezᴜ okposi 'ba e'yo lipiri ma milia, 'ba e'yo lipiri kazᴜ mi fezᴜ asikari dri, asikari kazᴜ mi 'bezᴜ arᴜjoa kᴜ.
42012059	Ma 'yo mi tia, mi ngani fᴜ 'daa alᴜani kᴜ de nga mi ofeni sente vile asizᴜri kᴜ.
42013001	Etu nde 'dasi 'ba azini indi yi nga 'ba Galilia yi ma ari Pilatoni osale edeta yini be 'diyi ma e'yo olᴜ eri tia.
42013002	Eri nga e'yo omvi 'yo yi tia, Emi ega emi asia kini 'ba Galilia 'diyi ovᴜ 'ba onzini aga 'ba Galilia azini 'diyi dria ra, yini candi 'diri isulerisi ya?
42013003	Ma 'yo emi tia, 'Dini kᴜ; te emi ka emi asi oja kᴜ, emi dria nga dri ja 'dini.
42013004	Kani 'ba mᴜdri drini aro jo izᴜrᴜ Siloamuarini i asᴜzᴜ yi dria yi ofᴜzᴜ 'dayi, emi ega kini yi 'ba mari beni aga 'ba ovᴜpi Yerusalemua 'diyi dria ra ya?
42013005	Ma 'yo emi tia, 'Dini kᴜ; te emi ka emi asi oja kᴜ, emi dria nga dri ja 'dini.
42013006	Eri nga e'yo o'beza 'diri olᴜ indi: Agu alᴜ ovᴜ elio pati be sale nga erini ma alia ; eri emu efini ndru ruania, te eri isuni kᴜ.
42013007	Eri 'yo 'ba pati raza edepiri ma tia, Mi ndre, ma emu eli nani 'disi efi ndruzᴜ elio 'diri ma ruaa, te ma isuni kᴜ. Mi ga eri va; eri angᴜ eza toko a'disi ya?
42013008	Erini e'yo omvi-ria eri nga 'yo eri tia, Opi, mi kᴜ nga eri eli 'disi indi, de nga ma ofᴜni etini wara 'bazᴜ kᴜ.
42013009	Eri ka efi 'ya vilerisi, onyirᴜ; ka kᴜ, mi nga eri ga va ndo.
42013010	Eri ovᴜ 'ba imbaria pari 'bani yi okᴜzᴜ 'diyi ma azi alᴜa o'du sabatonisi.
42013011	Mi ndre, okᴜ indi ovᴜpi orindi eri 'bapi okpo kokorᴜri be eli mᴜdri drini arori; eri otra i ngᴜlᴜrᴜ, econi erini i ejᴜzarᴜ uru alᴜni kᴜ.
42013012	Yesu ka eri ndre ra, eri nga eri omve ra, nga 'yo tinia, Okᴜ, ma trᴜ mi azo mini ovᴜzᴜ okpo kokorᴜrisi 'bo.
42013013	Eri nga dri ti rᴜania; okᴜ nde nga i ejᴜ kilili coti, nga Mungu inzi.
42013014	'Ba 'ba dri cepi pari 'bani yi okᴜzᴜriari nga ovᴜ di adrasi Yesuni 'ba rᴜa atile o'du sabatonisirisi, eri nga e'yo omvi 'yo 'ba ongᴜlᴜmᴜrᴜ ma tia, O'du azia 'bani ani azi ngazᴜ yi alia 'diyi indi; ka'dini emi emu o'du 'diyisi emi rua atizᴜ, te emi emu etu sabatonisi kᴜ.
42013015	Te Opi nga e'yo omvi eri tia, Emi 'ba lokiri be 'diyi! 'Ba dria alᴜ alᴜ emi eselia adrini ti erini kani akanya trᴜ licoasi eri jizᴜ yi mvuzᴜ o'du sabatonisi kᴜ ya?
42013016	Okᴜ Iburahimu ma zaarᴜ, Sa-tanini ombele, mi ndre, eli mᴜdri drini aro 'diri, onyirᴜ yi ma trᴜ eri ombeza eri ma ruaa 'dirisi o'du sabatonisi kᴜ ya?
42013017	Erini e'yo 'diyi 'yoria, drinza nga 'ba te agata gapi eri be 'diyi bi dria; te 'ba ongᴜlᴜmᴜrᴜ dria ovᴜ ayikosi e'yo inzizarᴜ dria erini 'yele 'diyisi.
42013018	Eri di 'yo ani, Suru Munguni eri ovᴜ kile a'dile ya? Ma nga eri o'bi a'di afale ya?
42013019	Eri kile haradali efi aguni e'dule 'bele nga ini ma aliarile; eri zo ra, nga ca patirᴜ, aria 'bua 'diyi nga jorovᴜ si eri ma arakalaa.
42013020	Eri 'yo dika, Ma nga suru Munguni o'bi a'di afale ya?
42013021	Eri ovᴜ kile akufi okᴜni e'dule zile nganufᴜra afazᴜ na ma alia, de nga pini dria kᴜrile.
42013022	Eri aci aku ambo ambo 'diyi pi ma eselia aku were 'diyi be, 'ba imbazᴜ, erini muria drile Yerusalemua.
42013023	'Ba azini 'yo eri tia, Opi, 'ba yi opapi 'diyi yi were ya? Eri nga 'yo yi tia,
42013024	Emi o'bi asi driasi fizᴜ jotile luruarᴜrisi; te ma 'yo emi tia, 'ba kakaᴜ nga le fi ra, te ngani eco kᴜ.
42013025	Jo e'i ka enga uru, ka jotile opi 'bo, emi ka nga 'ba pa oso amve, jotile kpozᴜ, kini, Opi, mi zi ama dri fo; eri nga e'yo omvi, nga 'yo emi tia, Ma nini pari emini engazᴜri kᴜ.
42013026	Emi nga di 'ba 'yo, Ama nya ndra, ama mvu ndra mi milia, mi imba ndra 'ba gboko amani ma alia.
42013027	Te eri nga 'yo, Ma 'yo emi tia, ma nini pari emini engazᴜri kᴜ; emi da emi ma vᴜrisi ra, emi 'ba azi onzi 'yepi 'diyi dria!
42013028	'Dale awᴜ pi nga ovᴜ indi, si nyaza be, emi ka nga Iburahmiu pi ndre, Isaka pie, Yakobo pie, nabi pie dria suru Munguni ma alia, de o'be emi ngᴜlᴜpi amve 'bo.
42013029	Yi nga enga geri etuni efᴜrialerᴜri piarisi, etuni 'derialerᴜri pie, andralerᴜri pie, urulerᴜri pie dria, yi nga ri va suru Munguni ma alia.
42013030	Te mi ndre, 'ba ovᴜpi vile 'diyi ma azi nga ovᴜ 'ba drilerᴜ, azini 'ba ovᴜpi drile 'diyi ma azi nga emvi 'ba vilerᴜ.
42013031	Etu nde 'darisi 'ba Farisaini azini nga emu, 'yozᴜ eri tia, Mi efᴜ 'diarisi, mi mu, Herodeni lele mi fulerisi.
42013032	Eri nga 'yo yi tia, Emi mu 'yo obalako 'dari ma tia, Mi ndre, andrᴜ dru indi, ma orindi onzi ofᴜ amve, ma 'ba rua ati indi, te o'du nasi ma nga azi mani de teke-teke i paria ra.
42013033	Te ti, ma ma mu geri mania andrᴜ, drusi, drozi; te econi nabini drazarᴜ pari azinia amve kᴜ, pe kiri Yerusalemua a'dule.
42013034	Yerusalemu, Yerusalemu, nabi ofupiri, azini 'ba yini tini pele vᴜnia 'diyi o'bepi onisiri la! Ma le ndra anzi mini okᴜzᴜ ma vᴜ ekile a'u andrini i ma anzi okᴜle opile ini ma etiarile 'dini pale si ya, te emi leni kᴜ!
42013035	Mi ndre, jo mini fi di mi dri andrᴜrᴜ. Te ma 'yo emi tia indi, Emi ngani ma ndre kᴜ, de nga emi 'yoni kᴜ, 'Ba emupi Opi ma rusiri ma ovᴜ inzizarᴜ!
42014001	Eri nga eca 'dini, eri ka fi 'ba 'wara 'ba Farisaini 'diyi ma azi ma joa o'du sabatonisi nyaka nyazᴜ, yi ovᴜ eri niria.
42014002	Te mi ndre, agu alᴜ indi eri drilia ovᴜpi azo 'ba aleni mbazᴜri beri.
42014003	Yesu-ni e'yo omviria 'yo 'ba azita imbapi 'diyi pi ma tia 'ba Farisaini be kini, Azita a'i yi ma ati 'ba rua o'du sabatonisi ra, kani kᴜ ya?
42014004	Te yi ovᴜ ciri. Eri nga eri 'du, rᴜani ati, nga eri kᴜ muzᴜ.
42014005	Eri nga 'yo yi tia, 'Ba emi eselia a'di'i, akanya erini kani ti erini ka 'de 'bile gale yi a'diniri ma alia, eri ngani eri enze amve o'du sabatonisi coti kᴜ ya?
42014006	Te yi econi e'yo omvizarᴜ e'yo 'diyisi kᴜ.
42014007	Eri nga e'yo o'beza 'yo 'ba omvele 'diyi dri, eri ka ndre yini ogᴜŋa drile 'diyi operia; eri nga 'yo yi tia,
42014008	'Ba azini ka mi omve omu okᴜ pariari nyazᴜ, mi ri ogᴜŋa drileri ma dria kᴜ; kani eri omve 'ba amborᴜ mi agapi rari 'bo yani;
42014009	'ba mi omvepi eri beri kazᴜ emuzᴜ ani 'yozᴜ mi tia, Mi kᴜ pari 'ba 'diri dri; mi nga di mvi ovᴜ pari vile tᴜria drinza be, 'dini kᴜ.
42014010	Te 'ba ka mi omve, mi mu ri pari vile tᴜria aga dria, 'dini 'ba mi omvepiri ka emu ra, ma 'yo mi tia, Ma agyi la, mi mu drile; mi nga di ovᴜ ani ambo 'ba mini ovᴜzᴜ yi be mesa tia 'diyi ma drilia dria.
42014011	Te 'ba dria alᴜ alᴜ i 'bapi ururi yi nga eri omvi ele, azini 'ba i omvipi eleri yi nga eri 'ba urᴜ.
42014012	Eri 'yo 'ba eri omvepiri ma tia indi kini, Mi ka omu 'ba etu agasi kani ondresi, mi ma omve mi agyi, kani adriazi mini, kani ori'ba mini, kani 'ba mi jo ejelea ovᴜpi 'ba afa e'ipirᴜ 'diyi'i 'dini kᴜ; 'ba nde 'diyi kazᴜ mi omvezᴜ ariotini nyazᴜ ani indi kᴜ, mi kazᴜ mile omvizani a'izᴜ kᴜ.
42014013	Te mi ka omu 'ba, mi ma omve 'ba aliorᴜ, 'ba rua ondriza, 'ba acoza, 'ba mileefi odraza 'diyi pie dria,
42014014	te mi drileni nga ovᴜ ba, afani ovᴜle yi dri yorisi mileni omvizᴜ mi dri. Mileniri nga ovᴜ omvizarᴜ mi dri ewu 'ba kililirᴜ 'diyini engazᴜ 'ba draza ma eseliarisi.
42014015	'Ba ripi mesa tia yi be 'diyi ma azi alᴜ ka e'yo 'diyi eri ra, eri 'yo eri tia, 'Ba ngapi enya nyapi suru Munguniari ovᴜ drilebarᴜ!
42014016	Te eri 'yo eri tia, Agu alᴜ 'ba omu amborᴜ, eri omve 'ba kakaᴜ;
42014017	etᴜ nyakanirisi eri pe ati'bo ini ma ti 'yozᴜ 'ba erini omvele 'bo 'diyi ma tia kini, Emi emu; te afa dria ovᴜ curu’do ngonde.
42014018	Te yi dria alᴜ alᴜ e'do e'yo o'ba asi alᴜsi, yi ma ece ani beni. 'Ba okori nga 'yo eri tia, Ma je amvᴜ ra, te di ma ma mu eri ndre; ma zi mi tia, mi fe ma ma ece.
42014019	Aziniri nga 'yo, Ma je ti ranya akpazarᴜ iri iri towi, ma mu yi o'bizᴜ; ma zi mi tia, mi fe ma ma ece.
42014020	'Ba azini kini, Ma eji okᴜ 'bo, e'yo 'disi ma econi muzarᴜ kᴜ.
42014021	Ati'bo emu e'yo 'diyi olᴜ opi ini ma tia. Jo e'i ovᴜ di adrasi, nga 'yo ati'bo ini ma tia, Mi fᴜ mbele mbele aku amborᴜ ma gboko pi ma alia geri nyiria 'diyi be, mi ma eji 'doa 'ba aliorᴜ, 'ba rua ondriza, 'ba mileefi odraza, 'ba acoza 'diyi pie dria.
42014022	Ati'bo nga 'yo, Opi, e'yo mini azileri 'ye i 'bo, te ti, pari ace nga indi.
42014023	Opi nga 'yo ati'bo nderi ma tia, Mi fᴜ mu geria azini geri kali ma tiaria, mi omi yi okposi efizᴜ, 'dini jo mani ma ga tre beni.
42014024	Te ma 'yo emi tia, 'ba ndraka omvele 'dayi ma alᴜni ngani omu mani ma aji 'bi kᴜ.
42014025	'Ba ongᴜlᴜmᴜrᴜ kakaᴜ mu eri be; eri nga i oja, 'yo yi tia kini,
42014026	'Ba azini ka emu ma vᴜ, ka i ati pi ngu, andri pie, okᴜ pie, anzi pie, adripi pie, amvipi pie dria kᴜ, ada ka idri i ngᴜlᴜpini ngu kᴜ indi, econi erini ovᴜzarᴜ 'ba mani imba-lerirᴜ kᴜ.
42014027	'Ba ka pati alaza i ma ngᴜlᴜpini 'du ji kᴜ emuzᴜ ma vᴜtia, econi erini ovᴜzarᴜ 'ba mani imba-lerirᴜ kᴜ.
42014028	'Ba emi eselia lepi jo izᴜrᴜ sipiri a'di'i ya, eri ngani ri va silingi erini ngale ezaleri lazᴜ raka kᴜ ya, nizᴜ kani eri ovᴜ afa dri fupi jo nde dezᴜ rari be?
42014029	Ka'dini kᴜ, eri ka jo eti 'ba 'bo, ka eco eri dezarᴜ kᴜ, 'ba dria eri ndrepi 'diyi nga 'ba eri ogu ogu,
42014030	kini, Agu 'diri eri 'ba jo sizᴜ ra, te econi dezarᴜ kᴜ.
42014031	Kani opi ngori, mupi omba 'bapi opi azini beri, ngani ri va e'yo amazᴜ okorisi raka kᴜ ya, nizᴜ kani i'i ovᴜpi kiri asikari alifᴜ mᴜdri beri eco 'ba emupi omba 'bapi i be asikari alifᴜ kali iri beri ma dri aruzᴜ ra ya?
42014032	Ka'dini kᴜ, opi azinini nga ovᴜria re, eri nga 'ba ti pe e'yo asi anzurᴜni a'izᴜ.
42014033	'Dinile 'ba dria alᴜ alᴜ emi eselia afa dria i ma ngᴜlᴜpini kᴜpi kᴜri, econi erini ovᴜzarᴜ 'ba mani imbalerirᴜ kᴜ.
42014034	Awa'dini a'iri onyirᴜ; te a'i nde ma si ka fᴜ 'bo, yi nga eri 'ba aluzarᴜ dika a'di afasi ya?
42014035	Funi dri 'bazᴜ amvua kᴜ, kani mᴜrᴜtᴜ dria kᴜ; yi eri 'be amve. 'Ba bile be e'yo erizᴜri ma eri ra.
42015001	'Ba musoro okᴜpi 'diyi 'ba onzi 'diyi be dria, etrᴜ yi ogogo eri vᴜ eri ma e'yo erizᴜ.
42015002	Te 'ba Farisaini piyi 'ba waraga sipi 'diyi be nga ono eri ma ruaa 'yozᴜ kini, 'Ba 'diri 'ba onzi a'i, eri nya indi yi be.
42015003	Eri 'yo e'yo o'beza 'diri yi tia, kini,
42015004	'Ba emi eselia a'di'i kabilo be tᴜrᴜri, yi ma azi alᴜ ka avi eri dri ra, eri ngani kabilo kali oromi drini oromi 'diyi kᴜ roko dria kᴜ ya, muzᴜ te avipiri ndruzᴜ de eri isuni kᴜ?
42015005	Eri ka isu ra, eri 'ba eri ombetia ayikosi.
42015006	Eri ka eca akua, eri nga agyi erini piyi omve 'ba eri ma jo ejelea 'diyi be tualᴜ pari alᴜa, eri nga 'yo yi tia, Emi ma ovᴜ di ayikosi ma be, mani kabilo mani avipiri isule rarisi.
42015007	Ma 'yo emi tia, ekile 'dinile ayikoni nga ovᴜ 'bua 'ba onzi alᴜni i asi ojalerisi aga 'ba kililirᴜ kali oromi drini oromi lepi asi ojapi kᴜ 'diyi ma e'yosiri ra.
42015008	Kani okᴜ ngori ovᴜpi silingi be mᴜdriri, silingi alᴜ ka avi eri dri ra, eri ngani tala 'i, ngani jo ale ko kᴜ ya, ndruzᴜ asi driasi de nga eri isuni eri kᴜ?
42015009	Ka eri isu ra, eri nga i agyi pi omve 'ba i jo ejelea 'diyi be tualᴜ pari alᴜa, nga 'yo, Emi ma ovᴜ di ayikosi ma be, mani silingi mani avipiri isule rarisi.
42015010	Ekile 'dinile, ma 'yo emi tia. ayikoni nga ovᴜ malaika Munguni ma milia 'ba onzi alᴜni i asi ojalerisi.
42015011	Eri 'yo, Agu alᴜ ma agupianzi iri;
42015012	mva vileri nga 'yo i ati ma tia, Ata, mi fe ma dri afa mini ma esele ngapi ovᴜpi manirᴜri. Eri awa di afa ini yi dri ra.
42015013	O'du were ma vᴜtia, mvi osipi vileri nga afa dria okᴜ tualᴜ, nga dri ko mu angᴜ ziria; 'daa eri eza afa erini teketeke erini ovᴜle saarᴜrisi.
42015014	Eri ka eza dria 'bo, liki okporᴜ nga 'de angᴜ 'dari ma alia; eri nga e'do ota afaakosi.
42015015	Eri nga di mu fi azi ngazᴜ 'ba angᴜ 'da ma e'ipi 'diyi ma azi alᴜ dri; eri pe tini muzᴜ ezo ocezᴜ angᴜ erini ma alia.
42015016	Eri le tᴜ i ma ale ma tra afa o'borokorᴜ ezoni nyalerisi ; te 'ba afa fepi erinini yo.
42015017	Te eri ka ondᴜa isu i ma ngᴜlᴜpisi eri 'yo, 'Ba azi ngapi ma ati dri, nyakani dri fuzᴜ yi dri yini nyale tiri 'diyi yi karakaraᴜ, te ma'i, ma di dra abirisi 'do!
42015018	Ma nga enga ra, ma nga mu ma ati vᴜ, ma nga 'yo eri tia, Ata, ma eza di kpere 'bua, mi milia indi;
42015019	sini ma 'bani ngazᴜ ma omvezᴜ mvi minirᴜ dika kᴜ; mi 'ba ma ovᴜzᴜ 'ba azi mini ngapi 'diyi ma azi alᴜle.
42015020	Eri nga di ra, mu i ati vᴜ. De erini ovᴜria re, ati ndre eri ra, yiki fu eri erisi, eri nga nzᴜ ra, nga eri o'de ombelea, nga o'bolo ndrᴜ avasi.
42015021	Mvi 'yo eri tia, Ata, ma eza kpere 'bua, mi milia indi; sini ma 'bani ngazᴜ ma omvezᴜ mvi minirᴜ dika kᴜ.
42015022	Te ati nga 'yo ati'ba erini ma tia, Emi e'du bongo onyi be agapi driari mbelea, emi su ruania; emi su driadriamva eri dria, emi su enyiriko eri ma paa indi;
42015023	emi eji ranyaa ngᴜpi tᴜ 'dari, emi li, ama nya di, ama ma ovᴜ ayikosi;
42015024	a'disikᴜ mva mani 'diri dra ndra ra, te eri enga idrirᴜ dika; avi ndra ra, te yi isu eri 'bo. Yi 'ba di ovᴜ ayikosi.
42015025	Isu de mvi erini okori ovᴜ amvᴜa; eri ka eca jo ageia ogogo, eri nga o'di pi ma o'duko eri ongo tᴜza be.
42015026	Eri omve ati'bo alᴜ i vᴜ, eri zi tinia e'yo 'diyi 'dini a'di e'yoni ya.
42015027	Eri 'yo tinia, Adripi mini eca 'bo; te mi ati li ranya ngᴜpi tᴜri, erini eri isule rua ala berisi.
42015028	Te eri ovᴜ adrasi tᴜ, leni fi kᴜ. Ati nga di efᴜ asini omizᴜ,
42015029	te eri nga e'yo omvi 'yo i ati ma tia, Mi ndre, ma nga azi mi dri ati'bole eli kakaᴜ 'dipi ti, e'yo mini azileri ma gani nga alᴜani kᴜ ; te ma drini mi feni nga ndriagoa, amani ani ovᴜzᴜ ayikosi ma agyi be alᴜni kᴜ.
42015030	Te mvi mini afa mini ezapi teketeke okᴜ saarᴜ 'diyi be 'diri ka emu ra, mi li eri dri kojamva ngᴜzani!
42015031	Eri 'yo eri tia, Mva mani la! mi adri ovᴜ ma be o'du dria, afa dria mani 'diyi yi mini.
42015032	Te onyirᴜni ama ma ovᴜ ayikosi nyoŋa be, te adripi mini 'diri dra ndra ra, te eri ovᴜ idrirᴜ dika; avi ndra ra, te yi isu eri 'bo.
42016001	Eri 'yo 'ba erini imbale 'diyi ma tia indi, Agu alᴜ indi eri afa e'ini, eri ovᴜ 'ba afa erini ma agei tepiri be; yi sᴜ asᴜ 'ba 'diri ma ruaa eri vᴜ kini eri afa erini eza.
42016002	Eri nga eri omve, nga 'yo tinia, E'yo mani erile mi ruaa 'diri ngoni ya? Mi la afa mini agemi tele 'diyi ma kalafe, te mi econi ovᴜzarᴜ 'ba afa agei tepirirᴜ dika kᴜ.
42016003	'Ba afa agei tepiri nga 'yo i asia, Ma nga di 'ye ngoni, opi manini ma nzele azi afa agei tezᴜri ma aliarisi ya? Amvu 'yazasi ma okpo yo; afa a'izari ma dri drinzarᴜ.
42016004	Te ma ni afa mani ngale 'yeleri ra, 'dini ka ma nze azi afa agei tezᴜriasi 'bo, 'ba ma a'i ma jo yinia beni.
42016005	Eri nga di 'ba opi ini ma mari nyapi 'diyi omve alᴜ alᴜ i vᴜ, eri 'yo 'ba okori ma tia, Mari mini opi mani vᴜri ngopi ya?
42016006	Eri ‘yora, Odᴜ lu'bua tre tre tᴜrᴜ. Eri nga 'yo tinia, Mi 'du waraga mini, mi ri va mbele mbele, mi si kali towi.
42016007	Eri 'yo vini 'ba aziniri ma tia, Te mi'i, mari miniri ngopi ya? Eri nga ‘yora, 'Dᴜ abaka alia tre tre tᴜrᴜ. Eri nga 'yo eri tia, Mi 'du waraga mini, mi si kali aro.
42016008	Opi nga 'ba afa erini agei tepi kililirᴜ kᴜri inzi erini 'yele ondᴜa berisi; a'disikᴜ anzi ewu 'dorini ovᴜ ondᴜa be 'ba yini ovᴜzᴜ yi ma anziazirᴜ 'diyi ma eselia aga anzi dizani ra.
42016009	Te ma 'yo emi tia, Emi oja 'ba ovᴜzᴜ emi agyirᴜ, lonyi nyakuni kililirᴜ kᴜrisi, 'dini lonyi nderi ka i de ra, yi ma a'i emi pari 'bani ovᴜzᴜ 'dani 'dani 'diyi ma alia.
42016010	'Ba ovᴜpi asi adarᴜ be afa wereasiri ovᴜ asi adarᴜ be afa amborᴜsi indi; azini 'ba ovᴜpi kili-lirᴜ afa wereasi kᴜri ovᴜni kililirᴜ afa amborᴜsi kᴜ indi.
42016011	Emi ka ovᴜ asi adarᴜsi lonyi kililirᴜ kᴜrisi kᴜ, a'dini nga asi 'ba lonyi adarᴜri kᴜzᴜ emi drini ya?
42016012	Emi ka ovᴜ asi adarᴜsi lonyi 'ba azininisi kᴜ, a'dini nga lonyi emi ma ngᴜlᴜpiniri fe emi drini ya?
42016013	Ati'bo alᴜni ecopi azi ngazarᴜ opi iri drini yo; te eri nga alᴜri ngu onzi, nga aziniri le'i, kani eri nga i ebi alᴜri be, nga aziniri 'ba aparakarᴜ. Econi emini azi ngazarᴜ Mungu pi dri, lonyn nyakuari be iritro kᴜ.
42016014	'Ba Farisaini, 'ba silingi lepi tᴜ 'diyi, yi eri e'yo 'diyi ra, yi nga eri onzi onzi.
42016015	Eri nga 'yo yi tia, Emi'i, emi ovᴜ 'ba lepi emi ngᴜlᴜpi e'dapi kililirᴜ 'ba ma milia, te Mungu ni asi emini ra; a'disikᴜ afa inzile uru 'ba ma eseliari'i eri ovᴜ afa ngule onzikanyarᴜ Mungu ma miliari.
42016016	Azita pi nabi be yi indi kpere ewu Yohanania; engazᴜ ewu nde 'dasi yi e'yo bari suru Mungunini olᴜ, 'ba dria kinakina yi fi alenia okposi indi.
42016017	'Bu pi nyaku be eco yi dezarᴜ ewa kokorᴜ, te e'yo alᴜ gakandiarᴜ azitani dᴜle nyᴜri econi i dezarᴜ kᴜ.
42016018	'Ba dria alᴜ okᴜ ini dropi andini jepiri, eri 'di ali o'ba; azini 'ba okᴜ agupini droleri jepiri, eri 'di vini ali o'ba indi.
42016019	Isu 'ba afa e'ini alᴜ indi, eri adri bongo okalakokalari pi su i ruaa bongo mile nyiriari be, eri adri tᴜke nyaka alupi tᴜri nya'i etuzu inzizarᴜ tᴜ.
42016020	Yi 'ba 'ba afa a'ipiri alᴜ runi Lazaro'i kali erini ma tilea, bile ga rᴜania tre tre,
42016021	eri le tra nyaka o'depi 'ba afa e'i vile mesa ma etiarisi; azini vini oce ma ada emu bile erini ma mile mbezᴜni.
42016022	Eri nga eca 'dini, 'ba afa a'ipiri nga dra ra, malaika nga eri 'du ji 'ba Iburahimu ma agatia. 'Ba afa e'irᴜri nga dra indi, sa eri ra;
42016023	erini ovᴜria Pari 'ba drazaniria eri enga i mile urᴜ, erini i ecandilerisi, nga Iburahimuni ndre re 'dale Lazaro be eri agatia.
42016024	Eri nga oyᴜ uru nga 'yo, Ata Iburahimu la! mi ovᴜ yiki be ma vᴜ fo, mi pe Lazaro ma ti ma sᴜ i dridrile yi alia, ma andre ma ambi ani ; mani ovᴜle rua suza be tᴜ acyi veza 'diri ma aliarisi.
42016025	Te Iburahimu nga 'yo, Mva, mi ma dro asisile mini kini ndra mini ovᴜzᴜ idrirᴜrisi mi a'i ndra afa mini onyirᴜ 'diyi ra, azini 'dinile Lazaro a'i ndra ini afa onzi 'diyi'i; te curu’do eri ovᴜ asi omiza be, te mi'i, mi ovᴜ rᴜa suza be tᴜ.
42016026	Te e'yo 'diri ma driasi, ama eselia emi be 'bile amborᴜ indi, 'dini 'ba lepi engapi 'doa agapi emi vᴜ 'diyi econi kᴜ, azini 'ba engani 'dale ezozᴜ ama vᴜ 'dole kᴜ indi.
42016027	Te eri 'yo, Ata, ka adri 'dini, ma zi mi tia, kirikiri mi pe eri ti ma ati vile joa fo!
42016028	te ma adripi yi towi, eri ma mu e'yo ma eti nzezᴜ yi dri yi kazᴜ emuzᴜ pari inzata be 'diri ma alia indi kᴜ.
42016029	Te Iburahimu nga 'yo, Musa pi nabiyi be yi vᴜ 'daa indi; yi ma eri di e'yo yini'i.
42016030	Te eri nga 'yo, Ata Iburahimu, 'dini yo fo! te 'ba azini engapi 'ba draza eseliari ka nga mu yi vᴜni, yi nga yi asi oja ra.
42016031	Te eri 'yo eri tia, Yi ka Musa pi ma e'yo eri nabi be kᴜ, yi ngani a'i yi asi ojazᴜ kᴜ, ka tro 'ba azinini engale 'ba draza eseliarisi ti.
42017001	Eri 'yo 'ba erini imbale 'diyi ma tia, E'yo kᴜmᴜrᴜ 'bani ani abazᴜ 'diyi ngani ece emukokorᴜ kᴜ ; te candi 'ba fepi e'yo nde ma emuri dri!
42017002	Yi ka oni amborᴜ anya 'izᴜri ombe eri ma ombelekoa, ka eri 'be miria 'yeke, 'di eri dri orodrirᴜ aga erini fezᴜ anzi nyiri nyiri 'diyi ma azi alᴜni abazᴜri ra.
42017003	Emi te emi ngᴜlᴜpi ma agei; adripi mini ka eza ra, mi ega eri dria, ka i asi oja, mi kᴜ e'yo onzi erini ma avi ra.
42017004	Eri ka eza mi vᴜ o'du alᴜsi pale aziri indi, ka emvi mi vᴜ pale aziri 'yozᴜ kini, Ma oja ma asi; mi ma kᴜ di e'yo onzi erini ma avi ra.
42017005	'Ba erini opele 'diyi nga 'yo Opi ma tia, Mi fe a'ita amani ma ezᴜ!
42017006	Opi ‘yora, Emi ka ovᴜ a'ita be ekile haradali efile, emi eco te 'yo elio 'diri ma tia, Mi nze mi ola be pi, mi mu mi sa miri ma alia; eri te nga e'yo emini inzi ra.
42017007	Te 'ba emi eselia ovᴜpi ati'bo be nga 'yaria kani kabilo oceria 'yopi tinia, erini efiria engazᴜ ngaarisi, Mi emu mbele mbele, mi ri nyaka nya-ri a'di'i ya?
42017008	Eri ngani 'yo tinia kini, Mi mu afa mani nyaleri ede, mi anzu mi opile ayᴜa 'yezᴜ ma dri, kpere mani nyaria azini mvuria 'boria; vilerisi mi nga mi vileri nya azini mvᴜ ndo—'dini kᴜ ya?
42017009	Eri adri awa'difo fe ati'bo ini dri erini afa te ini azile eri dri 'diyi 'yelerisi ya?
42017010	Kile 'dinile emi alᴜ indi, emi ka afa dria yini azile emi dri 'diyi 'ye de 'bo, emi ma 'yo, Ama ati'ba orodri fepi kᴜ 'diyi, ama 'ye kiri azi fele ama ma 'yeri'i a'dule.
42017011	Eri nga eca 'dini, yini muria geri Yerusalemuaria, eri aga trei Samaria pi ma aliasi Galili be.
42017012	Erini firia aku azinia, 'ba ofᴜ be mᴜdri 'diyi fu dri eri be, nga pa so re 'dani,
42017013	yi oyᴜ o'duko urusi kini, Ambo Yesu la! mi 'ba yiki ama vᴜ.
42017014	Eri ka yi ndre ra, eri 'yo yi tia, Emi mu emi rua ece 'ba kuhanirᴜ 'diyi vᴜ. Eri nga eca 'dini, yini muria, yi rua nga ati alarᴜ.
42017015	'Ba alᴜ yi eseliari, ka ndre i ovᴜ atizarᴜ, eri atri dri vile, nga Mungu inzi o'duko urusi;
42017016	nga i eco o'bukurᴜ va eri ma palaa, erini awa'difo feria eri dri. Te eri ovᴜ 'ba Samariani.
42017017	Yesu nga e'yo omvi 'yo kini, 'Ba mᴜdri nde 'diyi atini te alarᴜ kᴜ ya? Te 'ba oromi 'diyi ngoa ya?
42017018	'Ba azini alᴜni dri atripi diza fezᴜ Mungu drini yo, pe lᴜ ani'bo 'dori'i ya?
42017019	Eri nga 'yo eri tia, Mi enga uru, mi mu mi letia; a'ita mini pa mi 'bo.
42017020	'Ba Farisaini ka eri zi ra kini, Suru Munguniri nga emu a'dᴜngare ya, eri omvi e'yo 'yo yi tia, Suru Munguni emuni eceta 'bani ndrele milesiri be kᴜ;
42017021	yi ngani vini 'yo kini, Mi ndre, eri 'doa! kani 'Daa!—'dini kᴜ, te mi ndre, suru Munguni eri emi alia.
42017022	Eri 'yo 'ba erini imbale 'diyi ma tia, O'duni nga eca ra, o'du 'dasi emi nga le o'du Mvi 'banini 'diyi ma azi alᴜ ndre ra, te emi ngani ndre kᴜ.
42017023	Yi nga 'yo emi tia, Mi ndre, 'daa! Mi ndre, 'doa! Emi ma fᴜ mu yi vᴜti bizᴜ kᴜ.
42017024	Te ekile ovini galerile, ka ga 'bu ma kala alᴜria eri nga di kpere 'bu ma kala aziniria indi, Mvi 'banini nga ovᴜ 'dinile o'du erinisi.
42017025	Te okorisi eri ma nya candi inzata kakaᴜsi, azini a'bianzi ewu 'dosi 'diyi ma ga eri si.
42017026	E'yoni i 'yele ewu Noanisirile, eri nga i 'ye trotro o'du Mvi 'bani vileria.
42017027	Yi adri ndra nya, yi mvu, yi okᴜ bi, yi okᴜ fe agupia 'dani, ecazᴜ kpere o'du Noani fizᴜ maburua, yi tiza ambo-rᴜni emuzᴜ yi dri jazᴜ driaria.
42017028	'Ye i vini 'dinile ewu Lotinisi—yi adri ndra nya, yi mvu, yi adri ndra afa je, yi afa ozi, yi afa sa, yi jo si indi,
42017029	te o'du Lotini efᴜzᴜ Sodo-muarisi, aci pi 'di yi dria ozoole baruti be 'bua, ja yi dri dria ra—
42017030	ekile 'dinile, e'yoni nga i 'ye trotro o'du Mvi 'banini i ecezᴜrisi.
42017031	O'du 'darisi 'ba ovᴜpi jo kariŋa dria, eri ma afani ovᴜzᴜ joari, ma si va yi o'duzᴜ kᴜ; 'dinile indi 'ba ovᴜpi ngaari ma da dri vile kᴜ.
42017032	Emi ma ega okᴜ Lotini ma e'yo.
42017033	'Ba lepi idri ini ma ta mbapi i ma ngᴜlᴜpisiri, idri eriniri nga avi eri dri ra, te 'ba idri ini avipi rari nga idri ini ma ta mbani.
42017034	Ma 'yo emi tia, ini 'dasi agupi iri yi nga la gbolo alᴜ ma dria; alᴜri nga ovᴜ 'duzarᴜ, te aziniri nga ace 'de.
42017035	Okᴜ iri nga ovᴜ anya 'iria tualᴜ; alᴜri nga ovᴜ 'duzarᴜ, te aziniri nga ace 'de.
42017036	Agupi iri yi nga ovᴜ ngaa; alᴜri nga ovᴜ 'duzarᴜ, te aziniri nga ace 'de.
42017037	Yi nga e'yo omvi 'yo eri tia, Ngoa ya, Opi? Eri 'yo yi tia, Roko yi nga yi okᴜ tualᴜ pari afa avᴜni ovᴜzᴜria.
42018001	Eri 'yo e'yo o'beza yi tia, yi imbazᴜ yi ma zi Mungu 'dani 'dani, ma ande kᴜ ;
42018002	kini, 'Ba e'yo lipiri indi aku azinia, eri rᴜni Mungu kᴜ, erini vini 'ba ma e'yo kᴜ indi;
42018003	awᴜzioᴜ alᴜ aku nde 'daria indi, eri adri emu eri vᴜ 'yozᴜ, Mi li e'yo mani ari'bo mani beri onyirᴜ fo!
42018004	O'du kakaᴜ eri ga si ; te vilerisi eri 'yo i asia, Ma ka tro Mungu rᴜ kᴜ, azini e'yo 'bani eri kᴜ ti,
42018005	te okᴜ 'dirini ma ecandilerisi, ma nga di e'yo erini li onyirᴜ ra, eri kazᴜ fezᴜ ma andezᴜ kai erini emule dika dikarisi kᴜ.
42018006	Opi nga ‘yora, Emi eri e'yo 'ba e'yo lipi kililirᴜ kᴜ 'dirini 'yoleri.
42018007	Mungu ngani e'yo li 'yeke 'ba erini opele owᴜpi etusi inisi i vᴜ 'diyi dri kᴜ ya? Eri ngani yi eri asi e'yeresi kᴜ ya?
42018008	Ma 'yo emi tia, eri nga e'yo yini li onyirᴜ mbele mbele. Ka'dini ti, Mvi 'bani ka emu ra, eri nga a'ita isu nyakua ra ya?
42018009	Eri nga vini e'yo o'beza 'diri olᴜ 'ba azini yi ma ngᴜlᴜpi ma e'yo a'ipi kini yi ovᴜ 'ba kililirᴜni, te 'ba azini ndrepi dria 'ba tokole 'diyi ma tia:
42018010	Agupi iri tu hekalua Mungu zizᴜ, alᴜri 'ba Farisaini, aziniri 'ba musoro okᴜpiri.
42018011	'Ba Farisaini nga pa so zizᴜ i ma ngᴜlᴜpisi kini, Mungu, ma 'yo awa'difo mi tia mani ovᴜle 'ba azi 'diyile kᴜrisi, 'ba afa opapi 'diyile, 'ba kililirᴜ kᴜ 'diyile, 'ba ali o'bapi 'diyile, kani 'ba musoro okᴜpi va 'dirile kᴜrisi.
42018012	Ma adri nyaka 'da sabato alᴜ ma alia pale iri; ma adri afa dria mani isule mᴜdri 'diyi ma esele alᴜri fe ra.
42018013	Te 'ba musoro okᴜpiri so pa re 'dani, eri ga mile engako 'bua si, te eri nga i agati di, kini, Mungu, mi ovᴜ yikisi ma vᴜ, ma'i ma 'ba azi onzi 'yepiri!
42018014	Ma 'yo emi tia, 'ba 'diri si mvi jo inia erini ovᴜria kililirᴜ Mungu ma milia agu nde 'dari agazᴜ; te 'ba dria alᴜ alᴜ i ma ngᴜlᴜpi 'bapi urᴜ ceniri, yi nga eri omvi ele; te yi nga 'ba i ma ngᴜlᴜpi omvipi ele ceniri 'du 'ba uru.
42018015	Yi eji vini anzi odekᴜarᴜ yini eri vᴜ, eri ma elo yi rua ani; te 'ba erini imbale 'diyi ka ndre ra, yi nga ega yi dria.
42018016	Te Yesu nga yi omve i vᴜ, kini, Emi kᴜ anzi nyiri nyiri ma emu ma vᴜ, emi ma oga yi kᴜ; te suru Munguni ovᴜ 'ba 'dinile 'diyini.
42018017	Ma 'yo emi tia ndi ndi, 'ba azini ka ngoni ti, ka suru Munguni a'i mva gakandiarᴜle kᴜ, eri ngani fi alenia alᴜni kᴜ.
42018018	'Ba ambo alᴜ zi eri tia 'dini kini, 'Ba 'ba Imbapi bari, ma nga 'ye ngoni mani idri 'dani 'dani isuzᴜ ya?
42018019	Yesu nga 'yo eri tia, Mi omve ma 'ba barᴜ a'disi ya? 'Ba ba-rᴜni yo, kiri alᴜ Mungu'i.
42018020	Mi ni azita ra : Mi 'ba ali kᴜ, Mi 'di 'ba kᴜ, Mi ogu kᴜ, Mi nze e'yo eti inzorᴜ kᴜ, Mi inzi mi ati pi mi andri be.
42018021	Eri ‘yora, Ma mba e'yo 'diyi ma ta dria gbu mvaasi.
42018022	Yesu ka eri ra, eri 'yo eri tia, Afa azini alᴜ ece nga mi dri 'yekokorᴜ. Mi fe afa dria mini ovᴜzᴜ yi be 'diyi ozi ra, mi awa 'ba aliorᴜ 'diyi dri, mi nga ani lonyi isu 'bua; mi emu di ma vᴜti bi ndo.
42018023	Te eri ka e'yo 'diri eri ra, eri 'ba ovᴜ candisi tᴜ, erini ovᴜle 'ba afa e'irᴜ tᴜrisi.
42018024	Yesuni eri ndreria ‘yora, Ba afa e'irᴜ 'diyini fizᴜ suru Mungᴜni-ria ewani 'doni!
42018025	Ngamiani fizᴜ sindani ma talaasiri bani ewa ko-korᴜni aga 'ba afa e'irᴜni fizᴜ suru Munguniari ra.
42018026	'Ba eripi 'diyi ‘yora, Ka'dini a'di eco i pazarᴜni ya?
42018027	Te eri 'yo, E'yo ecopi 'basi kᴜ 'diyi eco Mungusi ra.
42018028	Petero ‘yora, Mi lu, ama kᴜ afa ama vile 'diyi ra, mi vᴜti bizᴜ.
42018029	Eri 'yo yi tia, Ma 'yo emi tia ndi ndi, 'ba jo pi kᴜpi suru Munguniri ma e'yosi, okᴜ pie, adripi pie, 'ba yi tipi 'diyi pie, anzi pie dria 'diyi ma alᴜni
42018030	ngani ece afa isuzᴜ parinia pale karakaraᴜ ewu 'dorisi kᴜ, eri nga vini ovᴜ idri 'dani 'daniri be ewu ngapi emupirisi indi.
42018031	Eri okᴜ 'ba mᴜdri drini iri 'diyi i vᴜ, nga 'yo yi tia, Mi ndre, ama tu urᴜ Yerusalemua, azini e'yo dria nabini sile Mvi 'bani ma e'yosi 'diyi nga yi 'ye ra.
42018032	Te eri nga ovᴜ fezarᴜ 'ba jururᴜ dri, yi nga eri ede ogutasi, yi nga drinza fe eri dri, yi nga cucu wᴜ eri ruaa;
42018033	yi nga eri co ninisi, yi nga eri fu kai ra, te o'du nasi eri nga enga dika.
42018034	Te yi vani e'yo 'diyi ma azi alᴜni kᴜ; e'yo 'yoza 'diri ovᴜ zizarᴜ yi dri, yi nini e'yo erini 'yole 'diyi kᴜ.
42018035	Eri nga eca 'dini, erini ecaria Yerikoa ogogo, 'ba alᴜ mileefi odraza beri de ri geri tia afa a'izᴜ;
42018036	eri ka 'ba ongᴜlᴜmᴜrᴜ eri yini agaria, eri zi e'yo 'diri a'di e'yoni ya.
42018037	Yi nga olᴜ eri tia, kini, Yesu 'ba Nazaretiari agani.
42018038	Eri oyᴜ o'duko urusi kini, Yesu, Daudi mvi la, mi 'ba yiki ma vᴜ fo!
42018039	'Ba mupi drilenia 'diyi ega eri dria kini ma adri ciri; te eri tre o'duko urusi aga ra, Daudi mvi la, mi 'ba yiki ma vᴜ fo!
42018040	Yesu so pa ci, nga 'yo kini ma eji eri i vᴜ; eri ka eca ogogo, eri zi tinia 'dini,
42018041	Mi le ma ma 'ye mi vᴜ a'dini ya? Eri nga ‘yora, Opi, ma le te angᴜ ndre fo!
42018042	Yesu 'yo eri tia, Mi ndre angᴜ ki! A'ita mini pa mi 'bo.
42018043	Perepere eri 'ba angᴜ ndre, nga eri vᴜti bi, diza fezᴜ Mungu dri; 'ba ongᴜlᴜmᴜrᴜ ka ndre ra, yi nga inzita fe Mungu dri indi.
42019001	Eri fi Yerikoa, nga aga trei aleniasi.
42019002	Mi ndre, agu alᴜ indi, runi Zakayo'i; eri ambo 'ba musoro okᴜpi 'diyini, eri 'ba afa e'ini.
42019003	Eri ndrᴜ Yesuni ndrezᴜ eri a'di'i ya, te eri econi 'ba ongᴜlᴜmᴜrᴜ dri kᴜ, erini ovᴜle aliŋarᴜ-risi.
42019004	Eri nga nzᴜ drilenia, nga tu elio pati sia uru eri ndrezᴜ, te eri 'ye aga geri 'dasi.
42019005	Yesu ka eca pari 'daria, eri nga lu uru, nga 'yo eri tia, Zakayo, mi si va mbele; te andrᴜ ma nga ovᴜ mi vile joa.
42019006	Eri si va mbele, eri a'izᴜ ayikosi.
42019007	'Ba dria ka ndre ra, yi 'ba ono kini, Eri fi la 'ba onzi vile joa.
42019008	Zakayo nga pa so, 'yo Opi ma tia kini, Mi ndre, Opi, ma afa mani ovᴜzᴜ yi be 'diyi ma alini fe 'ba aliorᴜ dri; ma ka 'ba azini ma afa nze lokirisi 'bo, te di ma mileni omvi eri dri pale su.
42019009	Yesu nga 'yo eri tia, Andrᴜ pata eca jo 'diria ra, erini ovᴜle alᴜ Iburahimu ma mvarᴜ indirisi.
42019010	Te Mvi 'bani emu 'ba avizarᴜ ndruzᴜ pazᴜ indi.
42019011	Yini e'yo 'diyi eriria, eri ere e'yo drinia, nga e'yo o'beza 'yo 'dini, erini ecale Yerusalemua ogogorisi, azini yini egale kini suru Munguni 'ye i e'da cotirisi.
42019012	Eri nga di 'yo ani 'dini, Ba opirᴜ azini mu angᴜ ziria, opi nyaza ayizᴜ i ma ngᴜlᴜpini, ngazᴜ emvizᴜ ndo.
42019013	Eri omve ati'ba ini mᴜdri, nga dahabu fe yi dri o'biza mᴜdri, eri 'yo yi tia, Emi ozi afa 'diyi kapani ezᴜzᴜ de nga ma ecani kᴜ.
42019014	Te 'ba suru erinia 'diyi ngu eri onzi, yi pe ojioᴜ ti vᴜtinisi, kini, Ama leni agu 'dirini ovᴜzᴜ opirᴜ ama drilia kᴜ.
42019015	Eri nga eca 'dini, eri ka emvi dika erini opi nyaza a'izᴜ 'boria, eri 'yo ma omve i vᴜ ati'ba ndra erini dahabu o'biza fezᴜ yi dri 'diyi, eri ma ni a'di isu orodri ini ngopi yari beni.
42019016	'Ba okori emu 'yo kini, Opi, afa o'biza mini ndrakari isu drinia afa o'biza mᴜdri 'di.
42019017	Eri 'yo tinia indi, Mi 'ye 'yeke, mi ati'bo onyirᴜni! Mini ovᴜria asi adarᴜ be afa were tᴜrisi-risi, te ma fe mi dri okpo ovᴜzᴜ aku mᴜdri ma drilia.
42019018	'Ba iriri emu, kini, Opi, afa o'biza mini isu drinia afa o'biza towi 'di.
42019019	Eri 'yo vini tinia kini, Mii'i indi, mi ma ovᴜ aku towi ma drilia.
42019020	Ati'bo aziniri nga emu, ‘yora, Opi, mi ndre, afa o'biza mini, mani tani mbale kitambala ma aliari, eri 'di;
42019021	te ma rᴜ mi, a'disikᴜ mi 'ba okporᴜni; mi adri afa mini 'bale va kᴜri 'du ra, mi adri afa mini rile kᴜri lo ra.
42019022	Eri 'yo eri tia, Mi ati'bo onzini, ma nga di e'yo mini li e'yo efᴜpi mi tiliarisi! Mi ni ra ma ovᴜ 'ba okporᴜni, ma adri afa mani 'bale va kᴜri 'du ra, ma adri afa mani rile kᴜri lo indi;
42019023	ka'dini mi feni afa o'biza mani jo silingi ta mbazᴜria kᴜ a'disi ya, mani emviria ma nga ani eri e'du silingi o'bale drinia erenirᴜ 'diyi be?
42019024	Eri 'yo 'ba pa sopi ageinia 'diyi ma tia, Emi 'du afa o'biza erini, fe 'ba ovᴜpi afa o'biza mᴜdri beri dri.
42019025	Yi 'yo eri tia, Opi, te afa o'biza erini mᴜdri ciari.
42019026	Ma 'yo emi tia, 'Ba dria kinakina ovᴜpi afa beri dri yi nga afa azini fe drinia; te 'ba afa kokorᴜri dri yi nga afa erini ovᴜzᴜ eri beri pa ra.
42019027	Te ari'ba mani lepi ma ma nya opi yi drilia kᴜ 'diyi, emi eji yi 'doa, emi ofu yi va ma milia 'dia.
42019028	Eri ka e'yo 'diyi 'yo 'bo, eri mu drile, tuzᴜ muzᴜ Yerusalemua.
42019029	Eri nga eca 'dini, erini ecaria Betefage pi vᴜ ogogo Betani be, oni yini omvele Mizeitᴜniri ma tia, eri pe 'ba erini imbale 'diyi ma ti iri,
42019030	kini, Emi mu fi aku emi drilia 'aa'dasiria; emini firia 'bo emi nga akanyamva 'ba alᴜni nga tuzᴜ rizᴜ drinia kᴜri isu 'izarᴜ; emi trᴜ eri ejizᴜ ma vᴜ.
42019031	'Ba azini ka zi emi tia, Emi eri trᴜ a'disi ya? emi nga 'yo 'dini kini, Opi le erini.
42019032	'Ba erini tini pele 'diyi mu ra, isu e'yo ovᴜ kile erini 'yole yi tiarile.
42019033	Yini akanyamva trᴜria, 'ba e'ipirᴜ 'diyi 'yo yi tia, Emi akanyamva trᴜ a'disi ya?
42019034	Yi 'yo, Opi le erini.
42019035	Yi ji eri Yesu vᴜ; yi o'be bongo yini akanyamva ma ngᴜkᴜa, nga Yesuni 'ba eri dria.
42019036	Yini muria, yi nga bongo yini aja geri alia.
42019037	Eri ka eca pari gerini sizᴜ oni Mizeituni ma dria-risiri ma tia ogogo, 'ba ongᴜlᴜmᴜrᴜ erini imbale 'diyi dria 'ba ovᴜ ayikosi Mungu inzizᴜ o'duko urusi, tali okporᴜ dria yini ndrele 'diyisi,
42019038	kini, Meleki emupi Opi ma rᴜsiri ma ovᴜ inzizarᴜ! Asi anzurᴜ ma ovᴜ 'bua, diza ma ovᴜ angᴜ urulerᴜ tᴜria!
42019039	'Ba Fari-saini ma azi 'ba ongᴜlᴜmᴜrᴜ ma eselia 'diyi 'yo eri tia, 'Ba 'ba Imbapiri, mi ega 'ba mini imbale 'diyi ma dria.
42019040	Eri nga e'yo omvi, 'yo kini, Ma 'yo emi tia kini, 'ba 'diyi ka adri ciri, oniefi yi nga di otreni.
42019041	Eri ka eca ogogo, ka aku ambori ndre ra, eri nga wᴜ erisi,
42019042	'yozᴜ kini, Mi ka te e'yo asi anzurᴜ fepi 'diyi ni mi'i o'du andrᴜ 'disi, 'yeke! Te curu’do yi ovᴜ ozizarᴜ mi milia.
42019043	Te o'du azini nga eca mi dria, ari'ba minini ngazᴜ cenze osᴜzᴜ mi ageia, mi acezᴜ kuru, geri ogazᴜ mi dri kalaasi dria,
42019044	yi nga mi gᴜ va nyakua, anzi mini ovᴜpi mi alia 'diyi be, azini yi ngani mi alia oni alᴜ kᴜ adrozarᴜ i agyi dria kᴜ; mini ewu yini mi andrizᴜri nile kᴜrisi.
42019045	Eri fi hekalua, eri 'ba 'ba afa olepi alenia 'diyi odro amve,
42019046	nga 'yo yi tia, E'yo si yi 'dini, Jo maniri nga ovᴜ jo Mungu zizaniri'i; te emi 'ba eri oni gᴜle oguoᴜni i zizᴜ aleniarirᴜ.
42019047	Etuzu etuzu eri adri 'ba imba hekalua. Te 'ba 'wara kuhanirᴜ 'diyi pi, 'ba azita sipi 'diyi pie. 'ba 'wara 'diyi pie ndru geri eri dri jazᴜ;
42019048	te yi isuni e'yo yini ecole 'yeleri kᴜ, 'ba dria yini yi ebile eri ruaa e'yo erini erizᴜrisi.
42020001	Eri nga eca 'dini, o'du nde 'dayi ma azisi, erini 'ba imbaria hekalua, erini e'yo bari olᴜria indi, 'ba 'wara kuhanirᴜ 'diyi pi, 'ba azita sipi 'diyi pie, 'ba 'wara pie nga eca vᴜnia,
42020002	yi nga 'yo eri tia kini, Mi 'yo ama tia, mi e'yo 'diyi 'ye okpo ngorisi ya? A'di fe mi dri okpo 'dirini ya?
42020003	Eri omvi e'yo, nga 'yo yi tia, Ma nga vini e'yo zi emi tia alᴜ indi; emi 'yo ma tia,
42020004	Baputizi Yohanani enga 'bua kani 'ba vᴜ ya?
42020005	Yi nga e'yo ozi yi eselia ceni ceni kini, Ama ka 'yo, 'Bua; eri nga ‘yora, Emi a'ini di eri kᴜ a'disi ya?
42020006	Te ama ka 'yo, 'Ba vᴜ; 'ba ongᴜlᴜmᴜrᴜ dria nga ama o'be onisi, yini a'ile kini Yohanani nabinirisi.
42020007	Yi nga di e'yo omvi kini yi nini pari erini engazᴜri kᴜ.
42020008	Yesu 'yo yi tia indi, Ma alᴜ indi, ma ngani okpo ngori mani e'yo 'diyi 'yezᴜ aniri ma e'yo olᴜ emi tia kᴜ.
42020009	Eri 'ba e'yo o'beza 'diri olᴜ 'ba ma tia: Agu alᴜ isi ndra zabibu pati amvᴜ alia; eri fe eri kᴜ 'ba ageini tepi 'diyi dri, nga mu ovᴜ angᴜ andinia ewu izᴜ.
42020010	Ewuni ecaria, eri pe ati'bo ma ti 'ba amvᴜ agei tepi 'diyi vᴜ, kini yi ma fe i dri zabibu efi kapi amvu 'diri ma alia 'diyi ma esele inirᴜri; te 'ba amvᴜ agei tepi 'diyi co eri, dro eri mvizᴜ dri be pirini.
42020011	Eri nga di ati'bo aziniri ma ti pe ; yi co eri alᴜ indi, yi fe drinza eri dri, dro eri mvizᴜ dri be pirini indi.
42020012	Eri nga ati'bo azini nari ma ti pe; yi di 'ba 'diri ari be, 'be eri amve.
42020013	Opi amvu e'ini nga 'yo, Ma nga 'ye ngoni ya? Ma nga mvi mani lele tᴜri ti pe'i; kani yi nga eri inzi'i yani.
42020014	Te 'ba amvᴜ agei tepi 'diyi ka eri ndre ra, yi 'ba e'yo ozi yi eselia, kini, 'Ba 'diri eri karimvani; ama ma fu eri, afa awᴜrᴜsorᴜri nga ovᴜ amani ani beni.
42020015	Yi nga eri 'be amvu ma aliarisi amve, 'di eri kai ra. E'yo 'disi opi amvu e'ini nga yi vᴜ a'di 'ye ya?
42020016	Eri nga emu, nga 'ba amvu agei tepi 'diyi ma dri ja ra, nga amvᴜ nderi fe 'ba azini dri. Yi ka eri ra, yi 'yo, Ma ovᴜ 'dini kᴜ fo!
42020017	Te eri so mile yi ruaa, nga ‘yora, Ka'dini e'yo ovᴜpi sizarᴜ 'diri eri a'di e'yoni ya: Oni ba jo sipi 'diyini gale siri, oni 'diri ofᴜ ovᴜzᴜ jo kalati ma oni drirᴜri'i.
42020018	'Ba dria alᴜ alᴜ e'depi oni 'dari ma driari nga i onyo nyiringiriki ; te 'ba nde onini 'dezᴜ driniari, eri nga eri 'i, ere irifᴜrale.
42020019	Etu nde 'disi 'ba azita sipi 'diyi pi nda geri yi dri 'bazᴜ eri ruaa 'ba 'wara kuhanirᴜ 'diyi be, te yi rᴜ 'bani; yini nile eri 'yo e'yo o'beza 'dori yi ma e'yosirisi.
42020020	Yi nga mile 'ba eri ma ruaa, nga 'ba ti pe eri ma e'yo ndazᴜ oyokolosi, 'ba 'diyi nga yi e'da lokirisi ekile yi 'ba kililirᴜle, yi ma nga e'yo eri tiliari obi ani, 'dini yi ma bi eri fezᴜ kᴜzᴜ azita azini okpo gavenani ma alia beni.
42020021	Yi zi eri tia kini, 'Ba 'ba Imbapiri, ama ni ra mi adri e'yo adani olᴜ'i azini imba'i, mi openi 'ba kᴜ, te mi geri Munguniri ma e'yo imba adarᴜ.
42020022	Azita amaniri a'i musoro fezᴜ Kaisari dri ra, kani kᴜ?
42020023	Te eri va lokiri yini ra, nga 'yo yi tia,
42020024	Emi ece ma dri silingi'i. wura pi e'yo siza driniari be, yi a'dini ya? Yi ‘yora, Kaisarini.
42020025	Eri 'yo yi tia, Ka'dini emi fe Kaisari dri afa Kaisarini 'diyi, azini Mungu dri afa Munguni 'diyi.
42020026	Econi yini e'yo 'yoza 'diri obizarᴜ 'ba milia kᴜ; yi nga osu tᴜ e'yo erini omvilerisi, nga ovᴜ ciri.
42020027	'Ba Sadukayoni ma azi emu eri vᴜ, yi 'ba adripi 'yopi kini 'ba engani 'ba draza eselia kᴜ 'diyi;
42020028	yi zi eri tia kini, 'Ba 'ba Imbapiri, Musa si e'yo ama dri kini, Agu ma adri ka dra ra mva kokorᴜ, ka okᴜ kᴜ ci, adri ma omvi okᴜ nderi, ma oti anzi i adri ma pariani.
42020029	Isu adripi aziri ndra indi ; okori nga okᴜ je, te dra anzi kokorᴜ;
42020030	iriri pi
42020031	nari pie yi nga eri omvi ; 'dinile yi aziri dria, te odra anzi kokorᴜ.
42020032	'vᴜtinia okᴜ nde dra indi.
42020033	Ka'dini o'du 'ba drazani enga-zᴜrisi eri nga ovᴜ a'di ma okᴜrᴜ ya? A'disikᴜ yi aziri ale eri okᴜrᴜ.
42020034	Yesu 'yo yi tia, Anzi ewu 'dorini yi okᴜ je, yi mu agupia indi;
42020035	te 'ba egale kini yi fu dri pari isuzᴜ ewu 'dari pi ma alia engata 'ba draza ma eseliari be 'diyi jeni okᴜ kᴜ, muni agupia kᴜ indi;
42020036	te yi econi drazarᴜ dika kᴜ, yini ovᴜle malaika be trotrorisi; yi anzi Munguni, yini ovᴜle anzi engapi 'ba draza eselia 'diyi'irisi.
42020037	Te Musa ma ngᴜlᴜpi ece e'yo 'ba drazani engazᴜri ra, pari erini e'yo pati jererᴜri ma e'yo sizᴜria, eri ka Opi ma ru omve Mungu Iburahimuni, Mungu Isakani, Mungu Yakoboniri’i.
42020038	Te ovᴜni Mungu 'ba draza 'diyini kᴜ, te 'ba ovᴜpi idrirᴜ 'diyiniri'i; a'disikᴜ 'ba dria ovᴜ idrirᴜ erisi.
42020039	'Ba azita sipi 'diyi ma azi nga e'yo omvi, ‘yora, 'Ba 'ba Imbapiri, mi 'yo 'yeke.
42020040	Te 'di ma vᴜtia yi asi mbani e'yo azini zizᴜ eri tia dika kᴜ.
42020041	Eri 'yo yi tia, Yi 'yo kini Kristoni Daudi mvi'i ngoni ngoni ya?
42020042	De vini Daudi ma ngᴜlᴜpi 'yo buku Zaburini ma alia. Opi 'yo Opi mani ma tia, Mi ri ma dri ndiria,
42020043	de nga ma 'bani ari'ba mini ovᴜzᴜ afa mi pa 'bazᴜ driniarirᴜ kᴜ.
42020044	Awa'dini, Daudi ka eri omve Opi'i, ka'dini eri mvi erinirᴜ ngoni ngoni ya?
42020045	'Ba driani e'yo eriria, eri 'yo 'ba erini imbale 'diyi ma tia,
42020046	Emi te emi agei 'ba azita sipi 'diyi ma e'yosi, 'ba nde 'diyi le acizᴜ kanzu izᴜrᴜ be yi ruaa, yi le 'ba ma zi yi ci ci cuua, yi le kiti dridrilerᴜ pari 'bani yi okᴜzᴜ 'diyia, yi le pari dridrilerᴜ omu nyazᴜria 'diyi indi,
42020047	yi awᴜzi ma aku nya pirini, yi Mungu zi izᴜ yi ma e'da 'ba milia benisi. 'Ba 'diyi nga e'yo liza ambo agapi rari isu yi dria ra.
42021001	Eri enga i mile uru, nga 'ba afa eyipi 'diyi ndre yini afa feza yini o'beria sanduku silingi ta mbazᴜria;
42021002	eri ndre vini awᴜzioᴜ aliorᴜ erini sente iri 'beria 'daa indi.
42021003	Eri ‘yora, Ma 'yo emi tia adarᴜ, awᴜzi aliorᴜ 'diri 'be afa alenia aga yi dria ra;
42021004	te 'ba 'diyi dria o'be afa feza yini engazᴜ afa yini kakaᴜ ma eselia, te eri'i eri 'be alenia afa erini adrizᴜ ani idrirᴜri dria engazᴜ alio eriniri ma alia.
42021005	'Ba azini yini e'yo hekaluni 'yoria, kini yi ede eri ndrizaru oni ndrizarᴜ 'diyi pisi afa feza be, eri ‘yora,
42021006	Afa emini ndrele 'diyi ma e'yo 'dini, o'duni nga emu ra, o'du ndesi yi ngani oni alᴜ kᴜ adrozarᴜ agyi dria asᴜkokorᴜ va kᴜ.
42021007	Yi zi eri tia kini, 'Ba 'ba Imbapiri, e'yo 'diyi nga yi 'ye a'dᴜngare ya? E'yo 'diyi ka 'ba yi 'ye ra, ecetani nga ovᴜ ngoni ya?
42021008	Eri ‘yora, Emi ovᴜ mile be, 'ba ma ici emi kᴜ; te 'ba kakaᴜ nga emu ma rusi 'yozᴜ kini, Ma eri'i! azini, Ewu eca ogogo 'bo! Emi mu yi vᴜtia kᴜ.
42021009	Emi ka e'yo a'di 'diza pini eri omba 'baza be, uri ma bi emi ani kᴜ; te di e'yo 'diyi ma 'ye yi oko raka, te ewu asizaniri ngani nga i 'ye mbele kᴜ.
42021010	Eri nga di 'yo yi tia, Suruni nga enga suru azini be, opi nyazani nga enga opi nyaza azini be, dria ombarᴜ;
42021011	oyakia amborᴜ yi nga ovᴜ indi, liki pi dra muarᴜri be nga ovᴜ angᴜasi ndᴜ ndᴜ, afa uriurirᴜ 'diyi pi nga ovᴜ indi eceta amborᴜ engapi 'bua 'diyi be.
42021012	Te de nga e'yo 'diyi dria 'yeni yi kᴜ, yi nga emi obi yi drisi, yi nga emi inza, yini emi jiria pari 'bani yi okᴜzᴜ 'diyi pi ma alia, arujo pie, yini emi jiria opi pi ma milia gavena be ma rusi.
42021013	Eri nga i oja emi dri e'yo eti nzezᴜrirᴜ.
42021014	E'yo 'disi emi ede e'yo emi asia kini emi ma ega e'yo emini ngale omvileri oko kᴜ;
42021015	a'disikᴜ ma nga emi dri ti 'yoza pi fe ondᴜa be, 'dini e'yo nde 'diyisi ari'ba emini dria ngani eco emi dri aruzarᴜ, kani agata gazᴜ emi be kᴜ.
42021016	Te 'ba emi tipi 'diyi, emi adripi pie, ori'ba pie, agyi pie, nga emi fe 'ba dri, yi nga 'ba azini emi eselia 'diyi ofe dra drini;
42021017	'ba dria yi nga emi ngu onzi ma rusi.
42021018	Te dribiefi emi dria 'diyi ma alᴜni ngani dri ja kᴜ.
42021019	Te asi teza eminiri nga fe idri emini pani.
42021020	Te emi ka asikari ongᴜlᴜmᴜrᴜ ndre yini Yerusalemuni aceria, emi ma ni ani kini dri jaza erini eca ogogo.
42021021	Etu 'dasi 'ba dria ovᴜpi Yudiaa 'diyi ma apa oni ambo ambo 'diyia, azini 'ba ovᴜpi eri ma alia 'diyi ma fᴜ asea amve, 'ba ovᴜpi asea 'diyi ma fi alenia kᴜ.
42021022	Te ewu 'diri eri ewu e'yo lizaniri, 'dini e'yo dria ovᴜpi sizarᴜ 'diyini yi 'yezᴜ yi pariari'i.
42021023	Candi okᴜ okporo-vᴜrᴜ 'diyi dri, okᴜ odekᴜa endrᴜpi o'du 'dayisi 'diyi be! A'disikᴜ candi amborᴜni nga ovᴜ angᴜa, adrani nga ovᴜ suru 'diri ma dria;
42021024	yi nga odra seisi, yi nga yi obi ati'barᴜ suru dria ma alia; 'ba Jururᴜ 'diyi nga Yerusalemuni otᴜ yi pasi va, de nga ewu 'ba Jururᴜ 'diyiniri deni i kᴜ.
42021025	Eceta yi nga ovᴜ indi etu pi ma ruaa, mba pie, 'bi'bio pie; asi otiza nga ovᴜ nyakua indi suru ma eselia, yi nga aba mirini wᴜlerisi adilerisi indi;
42021026	'ba yi nga eca 'ba avᴜle urisi, azini yini e'yo ngapi ecapi angᴜ wudrikuru ma dria 'diyi telerisi; te okpo 'bua 'diyi nga yi oya oya.
42021027	Etu 'dasi yi nga Mvi 'bani ndre erini emuria okpo be dizarᴜ tᴜ iriti ma eselia.
42021028	Te e'yo 'diyini 'baria yi 'yeria, emi edre emi uru, emi enga emi andreti uru indi, onzeza emini-rini ecale ogogorisi.
42021029	Eri 'yo yi tia e'yo o'bezani 'dini: Emi ndre elio pati pi pati azini be dria;
42021030	yi ka'ba bi rᴜ 'bo, emi ka ndre ra, emi ngᴜlᴜpi ni indi kini ewu nyakani kazᴜri eca di ogogo 'bo.
42021031	Ekile 'dinile emi alᴜ indi, emi ka ndre e'yo 'diyini yi 'yeria, emi ma ni suru Munguni eca ogogo.
42021032	Ma 'yo emi tia ndi ndi, a'bianzi ewu 'dosi 'diyi ngani yi de kᴜ, de nga e'yo 'diyi dria 'yeni yi kᴜ.
42021033	'Bu pi nyaku be nga yi de ra, te e'yo mani ngani yi de alᴜani kᴜ.
42021034	Te emi te emi ngᴜlᴜpi ma agei, emi asi kazᴜ ovᴜzᴜ nzizarᴜ emini nyaka nyale tᴜ azini ewa mvule tᴜrisi kᴜ, kani emini asisile drole idri 'dori ma e'yosirisi kᴜ indi, o'du 'dari kazᴜ ecazᴜ emi dria rugbu ekile gbagbale kᴜ;
42021035	te eri nga eca 'ba ovᴜpi angᴜ wudrikuru drisi dria 'diyi ma dria dria.
42021036	Emi te emi agei mile be ewu dria, Mungu zizᴜ matᴜ be, emi ma isu okpo emini ngazᴜ apazᴜ e'yo dria ngapi yi 'yepi 'diyisi, azini emini ngazᴜ pa sozᴜ Mvi 'bani ma milia ani beni.
42021037	Etu vᴜsi eri adri 'ba imba hekalua ; ini vᴜsi ini vᴜsi eri fᴜ amve, la oni yini runi omvele Mizeituniri ma dria.
42021038	'Ba dria yi emu eri vᴜ o'biti kula kula hekalua, eri ma e'yo erizᴜ.
42022001	Omu mikate akufi kokorᴜ nyazᴜri eca ogogo, omvele Agaza 'ba drilesiri'i.
42022002	'Ba 'wara kuhanirᴜ 'diyi pi 'ba azita sipi 'diyi be yi nda geri eri fuzᴜri; te yi rᴜ 'bani.
42022003	Satani nga fi Yudasi omvele Isikarioti'iri ma alia, eri'i 'ba mᴜdri drini iri 'diyi ma eseliari.
42022004	Eri nga mu e'yo 'yozᴜ 'ba 'wara kuhanirᴜ 'diyi pi be, opi asikari ma drilia 'diyi pie, geri ndazᴜ eri fezᴜ yi dri.
42022005	Yi ovᴜ ayikosi, yi azi silingi fezᴜ eri dri.
42022006	Eri a'i ra, nga geri nda eri fezᴜ yi dri de 'ba ongᴜlᴜmᴜrᴜ yi yo.
42022007	O'du mikate akufi kokorᴜni eca ra, o'du ndesi yi adri kabilo agaza 'ba drilesiriniri li.
42022008	Eri pe Petero pi ma ti Yohana be, 'yozᴜ kini, Emi mu agaza 'ba drilesiri edezᴜ ama dri, ama ma nya.
42022009	Yi 'yo eri tia, Mi le ama ma ede ngoa ya?
42022010	Eri 'yo yi tia, Mi ndre, emini firia aku amboria, emi nga dri fu agupi yilemvᴜ beri be; emi bi vᴜtini kpere jo erini fizᴜria,
42022011	emi 'yo jo e'i ma tia, 'Ba 'ba Imbapiri 'yo mi tia, Jo omuni, pari mani ngazᴜ agaza 'ba drilesiri nyazᴜ alenia 'ba mani imbale 'diyi beri ngoa ya?
42022012	Agu nderi nga emi dri jo aliza amborᴜ urulerᴜri ece edezarᴜ afa dria be; emi 'ba afa ngonde 'daa.
42022013	Yi mu ra, yi isu ekile erini 'yole yi tiarile; yi nga di agaza 'ba drilesiri ede ani.
42022014	Etu ka eca ra, eri ri va 'ba erini ti opele 'diyi be.
42022015	Eri 'yo yi tia indi, Ma le omu agaza 'ba drilesi 'diri nyazᴜ emi be avasi tᴜ, de nga yi ecandini ma kᴜ;
42022016	te ma 'yo emi tia, ma ngani eri nya dika kᴜ, de nga eri 'yeni i i paria suru Munguniria kᴜ.
42022017	Eri nga okele 'du, ka awa'difo fe 'bo, eri 'yo, Emi 'du 'diri, awa emi eselia;
42022018	te ma 'yo emi tia, engazᴜ curu'do ma ngani efi zabibuni 'yaleri ma su mvu dika kᴜ, de nga suru Munguni ecani kᴜ.
42022019	Eri 'du mikate ra, eri ka awa'difo fe 'bo, eri anyo aleni, awa fe yi dri, kini, 'Di rua mani, fele emisiri. Emi 'ye 'diri ma egazᴜ.
42022020	Nyaka ma vᴜtia eri nga okele 'du 'dinile indi, kini, Okele 'diri eri e'yo aziza o'dirᴜ ari mani rapi emisiri ma aliari.
42022021	Te mi ndre, 'ba ma o'di nyapiri ma dri ovᴜ maniri be mesa dria.
42022022	Te adarᴜ Mvi 'bani mu di geri edele eri dri driori ma alia ra; te candi agu eri ma o'di nyapi 'dari dri!
42022023	Yi 'ba e'yo ozi yi eselia, kini yi eselia a'dini 'ye e'yo 'diri 'yeni ya.
42022024	Yi'ba agata ga yi eselia, kini 'ba yi eselia egale amborᴜ tᴜri eri a'di'i ya.
42022025	Eri 'yo yi tia, Opi 'ba jururᴜ 'diyini adri yi drilia opirᴜ okposi; azini omve 'ba yi drilia azita fepi okposi 'diyi ma ru, 'Ba azi 'yepi onyirᴜ 'diyi.
42022026	Te emi ma ovᴜ 'dinile kᴜ; te 'ba amborᴜ agapi ra emi eseliari ma ovᴜ ekile osipi vilerile, azini 'ba 'ba dri cepiri ma ovᴜ ekile 'ba 'ba aza kopi azisirile.
42022027	Te ngori aga ra, kani 'ba ripi mesa tiari'i, kani 'ba 'ba aza kopi azisiri'i ya? Eri 'ba ripi mesa tiari'i kᴜ ya? Te ma ovᴜ emi eselia ekile 'ba 'ba aza kopi azisirile.
42022028	Te emi ovᴜ 'ba adripi tepi ma be tualᴜ obeta mani ma alia 'diyi;
42022029	ekile ma Atini suru nyaza azile ma dririle,
42022030	'dinile ma azi emi dri emi ma nya, emi ma mvu, mesa mani ma tia suru nyaza mani ma alia, emi ma ri vini ogᴜŋa ma dria suru Israelini mᴜdri drini iri 'diyi ma e'yo lizᴜ.
42022031	Simoni la, Simoni la, mi ndre, Satani a'i emi o'bizᴜ, emi ndrizᴜ ko'bisi anyale.
42022032	te ma'i, ma zi Mungu matᴜsi misi 'bo, 'dini a'ita mini ma de i kᴜ beni ; te mi'i, mi ka mi oja dika 'bo, mi 'ba di mi adripi ma asi okporᴜ.
42022033	Eri 'yo eri tia, Opi, ma ovᴜ ngonde muzᴜ mi be arujoa, kpere dra vᴜ indi.
42022034	Eri ‘yora, Petero, ma 'yo mi tia, de nga a'uata 'beni cere andrᴜ kᴜ, mi nga ma ga si pale na, kini mi nini ma kᴜ.
42022035	Eri 'yo yi tia, Ma ka ndra emi ti pe ovᴜzᴜ okporo kokorᴜ, jᴜrᴜa kokorᴜ, enyiriko paari kokorᴜ, afa azini ma alio nde ndra emi ra ya? Yi kini, Yo.
42022036	Te eri 'yo yi tia, Te curu'do okporo e'i ma 'du di iniri, jᴜrᴜa e'i ma 'ye 'dinile indi. 'Ba sei kokorᴜri ma ozi bongo 'beza erini, ma je sei ani.
42022037	Te ma 'yo emi tia kini e'yo yini sile 'diri ma 'ye i ma ruaa, 'yozᴜ kini, La eri 'ba ezapi 'diyi ma azirᴜ; te e'yo sile masiri ovᴜ 'yeza ini i pariari be.
42022038	Yi ‘yora, Opi, mi ndre, sei iri yi 'doa. Eri 'yo yi tia, Fu dri ra.
42022039	Eri efᴜ amve, mu oni Mizeitu-niri ma dria erini adrile 'yelerile; 'ba erini imbale 'diyi nga eri vᴜti bi indi.
42022040	Eri ka eca pari nderia eri 'yo yi tia, Emi zi Mungu emi kazᴜ fizᴜ obeta ma alia kᴜ.
42022041	Eri nze i esele yi be were, ekile 'bani ecole oni 'bezᴜ rarile, eri nga kᴜmᴜti osi va Mungu zizᴜ,
42022042	kini, Ata, mi ka le ra, mi 'du okele 'diri ma vᴜrisi ra; te e'yo mani leleri'i kᴜ, te e'yo mini leleri ma 'ye'ini.
42022043	Malaika engapi 'buari e'da i eri vᴜ, okpo fezᴜ eri dri.
42022044	Erini ovᴜria candisi amborᴜ, eri zi asi driasi aga okori ra; ondi erini oja i ekile ari i olipi otipi va nyakuarile.
42022045	Eri ka enga erini Mungu zizᴜ 'boria, eri emu 'ba erini imbale 'diyi vᴜ, nga yi isu o'du koria candisi;
42022046	eri 'yo yi tia, Emi o'du ko a'disi ya? Emi enga uru, emi zi Mungu, emi kazᴜ fizᴜ obeta ma alia kᴜ.
42022047	Erini nga e'yo 'yoria, mi ndre, 'ba ongᴜlᴜmᴜrᴜ eca, de agu 'bani omvele Yudasi'i, 'ba mᴜdri drini iri 'diyi ma azi alᴜri, ce yi ma drini. Eri esi Yesu vᴜ inyia, o'boloni ndrᴜzᴜ;
42022048	te Yesu 'yo eri tia, Yudasi, mi Mvi 'bani fe ari'ba dri o'bolo ndrᴜzasi ya?
42022049	'Ba eri ma ageia 'diyi ka e'yo ngapi i 'yepiri ndre, yi ‘yora, Opi, ama ma oga yi seisi ya?
42022050	'Ba alᴜ yi eseliari ga ati'bo 'ba kuhani agapirini, li bini dri ndiari va.
42022051	Te Yesu nga e'yo omvi ‘yora, Mi kᴜ nga 'dipi! Eri nga bini elo, nga eri ati ra.
42022052	Yesu nga 'yo 'ba 'wara kuhanirᴜ 'diyi pi ma tia, ambo asikari ma drilia hekalua 'diyi pie, 'ba 'wara be, emupi eri vᴜ ombasi 'diyi, kini, Emi efᴜ sei pi emi dria abe-leku pie, ekile oguoᴜ bizᴜrile ya?
42022053	Mani ovᴜria emi be hekalua etuzu, emi ejᴜni dri ma bizᴜ kᴜ. Te 'diri eri etu emini, azini okpo ininiri indi.
42022054	Yi bi eri ra, ji eri ofizᴜ kuhani agapiri vile joa. Te Petero nga eri vᴜti bi re.
42022055	Yi ka aci edᴜ aku ma eselia agadua, yi ka ri va tualᴜ, Petero ri yi eselia indi.
42022056	Zaŋa alᴜ ndre erini riria aci diza ma tia, nga eri ni 'dani, eri ‘yora, 'Ba 'diri ovᴜ eri be indi.
42022057	Te eri ga si, kini, Okᴜ, ma nini eri kᴜ.
42022058	Vᴜtinia were 'ba azini ndre eri ra, nga ‘yora, Mi indi, mi 'ba yini. Te Petero nga 'yo, Agu la, ma 'ba yini yo.
42022059	Ekile sawa alᴜ ma vᴜtia, 'ba azini 'yo ti mbazasi kini, Adada, 'ba 'diri indi ovᴜ te eri be; erini ovᴜle 'ba Galilianirisi.
42022060	Te Petero nga 'yo, Agu la, ma nini e'yo mini 'yoleri kᴜ. Perepere erini nga e'yo 'yoria, a'uata nga cere o'be.
42022061	Opi oja i, nga Peteroni lu. Petero ega e'yo Opini 'yole i tia kini, De nga a'uata 'beni cere andrᴜ kᴜ, mi nga ma ga si pale nari ra.
42022062	Eri fᴜ amve, eri wᴜ candisi, mindre be tᴜ.
42022063	'Ba Yesuni bipi 'diyi onzi eri, nga eri co indi ;
42022064	yi anzu eri mile bongosi, yi zi eri kini, Mi ondri e'yo 'diri nabile! A'di gba mini ya?
42022065	Yi o'yo e'yo azini karakaraᴜ eri ruaa eri o'dazᴜ.
42022066	Angᴜ ka ati ra, 'ba 'wara 'ba drilia 'diyi pi nga yi okᴜ tualu 'ba 'wara kuhanirᴜ 'diyi pie, 'ba azita sipi 'diyi pie dria, nga eri ji 'ba yini e'yo amapi 'diyi vᴜ, kini,
42022067	Mi ka ovᴜ Kristo'i, mi olᴜ amani. Te eri 'yo yi tia, Ma ka olᴜ emini ti, emi ngani ma a'i alᴜni kᴜ;
42022068	ma ka emi zi ra ti, emi ngani e'yo omvi kᴜ.
42022069	Te engazᴜ ewu 'dirisi Mvi 'bani nga ri okpo Munguni ma dri ndiria.
42022070	Yi dria ‘yora, Ka'dini mi di Mungu Mvi'i ya? Eri 'yo yi tia, Emi 'yo 'bo; ma eri'i.
42022071	Yi 'yo ra indi, Ama di kiri 'ba e'yo eti nzepi 'diyi le 'dani a'disi ya? Te ama ngᴜlᴜpi eri e'yo efᴜpi eri tiliari 'bo.
42023001	'Ba ongᴜlᴜmᴜrᴜ yi okᴜpi 'diyi dria nga enga uru, nga eri ji Pilato vᴜ.
42023002	Yi 'ba asᴜ sᴜ eri ruaa kini, Ama isu agu 'dirini suru amani ojaria onzi, azini eri oga 'bani musoro feko Kaisari dri si, azini kini i ngᴜlᴜpiri Kristo opi'i.
42023003	Pilato zi eri kini, Mi Opi 'ba Yahudini ya? Eri omvi e'yo eri tia, 'yo ra kini, Mi 'yo 'di.
42023004	Pilato 'yo 'ba 'wara kuhanirᴜ 'diyi pi ma tia 'ba ongᴜlᴜmᴜrᴜ be, kini, Ma isuni ezata agu 'diri ndepiri kᴜ.
42023005	Te yi 'ba e'yo 'yo drinia okposi aga ra, kini, Eri osa 'ba ale 'ba imbazᴜ angᴜ Yudiaari ma alia dria, engazᴜ Galilia ecazᴜ kpere angᴜ 'doria.
42023006	Te Pilato ka eri 'dini, eri zi agu 'diri 'ba Galilini ya.
42023007	Eri ka ni ra eri 'ba Herodeni nyaleniri, eri pe tini Herode vᴜ; isu o'du nde 'dasi Herode ma ngᴜlᴜpi Yerusalemua indi.
42023008	Herode ka Yesuni ndre ra, eri ovᴜ ayikosi tᴜ, a'disikᴜ o'du kakaᴜ eri le eri ndre, erini e'yo erini erilerisi; eri ega i asia i nga tali erini 'yeleri ndre.
42023009	Eri ozi eri e'yo kakaᴜsi; te Yesu omvini e'yo eri tia kᴜ.
42023010	'Ba 'wara kuhanirᴜ 'diyi pi 'ba azita sipi 'diyi be oso pa, asᴜ sᴜzᴜ rᴜania okposi.
42023011	Herode pi asikari erini 'diyi be inza eri dri, yi onzi eri indi; yi su rᴜania bongo dipi ndrindriri, nga di eri ti pe mvizᴜ Pilato vᴜ ndo.
42023012	O'du nderisi Herode pi Pilato be eci yi agyirᴜ, te ndra okorisi yi ngu yi onzi onzi.
42023013	Pilato nga 'ba 'wara kuhanirᴜ 'diyi pi omve tualᴜ, 'ba 'ba dri cepi 'diyi pie, 'ba be dria,
42023014	nga 'yo yi tia, Emi eji agu 'diri ma vᴜ kile 'ba 'ba asi ojapi onzirile; te mi ndre, mani eri ma e'yo liria emi drilia, ma isu e'yo emini asᴜ suzᴜ ruania 'diyi ma azi alᴜni eri ndepini yo;
42023015	Herode isuni vini kᴜ indi, a'disikᴜ epe tini ama vᴜ vile. Te mi ndre, eri 'yeni e'yo onzi dri fᴜpi erini drazᴜ ani rari kᴜ.
42023016	Ka'dini ma eri co imbatarᴜ raka, ma nga eri trᴜ ndo.
42023017	Te omu ma alia eri ma trᴜ 'ba arurᴜ alᴜ yi dri.
42023018	Te yi otre o'duko urusi dria tᴜalᴜ, 'yozᴜ kini, Mi ji agu 'diri 'dale, mi trᴜ ama dri Barabani'i!
42023019	'Ba ndra Baraba nderi arurᴜ erini omba 'bale aku nde ma aliarisi, azini erini 'ba fulerisi.
42023020	Pilato nga 'yo yi be dika, erini lezᴜ Yesuni trᴜzᴜ ;
42023021	te yi nga otre uru okposi kini, Mi di eri pati ruaa! Mi di eri pati ruaa!
42023022	Eri 'yo yi tia pale narisi, A'disi? E'yo onzi erini 'yeleri a'di e'yoni ya? Ma isuni e'yo eri ma alia dri fᴜpi erini drazᴜ ani rari kᴜ; e'yo 'disi ma nga eri co imbatarᴜ raka, ma nga eri trᴜ ndo.
42023023	Te yi 'ba otre e'yo be drinia wowo o'duko urusi, 'yozᴜ kini ma di eri pati ruaa. Otreza yini nde di eri ra.
42023024	Pilato li e'yo kini ma 'ye i yini zilerile.
42023025	Eri nga agu nde yini 'bale arujoa omba 'bazasi azini 'ba fuzasiri trᴜ ra, 'ba taka yini a'ileri ; te eri fe Yesuni, yini 'yezᴜ eri be yi asini lelerile.
42023026	Yini eri jiria, yi nga 'ba azini runi Simoni, 'ba Kureniari, bi erini engaria amvᴜa, yi nga pati alaza 'ba eri ma ombetia, jizᴜ Yesu ma vᴜtisi.
42023027	'Ba ongᴜlᴜmᴜrᴜ kakaᴜ 'diyi, okᴜ lulu ogapi awᴜ wᴜpi erisi 'diyi be, nga eri ma vᴜti bi.
42023028	Te Yesu oja i yi vᴜ, nga ‘yora, Emi ezoanzi Yerusalemua 'diyi la, emi owᴜ masi kᴜ, te emi owᴜ bani emi ngᴜlᴜpisi emi anzipi be.
42023029	Te mi ndre, o'duni nga eca yini 'yozᴜ kini, 'Ba ondorᴜ 'diyi pi yi drilebarᴜ, opojo anzi tipi kᴜ 'diyi pie, ba odekᴜani ndrᴜle kᴜ 'diyi pie!
42023030	O'du ndesi yi nga 'ba 'yo oni ambo 'diyi ma tia. Emi o'de ama dria; azini oni were 'diyi ma tia, Emi a'bᴜ ama dri ci.
42023031	Te yi ka e'yo 'diyi 'ye pati ibirᴜ ma ruaa 'dini, a'dᴜni nga bani i 'ye pati 'wiza ma ruaani ya?
42023032	Yi ji 'ba azini iri, e'yo onzi 'yepi 'diyi, dizᴜ eri be.
42023033	Yi ka eca pari omvele 'Ba Dri Falaniria, yi di eri pati alaza ma ruaa 'daa, 'ba e'yo onzi 'yepi 'diyi be, alᴜ dri ndiria, aziniri dri ejiria.
42023034	Yesu ‘yora, Ata, mi kᴜ e'yo onzi yini ra ; yini e'yo yini 'yeleri nile kᴜrisi. Yi nga odrisi 'be bongo erini nyazᴜ yi eselia.
42023035	'Ba kakaᴜ nga pa oso ndrezᴜ; te 'ba 'ba dri cepi 'diyi nga eri ma dri inza kini, Eri opa ndra 'ba azini 'diyi ra; 'ba 'diri ka ovᴜ Kristo Munguni, erini peleri'i, ma pa i ngᴜlᴜpi'i!
42023036	Asikari ede eri ogutasi indi, yini emuria patiefi ma su drazarᴜri feria eri dri,
42023037	yi ‘yora, Mi ka ovᴜ Opi 'ba Yahudini, mi pa mi ngᴜlᴜpi!
42023038	E'yo siza eri driliari ovᴜ 'dini, 'BA 'DIRI OPI YAHUDINIRI'I.
42023039	'Ba e'yo onzi 'yepi, dile pati alaza ruaa 'diyi ma azi alᴜ o'da eri kini, Mi Kristo'i yo ya? Mi pa mi ngᴜlᴜpi ama be indi!
42023040	Te aziniri nga e'yo omvi, nga ega eri dria, ‘yora, Mi rᴜni Mungu kᴜ, de mi vini e'yo liza nde ma alia alᴜ indi ya?
42023041	Te amarᴜni, yi li e'yo amani 'yeke; te ama isu panga i sipi azi onzi amani beri'i; te agu 'diri 'yeni e'yo onzi alᴜni kᴜ.
42023042	Eri 'yo indi, Yesu, mi ega e'yo mani mini firia suru miniria fo!
42023043	Eri 'yo tinia, Ma 'yo mi tia ada, Andrᴜ mi nga ovᴜ ma be Paradisia.
42023044	Curu'do eri ovᴜ kile etu aziale, angᴜ nga bi inicici oro dri dria kpere etu oromi,
42023045	de etu dini kᴜ; bongo hekalu ma ale alizᴜri nga i ale asi iri.
42023046	Yesu oyᴜ o'duko urusi, kini, Ata, ma kᴜ ma orindi tani mbazᴜ mi dria! Ka e'yo 'diri 'yo 'bo, eri kᴜ i avani fᴜzᴜ ra.
42023047	Ambo asikari tᴜrᴜ alᴜ ma driliari ka e'yo i 'yepiri ndre ra, eri inzi Mungu, kini, Agu 'diri eri 'ba kililirᴜni ada!
42023048	'Ba ongᴜlᴜmᴜrᴜ dria yi okᴜpi tualᴜ e'yo amborᴜ 'diri ndrezᴜ 'diyi ka e'yo yi 'yepi 'diyi ndre ra, yi ri mvi agati diza be.
42023049	Te 'ba dria eri nipi 'diyi oso pa re, okᴜ eri vᴜti bipi engapi Galilia 'diyi be, e'yo 'diyi ndrezᴜ.
42023050	Isu agu azini indi, runi Yusufu'i, eri 'ba e'yo amapi 'diyi ma azi, eri 'ba onyirᴜ 'ba kililirᴜni indi,
42023051	sᴜni ndra i ti e'yo yini lileri kani e'yo yini 'yeleri ma alia kᴜ, eri enga aku Yahudini Arimatearᴜria, eri indi suru Munguni ma mile gapiri'i.
42023052	Agu 'diri mu Pilato vᴜ, Yesu ma avᴜ a'izᴜ.
42023053	Eri nga avᴜni e'du va, nga eri ombe bongo emverᴜsi, 'ba eri gᴜle yini gale oni alia, pari yini 'ba avᴜ sazᴜ alenia nga kᴜria.
42023054	O'du 'diri eri O'du afa Edezᴜri, o'du sabatoni eri 'ye e'do e'do.
42023055	Okᴜ emupi eri be engazᴜ Galilia 'diyi bi vᴜtini, yi ndre gᴜle, azini geri avᴜni sazᴜri ra;
42023056	yi mvi, nga ajinguru pi ede odᴜ arikarirᴜri be. O'du sabatonisi yi li ande kile azitani 'yolerile.
42024001	O'biti drio drio o'du sabatoni okorisi, yi eca gᴜle tia, ajinguru yini edeleri ejiria.
42024002	Yi isu oni gᴜ i gᴜle tiarisi ra.
42024003	Yi fi ra, te yi isuni Opi Yesu ma avᴜ kᴜ.
42024004	Eri nga eca 'dini, yini abaria e'yo 'disi, mi ndre, 'ba iri oso pa yi ageia bongo emve ndrindrirᴜ be ;
42024005	urini yi biria azini yini yi mile sᴜria va, yi 'yo yi tia, Emi 'ba idrirᴜri nda 'ba draza eselia a'disi ya?
42024006	Eri 'doa yo, te eri enga 'bo; emi ega e'yo erini 'yole emi tia de eri Galiliari,
42024007	kini yi ma fe Mvi 'bani 'ba onzi 'yepi 'diyi ma dria, ma di eri pati alaza ruaa, te o'du nasi eri ma enga dika.
42024008	Yi nga di e'yo erini ega ra,
42024009	yi emvi gᴜle tiarisi, mu e'yo 'diyi olᴜ dria 'ba mᴜdri drini alᴜ 'diyi ma tia, 'ba azini 'diyi be dria.
42024010	Okᴜ nde yi Mariamu Magadaleni pi, Yoana pi, Mariamu Yakobo andri pi, okᴜ azini ovᴜpi yi be 'diyi pie dria, yi olᴜ e'yo 'diyi 'ba ti opele 'diyi ma tia;
42024011	te e'yo 'diyi ovᴜ yi ma milia kile e'yo tokole, yi a'ini e'yo yini kᴜ.
42024012	Te Petero enga, nzᴜzᴜ gᴜlea; eri avu va, nga kiri bongo emverᴜ ndre a'dule; eri ko dri mvi aku inia, i asini osuria e'yo 'dirini i 'yelerisi.
42024013	Mi ndre, o'du nde 'dasi 'ba iri yi ma eselia 'diyi mu aku alᴜ omvele Emau'iria, aku nde pi ma esele Yerusalemu be ekile mailo azirile.
42024014	Yi ovᴜ de e'yo dria yi 'yepi 'diyi nzeria yi ma eselia.
42024015	Eri nga eca 'dini, yini e'yo nzeria azini e'yo oziria yi eselia 'dini, Yesu ma ngᴜlᴜpi eca yi vᴜ ogogo, muzᴜ yi be geria.
42024016	Te yi mile obi yi ci yi kazᴜ eri nizᴜ kᴜ.
42024017	Eri 'yo yi tia, E'yo emini nzele emi eselia emini aciria 'diniri a'di e'yoni ya? Yi oso pa ciri, mile be candirᴜ.
42024018	'Ba alᴜ yi eselia, runi Kiliopa'i, nga e'yo omvi 'yo eri tia, 'Ba lapi Yerusalemua omurᴜ e'yo i 'yepi o'du 'diyisiri nipi kᴜri alᴜ mi'i ya?
42024019	Eri 'yo yi tia, A'di e'yoni ya? Yi 'yo eri tia, E'yo Yesu Nazaretiarini, eri 'ba nabirᴜ okporᴜ azisi azini e'yo 'yozasi Mungu ma milia 'ba dria be,
42024020	te 'ba 'wara kuhanirᴜ 'diyi pi 'ba ama dri cepi 'diyi be, yi fe eri 'ba e'yo lipiri dri dra lizᴜ drinia, yi di eri pati alaza ruaa.
42024021	Te ama 'ba ndra ama asi e'yo 'diri ma dria, kini, eri 'ba ngapi Israeli onzepiniri'i. Te e'yo 'diri ma dria dria, andrᴜ eri o'du na e'yo 'dirini i 'yezᴜ 'bori ma vᴜtia.
42024022	Azini vini indi, okᴜ azini ama eselia yi fe ama osu tᴜ, a'disikᴜ yi ka mu gᴜlea angᴜ trasi,
42024023	ka avᴜni isu kᴜ, yi emu 'yo kini malaika e'da yi yi ma milia, 'yo kini eri idrirᴜ.
42024024	'Ba azini ama eselia fᴜ mu gᴜlea, yi isu e'yo ovᴜ kile okᴜ ndeni olᴜle yi tiarile; te yi ndreni eri kᴜ.
42024025	Eri 'yo yi tia, Emi 'ba ondᴜa kokorᴜ e'yo dria nabini 'yoleri a'ipi emi asia mbele kᴜ 'diyi la!
42024026	Eri onyirᴜni Kristo ma ecandi i e'yo 'diyisi raka, eri nga di fi diza ini ma alia ndo kᴜ ya?
42024027	Eri nga di e'do Musasi, nabi be dria, nga e'yo sile i ma ngᴜlᴜpi ma e'yosi 'diyi ma efi ece yi dri, e'yo siza dria ma alia.
42024028	Yi 'ba eca aku yini muzᴜri vᴜ ogogo. Eri e'da ekile eri 'ye aga agale,
42024029	te yi omi eri okporᴜ kini, Mi ovᴜ nga ama be, te ondre eca ogogo, etuni 'ye 'de 'di. Eri fi ovᴜ yi be.
42024030	Eri nga eca 'dini, eri ka ri va yi be nyaka nyazᴜ 'bo, eri 'du mikate, eri fe asi ndriza drinia, eri anyo aleni fezᴜ yi dri.
42024031	Yi mile zi yi ra, yi ni eri ra; te eri nga afi yi milia ra.
42024032	Yi 'yo yi eselia kini, Ama asi veni te ama alia erini e'yo 'yoria ama tia geria, erini e'yo siza ma efi eceria ama dri kᴜ ya?
42024033	Etu nde 'dasi yi enga ra, mvi Yerusalemᴜa, nga 'ba mᴜdri drini alᴜ 'diyi isu okᴜzarᴜ tualᴜ, 'ba ovᴜpi yi be 'diyi pie;
42024034	'ba 'dayi kini, Opi enga ndi ndi, eri ece i Simoni ma milia 'bo!
42024035	Yi nga e'yo i 'yepi geriari olᴜ, e'yo yini eri nizᴜ erini mikate ma ale anyolerisiri be.
42024036	Yini e'yo nderi 'yoria, Yesu ma ngᴜlᴜpi so pa yi eselia, nga 'yo yi tia, Asi anzurᴜ ma ovᴜ emi vᴜ!
42024037	Te yi rua 'ye ciri, yi 'ye erisi urisi, yi osu kini yi orindi ndre.
42024038	Eri 'yo yi tia indi, Emi asini oti a'disi ya? Emi e'yo ega emi asia 'dini a'disi ya?
42024039	Emi ndre ma dri ma pa be, emi ma ni 'do ma'i; emi va ma rua emi drisi, emi ndre indi; te orindi ovᴜni kalanya be, azini fala be, ekile emini ndrele mani ovᴜzᴜ yi berile kᴜ.
42024040	Eri ka e'yo 'diri 'yo 'bo, eri nga i dri ece yi dri i ma pa be.
42024041	Yini nga a'iria ayiko dri kᴜria, azini yini osule osurisi, eri 'yo yi tia, Afa nyaza emi vᴜ 'dia indi ya?
42024042	Yi nga e'bi osizarᴜ ma esele azini pi fe drinia,
42024043	eri nga 'du, nya yi milia.
42024044	Eri 'yo yi tia, E'yo ndra mani olᴜle emi tia de ma ovᴜ emi be indiri eri 'di'i, kini e'yo dria sile masi azita Musani pi ma alia nabi pie, zaburi pie dria 'diyi ma 'ye yi yi paria.
42024045	Eri nga asisile yini zi e'yo siza vazᴜ,
42024046	eri 'yo yi tia, E'yo ovᴜ sizarᴜ 'dini, kini Kristoni nga candi nya, eri nga enga dika 'ba draza ma eselia o'du nasi,
42024047	azini yi nga asi ojaza e'yo onzi wuzᴜ aniri ma e'yo olᴜ eri ma rusi suru dria ma tia, e'dozᴜ Yerusalemua.
42024048	Emi ovᴜ 'ba e'yo 'diyi ma eti nzepirirᴜ.
42024049	Mi ndre, ma aziza ma Atini azileri ma ti epe emi dria; te emi ma te aku amborᴜa de nga emi suni okpo engapi 'buari emi ruaa kᴜ.
42024050	Eri ji yi amve cazᴜ Betani vᴜ ogogo; eri enga i dri uru, fe asi ndriza yi dri.
42024051	Eri nga eca 'dini, erini asi ndriza feria yi dri, eri awa di i esele yi be, ovᴜ 'duzarᴜ 'bua.
42024052	Yi inzi eri, nga mvi Yerusalemua ayiko amborᴜ be;
42024053	yi nga ovᴜ hekalua indikindi Mungu inzizᴜ.
43001001	Okokele E'yo ovᴜ indi, E'yo nderi ovᴜ Mungu be, E'yo nderi Mungu'i.
43001002	E'yo nderi ovᴜ oko-kele Mungu be;
43001003	eri 'ba ndra afa driani, afa ovᴜpi 'bazarᴜ 'diyi ma alᴜni 'bani i eri kokorᴜ kᴜ.
43001004	Eri alia idri indi, idri nderi ovᴜ diza 'bani.
43001005	Dizani di ini ma alia, te ini nde bini eri kᴜ.
43001006	'Ba alᴜ Munguni ndra tini epeleri indi, runi Yohana'i.
43001007	'Ba nderi emu e'yo eti nzezᴜ, eri ma nze e'yo dizani ma eti ani, 'ba dria yi ma a'i erisi beni.
43001008	'Ba 'diri ovᴜni diza nderi'i kᴜ, te eri emu diza nde ma e'yo eti nzezᴜni.
43001009	Diza adarᴜ dipi 'ba dria ma driari emu nyakua.
43001010	Eri ovᴜ nyakua, 'ba ndra nyakuni ti, te nyaku nini eri kᴜ.
43001011	Eri emu afa ini vᴜ, te 'ba erini 'diyi a'ini eri wa'dirᴜ kᴜ.
43001012	Te 'ba dria eri a'ipi 'diyi, eri fe okpo yi dri yi ojazᴜ anzi Mungunirᴜ, yi'i eri ma ru a'ipi 'diyi;
43001013	'ba nde ovᴜni osizarᴜ arisi kᴜ, kani e'yo rᴜani lelerisi kᴜ, kani e'yo 'bani lelenirisi kᴜ, te Mungᴜsi.
43001014	E'yo nde ofᴜ 'ba rua berirᴜ, eri ovᴜ ama eselia, 'yeta anzutiri be tre, e'yo ada be ; ama lu diza erini vᴜ, diza ekile Atani fele Mvi tile alᴜri dririle.
43001015	Yohana nze e'yo eti erisi, eri oyᴜ urᴜ kini, 'Ba 'diri eri 'ba mani e'yoni 'yoleri'i kini, 'Ba emupi ma vᴜtiari eca ovᴜ ma drilia, a'disikᴜ erini ndra ovᴜle mani okorisi.)
43001016	Te ama dria a'i afa gapi eri ma alia tre tre 'diyi ma azi ra, 'yeta anzutiri 'yeta anzutiri ma dria.
43001017	Azita ovᴜ fezarᴜ Musasi; 'yeta anzutiri pi e'yo adarᴜ be emu Yesu Kristosi.
43001018	Drio 'ba neni nga Mungu alᴜani kᴜ kpere curu’do; Mvi tile alᴜ ovᴜpi Ata ma agatiari ece erini.
43001019	'Di eri e'yo eti Yohanani nzeleri, 'ba Yahudini ka kuhani piyi ma ti epe eri vᴜ 'ba Levini be, engazᴜ Yerusalemua, Mi a'di'i yari zizᴜ eri tia.
43001020	Eri e'da e’yo ra, eri ocini e'yo kᴜ, te e'da kini, Ma'i, ma Kristo'i yo.
43001021	Yi nga di zi eri tia kini, Ka'dini te ngoni? Mi Eliya'i ya? Eri ‘yora, Ma eri'i yo. Mi nabi nderi'i ya? Eri omvi e'yo kini, Yo.
43001022	Yi nga di 'yo tinia, Mi di a'di'i ya? Ama ma omvi e'yo 'ba ama ti pepi 'diyi vᴜ beni. Mi 'yo mi ngᴜlᴜpi ma e'yosi ngoni ya?
43001023	Eri ‘yora, Ma o'duko 'ba alᴜ oyᴜpi roko driarini, Emi 'ba leti Opini kililirᴜ, nabi Isayani 'yolerile.
43001024	De 'ba Farisaini pe yi tini.
43001025	Yi nga e'yo zi, 'yo tinia, Mi ka ovᴜ Kristo'i yo, kani Eliya'i yo, kani nabi nderi'i yo, mi di baputizi fe a'disi ya?
43001026	Yohana nga e'yo omvi yi tia kini, Ma baputizi fe yisi ; te emi eselia 'ba alᴜ so pa indi emini nile kᴜri;
43001027	eri 'ba emupi ma vᴜtia, mani dri fuzᴜ enyiriko eri ma paari ma baka ayuzᴜ kᴜri'i.
43001028	E'yo 'diyi 'ye yi Betania Yoridani tia 'aa'dasi, pari Yohanani baputizi fezᴜria.
43001029	Drᴜ 'dini eri nga Yesuni ndre emuria i vᴜ, nga 'yo ra indi, Mi ndre, Kabilomva Munguni, e'yo onzi nyakuni wupiri!
43001030	'Ba 'diri eri 'ba mani e'yoni 'yoleri, Ma vᴜtia 'ba ovᴜpi ma driliari emuni, a'disikᴜ erini ndra ovᴜle mani okorisi.
43001031	Ma'i, ma nini ndra eri kᴜ; te ma emu baputizi fezᴜ yisi, eri ma ovᴜ ecezarᴜ ani 'ba Israelini vᴜ beni.
43001032	Yohana nze e'yo eti kini, Ma ndre Orindini esiria 'buarisi va ekile a'balaᴜle; eri ri drinia.
43001033	Ma'i, ma nini ndra eri kᴜ ; te 'ba ma ti pepi baputizi fezᴜ yisiri 'yo ma tia, 'Ba mini Orindi ndrele esiria drinia rizᴜ drinia 'daniri, 'diri 'ba baputizi fepi Orindi Alatararᴜsiri'i.
43001034	Ma ndre ra, ma nze e'yo etini 'bo kini 'ba 'diri eri Mvi Munguni.
43001035	Drusi dika Yohanani de pa soria 'ba erini imbale 'diyi be iri,
43001036	eri lu Yesuni aciria, eri ‘yora, Mi ndre, 'di Kabilomva Munguni!
43001037	'Ba erini imbale iri 'diyi nga e'yo eri, erini 'yoria, nga Yesu ma vᴜti bi.
43001038	Yesu oja i, ndre yi yini i vᴜti biria, nga 'yo yi tia, Emi a'di ndru ya? Yi nga 'yo eri tia, Rabi (ojazarᴜ efini 'dini, 'Ba 'ba Imbapiri), mi la ngoa ya?
43001039	Eri 'yo yi tia, Emi emu, emi nga ndre ani. Yi nga di mu ani, nga pari erini lazᴜri ndre; yi nga la eri be o'du 'dasi; isu etu eca ekile mᴜdrile.
43001040	'Ba alᴜ 'ba iri e'yo eripi Yohana tia, Yesu ma vᴜti bipi 'diyi ma eseliari, eri Andarea, Simoni Petero ma adri'i.
43001041	Eri isu oko i adri Simoni'i, nga 'yo tinia, Ama isu Mesiani 'bo (ojazarᴜ efini Kristo'i).
43001042	Eri ji eri Yesu vᴜ. Yesu lu vᴜnia, 'yo kini, Mi Simoni Yohana mvi; yi nga mi omve Kefa (ojazarᴜ efini Petero'i).
43001043	Drusi 'dini eri nga le fᴜ mu Galilia. Eri isu Filiponi; Yesu nga 'yo tinia, Mi bi ma vᴜti.
43001044	Isu Filipo enga Betesaida, aku Andarea pini Petero beria.
43001045	Filipo isu Natanielini, nga 'yo eri tia, Ama isu 'ba Musa pini e'yoni sile azita alia nabi be, Yesu Yusufu mvi Nazare-tiari'i.
43001046	Natanieli nga 'yo eri tia, Afa onyirᴜri eco engazarᴜ Nazaretia ra ya? Filipo nga 'yo eri tia, Mi emu ndre.
43001047	Yesu nga Natanielini ndre erini emuria i vᴜ, nga 'yo erisi, Mi ndre, 'ba Israelini mgba, asia lokiri kokorᴜri 'di!
43001048	Natanieli nga 'yo eri tia, Mi ni ma ngoa? Yesu nga e'yo omvi tinia kini, De nga Filipo omveni mi kᴜ, mini de ovᴜria elio pati etia, ma ndre mi 'daa.
43001049	Natanieli nga e'yo omvi tinia, Rabi, mi Mungu Mvi! Mi Israeli ma Opi'i!
43001050	Yesu nga e'yo omvi 'yo tinia kini, Mani 'yole mi tia, Ma ndre mi elio pati etia-risi mi a'i ra ya? Mi nga e'yo e'yo 'diyi agapi rari ndre.
43001051	Eri 'yo vini tinia, Ma 'yo emi tia ndi ndi, emi nga 'bu ndre tile be zizarᴜ mgborᴜ, azini malaika Munguni yini turia azini esiria Mvi 'bani ma dria.
43002001	O'du narisi omu odrᴜa pari nyazᴜri ovᴜ Kana Galiliaria indi; Yesu ma andrini 'dale indi;
43002002	yi omve Yesuni alᴜ indi 'ba erini imbale 'diyi be, omu odrᴜa pari nyazᴜria.
43002003	Patiefi ma su ka 'ba anu ra, Yesu ma andri nga 'yo eri tia, Yi ovᴜ patiefi su kokorᴜ.
43002004	Yesu nga 'yo eri tia, Okᴜ, amani mi be a'di e'yoni ya? Etu mani ecani nga kᴜ.
43002005	Andrini nga 'yo 'ba azi 'yepi 'diyi ma tia, E'yo erini 'yole emi tiari ka ngoni ti, emi 'ye.
43002006	Isu o'ba yilemvᴜ azia edele onisi 'diyi 'dale 'bo, adriza 'ba Yahudinini adrizᴜ yi rua 'bazᴜ alarᴜri ma e'yosi, tijo iri kani na eco yilemvᴜ alᴜri gazarᴜ ra.
43002007	Yesu nga 'yo yi tia, Emi osᴜ yi yilemvᴜa tre tre. Yi osᴜ yi yilemvᴜ alᴜ alᴜ nde 'diyia tre tre kpere tinia.
43002008	Eri 'yo yi tia, Curu'do emi be ji 'ba nyaka awapi omuari vᴜ. Y i ji di ra.
43002009	Te 'ba nyaka awapi omuari ka yi i ojapi curu'do patiefi surᴜ 'bori ma aji 'bi ra, te nini pari erini engazᴜri kᴜ (te 'ba azi 'yepi yi bepi 'diyi ni ra), 'ba nyaka awapi omuari nga izioni omve,
43002010	nga 'yo tinia indi, 'Ba dria adri patiefi su aluzarᴜri fe oko; 'ba ka mvu hurᴜhuru 'bo, yi alukokorᴜri fe ndo; te mi mba patiefi su aluzarᴜri ma ta kpere curu'do.
43002011	Yesu 'ye tali erini ma e'doza 'diri Kana Galiliaria, eri ece diza ini; 'ba erini imbale 'diyi a'i eri ra.
43002012	E'yo 'diri ma vᴜtia, eri si mu Kaperinaumua, eri'i, andri pie, adripi pie, 'ba erini imbale 'diyi pie; te yi ovᴜni 'daa o'du kakaᴜ kᴜ.
43002013	Omu agaza 'ba drilesi 'ba Yahudiniri eca ogogo; Yesu nga tu mu Yerusalemua ani.
43002014	Eri isu hekalua 'ba yini ti piyi oziria kabilo pie, a'balaᴜ pie, isu vini 'ba silingi ofᴜpi 'diyi yini riria 'daa.
43002015	Eri nga baka ekila ekila, nga yi odro dria hekaluarisi amve, kabilo piyi, ti pie; eri oda silingi 'ba silingi ofᴜpi 'diyini va, ogᴜ vini mesa yini indi.
43002016	Eri 'yo 'ba a'balaᴜ ozipi 'diyi ma tia, Emi ji afa 'diyi amve; emi 'ba ma Ati ma jo jo afa jezᴜrirᴜ kᴜ.
43002017	'Ba erini imbale 'diyi nga ega kini e'yo ovᴜ sizarᴜ 'dini, Jo mini ma avani ma fu fu.
43002018	'Ba Yahudini nga e'yo omvi, 'yo eri tia ani, Mi ece ama dri eceta ngoni ngori mini afa 'diyi 'yezᴜrisi ya?
43002019	Yesu nga e'yo omvi 'yo yi tia, Emi anzᴜ hekalu 'diri ra, ma nga di eri enga o'du na ma alia ra.
43002020	'Ba Yahudini nga e'yo omvi ani, Yi si ndra hekalu 'diri, nya eli kali su drini azia; mi di nga eri enga o'du na ma alia ra ya?
43002021	Te eri 'yo hekalu eri rᴜaniri ma e'yo'i.
43002022	Eri ka enga 'ba draza eselia 'bo, 'ba erini imbale 'diyi ega ani kini eri 'yo e'yo 'diri'i; yi a'i ani e'yo siza pi e'yo Yesuni 'yoleri be ra.
43002023	Erini ovᴜria Yerᴜsalemua, omu agaza 'ba drilesiri ma alia, 'ba kakaᴜ nga eri ma ru a'i ra, yini tali erini 'yele 'diyi ndrelerisi;
43002024	te Yesu a'ini i fezᴜ yi dri kᴜ, erini 'ba dria nilerisi,
43002025	azini leni 'ba azini ma nze e'yo 'bani ma eti eri dri kᴜ; a'disikᴜ eri ni eri'i afa ovᴜpi 'ba aliari ra.
43003001	Isu agu alᴜ 'ba Farisaini ma eselia, runi Nikodemu'i, eri 'ba amborᴜ 'ba Yahudini ma dri cepiri.
43003002	'Ba 'diri emu Yesu vᴜ inisi, 'yo eri tia, Rabi, ama ni ra mi 'ba 'ba imbapi engapi Mungu vᴜri; te 'ba alᴜni ecopi tali mini 'yele 'diyi 'yepi, Mungu ka ovᴜ eri be kᴜni yo.
43003003	Yesu nga e'yo omvi, 'yo eri tia, Ma 'yo mi tia ndi ndi, 'ba ka ovᴜ osizarᴜ o'dirᴜ kᴜ, econi erini suru Munguni ndrezarᴜ kᴜ.
43003004	Niko-demu nga 'yo eri tia, 'Ba eco ovᴜ osizarᴜ 'ba ka de ra ngoni ngoni ya? Eco erini fizarᴜ andri ma opoa paleko iri, eri ma ovᴜ osizarᴜ ani beni ya?
43003005	Yesu nga e'yo omvi, Ma 'yo mi tia ndi ndi, 'ba ka ovᴜ osizarᴜ yisi azini Orindisi kᴜ, econi erini fizarᴜ suru Munguni ma alia kᴜ.
43003006	Afa osile ruasiri eri ruani, afa osile Orindisiri eri Orindini.
43003007	Mi osu mani 'yole mi tia kini, Mi ma ovᴜ osizarᴜ o'dirᴜrisi kᴜ.
43003008	Olini angᴜ li pari erini lezᴜria, mi o'duko erini eri ra, te mi nini pari erini engazᴜri kᴜ, mi nini vini pari erini muzᴜri kᴜ indi; 'ba dria alᴜ alᴜ osile Orindisiri ovᴜ 'dini.
43003009	Nikodemo nga e'yo omvi 'yo tinia, E'yo 'diyi eco yi 'yezarᴜ ngoni ngoni ya?
43003010	Yesu nga e'yo omvi 'yo eri tia, Mi'i mi 'ba Israelini imbapiri, de mi nini e'yo 'diyi kᴜ ya?
43003011	Ma 'yo mi tia ndi ndi, ama e'yo amani nile rari 'yo'i, ama vini afa amani ndrele 'bori ma e'yo eti nze'i; te emi a'ini e'yo amani etini nzeleri kᴜ.
43003012	Ma ka afa nyakuni ma e'yo olᴜ emi tia, emi a'ini kᴜ 'di; ma ka afa 'buari ma e'yo olᴜ emi tia'i, emi nga a'i ngoni ngoni ya?
43003013	'Ba alᴜni tupi 'buani nga yo, pe kiri 'ba esipi 'buarisi va, Mvi 'bani, ovᴜpi 'buari'i.
43003014	Ekile Musani uri 'dule uru roko driarile, yi ma nga Mvi 'bani 'du uru 'dinile indi,
43003015	'dini 'ba dria alᴜ alᴜ eri a'ipiri ma ovᴜ idri 'dani 'dani be ani.
43003016	Munguni 'ba nyakua 'diyi lele tᴜrisi, eri fe Mvi erini tile alᴜri, 'dini 'ba dria alᴜ alᴜ eri a'ipiri ma ja dri kᴜ, te ma ovᴜ idri 'dani 'dani be.
43003017	Te Mungu epeni Mvi erini ti nyakua e'yo nyakuni lizᴜ kᴜ, te nyaku ma ovᴜ pazarᴜ erisi beni.
43003018	'Ba eri a'ipiri, e'yo lizarᴜ drinia yo; te yi li 'ba a'ipi kᴜri ma e'yo 'bo, erini Mvi Munguni tile alᴜri ma ru a'ile kᴜrisi.
43003019	E'yo lizani eri 'di, diza emu nyakua 'bo, te 'ba le ini aga diza ra, azi yinini ovᴜle onzirisi.
43003020	'Ba dria alᴜ alᴜ e'yo dri fupi kᴜri 'yepiri ngu diza onzi, eri emuni diza vᴜ kᴜ, kazᴜ azi erini ma e'yo a'dazᴜ kᴜ.
43003021	'Ba e'yo adarᴜ 'ye-piri emu diza vᴜ, 'yeta ini ma ece yi ani kini yi ovᴜ 'yezarᴜ Mungusi beni.
43003022	E'yo 'diyi ma vᴜtia Yesu nga emu 'ba erini imbale 'diyi be angᴜ Yudiaria; eri ovᴜ yi be 'daa, fe baputizi indi.
43003023	Yohana alᴜ indi, eri ovᴜ baputizi feria Ainonia Salimu vᴜ ogogo, yini egale 'dale trerisi; 'ba emu vᴜmia, a'i baputizi ra.
43003024	Isu de yi 'beni nga Yohanani arujoa kᴜ.
43003025	'Ba Yohanani imbale 'diyi nga 'ba e'yo ozi yi ma eselia 'ba Yahudini alᴜ be, rua 'baza alarᴜri ma e'yosi.
43003026	Yi emu Yohana vᴜ, 'yo eri tia kini, Rabi, 'ba mini ovᴜzᴜ eri be Yoridania 'aa'dasi, mini e'yo erini ma eti nzeleri, mi ndre, 'ba 'diri eri baputizi fe, azini 'ba dria yi mu eri vᴜ.
43003027	Yohana nga e'yo omvi, 'yo kini, Afa ka ovᴜ fezarᴜ agu dri ibizᴜ 'bua kᴜ, econi isuzarᴜ inirᴜ alᴜni kᴜ.
43003028	Emi ma ngᴜlᴜpiri e'yo eti nze masi kini ma 'yo ndra, Ma Kristo'i yo, te kini, Yi pe bani ma ti eri ma drilia.
43003029	'Ba aliria bipiri eri izioni; te izio ma agyi, pa sopi e'yo erini eripiri, eri ovᴜ ayikosi tᴜ erini izio ma o'duko erilerisi; te ayiko mani 'diri eca i paria 'bo.
43003030	'Ba 'dari ma e'yo ma zo uru, te maniri ma emvi ele.
43003031	'Ba ibipi engapi ururi eri afa dria ma drilia; 'ba nyakuari eri 'ba nyakuni, eri nyaku ma e'yo 'yo'i; 'ba ibipi engapi 'buari eri afa dria ma drilia.
43003032	Eri nze e'yo erini ndrele 'bori pi ma eti e'yo erini erileri be, te 'ba alᴜni a'ini eri ma e'yo eti nzeza 'di kᴜ;
43003033	'ba eri ma e'yo eti nzeza a'ipiri ti i dri afa ecetarᴜ inisi, kini Munguni adarᴜni.
43003034	Te 'ba Munguni tini epeleniri eri e'yo 'yoza Munguni 'diyi 'yo'i, te Mungu feni Orindi o'bizarᴜ afa o'bizasi kᴜ;
43003035	Ata le Mvini ra, fe afa dria dria eri dri.
43003036	'Ba Mvi a'ipiri ovᴜ idri 'dani 'dani be; te 'ba Mvini gapi siri ngani idri ndre kᴜ, te adra Munguni ovᴜ eri ruaa 'dani.
43004001	Te Opi ka ni ra kini 'ba Farisaini eri kini Yesu oja 'ba kakaᴜ 'ba ini imbale 'diyirᴜ aga Yohanani ra, fe vini baputizi indi
43004002	(te Yesu ma ngᴜlᴜpi adrini baputizi fe kᴜ, te 'ba erini imbale 'diyi feni),
43004003	eri kᴜ Yudia, fᴜ mu Galilia dika.
43004004	Le eri ma aga trei Samariaasi.
43004005	'Dini eri mu aku Samariaa omvele Sikari, ovᴜpi angᴜ Yakoboni ndra fele i mvi Yusufu driri vᴜ ogogoria.
43004006	Yi a'di Yakoboniri 'daa indi; 'dini Yesuni andele tᴜ erini acilerisi, ri di yi a'di ma tia. Isu de etu eca aziale.
43004007	Okᴜ Samariaari nga emu yi ko. Yesu nga 'yo eri tia, Mi fe ma dri yi mvᴜ.
43004008	De 'ba erini imbale 'diyi mu akua nyaka jezᴜ 'bo.
43004009	Okᴜ Samariaari nga 'yo tinia ani, Mi'i, mi 'ba Yahudini, mi zi yi mvᴜza ma'i okᴜ Samarioᴜrᴜ ma tia ngoni ngoni ya? Te 'ba Yahudini piyi yi adrini yi eci 'ba Samariaa 'diyi be kᴜ.
43004010	Yesu nga e'yo omvi, 'yo eri tia kini, Mi ka te feta Munguni pi ni, 'ba 'yopi mi tia, Mi fe ma dri yi mvᴜ 'diniri eri a'di'i yari be ra, te'do mi zi eri tia azini eri fe mi dri yi idriniri 'bo.
43004011	Okᴜ nga 'yo eri tia, Opi, afa mi dri yi ekozᴜni yo, yi a'di ovᴜ 'bile alirᴜa; mi di ani yi idriniri isu ngoa ya?
43004012	Mi aga ama a'bi Yakobo, ndra yi a'di 'diri fepi ama dri, eri ma ngᴜlᴜpi yi mvupi alenia, anzi pie, anyapa erini pieri ra ya?
43004013	Yesu nga e'yo omvi 'yo tinia, Ba dria alᴜ alᴜ yi 'diri mvupiri, yi avijoni nga eri fu dika,
43004014	te 'ba ka yi mani ngale fele eri driri mvu ra, yi avijo ngani eri fu 'dani 'dani kᴜ; te yi mani ngale fele eri driri nga eca eri alia yi a'di egapi ega kpere idri 'dani 'daniri vᴜrirᴜ.
43004015	Okᴜ nga 'yo eri tia, Opi, mi fe ma dri yi 'diri, yi avijo kazᴜ ma fuzᴜ kᴜ, ma kazᴜ emuzᴜ yi kozᴜ kpere 'doa kᴜ.
43004016	Yesu nga 'yo eri tia, Mi mu agupi mini omve, mi emvi 'doa ndo.
43004017	Okᴜ nga e'yo omvi, 'yo eri tia, Ma agᴜpi yo. Yesu nga 'yo eri tia, Mi 'yo, Ma agupi yori 'yeke;
43004018	a'disikᴜ mi ale ndra agᴜpi towi 'bo, mini ovᴜzᴜ eri be curᴜ'dori eri agupi mini yo; e'yo 'diri mi 'yo te adarᴜ.
43004019	Okᴜ nga 'yo eri tia, Opi, ma va ra mi nabini.
43004020	A'bi amani adri ndra Mungu inzi oni 'doria; te emi 'yo kini pari ecopi onyirᴜ 'bani Mungu inzizᴜri eri Yerᴜsalemu'i.
43004021	Yesu nga 'yo eri tia, Okᴜ, mi a'i ma, etuni nga eca ra, etu ndesi emi ngani Atani inzi oni 'diria kᴜ, kani Yerusalemua kᴜ indi.
43004022	Emi inzi afa emini nile kᴜri'i; ama inzi afa amani nile rari, te pata enga 'ba Yahudini vᴜ.
43004023	Te etuni nga emu ra, eca di curu'do 'bo, etu ndesi 'ba inzipi asi adarᴜsi 'diyi nga Atani inzi orindisi azini asi adarᴜsi; te Atani 'ba eri inzipi 'dinile 'diyi ndru.
43004024	Mungu eri Orindini; 'ba eri inzipi 'diyi ma inzi eri orindisi azini asi adarᴜsi.
43004025	Okᴜ nga 'yo eri tia, Ma ni ra Mesiani emu ra (yini omvele Kristo'iri); eri ka emu ra, eri nga afa dria ma e'yo olᴜ ama tia.
43004026	Yesu nga 'yo eri tia, Ma e'yo 'yopi mi tiari, ma eri'i.
43004027	'Di ma vᴜtia coti 'ba erini imbale 'diyi eca ra. Yi nga osu osu erini e'yo 'yole okᴜ berisi, te 'ba alᴜni 'yoni, Mi a'di ndru ya? kani, Mi e'yo 'yo eri be a'disi ya? 'dinini kᴜ.
43004028	Okᴜ nga imvᴜ erini kᴜ ani, nga fᴜ mu aku amborᴜa, nga 'yo 'ba nde ma tia,
43004029	Emi emu 'ba afa dria mani 'yele ra 'diyi ma e'yo olᴜpi ma tiari ndre. 'Ba 'diri eri Kristo'i yani?
43004030	Yi efᴜ akuasi, yi emu eri vᴜ.
43004031	E'yo 'diri ma eselia 'ba erini imbale 'diyi nga zi eri kini, Rabi, mi nya fo.
43004032	Te eri 'yo yi tia, Nyaka mani nyazarᴜ emini nile kᴜri indi.
43004033	Te 'ba erini imbale 'diyi 'ba e'yo 'yo yi eselia, 'Ba azini eji nyaka eri dri ra ya?
43004034	Yesu nga 'yo yi tia, Mani e'yo 'ba ma ti pepirini leleri 'yezᴜ, azi erini dezᴜri, eri nyaka mani.
43004035	Emi 'yoni kini, Ace mba su, ewu anya lozᴜri nga eca ra, 'dini kᴜ ya? Te mi ndre, ma 'yo emi tia, Emi enga emi mile uru, emi ndre amvᴜ, 'dᴜ drile 'wi curu'do lozarᴜ 'bo.
43004036	'Ba anya lopiri adri oya ini isu ra, eri efi kaza okᴜ cazᴜ idri 'dani 'daniria, 'dini 'ba ori ripiri 'ba anya lopiri be ma ovᴜ ayikosi tualᴜ.
43004037	E'yo 'diri ma alia e'yo o'bezani eca adarᴜ, kini, 'Ba alᴜri ori ri, 'ba aziniri anya lo.
43004038	Ma pe emi ti anya emini azini ngale emi'i kᴜri lozᴜ; 'ba azini yi nga azini, te emi fi azi yini ngaleri ma alia 'bo.
43004039	'Ba Samariaa 'diyi ma azi kakaᴜ a'i eri e'yo eti okᴜni nzele eri ma e'yosi kini, Eri olᴜ ma tia e'yo dria mani 'yele 'diyi rarisi.
43004040	'Ba Samariaa 'diyi ka emu eri vᴜ, yi nga di a'i tinia ovᴜzᴜ yi be; eri nga di ovᴜ 'daa o'du iri.
43004041	'Ba azini karakaraᴜ yi a'i eri e'yo 'yoza erinisi.
43004042	Yi 'yo okᴜ tia kini, Curu'do ama a'i ra e'yo mini 'yolerisi kᴜ, te ama ngᴜlᴜpi eri amani 'bo, ama ni ra adarᴜ 'ba 'diri eri ovᴜ 'Ba 'ba nyakua 'diyi Opapiri'i ndi ndi.
43004043	O'du iri ma vᴜtia eri fᴜ 'daasi mu Galilia.
43004044	Te Yesu ma ugᴜlᴜpi nze e'yo eti kini, nabi ovᴜni inzizarᴜ angᴜ inia kᴜ.
43004045	Eri ka eca Galilia 'bo, 'ba Galilia 'diyi a'i eri ra, yini afa dria erini 'yele Yerusalemua omu ma alia 'diyi ndrelerisi; te yi alᴜ indi, yi mu ndra omu ndea.
43004046	Eri nga di ca dika Kana Galilia pari erini yi ojazᴜ patiefi surᴜria. 'Ba alᴜ ovᴜpi meleki ageiari indi, mvi erini ovᴜ azorᴜ Kaperinaumua.
43004047	Eri ka eri kini Yesu enga Yudiaarisi fi Galilia 'bo, eri mu vᴜnia, nga matᴜ 'ba eri vᴜ eri ma si va i mvi ma rua atizᴜ, erini 'yele ebile ebirisi.
43004048	Te Yesu nga 'yo eri tia ani, Emi ka eceta piyi ndre tali be kᴜ, emi ngani a'i alᴜni 'de kᴜ.
43004049	'Ba ovᴜpi meleki ageiari nga 'yo eri tia, Opi, mi si mu de nga mva mani drani kᴜ fo!
43004050	Yesu nga 'yo eri tia, Mi mu; mi mvini idrirᴜ. Agu nde a'i e'yo Yesuni 'yole i tiari ra, mu ra.
43004051	Erini nga muria siria andralero, ati'ba erini nga dri fu eri be, kini eri ma mvini idrirᴜ.
43004052	Eri nga etu mva ma ruani 'bazᴜ atizᴜri zi yi tia. Yi 'yo eri tia, Aje etu aziri rua driza kᴜ eri ra.
43004053	Atani nga ni ani etu nderi eri etu Yesuni 'yozᴜ eri tia, Mi mvini idrirᴜri'i; eri a'i eri ra, eri'i 'ba i vile joa 'diyi be dria.
43004054	'Di tali Yesuni iriri, erini engaria Yudiaasi efiria Galilia 'boria.
43005001	E'yo 'diyi ma vᴜtia omu 'ba Yahudini nga ovᴜ indi; Yesu nga tu mu Yerusalemua ani.
43005002	isu de 'bile yini egazᴜ aleniari indi Yerusalemua kabilo vile kalitilia, yini omvele 'ba Yahudini ma tisi Betesida'iri, eri ovᴜ jobileko eti be towi.
43005003	'Ba azorᴜ karakaraᴜ yi adri la jobileko eti 'diyia, 'ba mile odraza piyi, 'ba acozarᴜ 'diyi pie, 'ba rua ondripi ondri 'diyi pie, yini osaza yini teria.
43005004	Te ewu alᴜ alᴜ azinisi malaika Opiniri adri esi fi 'bile yini egazᴜria, fezᴜ yini adizᴜ; ka'dini 'ba fipi yia adiza ma vᴜtia okori ma ruani nga eca alarᴜ ra, azo ka ovᴜ ngoni ti.
43005005	Agu azini 'daa indi ovᴜpi dra erini be eli kali na drini arori.
43005006	Yesu ka ndre erini laria, erini niria ewu aga drinia izᴜrᴜ, eri 'yo eri tia, Mi le mi rua ma eca alarᴜ ra ya?
43005007	Agu rua azo beri nga e'yo omvi eri tia, Opi, yi ka adi ra, 'ba mani ma 'bepi yi egaza ma aliani yo, te mani nga emuria, 'ba azini nga si va mani oko.
43005008	Yesu nga 'yo eri tia, Mi enga uru, mi 'du pari mini, mi aci.
43005009	Perepere agᴜ nde ma rua nga eca alarᴜ ra, eri 'du pari erini, eri 'ba aci aci. De o'du 'dari sabatoni.
43005010	E'yo 'disi 'ba Yahudini nga 'yo 'ba rua atizari ma tia, Andrᴜ o'du sabatoni, azita a'ini mini pari 'duzᴜ kᴜ.
43005011	Te eri nga e'yo omvi yi tia, 'Ba ma rua atipi alarᴜri 'yo ma tia, Mi 'du pari mini, mi acirini.
43005012	Yi zi eri tia, Agu 'yopi mi tia, Mi 'du pari mini, mi aciri a'di'i ya?
43005013	Te 'ba ruanini atileri nini eri a'di'i yari kᴜ; isu de Yesu nga 'daarisi ra, 'ba karakaraᴜni ovᴜle 'daa cirisi.
43005014	Vilerisi Yesu nga eri isu hekalua, nga 'yo eri tia, Mi ndre, mi rua ati alarᴜ 'di! Mi ma 'ye onzi dika kᴜ, afa onzi agapiri kazᴜ i 'yezᴜ mi ruaa kᴜ.
43005015	Agu 'diri nga mu 'yo 'ba Yahudini ma tia kini 'ba i rua atipi alarᴜri eri Yesu'i.
43005016	E'yo 'disi 'ba Yahudini e'do Yesuni inza, erini afa 'diri 'yele o'du sabatonisirisi.
43005017	Te Yesu nga e'yo omvi yi tia, Ma Atini azi nga kpere curu'do, ma azi nga alᴜ indi.
43005018	E'yo 'disi 'ba Yahudini ndru eri fuzᴜ aga okori ra, a'disikᴜ erini e'yo sabatoni ezale a'dule kᴜrisi, erini vini Mungu omvele i Ati'i, i 'bazᴜ Mungu bc trotrorisi.
43005019	E'yo 'disi Yesu nga e'yo omvi 'yo yi tia, Ma 'yo emi tia ndi ndi, Mvi econi afa alᴜni 'yezarᴜ i drisi kᴜ, te kiri afa erini ndrele Atani 'yeleri'i; te afa dria erini 'yele 'diyi, Mvini 'ye alᴜ indi.
43005020	Te Ata le Mvini, eri ece eri dri afa dria eri ma ngᴜlᴜpini 'yele 'diyi ra; eri nga eri dri azi ambo azi nde agapi ra 'diyi ece indi, emi asi ma osu ani.
43005021	Ekile Atani 'ba draza engale idri fezᴜ yi dririle, 'dinile indi Mvini idri fe 'ba eri ma asini lele 'diyi dri.
43005022	Te Ata lini e'yo 'ba alᴜni ma dria kᴜ, te eri fe e'yo liza dria Mvi dri 'bo,
43005023	'dini 'ba dria ma inzi Mvini ani, yini Atani inzilerile. 'Ba Mvini inzipi kᴜri inzini Ata eri ma ti epepiri kᴜ.
43005024	Ma 'yo emi tia ndi ndi, 'ba e'yo mani eripi, 'ba ma ti epepiri a'ipi indiri, ovᴜ idri 'dani 'dani be, eri fini e'yo liza ma alia kᴜ, te eri aga dra ma aliasi fi idri ma alia 'bo.
43005025	Ma 'yo emi tia ndi ndi, etᴜni emu emu, eca di curu'do 'bo, eri etu 'ba draza 'diyini ngazᴜ Mungu Mvi ma o'duko erizᴜri'i, te 'ba eripi 'diyi nga ovᴜ idri be.
43005026	Ekile Atani ovᴜle idri be i ma ngᴜlᴜpi-sirile, 'dini eri fe vini Mvini ovᴜzᴜ idri be i ma ngᴜlᴜpisi indi,
43005027	azini eri fe okpo eri dri e'yo lizᴜ, erini ovᴜle Mvi 'banirisi.
43005028	Emi asi ma osu e'yo 'dirisi kᴜ ; te etuni emu ra, etu ndesi 'ba dria ovᴜpi nyadria 'diyi nga o'duko erini eri ra,
43005029	yi di nga efᴜ ra, 'ba azi onyirᴜ 'yepi 'diyi nga fi engata idriniria, te 'ba azi dri fupi kᴜri 'yepi 'diyi nga fi engata e'yo lizaniria.
43005030	Ma econi afa 'yezarᴜ ma drisi alᴜni kᴜ; ma e'yo li ekile mani erilerile; e'yo mani lileri eri kililirᴜ, mani e'yo ma asini leleri ndrule kᴜ te e'yo 'ba ma ti epepirini leleri ndrᴜle'irisi.
43005031	Te ma ka e'yo maniri ma eti nze, e'yo eti nzeza maniri ovᴜni adarᴜ kᴜ;
43005032	'ba e'yo mani ma eti nzepiri eri 'ba azini, ma ni ra e'yo eti nzeza erini nzele masiri eri adarᴜ.
43005033	Emi pe ojioᴜ ti Yohana vᴜ, eri nze e'yo adarᴜri ma eti 'bo.
43005034	Te e'yo eti nzeza mani a'ileri engani 'ba vᴜ kᴜ; te di ma e'yo 'diyi 'yo, emi ma ovᴜ pazarᴜ ani beni.
43005035	Eri ovᴜ tala 'izarᴜ diza dipiri'i, emi asi le ndra ovᴜzᴜ ayikosi ewu weresi diza erini ma alia.
43005036	Te e'yo eti nzeza mani ovᴜzᴜ eri beri aga Yohananiri ra; te azi Atani fele ma dri mani yi dezᴜ ani, azi nde mani 'yele 'diyi yi e'yo mani ma eti nzeni, kini Ata epe ma tini.
43005037	Ata ma ti epepiri eri nze e'yo mani ma eti 'bo. Engazᴜ drio emi erini nga eri ma o'duko kᴜ, emi ndreni vini wura erini kᴜ indi;
43005038	emi ovᴜni e'yo erini be emi alia kᴜ, emini 'ba erini tini epeleniri a'ile kᴜrisi.
43005039	Emi ndru e'yo siza ma alia, emini egale kini emi idri 'dani 'dani isu yi ma aliarisi ; te e'yo siza nde 'diyi yi e'yo mani ma eti nzeni;
43005040	te emi leni emu ma vᴜ emini idri isuzᴜ kᴜ.
43005041	Ma a'ini inzita 'ba vᴜ kᴜ.
43005042	Te ma ni emi ra, kini emi ovᴜni leta Munguni be emi alia kᴜ.
43005043	Ma emu ma Ati ma rusi 'bo, te emi a'ini ma kᴜ; 'ba azini ka emu i ma ngᴜlᴜpi ma rusi, emi nga eri a'i ra.
43005044	Emi 'ba inzita a'ipi emi eselia ceni ceni 'diyi, emi eco ovᴜzarᴜ a'ita be ngoni ngoni ya, de emi ndruni inzita engapi Mungu alᴜri vᴜri kᴜ ya?
43005045	Emi ma ega ma nga asᴜ sᴜ emi ruaa Ata vᴜ 'dini kᴜ; 'ba asᴜ sᴜpi emi ruaari Musa emini asi 'bale driniari'i.
43005046	Te emi ka Musani a'i ra, emi te ma a'i indi, a'disikᴜ eri si e'yo mani.
43005047	Te emi ka e'yo siza eriniri a'i kᴜ, emi nga e'yo 'yoza mani a'i ngoni ngoni ya?
43006001	E'yo 'diyi ma vᴜtia Yesu nga fᴜ mu miri Galiliari ma tia 'aa'dasi, miri nde Tiberiani'i.
43006002	'Ba kara-karaᴜ bi vᴜtini, yini tali erini 'yele 'ba azorᴜ ma ruaa 'diyi ndrelerisi.
43006003	Yesu nga tu oni dria, nga ri va 'dale 'ba erini imbale 'diyi be.
43006004	Isu agaza 'ba drilesiri, omu 'ba Yahudinini, ovᴜ ogogo.
43006005	Yesu nga i mile enga urᴜ ani, erini ndreria 'ba karakaraᴜ yini emuria eri vᴜ, eri nga 'yo Filipo tia, Ama nga mikate je ngoa, yi ma nya ani ya?
43006006	Eri 'yo e'yo 'diri eri o'bizᴜ, de eri ma ngᴜlᴜpi ni e'yo ini ngale 'yeleri ra.
43006007	Filipo nga e'yo omvi eri vᴜ, Yi ka mikate je silingi tᴜrᴜ irisi ti, funi dri yi dri kᴜ, yi alᴜ alᴜ ka tro 'du were were ti.
43006008	'Ba erini imbale 'diyi ma azi alᴜ, Andarea, Simoni Petero ma adri, 'yo eri tia,
43006009	Mva azini 'dia ovᴜpi mikate edele ondᴜfᴜrasi 'diyi be towi, e'bi iri be; te afa 'diyi 'ba kakaᴜ 'doyi dri a'di afani ya?
43006010	Yesu nga ‘yora, Emi fe 'ba ma ri va. Isu irindi de amborᴜ angᴜ 'daa ci. 'Ba agupirᴜ 'diyi ri va, yi ma kalafe ovᴜ ekile alifᴜ towile.
43006011	Yesu nga mikate e'du, eri ka awa'difo fe 'bo, eri awa 'ba ripi va 'diyi dri; awa vini e'bi, yini lelerile.
43006012	Yi ka tra ra, eri 'yo 'ba erini imbale 'diyi ma tia, Emi okᴜ mikate onyoza acepi jolokorᴜ 'diyi, alᴜni kazᴜ i ezazᴜ kᴜ.
43006013	Yi nga di yi okᴜ ra, mikate towi edele ondᴜfᴜrasi 'diyi ma joloko yi onyopi, acepi 'ba nyapi 'diyi dri 'diyi, ga abaka tre tre mᴜdri drini iri.
43006014	'Ba ka tali erini 'yeleri ndre ra, yi 'yo, Ada 'ba 'diri eri nabi nde emupi nyakuari'i.
43006015	Yesuni niria 'ba yi 'ye emu eri bizᴜ okposi eri 'bazᴜ opirᴜ, eri kᴜ angᴜ nde dika, mu oni dria, eri'i a'dule.
43006016	Etu ka 'de ra, 'ba erini imbale 'diyi si andra miria;
43006017	yi fi o'bo alia, e'do mu Kaperinaumua miri tia 'aa'dasi. Angᴜ nga bi ra, te Yesu emuni nga yi vᴜ kᴜ.
43006018	Miri 'ba ombᴜ ombᴜ olini lile okposirisi.
43006019	Yi ka o'bo pe ekile mailo na kani sule, yi ndre Yesu erini aciria miri dria, erini ecaria o'bo vᴜ ogogo. Uri nga yi bi ra,
43006020	te eri 'yo yi tia, 'Do ma'i; emi 'ye urisi kᴜ.
43006021	Yi nga le ani eri a'izᴜ o'bo alia; pere-pere o'bo nde nga ca kuti yini 'yezᴜ te muzᴜria.
43006022	Drusi 'dini 'ba ongᴜlᴜmᴜrᴜ pa sopi miri tia 'aa'dasi 'diyi ndre o'bo were azini 'daa yo, pe alᴜ, yi ndre vini Yesu fini o'bo ma alia 'ba erini imbale 'diyi be tᴜalᴜ kᴜ, te 'ba erini imbale 'diyi fᴜ mu a'dule.
43006023	Te o'bo were were azini 'diyi ibi enga Tiberiaa eca pari 'bani mikate Opini awa'difo fezᴜ driniari nyazᴜria ogogo.
43006024	Ka'dini 'ba ongᴜlᴜmᴜrᴜ nde ka ndre Yesuni 'ba erini imbale 'diyi be 'daa yo, yi fi o'bo were were 'diyi ma alia yi'i, muzᴜ Kaperinaumua Yesuni ndru-zᴜ.
43006025	Yi ka eri isu miri tia 'aa'dasi 'bo, yi 'yo eri tia, Rabi, mi emu 'doa a'dᴜngare ya?
43006026	Yesu nga e'yo omvi yi tia ‘yora, Ma 'yo emi tia ndi ndi, emi ndruni ma emini tali ndrelerisi kᴜ, te emini mi-kate nyalerisi, emini tralerisi indi.
43006027	Emi ma nga azi nyaka dri japi rarisi kᴜ, te emi ma nga azi nyaka ovᴜpi 'dani kpere idri 'dani 'daniri vᴜ, Mvi 'banini ngale fele emi dririsi; te eri ovᴜ 'ba Mungu Atani eceta 'bale ruaniari'i.
43006028	Yi 'yo eri tia ani, Ama di a'di 'ye, ama-ni azi Munguni ngazᴜ ani ya?
43006029	Yesu nga e'yo omvi, 'yo yi tia, Azi Munguni 'di'i, emini 'ba erini tini epeleri a'izᴜ.
43006030	Yi nga di 'yo eri tia, Mi di a'di 'ye ecetarᴜ, ama ma ndre, ama ma a'i mi beni ya? Mi a'di azi nga ya?
43006031	A'bi amani drio 'diyi nya mana angᴜ roko dria; ekile yini silerile, Eri fe yi dri mikate engapi 'buari nyazᴜ.
43006032	Yesu nga di 'yo yi tia ani, Ma 'yo emi tia ndi ndi, 'ba ndra mikate engapi 'buari fepi emi driri eri Musa'i yo; te ma Atini emi dri mikate adarᴜ engapi 'buari feni.
43006033	Te mikate Munguni eri 'ba engapi 'buari esipi va, idri fepi nyaku driri'i.
43006034	Yi nga di 'yo eri tia ani, Opi, mi fe ama dri mikate 'diri etuzu 'dani.
43006035	Yesu nga 'yo yi tia, Ma'i, ma mikate idriniri; 'ba emupi ma vᴜri ngani ovᴜ abirisi kᴜ, 'ba ma a'ipiri yi avijo ngani eri fu alᴜni 'de kᴜ.
43006036	Te ma 'yo emi tia ra emi ndre ma 'bo, te emi a'ini ma kᴜ.
43006037	'Ba dria ma Atini fele ma driri nga emu ma vᴜ; azini 'ba emupi ma vᴜri ma ngani eri 'be amve 'de kᴜ.
43006038	A’disikᴜ ma esi 'buarisi e'yo ma asini leleri 'yezᴜ kᴜ, te 'ba ma ti epepirini leleri 'yezᴜ'i;
43006039	e'yo 'ba ma ti epepirini leleri 'di, afa dria erini fele ma driri ma alᴜni ma avi ma dri kᴜ, te ma ma fe erini engazᴜ o'du ewuni asizᴜrisi.
43006040	Te e'yo ma Atini leleri 'di: 'ba dria alᴜ alᴜ Mvini ndrepi, azini eri a'ipiri, yi ma ovᴜ idri 'dani 'daniri be; azini ma nga fe eri ma enga o'du ewuni asizᴜrisi.
43006041	'Ba Yahudini nga ono eri dria ani, erini 'yole, Ma mikate ibipi engapi 'bua esipi vari'irisi.
43006042	Yi 'yo, 'Ba 'diri eri Yesu Yusufu mvi, amani atani nile andri be rari'i kᴜ ya? Eri di 'yo, Ma esi 'buarisi 'bo-ri ngoni ngoni ya?
43006043	Yesu nga e'yo omvi, 'yo yi tia, Emi ono emi eselia kᴜ.
43006044	'Ba alᴜni econi emuzarᴜ ma vᴜ kᴜ, de nga ma Ati ma ti epepiri eseni erini kᴜ; ma nga fe eri ma enga o'du ewuni asizᴜrisi.
43006045	E'yo ovᴜ sizarᴜ buku nabini ma alia, Yi dria nga ovᴜ imbazarᴜ Mungusi. 'Ba dria alᴜ alᴜ e'yo eripi Ata tia, e'yo onipi vᴜniari, eri emu ma vᴜ.
43006046	Ovᴜni kini 'ba azini ndre Atani 'bo 'dini kᴜ; lᴜ 'ba engapi Mungu vᴜri ndre Atani 'bonini.
43006047	Ma 'yo emi tia ndi ndi, 'ba a'ipiri eri ovᴜ idri 'dani 'dani be.
43006048	Ma mikate idriniri.
43006049	Emi a'bipi nya ndra mana roko dria, te yi odra ra.
43006050	'Diri mikate esipi 'buarisi vari'i, 'ba ma nya eri, ma dra kᴜ beni.
43006051	Ma mikate idrirᴜ esipi 'buarisi vari'i; 'ba alᴜ ka mikate 'diri nya ra, eri nga ovᴜ idrirᴜ 'dani 'dani; te mikate mani ngale feleri eri kalanya mani, idri nyakuni ma e'yosi.
43006052	E'yo 'disi 'ba Yahudini yi agata ga 'dani yi eselia, 'yozᴜ kini, 'Ba 'diri eco i ma kalanya fezarᴜ ama dri nyazarᴜ ngoni ngoni ya?
43006053	Yesu nga 'yo yi tia ani, Ma 'yo emi tia ndi ndi, emi ka Mvi 'bani ma kalanya nya kᴜ, azini emi ka ari erini mvu kᴜ, emi ovᴜni idri be emi alia kᴜ;
43006054	'ba kalanya mani nyapi ari mani mvᴜpi indiri ovᴜ idri 'dani 'daniri be, ma nga eri enga o'du ewuni asizᴜrisi.
43006055	Tekalanya mani eri nyaka adani, ari mani eri afa mvuza adani indi.
43006056	'Ba ma kalanya nyapi ari mani mvᴜpi indiri eri ovᴜ ma alia, ma'i ma ovᴜ eri alia indi.
43006057	Ekile Ata idrirᴜrini ma ti pelerile, azini mani ovᴜle idrirᴜ Atasi-rile, 'dinile 'ba ma nyapiri nga ovᴜ idrirᴜ masi.
43006058	'Diri eri ovᴜ mikate esipi 'buarisi vari, ekile ama a'bipini ndra nyale ra odrazᴜ ndorile 'dini kᴜ; te 'ba mikate 'diri nyapiri eri nga ovᴜ idrirᴜ 'dani 'dani.
43006059	Eri 'yo e'yo 'diri pari 'bani yi okᴜzᴜria, erini 'ba imbaria Kaperinaumua.
43006060	E'yo 'disi 'ba erini imbale 'diyi kakaᴜ ka eri ra, yi ‘yora, E'yo 'yoza 'diri eri okporᴜ; a'di eco erizarᴜni ya?
43006061	Te Yesu erini niria i alia 'ba erini imbale 'diyi yi ono e'yo 'disi, eri 'yo yi tia, E'yo 'diri fe emini abazᴜ abani ya?
43006062	Te di eri nga ovᴜ ngoni ya emi ka nga Mvi 'bani ndre erini tᴜria pari ini ndra ovᴜzᴜ okoria ya?
43006063	Orindini idri feni, kalanya ma orodri yo; e'yo mani 'yole emi tia 'bo 'diyi yi orindini, azini yi idrini.
43006064	Te 'ba azini emi eselia e'yo a'ipi kᴜ 'diyi indi. Te Yesu ni okokele 'ba a'ipi kᴜ 'diyi a'dipi yari ra, azini vini 'ba ngapi eri o'di nyapiri a'di yari indi.
43006065	Eri ‘yora, E'yo 'disi ma 'yo te emi tia 'bo, 'ba alᴜni econi emuzarᴜ ma vᴜ kᴜ Ata ka fe eri drini kᴜ.
43006066	E'yo 'disi 'ba erini imbale 'diyi kakaᴜ yi asi mvi vile, awᴜni aci eri be dika kᴜ.
43006067	Yesu nga 'yo 'ba mᴜdri drini iri 'diyi ma tia ani, Emi le mu alᴜ indi ya?
43006068	Simoni Petero nga e'yo omvi eri tia, Opi, ama mu a'di vᴜ ya? E'yo 'yoza idri 'dani 'danirini 'diyi yi mi vᴜ;
43006069	ama a'i 'bo, ama ni ra, mi 'Ba Alatararᴜ Munguniri’i.
43006070	Yesu nga e'yo omvi yi tia, Ma openi emi mᴜdri drini iri kᴜ ya, te 'ba alᴜ emi eselia eri orindi onzini?
43006071	Eri 'yo Yudasi Simoni Isikariote mvi ma e'yosi, a'disikᴜ agu nde alᴜ 'ba mᴜdri drini iri 'diyi ma eseliarini 'yele eri ma o'di nyalerisi.
43007001	E'yo 'diyi ma vᴜtia Yesu aci Galilia ; te eri leni aci Yudiaa kᴜ, 'ba Yahudini yini ndrule eri fuzᴜrisi.
43007002	Isu omu 'ba Yahudini, omu 'bani nyale borokoari, eri eca ogogo.
43007003	Adripi erini nga di 'yo eri ma tia ani, Mi kᴜ angᴜ 'dori, mi mu Yudiaa, 'ba mini imbale 'diyi ma ndre 'yeta mini mini 'yele 'diyi indi beni.
43007004	Te 'ba lepi i e'dapi mgborᴜri ma alᴜni 'yeni e'yo ndindirᴜ kᴜ. Mi ka e'yo 'diyi 'ye, mi ece mi ngᴜlᴜpi nyaku dri.
43007005	Te ka adripi erini ti, yi a'ini eri kᴜ.
43007006	Yesu nga 'yo yi tia ani, O'du mani ecani nga kᴜ, te o'du emini eri 'dere 'dani.
43007007	Nyaku econi emi nguzarᴜ onzi kᴜ, te eri ngᴜ ma'i, mani e'yoni ma eti nzele kini 'yeta erini onzirisi.
43007008	Emi tu mu omua; ma ngani tu omu 'diria nga kᴜ, o'du manini ecale nga parinia kᴜrisi.
43007009	Eri ka e'yo 'diyi 'yo yi tia 'bo, eri ovᴜ 'dani Galilia.
43007010	Te adripi erini ka tu mu omua 'bo, eri nga di tu mu alᴜ indi, muni mgborᴜ kᴜ, te ndindirᴜle.
43007011	'Ba Yahudini nga di eri ndru omu ma alia ani, kini, Agu nderi ngoa ya?
43007012	'Ba ongᴜlᴜmᴜrᴜ ono yi eselia erisi tᴜ. 'Ba azini 'diyi kini, Eri 'ba onyirᴜni; azini kini, 'Dini yo, te eri 'ba ongᴜlᴜmᴜrᴜ ici.
43007013	Te 'ba alᴜni 'yoni eri ma e'yo mgborᴜ kᴜ, yini 'ba Yahudini rᴜlerisi.
43007014	Te o'du omuni 'diyi ka ca agadua 'bo, Yesu tu fi hekalua 'ba imbazᴜ.
43007015	'Ba Yahudini yi osu tᴜ kini, 'Ba 'diri ni buku lazᴜ ngoni ngoni ya, de imbani ndra nga eri kᴜ?
43007016	Yesu nga di e'yo omvi yi tia kini, Imbata mani eri maniri kᴜ, te 'ba ma ti epepiriniri'i ;
43007017	te 'ba azini ka le e'yo erini leleri 'ye, eri nga imbatani ni ra, kani eri ibi enga Mungu vᴜ, kani ma e'yo 'yo ma drisi yani.
43007018	'Ba e'yo 'yopi i drisiri eri i ma ngᴜlᴜpi ma diza ndru'i; te 'ba 'ba eri ma ti epepiri ma diza ndrupiri, eri 'ba adani, e'yo onzi vini eri ma alia yo.
43007019	Musa feni ndra azita emi dri kᴜ ya? Te 'ba alᴜ emi eselia azita nde 'yepini yo. Emi geri ndru ma fuzᴜ a'disi ya?
43007020	'Ba ongᴜlᴜmᴜrᴜ omvi e'yo, Mi orindi onzi be! A'dini geri ndru mi fuzᴜni ya?
43007021	Yesu nga e'yo omvi 'yo yi tia, Ma 'ye azi alᴜ 'bo, emi dria osu tᴜ ani.
43007022	Musa fe emi dri agele lizani (te di, engani Musa vᴜ kᴜ, te a'bipi vᴜ) ; o'du sabatonisi emi di adri 'ba ma agele li.
43007023	Te 'ba ka agele liza a'i o'du sabatonisi, azita Musani kazᴜ ovᴜzᴜ ezazarᴜ kᴜ beni, emi di ovᴜ adrasi ma vᴜ mani 'ba pi ma rua atile dria alarᴜ o'du sabatonisirisi ya?
43007024	Emi ma li e'yo 'ba ndrezᴜ milesi kᴜ, te emi li e'yo kililirᴜ.
43007025	'Ba Yerusalemua 'diyi ma azi nga di 'yo ani, 'Dori agu 'bani gerini ndrule eri fuzᴜri'i kᴜ ya?
43007026	Te mi ndre, eri e'yo olᴜ mgborᴜ te 'ba 'yoni e'yo azini eri tia kᴜ! Kani 'ba 'wara ni di ada ada 'ba 'diri eri Kristo'i ya?
43007027	Te di ama ni pari 'ba 'dirini ibizᴜ engazᴜri ra; te Kristo ka emu ra, 'ba alᴜni ngani pari erini ibizᴜ engazᴜri ni kᴜ.
43007028	Yesu nga di tre o'duko urusi hekalua, erini 'ba imbaria, 'yo kini, Emi ni ma ra, emi ni pari mani engazᴜri indi. Ma emuni ma drisi kᴜ, te 'ba ma ti epepiri eri adarᴜ, emini nile kᴜri'i.
43007029	Ma ni eri ra, mani engale eri vᴜrisi, eri pe ma tini.
43007030	Yi ndru eri bizᴜ; te 'ba alᴜni dri 'bapi ruaniani yo, eri ma etuni ecale nga kᴜrisi.
43007031	Te 'ba kakaᴜ 'ba ongᴜlᴜmᴜrᴜ ma eselia a'i eri ra; yi 'yo kini, Kristo ka emu ra, eri nga eceta 'ye kakaᴜ aga 'ba 'dirini 'yele 'diyi ra ya?
43007032	'Ba Farisaini eri 'ba ongᴜlᴜmᴜrᴜni e'yo 'diyi onoria eri ma e'yosi, kuhani ambo piyi 'ba Fari-saini be nga di asikari yini ti pe eri bizᴜ.
43007033	Yesu nga di 'yo ani kini, Ace nga were ma ovᴜ emi eselia, ma nga di mu 'ba ma ti epepiri vᴜ ndo ;
43007034	emi nga ma ndru ra, te emi ngani ma isu kᴜ; emi econi muzarᴜ pari mani ovᴜzᴜria kᴜ.
43007035	'Ba Yahudini nga 'yo yi eselia ani kini, 'Ba 'diri nga mu ngoarᴜ, amani ngazᴜ ani eri isuzᴜ kᴜ? Eri nga mu 'Ba yi Erepi 'ba Girikirᴜ 'diyi ma eselia 'diyi vᴜ, 'ba Girikini imbazᴜ indi?
43007036	E'yo erini 'yole kini, Emi nga ma ndru ra, te emi ngani ma isu kᴜ ; azini, Emi econi muzarᴜ pari mani ovᴜzᴜria kᴜ, 'diri a'di e'yoni ya?
43007037	O'du omuni i dezᴜrisi, o'du nde o'du amboni, Yesu nga pa so, nga tre o'duko urusi kini, Yi avijo ka 'ba fu ra, eri ma emu ma vᴜ, ma mvu beni.
43007038	'Ba ma a'ipiri, yi ara yi idrirᴜni 'diyi nga era eri ma aliarisi, ekile e'yo sizani 'yolerile.
43007039	Te eri 'yo e'yo 'diri Orindi 'ba eri a'ipi 'diyini 'yele a'ileri ma e'yosi; te Orindi ovᴜni nga fezarᴜ kᴜ, de nga Yesu fini diza erini ma alia kᴜ.
43007040	'Ba azini 'ba ongᴜlᴜmᴜrᴜ ma eselia ka e'yo 'diyi eri ra, nga di ‘yora, 'Ba 'diri nabi nderi'i adarᴜ.
43007041	'Ba azini kini, 'Ba 'diri eri Kristo'i. Te 'ba azini kini, Kristoni nga enga Galilia ra ya?
43007042	E'yo siza 'yoni Kristoni nga efᴜ ori Daudini ma alia, engazᴜ aku Betele-hemua pari Daudini ovᴜzᴜ ndra okori ma alia kᴜ ya?
43007043	Agata nga efᴜ 'ba ongᴜlᴜmᴜrᴜ ma eselia ani erisi.
43007044	'Ba azini yi eselia le eri bi, te 'ba alᴜni 'bani yi dri ruania kᴜ.
43007045	Asikari emvi emu ani kuhani amborᴜ 'diyi pi vᴜ 'ba Farisaini be; 'ba 'dayi 'yo yi tia, Emi ejini eri kᴜ a'disi ya?
43007046	Asikari yini nga e'yo omvi ani kini, Engazᴜ drio 'ba alᴜni 'yoni ekile agu 'dirini 'yolerile kᴜ!
43007047	'Ba Farisaini nga .e'yo omvi yi tia, Fe vini emini abazᴜ alᴜ indi ya?
43007048	'Ba 'wara 'diyi ma azi 'ba Farisaini be ali eri ra ya?
43007049	Te 'ba ongᴜlᴜmᴜrᴜ azita nipi kᴜ 'diyi yi ovᴜ trita be yi ma dria.
43007050	Nikodemu 'ba ndra emupi Yesu vᴜ oko, ovᴜpi yi ma eseliari, 'yo yi tia,
43007051	Azita amani adri e'yo 'bani li de nga 'ba erini e'yo agu nderi ma tia, e'yo erini 'yeleri nizᴜ oko raka kᴜ ya?
43007052	Yi nga e'yo omvi, 'yo eri tia, Mi alᴜ indi mi Galilioᴜni ya? Mi ndru, mi ndre indi kini nabi alᴜni engani Galilia kᴜ.
43008001	[7:53] 'Ba dria alᴜ alᴜ mu yi akua, [8:1] te Yesu mu oni Mizeituni dria.
43008002	O'biti kula kula eri mu hekalua dika; 'ba ongᴜlᴜmᴜrᴜ dria emu eri vᴜ, eri nga ri va yi imbazᴜ.
43008003	'Ba waraga sipi 'diyi 'ba Fari-saini be nga okᴜ alᴜ yini bile ali 'bariari eji eri vᴜ; yi ka eri fe pa sozᴜ yi eselia,
43008004	yi 'yo eri tia, Ba 'ba Imbapiri, yi bi okᴜ 'diri erini ali 'baria birri.
43008005	Isu azita alia Musa azi ama dri 'ba 'dinile 'diyi o'bezᴜ onisi. Te mi te 'yo ngoni eri ma e'yosi ya?
43008006	Yi 'yo e'yo 'diri eri o'bizᴜ, yi ma isu e'yo azini asᴜ sᴜzᴜ eri ma ruaa beni. Te Yesu avu va, si nyaku dria i dri drilesi.
43008007	Te yi ka zi eri tia 'dani, eri edre i uru, nga 'yo yi tia, 'Ba emi eselia azi onzi kokorᴜri ma 'be eri onisi okoni.
43008008	Eri avu va, si nyaku dria i dri drilesi dika.
43008009	'Ba 'diyi ka eri 'bo, yi 'ba fᴜ amve alᴜ alᴜ, e'dozᴜ 'ba mbazarᴜ 'diyisi cazᴜ 'ba acepi vile 'diyisi, yi kᴜ Yesu pi a'dule okᴜ te pa sopi agaduari be.
43008010	Yesu edre i uru, nga 'yo eri tia, Okᴜ, yi ngoa ya? 'Ba alᴜni e'yo lipi mi dria onzini yo ya?
43008011	Eri kini, 'Ba alᴜni yo, Opi. Yesu nga 'yo, Ma'i indi, ma lini e'yo mi dria onzi kᴜ; mi mu, te mi asi e'yo onzi 'ye dika kᴜ.
43008012	Yesu 'yo yi tia dika, kini, Ma diza nyakuni; 'ba ma vᴜti bipiri acini ini alia alᴜani kᴜ, te eri ovᴜ diza idriniri be.
43008013	'Ba Farisaini nga di 'yo eri tia, Mi e'yo eti nze misi; e'yo mini etini nzeleri ovᴜni adarᴜ kᴜ.
43008014	Yesu nga e'yo omvi 'yo yi tia, Ma ka tro e'yo eti nze masi ti, e'yo mani etini nzeleri eri adarᴜ, a'disikᴜ ma ni pari mani engazᴜri pi pari mani muzᴜri be ra; te emi nini pari mani engazᴜri kᴜ, kani pari mani muzᴜri kᴜ indi.
43008015	Emi e'yo li rᴜasi; ma lini 'ba alᴜni ma e'yo kᴜ.
43008016	Te ma ka di e'yo li, e'yo mani lileri eri e'yo adani, a'disikᴜ ma ovᴜni a'dule kᴜ, te ma'i Ata ma ti epepiri be.
43008017	Azini vini azita emini alia eri ovᴜ sizarᴜ kini e'yo eti 'ba iri 'diyini nzeleri eri adarᴜ.
43008018	Ma'i ma e'yo eti nze masi, Ata ma ti epepiri eri vini e'yo eti nze masi indi.
43008019	Yi nga di 'yo eri tia ani, Mi Atini ngoa ya? Yesu omvi e'yo kini, Emi nini ma kᴜ, emi nini vini ma Atini kᴜ indi; emi ka te ma ni ra, te'do emi ni ma Atini indi.
43008020	Eri 'yo e'yo 'diyi pari 'bani adrizᴜ silingi ta mbazᴜria, erini 'ba imbaria hekalua ; te 'ba alᴜni bini eri kᴜ, eri ma etuni ecale nga kᴜrisi.
43008021	Eri nga di 'yo yi tia dika, Ma mu ra, te emi nga ma ndru ti, emi nga dra e'yo onzi emini ma alia; econi emini muzarᴜ pari mani muzᴜria kᴜ.
43008022	'Ba Yahudini nga di 'yo, Eri nga i fu ceni ya, erini 'yole kini, Emi econi muzarᴜ pari mani muzᴜria kᴜ, 'dinirisi?
43008023	Eri nga 'yo yi tia, Emi 'ba valerᴜ 'diyi, ma 'ba urulerᴜni ; emi 'ba nyaku 'dorini, ma 'ba nyaku 'dorini yo.
43008024	Ma 'yo te emi tia ani kini emi nga dra e'yo onzi emini 'diyi ma alia; te emi ka a'i ma eri'i kᴜ, emi nga dra e'yo onzi emini 'diyi ma alia ra.
43008025	Yi nga di 'yo eri tia, Mi a'di'i ya? Yesu 'yo yi tia, Bani e'yo mani e'dole 'yole emi tia okokeleri'i.
43008026	Ma ovᴜ e'yo be kakaᴜ 'yozᴜ azini lizᴜ emi dria ; te 'ba ma ti epepiri eri 'ba adani, ma e'yo mani erile eri vᴜ 'diyi olᴜ nyaku ma tia'i.
43008027	Yi nini eri Ata ma e'yo 'yo yi tia kᴜ.
43008028	Yesu nga ani 'yo, Emi ka Mvi 'bani 'du uru 'bo, emi nga di ni kini ma eri'i, azini ma 'yeni afa alᴜni ma drisi kᴜ, te ma e'yo 'diyi 'yo ekile ma Atini ma imbalerile.
43008029	'Ba ma ti epe-piri eri ovᴜ ma be; eri kᴜni ma a'dule kᴜ, mani e'yo ovᴜpi onyirᴜ eri ma milia 'diyi 'yele etuzurisi.
43008030	Erini e'yo 'diyi 'yoria, 'ba karakaraᴜ nga eri a'i ra.
43008031	Yesu nga di 'yo 'ba Yahudini eri a'ipi 'bo 'diyi ma tia, Emi ka ovᴜ e'yo mani alia 'dani, 'dini emi nga ovᴜ 'ba mani imbale 'diyirᴜ ndi ndi;
43008032	emi nga e'yo adarᴜ ni, e'yo adarᴜ nderi nga emi otrᴜ ra.
43008033	Yi nga e'yo omvi eri tia, Ama Iburahimu ma ori, engazᴜ drio ama ovᴜni nga 'ba alᴜni ma ati'barᴜ kᴜ. Mi 'yo, Emi nga ovᴜ trᴜzarᴜ, 'dini ngoni ngoni ya?
43008034	Yesu nga e'yo omvi yi tia, Ma 'yo emi tia ndi ndi, 'ba dria alᴜ alᴜ e'yo onzi 'yepiri eri ovᴜ ati'bo e'yo onziniri.
43008035	Ati'bo ovᴜni joa 'dani 'dani kᴜ, te mvini ovᴜ joa 'dani 'danini.
43008036	Ka'dini Mvi ka emi trᴜni, emi nga ovᴜ trᴜzarᴜ ndi ndi.
43008037	Ma ni ra emi ovᴜ Iburahimu ma ori; te emi geri ndru ma fᴜzᴜ, e'yo manirini pari isule emi alia kᴜrisi.
43008038	Ma e'yo mani ndrele ma Ati vᴜ 'diyi 'yo'i, emi alᴜ indi emi e'yo emini erile emi ati vᴜ 'diyi 'ye'i.
43008039	Yi nga e'yo omvi, 'yo eri tia, Ata amani eri Iburahimu'i. Yesu 'yo yi tia, Emi ka te ovᴜ anzi Iburahimuni, te'do emi azi Ibura-himuni 'ye'i,
43008040	te curu'do emi geri ndru ma fuzᴜ, ma'i agu e'yo adarᴜ mani erile Mungu vᴜri 'yopi emi tiari; Iburahimu 'yeni ndra 'dini kᴜ.
43008041	Emi 'yeta emi atini 'ye. Yi 'yo eri tia, Ama ovᴜni alianzini kᴜ; ama Atini alᴜ, Mungu’i.
43008042	Yesu nga 'yo yi tia, Mungu ka te ovᴜ emi Ati'i, emi te ma le ra, a'disikᴜ ma enga Mungu vᴜ ma eca 'do'i; te ma emuni vini ma drisi kᴜ, te eri pe ma tini.
43008043	Emi vani ma ti kᴜ a'disi ya? Emini ecole e'yo mani erile kᴜrisi.
43008044	Emi ovᴜ emi ati 'ba asᴜ sᴜpiri ma anzi, emi asi le li emi atini 'ye indi. Engazᴜ okokele eri 'ba 'ba fupiri, eri soni pa e'yo adarᴜ ma alia kᴜ, e'yo adarurini ovᴜle eri ma alia kᴜrisi. Eri ka e'yo inzoni 'yo, eri e'yo i ma ngᴜlᴜpini ovᴜzᴜ eri beri 'yo'i, erini ovᴜle 'ba inzo lipiri'i, azini inzo ma atinirisi indi.
43008045	Te mani e'yo adari 'yolerisi, emi a'ini ma kᴜ.
43008046	Emi eselia 'ba asᴜ sᴜpi ma ruaa e'yo onzini ma ndezᴜ rari a'di'i ya? Ma ka e'yo adarᴜ 'yo, emi a'ini ma kᴜ a'disi ya?
43008047	'Ba ovᴜpi Mungᴜniri adri e'yo Munguni eri ra; e'yo 'disi emi erini kᴜ, emini ovᴜle 'ba Munguni kᴜrisi.
43008048	'Ba Yahudini nga e'yo omvi 'yo eri tia, Ama 'yoni kini mi 'ba Samariani, azini mi orindi onzi be, 'diniri 'yeke kᴜ ya?
43008049	Yesu nga e'yo omvi, Ma ovᴜni orindi onzi be kᴜ; te ma Atini inzi, te emi'i, emi inzini ma kᴜ.
43008050	Te ma ndruni diza maniri kᴜ; 'ba alᴜ e'yo ndrupi lipiri indi.
43008051	Ma 'yo emi tia ndi ndi, 'Ba e'yo mani ma ta mbapiri ngani dra ndre 'dani 'dani kᴜ.
43008052	'Ba Yahudini nga 'yo eri tia, Curu’do ama ni ra mi orindi onzi be. Iburahimu dra ra, nabi pie; te mi kini, 'Ba ka e'yo mini ma ta mba ra, eri ngani dra ma aji 'bi 'dani 'dani kᴜ.
43008053	Mi ambo aga ama a'bi Iburahimu drapiri rari ra ya? Nabi yi odra indi! Mi ngᴜlᴜpi 'ba mi a'dᴜrᴜ ya?
43008054	Yesu nga e'yo omvi, Ma ka diza fe ma ngᴜlᴜpi dri, diza maniri eri toko; te ma Atini diza fe ma drini, eri'i emini 'yole eri Mungu eminiri'i.
43008055	De emi nini eri kᴜ; te ma ni eri ra. Ma ka te 'yo ra Ma nini eri kᴜ, ma te nga ovᴜ emile 'ba inzo lipirirᴜ; te ma ni eri ra, ma e'yo erini ma ta mba indi.
43008056	Emi a'bi Iburahimu eri ovᴜ ndra ayikosi erini o'du mani ndrelerisi; eri ndre ra, eri ovᴜ ani ayikosi.
43008057	'Ba Yahudini nga di yo eri tia, Eli mini cani nga kali towyi kᴜ 'di, te mi ndre Iburahimuni ra ya?
43008058	Yesu nga 'yo yi tia, Ma 'yo emi tia ndi ndi, de nga Iburahmiu osini kᴜ, ma indi.
43008059	Yi 'ba oni o'du eri o'bezᴜ ani; te Yesu zi i ra, fᴜ hekaluarisi amve.
43009001	Erini agaria, eri ndre agu osile mile kokorᴜri.
43009002	'Ba erini imba-le 'diyi zi eri tia kini, Rabi, a'di ezani ya, 'ba 'diri'i, kani 'ba eri tipi 'diyi ya, erini osile ani mile kokorᴜrisi?
43009003	Yesu nga e'yo omvi, Ba 'diri ezani kᴜ, 'ba eri tipi 'diyi ezani vini kᴜ, te 'yeta Munguni ma ece yi ruania beni.
43009004	Le ama ma nga azi 'ba ma ti epepirini, de nga etu be 'do indi; inini 'ye emu emu, te 'ba alᴜni ecopi azi ngazaru inisini yo.
43009005	De ma indi nyakua, ma diza nyakuni.
43009006	Eri ka 'yo 'dini 'bo, eri wᴜ cucu nyakua, eti odri cucusi, nga mileefini tri odrisi,
43009007	eri nga 'yo eri tia, Mi mu, mi oji mi 'bile yini egazᴜ ega Siloamuaria (efini ojazarᴜ Ti Pezarᴜ'i). Eri mu ani, nga i oji ra, erini emviria ri ji angᴜ ndre si.
43009008	'Ba eri vile jo ejelea 'diyi pi nga 'yo ani 'ba eri ndrepi oko erini afa a'iria 'diyi be, kini, 'Ba 'diri eri 'ba ndra ripi afa a'ipiri yo ya?
43009009	'Ba azini kini, 'Di eri'i; 'ba azini kini, Yo, te si i eri be si si. Te eri ‘yora, Eri ma'i.
43009010	Yi nga di zi eri tia, Mi mileefi zi yi ngoni ngoni ya?
43009011	Eri nga e'yo omvi, Agu omvele Yesu'iri eti odri, tri ma mileefi, 'yo ma tia, Mi mu Siloamua, mi oji mi; 'dini ma mu ani ra, te ma ka ma oji 'bo, ma ndre angᴜ.
43009012	Yi 'yo eri tia, Agᴜ nderi ngoa ya? Eri kini, Ma nini kᴜ.
43009013	Yi nga 'ba drio mile kokori eji 'ba Farisaini vᴜ.
43009014	Te isu o'du Yesuni odri etizᴜ azini 'ba mile kokorᴜri ma mile zizᴜri eri o'du sabatoni.
43009015	'Ba Farisani nga e'yo zi eri ria dika kini eri angᴜ ndre ngoni ngoni ya. Eri 'yo yi tia, Eri 'ba odri ma mileefi dria, ma oji ra, ma nga angᴜ ndre ani.
43009016	E'yo 'disi 'ba Farisaini 'diyi ma azi 'yo ani, 'Ba 'diri eri engani Mungu vᴜ kᴜ, a'disikᴜ erini o'du sabatoni inzile kᴜrisi. Te 'ba azini yi ‘yora, 'Ba azi onzi 'yepiri eco eceta 'diyile 'yezarᴜ ngoni ngoni ya? Agata nga ovᴜ yi eselia.
43009017	Yi nga 'yo 'ba mile kokorᴜri ma tia dika, Mi 'yo ngoni eri ma e'yosi, erini mi mileefi zilerisi ya? Kini, Eri nabini.
43009018	Te de nga yi omveni 'ba 'ba angᴜ ndrepiri tipi 'diyi kᴜ, 'ba Yahudini a'ini eri ma e'yo, kini osi ndra eri mile kokorᴜ, nga di angᴜ ndre ndo, 'diniri kᴜ;
43009019	yi zi yi tia kini, 'Di emi mvi, emini 'yole kini osi mile kokori'i ada ya? Ka'dini curu'do eri di angᴜ ndre ngoni ngoni ya?
43009020	'Ba eri tipi 'diyi yi nga e'yo omvi ‘yora, Ama ni 'ba 'diri eri ama mvi'i, osi ndra eri mile kokorᴜ indi;
43009021	te ama nini eri angᴜ ndre curu’do ngoni ngoni yari kᴜ, ama nini vini 'ba eri ma mileefi zipiri a'di'i yari kᴜ. Emi zi tinia; eri mba 'bo, eri nga i ma ngᴜlᴜpi ma e'yo nze ceni.
43009022	'Ba eri tipi 'diyi 'yo e'yo 'diyi 'dini yini 'ba Yahudini rᴜlerisi ; isu de 'ba Yahudini otᴜ e'yo 'bo kini, 'ba azini ka eri e'da kini eri Kristo'i 'dini, ma dro eri ani pari 'bani yi okᴜzᴜriasi ra.
43009023	E'yo 'disi 'ba eri tipi 'diyi nga 'yo ani, Eri mba 'bo ; emi zi tinia.
43009024	Yi omve 'ba ndra mile kokorᴜri pale iririsi, 'yo eri tia, Mi fe diza Mungᴜ dri; ama ni ra 'ba 'diri eri 'ba onzi 'yepiri.
43009025	Eri nga di e'yo omvi, Eri ka adri 'ba onzi 'yepiri yani ma nini ku; te ma ni mani e'yo alᴜ, kini, ma ndra mile kokorᴜ te curu'do ma angᴜ ndre ra.
43009026	Yi nga 'yo eri tia ani, Eri 'ye mi vᴜ ngoni ya? Eri zi mi mile ngoni ngoni ya?
43009027	Eri nga e'yo omvi yi tia, Ma 'yo te emi tia curu'do, te emi erini kᴜ. Emi le e'yo eri dika a'disi ya? Emi indi, emi le ovᴜ 'ba erini imbale 'diyirᴜ ya?
43009028	Yi nga eri o'da, nga 'yo kini, Mi 'ba erini imbaleri, te ama'i, ama 'ba Musani imbale 'diyi.
43009029	Ama ni Mungᴜ 'yo ndra e'yo Musa tia ra, te ama nini agᴜ 'diri enga ngoa yari kᴜ.
43009030	Agu nde nga e'yo omvi 'yo yi tia, Te e'yo osutarᴜri 'di'i, kini emi nini pari erini engazᴜri kᴜ 'bo, te eri zi ma mile ra.
43009031	Ama ni ra Mungᴜ erini 'ba onzi 'yepi 'diyi kᴜ, te 'ba Mungu inzipi e'yo erini leleri 'yepiri, Mungᴜni eri eri ra.
43009032	Enga-zᴜ drio nyakuni i 'bazᴜrisi yi erini nga kini 'ba azini zini 'ba osipi mile kokorᴜri ma mile ra 'diniri kᴜ.
43009033	'Ba 'diri ka enga Mungu vᴜ kᴜ, eri econi e'yo azini 'yezarᴜ alᴜani kᴜ.
43009034	Yi nga e'yo omvi 'yo eri tia, Mi osi cala e'yo onzi ma alia, mi ama imba mi'i? Yi 'be eri amve.
43009035	Yesu eri kini yi 'be eri amve; erini eri isuria, eri 'yo, Mi a'i Mungu ma Mvini ra ya?
43009036	Eri nga e'yo omvi kini, Opi, eri a'di'i ya, ma ma a'i eri beni?
43009037	Yesu nga 'yo eri tia, Mi ndre eri 'bo, azini 'ba e'yo 'yopi mi beri bani eri'i.
43009038	Eri ‘yora, Opi, ma a'i ra; te eri inzi eri ra.
43009039	Yesu nga ‘yora, Ma emu nyaku 'diria e'yo liza ma e'yosi, 'dini 'ba angᴜ ndrepi kᴜ 'diyi ma ndre angᴜ, azini 'ba angᴜ ndrepi ra 'diyi ma oja yi mile kokorᴜ.
43009040	'Ba Farisaini 'diyi ma azi ovᴜpi eri vᴜ ogogo 'diyi, yi eri e'yo 'diyi, yi 'yo eri tia, Ama'i, ama ovᴜ mile kokorᴜ indi ya?
43009041	Yesu nga 'yo yi tia, Emi ka te ovᴜ mile kokorᴜ, te'do emi ovᴜni e'yo onzi be kᴜ; te curu’do emi kini, Ama ndre angᴜ ra; e'yo onzi eminiri di ovᴜ 'di.
43010001	Ma 'yo emi tia ndi ndi, 'ba fipi lico kabilo vileri ma tilesi kᴜ te tupi geri azinisiri, 'ba nde eri ogᴜoᴜni azini 'ba afa opapiri indi.
43010002	Te 'ba fipi tilenisiri eri 'ba kabilo ocepiri'i.
43010003	'Ba tileni ma agei tepiri nga zi eri drini; kabilo yi nga o'duko erini eri ra, eri omve i ma kabilo 'diyi rᴜsi rusi, eri ce yi dri amve.
43010004	Eri ka kabilo ini ofᴜ dria amve 'bo, eri mu yi drilia, kabilo nga eri ma vᴜti bi, yini eri ma o'duko nile rarisi.
43010005	Yi ngani ani'bo ma vᴜti bi kᴜ, te yi nga apa erisi, yini o'duko ani'bani nile kᴜrisi.
43010006	Yesu 'yo e'yo o'beza 'diri yi tia, te yi vani e'yo erini 'yole yi tia 'diyi ma efi kᴜ
43010007	Yesu nga 'yo ani yi tia dika kini, Ma 'yo emi tia ndi ndi, ma jotile kabiloniri ma'i.
43010008	'Ba dria emupi ma drilia oko 'diyi yi oguoᴜni azini 'ba afa opapi 'diyi; te kabilo erini yi kᴜ.
43010009	Ma jotileni; 'ba azini ka fi ma vᴜrisi, eri nga i pa ra, eri nga fi eri nga fᴜ, eri nga iribi isu ra.
43010010	Oguoᴜ emuni e'yo azinisi kᴜ, emu kiri oguzᴜ, 'ba 'dizᴜ, 'ba dri jazᴜ a'dule ; te ma emu yi ma ovᴜ ani idri be, yi ma ovᴜ eri be tᴜ aga ra.
43010011	Ma 'ba kabilo ocepi bari. 'Ba kabilo ocepi bari idri ini kᴜ kabilo ma e'yosi.
43010012	'Ba azi ngapi oyasi ovᴜpi 'ba kabilo ocepiriyi kᴜ, kabiloni ovᴜzᴜ eri ma ngᴜlᴜpini kᴜri, erini 'balau ndreria emuria eri kᴜ kabiloni, eri apa apa, 'balauni nga yi obi, nga yi ere ra.
43010013	Eri apa erini ovᴜle kiri 'ba azi ngapi oyasiri'irisi, azini kabilo ma e'yoni eri vale kᴜrisi.
43010014	Ma 'ba kabilo ocepi bari; ma ni kabilo mani ra, mani 'diyi ni vini ma ra,
43010015	ekile ma Atini ma nile ra, mani vini ma Atini nilerile; azini ma idri mani kᴜ kabilo ma e'yosi.
43010016	Kabilo azini mani indi ovᴜpi kabilo jo 'dirini kᴜ 'diyi; le ma ma eji yi indi, yi nga o'duko mani eri ra. Ngᴜlᴜmᴜniri nga ovᴜ alᴜ, 'ba ocepiri alᴜ.
43010017	E'yo 'dirisi ma Ati le ma ra, mani idri mani kᴜle va, 'dini ma ma e'du eri dika benirisi.
43010018	'Ba alᴜni pani idri mani ma driasi kᴜ, te ma 'ba eri va ma drisi ceni. Ma okpo indi eri 'bazᴜ va, azini ma okpo indi eri e'duzᴜ dika. Azita 'diri ma a'i ma Ati dri.
43010019	Agata nga efᴜ dika 'ba Yahudini ma eselia e'yo 'diyisi.
43010020	'Ba karakaraᴜ yi eselia ‘yora, Eri orindi onzi be, eri aza aza; emi eri eri a'disi ya?
43010021	'Ba azini yi ‘yora, E'yo 'diyi ovᴜni 'ba orindi onzi berini 'yoleniri'i kᴜ. Orindi onzi eco 'ba mile kokorᴜri ma mile zizarᴜ ra ya?
43010022	O'du 'dasi omu hekalu fezᴜ Mungu driri Yerusalemua indi;
43010023	isu eri ewu angᴜni ambizᴜri, azini Yesu aci hekalua Sulemani ma jobileko etiasi.
43010024	'Ba Yahudini ace eri agei kurᴜ ani, nga 'yo eri tia kini, mi fe nga ama asini aba ewu ngopi ya? Mi ka ovᴜ Kristo'i, mi olᴜ ama tia mgba.
43010025	Yesu nga e'yo omvi yi tia kini, Ma olᴜ emi tia ra, te emi a'ini kᴜ. 'Yeta mani 'yele ma Ati ma rusi 'diyi yi nze e'yo eti masini;
43010026	te emi a'ini kᴜ, emini ovᴜle kabilo mani kᴜrisi.
43010027	Kabilo mani yi o'duko mani eri ra, ma ni yi ra, yi ma vᴜti bi indi;
43010028	azini ma fe yi dri idri 'dani 'daniri; yi ngani dri ja 'dani 'dani kᴜ, azini 'ba alᴜni ngani yi pa ma dria okposi kᴜ.
43010029	Ma Ati yi fepi ma driri aga dria ; 'ba alᴜni ecopi vini yi papi ma Ati ma dria okposini yo.
43010030	Ama ma Ati be alᴜ.
43010031	'Ba Yahudini nga di oni o'du dika eri o'bezᴜ.
43010032	Yesu nga e'yo omvi yi tia kini, Ma ece emi dri 'yeta onyi be kakaᴜ engapi ma Ati vᴜ 'diyi; 'yeta 'diyi ma eselia emini ma o'bezᴜ ani onisiri ngori ya?
43010033	'Ba Yahudini nga e'yo omvi eri tia kini, Ama o'beni mi 'yeta onyi berisi kᴜ, te o'datasi; te miyi, de mi 'bani, mini mi 'bale Mungu'irisi.
43010034	Yesu nga omvi yi tia kini, Eri ovᴜni sizarᴜ azita emini ma alia kini, Ma ‘yora, emi mungᴜni, 'dini kᴜ ya?
43010035	Te eri ka 'ba e'yo Mungᴜnini ecazᴜ yi vᴜ 'diyi omve mungurᴜ (te e'yo siza econi ovᴜzarᴜ toko kᴜ),
43010036	emi di 'yo 'ba Atani 'bale alatararᴜ, tini epele nyakuari ma e'yosi kini, Mi a'data o'da, 'dini, mani 'yole, Ma Mungu ma Mvi'i-risi ya?
43010037	Ma ka 'yeta ma Atini 'ye kᴜ, emi ma a'i ma kᴜ;
43010038	te ma ka yi 'ye ra, emi ka ma a'i kᴜ ti, emi ma a'i 'yeta nde 'diyi; emi ma ni, emi ma va indi kini Ata eri ma alia, azini ma ovᴜ Ata alia indi.
43010039	Yi ndru eri bizᴜ dika, te eri fᴜ yi driasi ra.
43010040	Eri fᴜ mu dika Yoridani ma tia 'aa'dasi, pari ndra Yohanani baputizi fezᴜ okoria, eri ovᴜ 'daa.
43010041	'Ba karakaraᴜ emu vᴜnia; yi nga 'yo kini, Yohana 'yeni eceta alᴜni kᴜ, te e'yo dria Yohanani 'yole 'ba 'diri ma e'yosi 'diyi yi adarᴜ.
43010042	'Ba karakaraᴜ a'i eri 'daa.
43011001	Agu alᴜ eri ndra azorᴜ, runi Lazaro Betaniari, aku nderi Mariamu pini amvi Marita beri'i.
43011002	Mariamu 'diri Opi ma rua efipi odᴜsi eri ma pa inipi dribisiri'i; Lazaro azo beri eri ma adri'i.
43011003	E'yo 'disi amvipi erini pe ani 'ba ti eri vᴜ 'yozᴜ, Opi, mi ndre, 'ba mini leleri eri azorᴜ.
43011004	Te Yesu ka e'yo eri ra, eri ‘yora, Azo 'diri eri 'bani drazᴜri'i yo, te diza Mungunisi, Mvi Munguni ma isu diza erisi ani beni.
43011005	Te Yesu le Marita pi, amvi be, Lazaro pie avasi.
43011006	Eri ka eri ani kini eri azorᴜ, eri ovᴜ di pari erini ovᴜzᴜria o'du iri.
43011007	Vilerisi eri nga di 'yo 'ba erini imbale 'diyi ma tia, Ama mu Yudiaa dika.
43011008	'Ba erini imbale 'diyi nga 'yo eri tia, Rabi, curu’do 'ba Yahudini yi ndrᴜ mi o'bezᴜ onisi yare; mi mu 'dale dika ya?
43011009	Yesu nga e'yo omvi, Etu o'du alᴜni ovᴜni mᴜdri drini iri kᴜ ya? 'Ba ka aci etusi, kᴜmᴜ ngani eri pa si kᴜ, erini diza nyaku 'dirini ndrelerisi.
43011010	Te 'ba ka aci inisi, kᴜmᴜni nga eri pa si ra, dizani ovᴜle eri alia kᴜrisi.
43011011	Eri 'yo e'yo 'diyi ra, te vilerisi eri 'yo yi tia, Ama agyi Lazaro ko o'du 'bo, te ma mu ra ma ma enga eri o'duasi beni.
43011012	'Ba erini imbale 'diyi nga 'yo tinia ani, Opi, eri ka o'du ko ra, eri nga i pa ra.
43011013	Isu de Yesu 'yo drata erini ma e'yo, te yi ega kini eri ava liza o'du kozasiri ma e'yo 'yo'i.
43011014	Yesu nga di 'yo ani yi tia mgba kini, Lazaro dra 'bo.
43011015	Ma ovᴜ ayikosi emisi mani ovᴜle 'daa kᴜrisi, 'dini emi ma a'i ani beni ; te ama mu di eri vᴜ.
43011016	Toma 'bani omvele Ejorᴜri 'yo ani i agyi Yesuni imbale 'diyi ma tia, Ama mu alᴜ indi, ama ma odra eri be.
43011017	Te di Yesu ka eca ra, eri isu de eri la gᴜlea ca o'du su 'bo.
43011018	Isu Betani ovᴜ inyia Yerusalemu vᴜ ogogo ekile mailo iri 'dipile;
43011019	'ba Yahudini kakaᴜ emu Marita pi vᴜ Mariamu be, yi asi omizᴜ adripi yini ma e'yosi.
43011020	Marita ka eri kini Yesuni emu emu, eri nga mu dri fu eri be, te Mariamu ri nga ini joa 'dani.
43011021	Marita nga 'yo Yesu tia ani, Opi, mi ka ndra ovᴜ 'doa, te'do adripi mani drani kᴜ.
43011022	Te di curu’do ma ni ra kini e'yo ngoni ngori mini a'ile Mungᴜ driri, Mungᴜni nga fe mi drini.
43011023	Yesu nga 'yo eri tia, Mi adrini nga enga dika.
43011024	Marita nga 'yo eri tia, Ma ni ra eri nga enga dika engata o'du ewuni asizᴜrisiri ma alia.
43011025	Yesu nga 'yo eri tia, Ma engatani, ma idrini indi; 'ba ma a'ipiri, ka dra ti, eri nga ovᴜ idrirᴜ;
43011026	azini 'ba ovᴜpi idrirᴜ ma a'ipiri ngani dra 'dani 'dani kᴜ. Mi a'i 'diri ra ya?
43011027	Eri nga 'yo eri tia, E, Opi; ma a'i ra kini mi Kristo, Mvi Munguni, emupi nyakuari'i.
43011028	Eri ka e'yo 'diri 'yo 'bo, eri nga fᴜ mu i amvi Mariamuni omve ndindirᴜ, kini, 'Ba 'ba Imbapiri eri 'doa 'do, eri mi omve.
43011029	Eri'i eri ka eri ra, eri enga mbele, mu vᴜnia.
43011030	Te Yesu ecani nga de akua kᴜ, te ovᴜ nga 'dani pari te yini dri fuzᴜ Marita beria.
43011031	'Ba Yahudini ovᴜpi Mariamu be joa, eri ma asi omipi 'diyi, ka eri ndre engaria mbele fᴜria, yi bi eri vᴜti, yini osuria yi asia kini eri mu wᴜzᴜ gᴜlea 'daa.
43011032	Mariamu ka eca ani pari Yesuni ovᴜzᴜria, eri eco i va Yesu ma palaa, kini, Opi, mi ka ndra ovᴜ 'doa, te'do adripi mani drani kᴜ.
43011033	Yesu ka di ndre erini wᴜria, azini 'ba Yahudini emupi eri be 'diyini wᴜria indi, candi ga eri ma orindia tre, asini nga ota ota;
43011034	eri ‘yora, Emi 'ba eri ngoa ya? Yi 'yo eri tia, Opi, mi emu ndre.
43011035	Yesu nga wᴜ mindresi.
43011036	'Ba Yahudini nga 'yo ani, Mi ndre, le eri 'doni!
43011037	Te 'ba azini yi eselia 'diyi ‘yora, 'Ba 'ba mile kokorᴜri ma mile zipi 'diri, econi ndra erini e'yo 'yezarᴜ 'ba 'dirini drazᴜ kᴜ, 'dinini kᴜ ya?
43011038	De candini garia eri ma asia tre 'dini, Yesu nga ca gᴜlea. Eri ovᴜ oni ojini, gᴜ oni tilenia ci.
43011039	Yesu ‘yora, Emi gᴜ oni amve. Marita, 'ba drapiri ma amvi, 'yo eri tia, Opi la, ngᴜ curu'do ngu ngu; avᴜni la ca o'du suni 'do.
43011040	Yesu nga 'yo eri tia, Ma 'yoni te mi tia kini mi ka a'i ra, mi nga diza Munguni ndre rari kᴜ ya?
43011041	Yi nga di oni gᴜ amve ani. Yesu nga i mile enga uru, nga ‘yora, Ata, ma 'yo awa'difo mi dri mini ma erile rarisi.
43011042	Ma ni ra mi ma eri etuzu, te ma 'yo 'ba ongᴜlᴜmᴜrᴜ pa osopi ageinia 'diyi ma e'yosi, yi ma a'i ani kini mi epe ma tini mi'i beni.
43011043	Eri ka e'yo 'diyi 'yo 'bo, eri nga tre o'duko urᴜsi kini, Lazaro, mi efᴜ amve 'doa!
43011044	'Ba drapi 'bori nga efᴜ ra, de drini pi pa be ovᴜ nga otizarᴜ bongo 'ba sazᴜ 'biliarisi, oti vini mileni kitambalasi. Yesu 'yo yi tia, Emi ayu eri, emi kᴜ eri ma mu.
43011045	'Ba Yahudini kakaᴜ emupi Mariamu vᴜ, e'yo erini 'yeleri ndrepi 'diyi a'i eri ra;
43011046	te 'ba azini yi eselia nga fᴜ mu 'ba Farisaini vᴜ, nga e'yo Yesuni 'yeleri olᴜ yi tia ra.
43011047	Kuhani amborᴜ piyi 'ba Fari-saini be nga 'ba e'yo amapi 'diyi okᴜ ani, yi ‘yora, Ama a'di 'ye ya? A'disikᴜ 'ba 'diri eri eceta 'ye kakaᴜ.
43011048	Ama ka eri kᴜ 'dini, 'ba dria yi nga eri a'i ra; 'ba Rumini yi nga emu ani, nga pari amani pi opa suru amani be ra.
43011049	Te 'ba alᴜ yi ma eselia, Kaifa'i, ovᴜpi kuhani amborᴜ eli 'dasiri 'yo yi tia, Emi nini e'yo alᴜni kᴜ;
43011050	azini emi egani vini alᴜni kᴜ kini eri onyirᴜ emi dri 'ba alᴜ ma dra 'ba driasi, suru ma ja dri pi kᴜ beni.
43011051	Te eri 'yoni e'yo 'diri i ma ngᴜlᴜpi ma e'yosi kᴜ, te erini ovᴜle kuhani amborᴜ eli 'dasirisi, eri e'yo Yesuni 'yezᴜ drazᴜ suru ndesiri ma e'yo ondri;
43011052	azini suru nderisi a'dule kᴜ, te eri ma okᴜ anzi Mungᴜni yi erepi ndᴜ ndᴜ 'diyi tualᴜ indi.
43011053	'Dini engazᴜ o'du 'dasi yi nga di 'ba e'yo otᴜ eri fuzᴜ.
43011054	E'yo 'disi Yesu acini mgborᴜ 'ba Yahudini ma eselia dika kᴜ, te eri nga 'daarisi fᴜ mu angᴜ roko ageiaria, kpere aku omvele Efiraimu-'iria; eri ovᴜ 'daa 'ba erini imbale 'diyi be.
43011055	Isu 'ba Yahudini vile omu agaza 'ba drilesiri ovᴜ ogogo; 'ba karakaraᴜ enga angᴜ amveria, tu mu Yerusalemua de omu agaza 'ba drilesiri ecani nga kᴜ, yini yi 'bazᴜ alarᴜ beni.
43011056	Yi nga Yesuni ndru ani, yini pa osoria hekalu ma alia, yi 'yo yi eselia, Emi ega ngoni ya? Eri ngani emu omua kᴜ ya?
43011057	Isu kuhani amborᴜ piyi 'ba Farisami be fe azita 'bo, kini 'ba ka pari erini ovᴜzᴜri ni ra, eri ma ece e'yoni, 'dini yi ma bi eri ani beni.
43012001	O'du azia de nga omu agaza 'ba drilesirini ecazᴜ kᴜria, Yesu nga emu Betania, pari Lazaro Yesuni engale 'ba draza ma eseliarini ovᴜzᴜria.
43012002	Yi a'di eri dri nyaka ondre beri omurᴜ 'daa; Marita nga omu nde ma azini, te Lazaro ovᴜ 'ba ripi eri be nyaka tia 'diyi ma azi.
43012003	Mariamu nga lu'bu odᴜ arikarirᴜ alarᴜ 'bani jele aje ambosiri beri 'du, nga Yesu ma pa efi ani, eri nga pani ini dribi i ma driarisi; odᴜ nde ma aji nga ga jo ma alia tre.
43012004	Te Yudasi Isikariote, 'ba erini imbale 'diyi ma azi alᴜ ('yepi eri ma o'di nyapiri) nga ‘yora,
43012005	Ozini odᴜ 'diri silingi tᴜrᴜ nasi fezᴜ 'ba aliorᴜ 'diyi dri kᴜ a'disi ya?
43012006	Eri 'yoni e'yo 'diri erini 'ba aliorᴜ 'diyi lelerisi kᴜ, te erini ovᴜle oguoᴜnirisi, a'disikᴜ erini ovᴜria jᴜrᴜa be, eri adri afa 'bale alenia 'diyi o'du ra.
43012007	Yesu nga 'yo ani, Mi kᴜ eri, eri ma mba eri ma ta kpere o'du ma sazᴜri tezᴜ.
43012008	Te 'ba aliorᴜ ovᴜ emi be etuzu 'dani, te ma ovᴜni emi be etuzu 'dani kᴜ.
43012009	'Ba ongᴜlᴜmᴜrᴜ kakaᴜ 'ba Yahudini ma eselia 'diyi ka eri kini eri 'daa, yi emu ra, te Yesu ma e'yosi a'dule kᴜ, te yi ma ndre Lazaro erini engale 'ba draza ma eseliari alᴜ indi.
43012010	Te 'ba kuhani amborᴜ 'diyi yi 'ba e'yo otᴜ Lazaroni fuzᴜ indi,
43012011	a'disikᴜ erisi 'ba Yahudini kakaᴜ yi fᴜ mu Yesuni a'izᴜ.
43012012	Drusi 'ba ongᴜlᴜmᴜrᴜ kakaᴜ emupi omua 'diyi ka eri kini Yesuni emu Yerᴜsalemua,
43012013	yi 'du ndende ma arakala, fᴜ mu dri fuzᴜ eri be, yi nga otre uru kini, Hosana! 'Ba emupi Opi ma rusiri ma ovᴜ inzizarᴜ, eri Opi Israeliniri'i!
43012014	Te Yesu ka akanyamva isu ra. eri nga tu ri drinia ; ekile erini ovᴜle sizarᴜrile,
43012015	Mi rᴜ kᴜ, Zioni zi la; mi ndre, Opi mini emu emu erini riria akanyamva ma dria!
43012016	'Ba erini imbale 'diyi vani e'yo 'diri okorisi kᴜ; te Yesu ka diza ini isu 'bo, yi nga e'yo ega yi asia ndo kini e'yo 'diyi ovᴜ sizarᴜ eri ma e'yosi, azini kini yi 'ye e'yo 'diyi eri vᴜ.
43012017	'Ba ongᴜlᴜmᴜrᴜ ovᴜpi eri be erini Lazaroni omveria gᴜle aliarisi, azini erini eri engaria 'ba draza ma eseliarisi 'diyi nze e'yo eti erisi.
43012018	E'yo 'disi 'ba ongᴜlᴜmᴜrᴜ yi fᴜ mu dri fu eri be, yini erile kini eri 'ye eceta 'diri 'borisi.
43012019	'Ba Farisaini nga 'yo yi eselia ani, Emi lu, emi 'yeni afa aza kozarᴜni kᴜ; mi ndre, wudrikuru dria fᴜ mu eri vᴜtisi.
43012020	Isu 'ba Girikini ma azi 'diyi indi 'ba tupi mupi 'diyi ma eselia, muzᴜ Mungu inzizᴜ omu nde ma alia.
43012021	'Ba 'diyi emu Filipo engapi Betesaida Galiliari ma aliari vᴜ, yi zi eri tia kini, Opi, ama le Yesuni ndre.
43012022	Filipo emu e'yoni olᴜ Andarea tia; Andarea pi emu Filipo be e'yoni olᴜzᴜ Yesu tia.
43012023	Yesu nga e'yo omvi yi tia kini, Etu eca 'bo, 'dini Mvi 'bani ma isu diza ani.
43012024	Ma 'yo emi tia ndi ndi, anyaefi ka 'de nyakua, ka dra kᴜ, eri nga ovᴜ a'dule; te eri ka dra ra, eri nga efi ka kakaᴜ.
43012025	'Ba i ma idri lepiri, eri nga avi eri dri ra, te 'ba i ma idri ngupi nyaku 'doriari nga eri ma ta mba ecazᴜ idri 'dani 'daniri vᴜ.
43012026	'Ba azini ka azi 'ye ma dri, eri ma bi ma vᴜti; azini pari mani ovᴜzᴜria, 'daa 'ba ma azi 'yepiri nga ovᴜ alᴜ indi; te 'ba azini ka azi 'ye ma dri, ma Atini nga eri inzi ra.
43012027	Curu'do ma asini oti oti; ma di ngori 'yo ya? Ata, mi pa ma etu 'dirisi. Te e'yo 'disi ma eca bani etu 'diri vᴜ.
43012028	Ata, mi fe mi ru ma ovᴜ dizarᴜ. O'duko nga di enga 'bua ani, kini, Ma 'ba eri dizarᴜ 'bo, ma nga eri 'ba dizarᴜ dika.
43012029	'Ba ongᴜlᴜmᴜrᴜ pa osopi ogogo, o'duko nde eripi 'diyi, nga di 'yo kini ovi fini. 'Ba azini kini, Malaika 'yo e'yo eri beni.
43012030	Yesu omvi e'yo ‘yora, O'duko 'diri emuni ma e'yosi kᴜ, te emi ma e'yosi.
43012031	Curu'do e'yo liza nyaku 'diriniri indi, curu'do yi nga ambo nyaku 'dori ma dri cepiri 'be amve.
43012032	Te ma'i, yi ka ma 'du uru nyaku ma drilesi, ma nga 'ba dria ose ma ngᴜlᴜpi vᴜ.
43012033	Te eri 'yo e'yo 'diri, dra erini 'yezᴜ drazᴜri ma e'yo ecezᴜ.
43012034	'Ba ongᴜlᴜmᴜrᴜ omvi e'yo eri tia ani, Ama eri e'yo azita ma alia kini Kristoni ovᴜ 'dani 'dani. Mi 'yo te ngoni ngoni kini yi ma nga Mvi 'bani 'du uru ya? Mvi 'bani 'diri eri a'di'i ya?
43012035	Yesu nga 'yo yi tia ani, Ewu dizani ovᴜzᴜ nga emi eselia indiri ace were. Emi aci de dizari nga emi vᴜ indi, ini kazᴜ emi isuzᴜ kᴜ; 'ba acipi ini aliari nini pari ini muzᴜri kᴜ.
43012036	De dizari nga emi vᴜ indi, emi a'i diza nderi, 'dini emi ma oja emi anzi dizanirᴜ beni. Yesu ka e'yo 'diyi 'yo 'bo, eri nga fᴜ yi vᴜrisi, mu i zizᴜ ra.
43012037	Te eri ka tro tali 'ye yi milia kakaᴜ 'dopi ti, yi a'ini eri kᴜ;
43012038	'dini e'yo nabi Isayani 'yoleri ma 'ye i i paria ani, kini: Opi, a'di a'i e'yo amani olᴜlerini ya? Dri Opini e'da i a'di dri ya?
43012039	Te e'yo 'disi econi yini a'izarᴜ kᴜ, a'disikᴜ Isaya 'yo dika kini,
43012040	Eri obi yi ma mile ci, eri 'ba yi ma asi mbazarᴜ 'bo, yi kazᴜ ndrezᴜ yi ma milesi kᴜ, yi kazᴜ e'yo nizᴜ yi ma asisi kᴜ, yi kazᴜ yi ojazᴜ mani yi atizᴜ ani kᴜ.
43012041	Isaya 'yo ndra e'yo 'diri erini diza erini ndrelerisi, erini vini e'yo 'yole erisirisi.
43012042	Ka adri 'dini ti, 'ba 'wara ma eselia 'ba kakaᴜ a'i eri ra, te yi e'dani eri kᴜ 'ba Farisaini ma urisi, yi kazᴜ yi odrozᴜ pari 'bani yi okᴜzᴜria kᴜ:
43012043	te yi le diza 'bani feleniri aga diza Munguni feleniri ra.
43012044	Te Yesu eri nga tre uru ‘yora, Ba ma a'ipiri, eri a'ini ma kᴜ, te 'ba ma ti epepiri'i.
43012045	Azini 'ba ma ndrepiri eri ndre 'ba ma ti epepiri'i.
43012046	Ma emu nyakua diza nyakunirᴜ, 'dini 'ba dria alᴜ alᴜ ma a'ipiri ma ovᴜ ini alia 'dani kᴜ.
43012047	Te 'ba azini ka e'yo mani 'yoleri eri ra, ka tani mba kᴜ, ma lini e'yo erini kᴜ ; a'disikᴜ ma emuni e'yo nyakuni lizᴜ kᴜ, te nyaku nde pazᴜ.
43012048	'Ba ma gapi si e'yo mani a'ipi kᴜri, 'ba e'yo lipi driniari indi; e'yo mani 'yoleri, e'yo nderi nga eri ma e'yo li o'du ewuni asizᴜrisini.
43012049	A'disikᴜ ma 'yoni e'yo ma drisi kᴜ; te Ata ma ti epepiri azi ma dri e'yo mani ngale 'yoleri pi e'yo mani ngale olᴜleri beni.
43012050	Ma ni ra azita erini eri idri 'dani 'daniri. 'Dini e'yo mani 'yole 'diyi, ma 'yo ekile Atani 'yole ma tia 'borile.
43013001	De omu agaza 'ba drilesirini ecani nga kᴜ, Yesuni niria etu ini nyaku 'diri kᴜzᴜ muzᴜ i Ati vᴜri eca 'bo, erini 'ba ini ovᴜpi nyakua 'diyi leria, eri le yi avasi 'dani kpere asizaniria.
43013002	Yini nyaka ondre beri nyaria, isu 'ba asᴜ sᴜpiri 'ba e'yo Yudasi Isikariote Simoni mvi ma asia 'bo, eri ma nya o'di erini eri fezᴜ,
43013003	Yesuni niria i Ati fe afa dria i ma dria 'bo, azini kini i ibi enga Mungu vᴜ, i mu Mungu vᴜ indi,
43013004	eri enga nyaka ondre beri ma tia, eri trᴜ bongo ini ma azi, nga bongo rua lizᴜri 'du, nga a'di i opilia.
43013005	Eri nga yi osᴜ awala alia, nga 'ba ani 'ba erini imbale 'diyi ma pa oji, yi inizᴜ bongo rua lizᴜ erini a'dile i opiliarisi.
43013006	'Dini eri nga eca Simoni Petero vᴜ; eri 'yo tinia, Opi, mi ma pa oji ya?
43013007	Yesu nga e'yo omvi, 'yo eri tia, E'yo mani 'yeleri mi nini curu'do kᴜ, te mi nga va ndo.
43013008	Petero nga 'yo eri tia, Mi ngani ma pa oji alᴜni kᴜ kpere 'dani 'dani. Yesu nga e'yo omvi eri tia, Te ma ka mi oji kᴜ, e'yo mini ovᴜni ma be kᴜ.
43013009	Simoni Petero nga 'yo eri tia, Opi, mi ma oji kiri ma pa a'dule kᴜ, te ma dri 'diyi pi dri be indi fo!
43013010	Yesu nga 'yo eri tia, 'Ba i rua ojipi 'bori leni ojita kᴜ, te kiri pa ojizᴜ'i a'dule, te eri rua dria ovᴜ alarᴜ; emi ovᴜ alarᴜ ra 'bo, te emi dria kᴜ.
43013011	Te eri ni 'ba ngapi eri ma o'di nyapi eri fezᴜri ra; eri nga 'yo ani, Emi dria ovᴜni alarᴜ kᴜ.
43013012	Eri ka yi pa oji 'bo, eri nga di bongo ini e'du, nga ri va dika, nga 'yo yi tia, Emi ni e'yo mani 'yele emi vᴜri ra ya?
43013013	Emi omve ma 'Ba 'ba Imbapiri'i azini Opi'i indi; emi 'yo 'yeke, te ma ovᴜ 'dini.
43013014	Te ma'i Opini azini 'Ba 'ba Imbapiri'i, ma ka emi pa oji ra, onyirᴜ emi ma oji emi agyi ma pa emi eselia indi.
43013015	Te ma fe emi dri eceta 'bo, 'dini emi ma 'ye ani ekile mani 'yele emi dririle indi.
43013016	Ma 'yo emi tia ndi ndi, ati'bo ovᴜni ambo aga opi iniri kᴜ; 'ba ti peleri agani 'ba eri ma ti pepiri kᴜ.
43013017	Te emi ka e'yo 'diyi ni ra, emi ka di yi 'ye ra emi ovᴜ ani drilebarᴜ.
43013018	Ma 'yoni emi dria ma e'yosi kᴜ; ma ni 'ba mani opele 'bo 'diyi ra; te e'yo siza ma 'ye i ani, kini, 'Ba nyaka mani nyapiri 'du i ma paedᴜ uru ma atᴜzᴜ.
43013019	Ma 'yo emi tia curu'do de nga 'yeni i kᴜ, 'dini e'yoni ka nga i 'ye ra, emi ma a'i di ani ma eri'i beni.
43013020	Ma 'yo emi tia ndi ndi, 'ba 'ba mani ti peleri a'ipiri eri a'i ma'i; azini 'ba ma a'ipiri eri a'i 'ba ma ti epepiri'i.
43013021	Yesu ka 'yo 'dini 'bo, orindi erini nga oti oti, eri nze e'yo eti kini, Ma 'yo emi tia ndi ndi, 'ba alᴜ emi eseliari nga ma o'di nya ma fezᴜ.
43013022	'Ba erini imbale 'diyi 'ba yi ondre milia milia, yini 'ba erini e'yo 'yozᴜ erisiri nile kᴜrisi.
43013023	Isu 'ba erini imbale 'diyi ma azi alᴜ Yesuni lele tᴜri ri mesa tia i atizᴜ Yesu ma agatia;
43013024	Simoni Petero nga e'yo ece eri dri drisi, nga 'yo eri tia, Mi olᴜ ama tia eri a'di ma e'yo 'yo ya?
43013025	'Ba nde, erini i atiria Yesu ma agatia 'dini, nga 'yo eri tia, Opi, eri a'di'i ya?
43013026	Yesu nga e'yo omvi ani kini, Eri 'ba mani enya tizᴜ dᴜzᴜ a'isua fezᴜ eri driri’i. Eri ka enya ti sᴜzᴜ a'isua 'bo, eri nga di eri fe Yudasi, Simoni Isikariote ma mvi dri.
43013027	Enya tiza nderi ma vᴜtia, Satani nga fi eri ma alia. Yesu nga di 'yo eri tia ani, E'yo mini 'yeleri, mi 'ye mbele.
43013028	Te 'ba ripi mesa tia 'diyi ma alᴜni nini eri 'yo eri tia 'dini a'drsi yari kᴜ.
43013029	'Ba azini ega kini Yudasini ovᴜle okporo berisi, Yesu 'yo ani eri tia kini, Mi je afa amani leleri omuniri; kani ma fe afa azini 'ba aliorᴜ dri.
43013030	Eri ka enya tiza a'i 'bo, eri fᴜ perepere amve; de angᴜ bi di 'bo.
43013031	Eri ka fᴜ 'bo, Yesu nga ‘yora, Curu'do Mvi 'bani isu diza 'bo, azini Mungu ovᴜ vini dizarᴜ eri alia indi;
43013032	Munguni nga eri 'ba ovᴜzᴜ dizarᴜ i ma ngᴜlᴜpi alia, nga eri 'ba ovᴜzᴜ dizarᴜ coti.
43013033	Anzi nyiri nyiri, o'du amani ovᴜzᴜ emi be indiri ace werea. Emi nga ma ndru; te ekile mani 'yole ndra 'ba Yahudini ma tiarile, 'dini ma 'yo vini emi tia curu'do, Pari mani muzᴜria emi econi emuzarᴜ kᴜ.
43013034	Ma fe emi dri azita o'dini, emi ma le emi emi eselia; mani emi lelerile, emi ma le emi emi eselia 'dinile.
43013035	'Ba dria nga ni ani emi 'ba mani imbale 'diyirᴜ, emini ovᴜle leta be emi eselia 'dinirisi.
43013036	Simoni Petero nga 'yo eri tia, Opi, mi mu ngoa ya? Yesu nga e'yo omvi eri tia, Mi econi ma vᴜti bizarᴜ pari mani muzᴜria curu'do nga kᴜ; te mi nga ma vᴜti bi vilerisi ndo.
43013037	Petero nga 'yo eri tia, Opi, econi mani mi vᴜti bizarᴜ curu'do kᴜ a'disi ya? Ma nga idri mani kᴜ va mi e'yosi.
43013038	Yesu omvi e’yo ra, Mi nga idri mini kᴜ va ma e'yosi ya? Ma 'yo mi tia ndi ndi, de nga a'uata 'beni cere kᴜ, mi nga ma ga si pale na.
43014001	Emi asi ma oti kᴜ; emi Mungu a'i ra, emi a'i ma indi.
43014002	Pari 'bani ovᴜzᴜ 'diyi ovᴜ ma Ati ma joa kakaᴜ; ka'dini yo, ma ndra olᴜ emi tia ra; ma mu pari edezᴜ emi dri.
43014003	Ma ka mu, ka pari ede emi dri, ma nga emu dika, ma nga emi a'i ma vᴜ, 'dini emi ma ovᴜ pari mani ovᴜzᴜria alᴜ indi.
43014004	Emi ni angᴜ mani muzᴜri ma geri ra.
43014005	Toma nga 'yo tinia, Opi, ama nini mi mu ngoari kᴜ; ama di geriniri ni ngoni ngoni ya?
43014006	Yesu nga 'yo tinia, Ma gerini ma'i, ma e'yo adarᴜni ma'i, ma idrini ma'i; 'ba alᴜni cani Ata vᴜ kᴜ, pe lᴜ kiri ma vᴜrisi ka.
43014007	Emi ka ndra ma ni ra, te'do emi ni ma Atini alᴜ indi; te engazᴜ curu'do emi ni eri ra, emi ndre vini eri 'bo indi
43014008	Filipo 'yo eri tia, Opi, mi ece ama dri Atani, 'diri nga dri fu ama dri.
43014009	Yesu nga 'yo eri tia, Ma ovᴜ di emi be ewu kakaᴜ 'dipi, te mi nini nga ma kiri kᴜ ya, Filipo? 'Ba ma ndrepi 'bori, ndre Atani 'bo; mi 'yo te kini, Mi ece ama dri Atani-ri ngoni ngoni ya?
43014010	Mi a'ini kini ma ovᴜ Ata alia, Ata ovᴜ ma alia indi 'dini kᴜ ya? E'yo mani 'yole emi tia 'diyi ma olᴜni ma drisi kᴜ; te Ata ovᴜpi ma alia 'daniri eri 'yeta ini 'yeni
43014011	Emi ma a'i kini ma ovᴜ Ata alia, azini Ata ovᴜ ma alia indi; ka kᴜ emi ma a'i ma 'yeta nde 'diyi ma e'yosi.
43014012	Ma 'yo emi tia ndi ndi, 'ba ma a'ipiri nga 'yeta mani 'yele 'diyi 'ye indi; eri nga vini 'yeta 'diyi agapi ra 'diyi 'ye, mani mule Ata vᴜrisi.
43014013	E'yo ngoni ngori emini zile ma rusiri, ma nga 'ye ra, 'dini Ata ma isu ani diza Mvi ma alia beni;
43014014	emi ka e'yo ngoni ngori zi ma rusi ti, ma nga 'ye ra.
43014015	Emi ka ma le ra, emi nga azita mani 'diyi ma ta mba ra.
43014016	Azini ma nga zi Ata tia, eri nga emi dri 'Ba emi Aza Kopiri azini fe, eri ma ovᴜ ani emi be 'dani 'dani,
43014017	eri Orindi e'yo adarᴜniri’i, nya-kuni ecole a'ile kᴜri, a'disikᴜ yi ndreni eri kᴜ, yi nini vini eri kᴜ indi; te emi ni eri ra, erini ovᴜle emi be 'dani, azini erini ngale ovᴜle emi aliarisi.
43014018	Ma ngani emi kᴜ imvoanzirᴜ kᴜ; ma emu emi vᴜ ra.
43014019	Ace were nyaku ngani ma ndre dika kᴜ, te emi nga ma ndre ra; mani ovᴜle idrirᴜrisi emi nga ovᴜ idrirᴜ indi.
43014020	O'du nde 'darisi emi nga ni ma ovᴜ ma Ati alia, emi ovᴜ ma alia, azini ma ovᴜ vini emi alia indi.
43014021	'Ba ovᴜpi azita mani 'diyi be, yi ma ta mbapiri, eri 'ba ma lepiri'i; 'ba ma lepiri, ma Atini nga eri le ra, ma vini nga eri le indi, ma nga ma ngᴜlᴜpi ece eri dri.
43014022	Yudasi (ovᴜpi Isikariote kᴜri'i) 'yo eri tia, Opi, a'di e'yo 'ye ini, mini mi ngᴜlᴜpi ecezᴜ ama dri te nyaku dri kᴜ ya?
43014023	Yesu nga e'yo omvi, 'yo eri tia, Ba ka ma le ra, eri nga e'yo mani ma ta mba ra; ma Atini nga eri le ra, ama nga emu eri vᴜ, ama nga pari amani ovᴜzᴜri ede eri vᴜ.
43014024	'Ba ma lepi kᴜri mbani e'yo mani 'diyi ma ta kᴜ; e'yo emini erileri eri mani yo, te eri Ata ma ti epepirini.
43014025	E'yo 'diyi ma 'yo emi tia 'bo, mani nga ovᴜria emi beria.
43014026	Te 'Ba 'ba Aza Kopiri, Orindi Alatararᴜ, Atani ngale tini epele ma rusiri'i, eri nga emi imba e'yo driasi, eri nga fe emi ma ega e'yo dria mani 'yole emi tia 'diyi ra.
43014027	Ma kᴜ asi anzurᴜ emi vᴜ; ma fe emi dri asi anzurᴜ maniri; te ma feni emi dri nyakuni felerile kᴜ. Emi asi ma oti kᴜ, emi ma ovᴜ urisi kᴜ indi.
43014028	Emi eri e'yo mani 'yole emi tiari kini, Ma mu ra, te ma emvi emi vᴜ ra. Emi ka te ma le ra, emi te ovᴜ ayikosi, mani mule Ata vᴜrisi; a'disikᴜ Ata aga ma ra.
43014029	Curu’do ma olᴜ emi tia 'bo de nga e'yo nderi 'yeni i kᴜ, 'dini eri ka nga i 'ye ra, emi ma a'i ani.
43014030	Ma ngani asi e'yo 'yo emi be kakaᴜ kᴜ, opi nyaku 'dirinirini emulerisi. E'yo erini ma alia alᴜni yo;
43014031	te nyaku ma ni ani ma le Atani ra, ma adri 'ye ekile Atani e'yo azile ma tiarile. Emi nga, ama mu 'doarisi ra.
43015001	Ma pati raza zabiburᴜ adarᴜri'i, ma Atini 'ba eri edepiri'i.
43015002	Eri adri pati arakala dria alᴜ alᴜ ovᴜpi ma alia efi 'yapi kᴜri opi va; te eri adri pati arakala dria alᴜ alᴜ efi 'yapi rari ma rua ede alarᴜ, eri ma 'ya ani efi azini aga ra beni.
43015003	Curu’do emi eca di alarᴜ e'yo mani 'yole emi tia 'borisi.
43015004	Emi ma ovᴜ ma alia 'dani, ma'i ma ovᴜ emi alia indi. Ekile pati arakalani ecole efi 'yazarᴜ eri drisi kᴜ, eri ka ovᴜ pati raza zabiburᴜri ma alia kᴜrile, awa'dini emi econi vini kᴜ indi, emi ka ovᴜ ma alia kᴜ.
43015005	Ma zabibu patini, emi arakalani. 'Ba ovᴜpi ma alia 'dani, mani ovᴜzᴜ eri ma alia indiri, 'ba 'diri eri efi 'ya tᴜ, a'disikᴜ emi ka esele co ma be econi emini e'yo 'yezarᴜ alᴜni kᴜ.
43015006	Te 'ba ka ovᴜ ma alia 'dani kᴜ, yi 'be eri ekile pati arakale, eri nga 'wi ra; yi arakala nde 'diyi okᴜ o'bezᴜ acia, yi nga ve ra.
43015007	Emi ka ovᴜ ma alia 'dani, azini e'yo mani 'yole 'diyi ka ovᴜ emi alia 'dani, emi zi e'yo ngoni ngo emini leleri, eri nga i 'ye emi dri.
43015008	Ma Ati isu diza e'yo 'disi, emini efi 'yale kakaᴜrisi; te 'dini emi nga ovᴜ 'ba mani imbale 'diyirᴜ.
43015009	Ekile Atani ma lelerile, ma le vini emi 'dini indi; emi ma ovᴜ 'dani ale mani ma alia.
43015010	Emi ka azita mani 'diyi ma ta mba ra, emi nga ovᴜ 'dani leta mani ma alia; ekile mani azita ma Atini 'diyi ma ta mbale 'bo, mani ovᴜzᴜ 'dani leta erini ma aliarile.
43015011	Ma 'yo e'yo 'diyi emi tia 'bo, 'dini ayiko mani ma ovᴜ emi alia ani, ayiko emini ma ga tre indi.
43015012	Azita mani eri 'di, emi ma le emi emi eselia, ekile mani emi lelerile.
43015013	'Ba alᴜni ovᴜpi leta be 'diri agazᴜni yo, leta nde 'bani ani idri ini kᴜzᴜ va i ma agyisiri'i.
43015014	Emi ka e'yo mani azile emi tia 'diyi 'ye ra, de emi ma agyi.
43015015	Ma omveni emi ati'barᴜ dika kᴜ, ati'boni e'yo opi i vilerini 'yeleri nile kᴜrisi; ma omve te emi agyirᴜ 'bo, a'disikᴜ e'yo dria mani erile ma Ati vᴜ 'diyi, ma ece yi emi dri nizᴜ ra.
43015016	Emi peni ma emi'i kᴜ, te ma ope emi ma'i, ma 'ba emi emi ma mu ani efi 'yazᴜ, efi emini ma ovᴜ 'dani beni; 'dini e'yo ngoni ngo emini zile Ata vᴜ ma rᴜsiri, eri ma fe ani emi dri.
43015017	Ma azi e'yo emi tia 'di, emi le emi le le.
43015018	Nyaku ka emi ngu onzi, emi ni eri 'ba ndra ma ngu emini oko.
43015019	Emi ka te ovᴜ 'ba nyakuni, nyakuni te nga i ma afa le ra; te di emini ovᴜle 'ba nyakuni kᴜrisi, azini mani emi opele nyaku eseliarisi, e'yo 'disi nyaku ngu di emi onzi ani 'di.
43015020	Emi ega e'yo mani 'yole emi tiari kini, Ati'bo agani opi ini kᴜ. Yi ka ndra ma inza ra, yi nga emi inza alᴜ indi; yi ka ndra e'yo mani ma ta mba ra, yi nga e'yo eminiri ma ta mba indi.
43015021	Te yi nga e'yo 'diyi 'ye dria emi vᴜ ma rusi, yini 'ba ma ti epepiri nile kᴜrisi.
43015022	Te ma ka ndra emu e'yo 'yozᴜ yi tia kᴜ, te'do yi ovᴜni e'yo onzi be kᴜ; te curu'do yi ovᴜni e'yo be e'yo onzi yini onazᴜ kᴜ.
43015023	'Ba ma ngupi onziri eri ma Atini ngᴜ onzi indi.
43015024	Ma ka ndra 'yeta 'ba azinini 'yele kᴜ 'diyi 'ye yi eselia kᴜ, te'do yi ovᴜni e'yo onzi be kᴜ; te curu’do yi ndre azini ngᴜ ama ma Ati be.
43015025	'Dini, e'yo ovᴜpi sizarᴜ azita yini ma alia kini, Yi ngu ma onzi toko-ri ma 'ye i ani.
43015026	Te 'Ba 'ba Aza Kopiri mani ngale ti epele emi vᴜ engapi Ata vᴜri ka nga emu ra, eri Orindi e'yo adarᴜni, engapi Ata vᴜri'i, eri nga e'yo mani ma eti nzeni;
43015027	emi indi, emi nga vini e'yo eti nze indi, emini ovule ma be engazᴜ driorisi.
43016001	Ma olᴜ e'yo 'diyi emi tia 'bo, yi kazᴜ emi fezᴜ abazᴜ kᴜ.
43016002	Yi nga emi odro jo 'bani yi okᴜzᴜ 'diyiasi; ada etuni emu ra, 'ba dria emi ofupi 'diyi nga ega kini yi azi inzitarᴜ 'ye Mungu dri.
43016003	Yi nga e'yo 'diyi 'ye, yini ama nile ma Ati be kᴜrisi.
43016004	Te ma 'yo e'yo 'diyi emi tia 'bo, 'dini etu yiniri ka nga eca ra, emi ma ega kini ma olᴜ ndra e'yo 'diyi emi tia ra. Ma 'yoni ndra e'yo 'diyi emi tia okorisi kᴜ, mani ndra nga ovᴜle emi be indirisi.
43016005	Te curu'do ma mu 'ba ma ti epepiri vᴜ; te 'ba alᴜni emi eselia ma zipi kini, Mi mu ngoa ya?-ni yo.
43016006	Te mani e'yo 'diyi 'yole emi tia 'borisi, candi ga ani emi asia tre.
43016007	Te ma e'yo adarᴜri 'yo emi tia: mani muzᴜ rari eri emi dri onyirᴜ, te ma ka mu kᴜ, 'Ba 'ba Aza Kopiri ngani emu emi vᴜ kᴜ; te ma ka mu ra, ma nga eri ti epe emi vᴜ.
43016008	Eri ka emu ra, eri nga e'yo e'da kilili nyaku dri e'yo onzi pi ma e'yosi, e'yo kililirᴜri pie, e'yo liza pie dria:
43016009	e'yo onzisi a'disikᴜ yini ma a'ile kᴜrisi;
43016010	e'yo kililirᴜrisi a'disikᴜ mani mule Ata vᴜ azini emini ngale ma ndrele dika kᴜrisi;
43016011	e'yo lizasi yini opi nyaku 'dirini ma e'yo lile 'borisi.
43016012	Ma ovᴜ nga e'yo be kakaᴜ 'yozarᴜ emi tia, te econi emini yi a'izarᴜ curu'do kᴜ.
43016013	Te eri'i Orindi e'yo adarᴜniri ka nga emu ra, eri nga emi dri ce e'yo adarᴜ ma alia dria; te eri ngani e'yo 'yo eri drisi kᴜ, te eri nga e'yo dria erini erile 'diyi 'yo'i, eri nga vini emi dri e'yo ngapi emupi 'diyi olᴜ indi.
43016014	Eri nga 'ba ma ma ovᴜ dizarᴜ, erini ngale afa mani ma azi e'dule olᴜle emi tiarisi.
43016015	Afa dria Atani ovᴜzᴜ yi be 'diyi yi mani ; e'yo 'disi ma 'yo te kini eri afa mani ma azi e'du olᴜ emi tia.
43016016	Ace were, emi ngani ma ndre kᴜ; ace were dika, emi nga ma ndre ra.
43016017	'Ba erini imbale 'diyi ma azi nga 'yo yi eselia ani, E'yo erini 'yole ama tia 'diri eri a'di e'yoni, kini, Ace were emi ngani ma ndre kᴜ, ace were dika, emi nga ma ndre ra; azini, Mani mule Ata vᴜrisi, 'diniri ya?
43016018	Yi 'yo ani, E'yo erini 'yole, Ace were 'diri eri a'di e'yoni ya? Ama nini e'yo erini 'yoleri kᴜ.
43016019	Yesu ni yi le e'yo zi i tia, nga di 'yo yi tia kini, Emi e'yo ozi emi eselia mani 'yole, Ace were emi ngani ma ndre kᴜ, ace were dika emi nga ma ndre ra, 'dinirisi ya?
43016020	Ma 'yo emi tia ndi ndi, emi nga awᴜ wᴜ lulu be, te nyakuni nga ovᴜ ayikosi; emi nga ovᴜ candi be, te candi eminiri nga i oja ayikorᴜ.
43016021	Mvaazo ka okᴜ e'du ra, eri ovᴜ candi be eri ma etuni ecalerisi; te eri ka di mva osi 'bo, eri egani rua suza ma e'yo dika kᴜ, ayiko erini agupia osile nyakua 'bori ma e'yosi.
43016022	'Dinile emi ovᴜ candisi curu'do; te ma nga emi ne dika, emi asini nga ovᴜ ayikosi, te 'ba alᴜni ngani ayiko emini pa emi vᴜsi kᴜ.
43016023	O'du 'dasi emi ngani zita azini zi ma tia kᴜ. Te ma 'yo emi tia ndi ndi, e'yo ngoni ngo emini zile Ata tiari, eri nga fe emi dri ma rusi.
43016024	Ecazᴜ curu'do emi zini nga e'yo azini ma rusi kᴜ; emi zi di, emi nga a'i ra, ayiko emini ma ga tre ani.
43016025	Ma 'yo e'yo 'diyi emi tia e'yo o'bezasi 'bo; te etuni nga emu ra, etu ndesi ma ngani asi e'yo 'yo emi tia e'yo o'bezasi kᴜ, te ma nga e'yo Atani 'yo emi tia mgborᴜ.
43016026	O'du ndesi emi nga e'yo zi ma rusi; te ma 'yoni emi tia kini ma nga Atani zi e'yo eminisi zi zi 'dini kᴜ;
43016027	a'disikᴜ Ata ma ngᴜlᴜpi le emi ra, emini ma lele 'bo, azini emini a'ile 'bo kini ma ibi enga Ata vᴜrisi.
43016028	Ma ibi enga Ata vᴜ, ma eca nyakua; dika ma nyaku kᴜ ra, muzᴜ Ata vᴜ.
43016029	'Ba erini imbale 'diyi 'yo eri tia, Awa'dini, curu'do mi 'yo mgborᴜ, mi 'yoni e'yo o'bezani kᴜ!
43016030	Curu'do ama ni ra mi ni e'yo dria, leni 'ba azini ma zi e'yo mi tia kᴜ; e'yo 'disi ama a'i ra mi ibi enga Mungu vᴜ.
43016031	Yesu nga e'yo omvi yi tia, Curu’do emi a'i ra ya?
43016032	Mi ndre, etuni emu ra, eca di 'bo, etu ndesi emi nga ovᴜ erezarᴜ, emi dria alᴜ alᴜ emiri emiri, emi nga ma kᴜ a'dule; te ma ovᴜni a'dule kᴜ, Atani ovᴜle ma berisi.
43016033	Ma 'yo e'yo 'diyi emi tia 'bo, 'dini ma alia emi ma isu ani asi anzurᴜ. Emi nga ovᴜ inzata be nyakua ra; te ti emi imba emi asi okporᴜ, ma aga nyaku 'bo.
43017001	Yesu ka e'yo 'diyi 'yo 'bo, erini i mile engaria 'bua eri ‘yora, Ata, etu eca 'bo; mi fe diza mi Mvi dri, Mvi ma fe diza mi dri ani beni,
43017002	mini okpo fele eri dri ovᴜzᴜ 'ba rua ari be 'diyi ma drilia driarisi, eri ma fe idri 'dani 'dani 'ba dria mini fele eri dri 'diyi dri.
43017003	Idri 'dani 'daniri eri 'di'i, yi ma ni mi Mungᴜ alᴜ a'dule adarᴜri'i, azini 'ba mini tini epeleri Yesu Kristo'i.
43017004	Ma fe diza mi dri nyakua ra, mani azi mini fele ma dri 'yezarᴜri dele 'borisi;
43017005	te curu'do, Ata, mi fe diza ma dri mi ngᴜlᴜpi be tualᴜ, diza nde mani mani ndra ovᴜria mi be tualᴜ de nga nyaku 'bani i kᴜ 'darisi.
43017006	Ma ece mi ru 'ba mini fele ma dri engazᴜ nyakua 'diyi dri ra; yi ovᴜ mini, mi fe yi ma dri ra, yi mba e'yo mini ma ta 'bo.
43017007	Curu'do yi ni ra afa dria mini fele ma dri 'bo 'diyi ibi enga mi vᴜ;
43017008	a'disikᴜ ma fe yi dri e'yo 'yoza mini fele ma dri 'diyi 'bo, yi a'i e'yo nde 'diyi ra, yi ni ra ada ma ibi enga mi vᴜ; yi a'i vini mi epe ma ti mi'iri ra.
43017009	Ma zi yi ma e'yosi; ma zini nyaku ma e'yosi kᴜ, te 'ba mini fele ma dri 'diyi ma e'yosi, a'disikᴜ yi 'ba mini;
43017010	afa dria mani 'diyi yi mini, mini 'diyi yi mani, ma isu diza yi ma alia 'bo.
43017011	Ma ovᴜmi nyakua dika kᴜ, te yi ovᴜ nyakua, azini ma mu mi vᴜ. Ata Alatararᴜ, mi mba, yi ma ta mi rᴜ mini fele ma dririsi, yi ma ovᴜ ani alᴜ, ekile amani ovᴜle alᴜrile.
43017012	De ma ovᴜ yi be ci, ma adri yi ma ta mba mi ru mini fele ma dririsi; ma te yi ma agei ra, 'ba alᴜni jani dri yi ma eselia kᴜ, pe lᴜ kiri mva dri jazaniri a'dule'i, 'dini e'yo siza ma 'ye i beni.
43017013	Te curu'do ma mu mi vᴜ 'di; ma 'yo e'yo 'diyi nyakua, 'dini ayiko mani ma ga ani yi asia tre beni.
43017014	Ma fe yi dri e'yo mini 'bo; nyaku ngᴜ ani yi onzi, yini ovᴜle 'ba nyakuni kᴜrisi, ekile mani ovᴜle 'ba nyakuni kᴜrile.
43017015	Ma zini mi ma nze yi nyakuasi ra 'dini kᴜ, te bani mi ma mba yi ma ta agu onzirisi.
43017016	Yi ovᴜni 'ba nyakuni kᴜ, ekile mani ovᴜle 'ba nyakuni kᴜrile.
43017017	Mi 'ba yi ma ovᴜ alatararᴜ e'yo adarᴜri ma alia; e'yo miniri e'yo adarᴜri'i.
43017018	Ekile mini ma ti epele nyakua-rile, ma ope yi ma ti nyakua 'dini indi.
43017019	Ma 'ba ma ngᴜlᴜpi ala-tararᴜ yi ma e'yosi, yi ma ovᴜ ani alatararᴜ e'yo adarᴜri ma alia indi.
43017020	Ma zini 'ba 'diyi ma e'yosi a'dule kᴜ, te 'ba ngapi ma a'ipi yi ma e'yosi 'diyisi indi,
43017021	yi dria ma ovᴜ ani alᴜ; ekile mi'i Ata, mini ovᴜle ma alia, azini mani ovᴜle mi aliarile, yi indi ma ovᴜ ama ma alia, nyaku ma ni ani mi epe ma ti mi'i.
43017022	Ma fe yi dri diza mini fele ma driri 'bo, yi ma ovᴜ alᴜ ekile amani ovᴜle alᴜrile;
43017023	ma yi alia, mi ma alia, yi ma ca ovᴜzᴜ ani alᴜrᴜ, 'dini nyaku ma ni mi epe ma ti mi'i, azini mi le yi trotro ekile mini ma lele avasirile.
43017024	Ata, ma le 'ba mini fele ma dri 'diyi ma ovᴜ ma be pari mani ovᴜzᴜria, yi ma ndre ani diza mani mini ndra fele ma dri mini ma lele de nga nyaku eti 'bani i kᴜrisiri'i.
43017025	Ata kili-lirᴜri la, nyaku nini mi kᴜ, te ma ni mi ra; azini 'ba 'diyi ni mi epe ma ti mi'iri ra.
43017026	Ma fe yi ma ni ru mini ra, ma nga di fe ru mini ma ovᴜ nizarᴜ, leta mini ma lezᴜri ma ovᴜ ani yi ma alia, ma ma ovᴜ vini yi ma alia indi.
43018001	Yesu ka e'yo 'diyi ‘yora, eri fᴜ 'ba erini imbale 'diyi be zozᴜ yi were Kidironi ma tia 'aa'daasi, pari amvuni ovᴜzᴜria, eri fi alenia 'ba erini imbale 'diyi be.
43018002	Isu Yudasi 'ba eri ma o'di nyapiri ni angᴜ nderi indi; a'disikᴜ Yesu piyi adri yi okᴜ 'daa 'ba erini imbale 'diyi be pale kakaᴜ.
43018003	Yudasi ka di asikari ongᴜlᴜmᴜrᴜ 'du 'bo, azini asikari kuhani amborᴜ 'diyi pini 'ba Farisaini vile 'diyi be, yi nga emu 'daa tala piyi be, alaka pie, afa a'di 'dizᴜ 'diyi pie dria.
43018004	Yesuni e'yo dria ngapi yi 'yepi i rᴜaa 'diyi niria, eri fᴜ mu, 'yo yi tia kini, Emi a'dini nda ya?
43018005	Yi nga e'yo omvi eri tia, Yesu 'ba Nazaretiari'i. Yesu nga 'yo yi tia, Ma eri'i. Yudasi 'ba eri ma o'di nyapiri so pa yi be indi.
43018006	Eri ka 'yo yi tia, Ma eri'i, 'dini, yi nga si vile ngᴜkᴜsi, nga o'de va nyakua.
43018007	Eri nga zi yi tia dika ani, Emi a'dini nda ya? Yi nga ‘yora, Yesu 'ba Nazaretiari'i.
43018008	Yesu nga e'yo omvi, Ma 'yo te emi tia ma eri'i; te emi ka ma ndrᴜ'i, emi kᴜ 'ba 'diyi ma mu.
43018009	'Dini e'yo erini 'yoleri ma 'ye i ani, kini, 'Ba mini fele ma dri 'bo 'diyi ma azi alᴜni avini ma dri kᴜ.
43018010	De Simoni Petero ovᴜ sei be, eri nga nze ra, eri nga kuhani amborᴜ ma ati'bo ma bi dri ndiari ga, li eri va. Ati'bo nde ma rᴜ Maliko.
43018011	Yesu nga di 'yo Petero tia ani, Mi omvi sei okporoa; okelea Atani fele ma driri, ma ngani eri mvu kᴜ ya?
43018012	Asikari ongᴜlᴜmᴜrᴜ 'diyi pi 'ba amborᴜ yi dri cepi 'diyi pie, asikari 'ba Yahudinini ayᴜle 'diyi pie, bi di eri ra, 'i eri,
43018013	jizᴜ Anasi vᴜ okorisi; te Anasi ovᴜ Kaifa ma anyi'i, Kaifa nde kuhani amborᴜ eli 'dasiri'i.
43018014	Kaifa nderi 'ba e'yo amaza fepi 'ba Yahudini dri, kini eri onyirᴜ 'ba alᴜ ma dra 'ba driasiri’i.
43018015	Te Simoni Petero nga Yesu vᴜti bi, 'ba erini imbaleri ma azi be. Isu 'ba nde erini imbaleri ni yi kuhani amborᴜ be ra, eri fi ani Yesu be tualᴜ kuhani amborᴜ riidria,
43018016	te Petero so pa jotilia amve. 'Ba nde erini imbale, te yi nipi kuhani amborᴜ be rari fᴜ ani amve, 'yo zamva jotile agei tepiri ma tia, nga Peteroni ofi joa.
43018017	Zaŋa jotile agei tepiri nga di 'yo Petero tia, Mi indi, mi ovᴜni 'ba agu 'dirini imbale 'diyi ma azi kᴜ ya? Eri ‘yora, Ma'i yo.
43018018	Isu ati'ba piyi oso pa asikari ayᴜle ayᴜ 'diyi be, de yi edᴜ aci olᴜkᴜrᴜ 'daa angᴜni ambilerisi, yi de aci yᴜria; Peteroni yi be indi, pa soria aci yᴜria.
43018019	Kuhani amborᴜri nga di zi Yesu tia 'ba erini imbale 'diyi ma e'yosi, imbata erini be.
43018020	Yesu nga e'yo omvi eri tia, Ma 'yo 'ba nyakua 'diyi ma tia mgborᴜ; ma adri 'ba imba pari 'bani yi okᴜzᴜria o'du dria azini hekalua, pari Yahudi driani yi okᴜzᴜria; ma 'yoni e'yo oyokolosi alᴜni kᴜ.
43018021	Mi zi ma tia a'disi ya? Mi zi e'yo mani 'yole yi tiari 'ba ma eripi 'diyi ma tia; mi ndre, 'ba 'diyi ni e'yo mani 'yole 'diyi ra.
43018022	Eri ka e'yo 'diri 'yo 'bo, asikari yini alᴜ pa sopi ogogori sa Yesuni drisi, kini, Mi e'yo omvi kuhani amborᴜ ma tia 'dini ya?
43018023	Yesu nga e'yo omvi eri tia, Ma ka 'yo onzi, mi nze onzi nde ma eti'i; te ma ka 'yo 'yeke, mi sa ma a'disi ya?
43018024	Isu Anasi pe eri ti 'izarᴜ Kaifa kuhani amborᴜri vᴜ.
43018025	Isu Simoni Peteroni pa soria aci yᴜria. Yi nga 'yo eri tia, Mi indi, mi ovᴜni 'ba erini imbale 'diyi ma azi kᴜ ya? Eri ga si, kini, Ma'i yo.
43018026	Ati'ba kuhani amborᴜni ma azi alᴜ, eri 'ba Peteroni bini lile vari ma ori'ba, 'yo kini, Ma ndreni mi te eri be amvᴜ ma alia kᴜ ya?
43018027	Petero nga ga dika; coti a'uata nga cere 'be.
43018028	Yi nga Yesuni ofᴜ Kaifa vᴜrisi eri jizᴜ riidri e'yo lizᴜria. Isu de eri angᴜ trani. Yi ngᴜlᴜpi fini riidri e'yo lizᴜria kᴜ, yi rua kazᴜ ovᴜzᴜ ezazarᴜ afa onzisi kᴜ, te yi ma eco agaza 'ba drilesiri nyazarᴜ beni.
43018029	Pilato nga fᴜ amve yi vᴜ ani, nga ‘yora, Asᴜ emini sᴜle agᴜ 'diri ma rᴜaari ma e'yo ngoni ya?
43018030	Yi nga e'yo omvi, 'yo eri tia, 'Ba 'diri ka te ovᴜ 'ba onzi 'yepi'iri kᴜ, ama ejini te eri fezᴜ mi dri kᴜ.
43018031	Pilato nga 'yo yi tia ani, Emi ma 'du di eri, ma li e'yo erini azita eminiri vᴜsi. 'Ba Yahudini nga 'yo eri tia, Azita a'ini amani 'ba fuzᴜ alᴜni kᴜ.
43018032	E'yo Yesuni ndra 'yole geri erini ngazᴜ drazᴜri ma e'yo ecezᴜri ma 'ye i ani.
43018033	Pilato nga fi dika riidri e'yo lizᴜria, nga Yesuni omve, nga 'yo eri tia, Mi Opi Yahudini ya?
43018034	Yesu nga e'yo omvi, Mi 'yo e'yo 'diri mi drisi, kani 'ba azini olᴜ e'yo mani mi tiani ya?
43018035	Pilato nga e'yo omvi, Ma Yahudioᴜni ya? Suru mini pi kuhani amborᴜ 'diyi be eji mi fe ma drini; mi 'ye a'dini ya?
43018036	Yesu nga e'yo omvi, Opi nyaza mani ovᴜni nyaku 'diria kᴜ; opi nyaza mani ka te ovᴜ nyaku 'diria, te'do asikari mani yi omba 'baria, ma ma ovᴜ ani jizarᴜ fezᴜ 'ba Yahudini dri kᴜ; te curu'do opi nyaza mani engani 'doa kᴜ.
43018037	Pilato nga 'yo eri tia ani, Mi di opini ya? Yesu nga e'yo omvi, Mi 'yo te ra ma opini. Osi ma e'yo 'disi, e'yo 'disi ma eca nyakua ani, 'dini ma ma nze e'yo adarᴜri ma eti. 'Ba dria alᴜ alᴜ e'yo adarᴜni 'diyi yi ma o'duko eri ra.
43018038	Pilato nga 'yo eri tia, E'yo adarᴜri a'dini ya? Eri ka e'yo 'diri 'yo 'bo, eri fᴜ amve dika 'ba Yanudini vᴜ, eri 'yo yi tia, Ma isuni ezata erini kᴜ.
43018039	Adriza eminiri vᴜsi ma ma trᴜ 'ba alᴜ emi dri agaza 'ba drilesiri ma alia; emi le ma ma trᴜ ani emi dri Opi Yahudiniri ya?
43018040	Yi nga di otre dika kini, 'Ba 'diri'i yo, bani Baraba'i! Isu de Barabani ogᴜoᴜni.
43019001	Pilato nga di Yesuni 'du ji, co ninisi.
43019002	Asikari nga oci ekila okurᴜ, sᴜ eri dria, nga vini eri esu bongo ondralakondralarisi;
43019003	yi nga emu eri vᴜ, kini, Mi zi mi ci ci, Opi Yahudini loᴜ! Yi nga eri sa drisi.
43019004	Pilato fᴜ amve dika, 'yo yi tia kini, Mi ndre, ma eri ofᴜ emi vᴜ 'di, emi ma ni ani ma isuni ezata eri ma alia alᴜni kᴜ.
43019005	Yesu nga di fᴜ amve ani, oci okurᴜri be dria azini bongo ondralakondralarᴜri be ruaa. Pilato 'yo yi tia, Mi ndre, agᴜ nderi!
43019006	Kuhani amborᴜ 'diyi pi yi vile asikari 'diyi be ka eri ndre ra, yi nga oyᴜ uru kini, Ma di eri pati ruaa, ma di eri pati ruaa! Pilato nga 'yo yi tia, Emi ngᴜlᴜpi ma ji eri dizᴜ pati ruaa emi'i, te marᴜni ma isuni ezata eri ma alia alᴜni kᴜ.
43019007	'Ba Yahudini nga e'yo omvi eri tia, Azita amani indi, azita 'diri le eri ma dra ra, erini i ngᴜlᴜpi 'bale Mungu ma Mvarᴜrisi.
43019008	Pilato ka e'yo 'diri eri ra, uri bi di eri aga ra;
43019009	eri fi dika riidri e'yo lizᴜria, eri 'yo Yesu tia, Mi ibi enga ngoa ya? Te Yesu omvini e'yo eri tia kᴜ.
43019010	Pilato nga 'yo eri tia ani, Mi 'yoni ma tia kᴜ ya? Mi nini ma okpo be mi trᴜzᴜ, azini ma okpo be mi dizᴜ pati ruaari kᴜ ya?
43019011	Yesu omvi e'yo eri tia kini, Okpo mini afa azini 'yezᴜ ma ruaani yo, ka ovᴜ fezarᴜ mi dri engazᴜ 'bua kᴜ; 'dini 'ba ma ejipi fepi mi driri ma ezata aga ra.
43019012	Engazᴜ 'disi Pilato nda geri eri trᴜzᴜ ra, te 'ba Yahudini yi oyᴜ uru kini, Mi ka 'ba 'diri trᴜ ra, de di mi agyi Kaisarini yo; 'ba dria alᴜ alᴜ i 'bapi opirᴜri mbᴜ Kaisari ruaasi amve.
43019013	Pilato ka di e'yo 'diyi eri ra, eri nga Yesuni ji amve, nga ri va ogᴜŋa e'yo lizᴜri ma dria, pari 'bani omvele Oni Otiza'iria, te Ebrania tisi eri Gabata'i.
43019014	Isu o'du 'dari eri Edeza agaza 'ba drilesiriari'i ; etu eca ekile aziale. Eri nga 'yo 'ba Yahudini ma tia, Mi ndre, Opi eminiri!
43019015	Yi nga otre urᴜ ani, Ma ji eri 'dale, ma ji eri 'dale, ma di eri pati ruaa! Pilato nga 'yo yi tia, Ma Opi eminiri di pati ruaa ya? Kuhani amborᴜ yi nga e'yo omvi, Opi amani yo pe lᴜ Kaisari'i.
43019016	Eri nga di eri fe yi dri ani dizᴜ pati ruaa.
43019017	Yi ji Yesu ani, erini pati alaza i ngᴜlᴜpini jiria, eri fᴜ mu pari 'bani omvele 'Ba dri fala i'ria, yini omvele Ebrania tisi Gologota'iri.
43019018	Yi di eri pati rᴜaa 'daa, yi di 'ba azini iri eri be tualᴜ, alᴜ kala alᴜria, alᴜ kala aziniria, Yesuni yi eselia agadua.
43019019	Pilato si e'yo eri ma e'yo e'dazᴜri, 'ba eri pati alaza ma dria; e'yo siza ovᴜ 'dini, YESU 'BA NAZA-RETIA, OPI YAHUDINIRI'I.
43019020	'Ba Yahudini kakaᴜ nga e'yo e'daza 'diri la, a'disikᴜ pari yini Yesuni dizᴜ pati ruaari ovᴜ ogogo aku amborᴜ ma ageia; yi si e'yo siza nde Ebrania tisi, Rumi tisi, Giriki tisi.
43019021	Kuhani amborᴜ 'ba Yahudini ma drilia 'diyi nga 'yo Pilato ma tia ani, Mi si, Opi Yahudiniri'i 'dini kᴜ, te mi si, Eri 'yo ra kini, Ma Opi Yahudiniri.
43019022	Pilato nga e'yo omvi, E'yo mani sile 'bori ma si te de 'bo.
43019023	Asikari ka Yesuni di pati ruaa 'bo, yi nga bongo erini o'du awa tindi su asikari alᴜ alᴜ vᴜsi; yi nga koti erini 'du 'dini indi. Isu baka mile bongo ecizᴜri koti ruaa yo, yi ca ndra eri engazᴜ uru kpere ele bongo alᴜrᴜ;
43019024	yi nga 'yo yi eselia ani, Ama osi eri kᴜ, te ama nya eri odrisi 'bezasi, ama nga 'ba 'dupiri a'di'i yari ni ani. 'Dini e'yo siza ma 'ye i, kini, Yi awa bongo mani yi eselia, yi 'be odrisi koti mani nyazᴜ. Asikari 'ye ani 'dini.
43019025	Te andri erini pi oso pa pati alaza Yesuni ma ageia, andri ma amvi pie, Mariamu okᴜ Kileopa vileri pie, Mariamu Magadaleni pie.
43019026	Yesu ka i andrini ndre, 'ba erini imbale erini leleri be erini pa soria ogogo, eri 'yo i andri tia, Okᴜ la, mi ndre, mi mvini 'di!
43019027	Eri nga di 'yo 'ba erini imbaleri ma tia, Mi ndre, mi andrini 'di! Engazᴜ etu 'dasi 'ba erini imbale nderi 'du eri ji i vile joa.
43019028	E'yo 'diri ma vᴜtia, Yesuni niria kini e'yo dria 'ye yi de 'bo, e'yo siza ma 'ye i ani, nga ‘yora, Yi avijo fᴜ ma ra.
43019029	Isu yi 'ba te patiefi su drazarᴜ imvᴜ ma alia tre 'daa; yi nga afa ezekezerᴜ sᴜ patiefi su takari ma alia, nga eri sᴜ pati sia, 'ba tilenia ani.
43019030	Yesu ka patiefi su drazari a'i 'bo, eri ‘yora, De i 'bo; eri nga i dri elᴜ, kᴜ orindi ini fᴜzᴜ ra.
43019031	O'du 'darini ovᴜle Edezanirisi, 'ba Yahudini nga zi Pilato tia ma onyo yi ma pa, ma otrᴜ yi jizᴜ, yi ma avᴜ kazᴜ ovᴜzᴜ pati alaza ma dria o'du sabatonisi kᴜ (te o'du sabatoni 'dari eri o'du amboni).
43019032	Asikari nga emu ani, nga 'ba okori pi ma pa onyo 'ba azini yini dile eri beri be;
43019033	te yi ka eca Yesu vᴜ, ka ndre ra eri dra kai 'bo, yi onyoni pa erini kᴜ.
43019034	Te asikari alᴜ nga ejeni so ajusi, coti ari pi 'ba ra yi be ra ra.
43019035	'Ba ndrepi rari nze e'yo nderi ma eti 'bo—e'yo eti erini nzeleri eri adarᴜ, eri ni ra eri e'yo adarᴜri 'yo—emi ma a'i ani beni.
43019036	Te e'yo 'diyi 'ye yi e'yo siza ma ovᴜ 'yezarᴜ ani, kini, Yi ngani fala erini nyo alᴜni kᴜ.
43019037	Te dika e'yo siza azini kini, Yi nga 'ba yini soleri ndre.
43019038	E'yo 'diyi ma vᴜtia, Yusufu 'ba Arimateaari, eri 'ba Yesuni imbaleri, te di ndindirᴜ erini 'ba Yahudini rᴜlerisi, eri a'i Pilato tia i ma 'du avᴜ Yesuni ji; Pilato nga a'i ra. Eri emu ani, avᴜni 'du ji ra.
43019039	Nikodemu nga emu alᴜ indi, eri 'ba ndra emupi oko eri vᴜ inisiri'i, eri nga ajinguru arikarirᴜ osale nzo beri eji, ekile ratili tᴜrᴜ alᴜle 'dipi.
43019040	Yi 'du di avᴜ Yesuni, nga eri oti bongo emverᴜsi afa arikarirᴜri be, ekile 'ba Yahudinini adrile 'ba avᴜ salerile.
43019041	De amvu indi pari yini eri dizᴜria, azini gᴜle o'dirᴜ 'ba sazᴜ nga alenia kᴜri indi amvu nde ma alia.
43019042	Erini ovᴜle 'ba Yahudini ma o'du Edezanirisi, azini gᴜle nderini ovᴜle ogogorisi, yi nga di Yesuni 'ba 'daa.
43020001	Azio'du alᴜrisi Mariamu Magadaleni eri emu gᴜlea drio, de nga angᴜ atini kᴜ, nga ndre yi gᴜ oni gᴜle tiarisi 'bo.
43020002	Eri nga nzᴜ ongusi ani, emu Simoni Petero pi vᴜ, 'ba azini Yesuni imbale leleri be, eri 'yo yi tia, Yi 'du Opini gᴜlearisi ra, te ama nini pari yini eri 'bazᴜri kᴜ.
43020003	Petero nga di fᴜ 'ba erini imbale aziniri be, yi bi geri muzᴜ gulea.
43020004	'Ba iri 'diyini nzᴜria tualᴜ, 'ba erini imbale aziniri aga Peteroni ongusi ra, ca gᴜle tia oko;
43020005	eri avu aleni luzᴜ, ndre bongo emverᴜni laria ko'bo 'daa, te eri fini kᴜ.
43020006	Simoni Petero nga di vini eca indi, erini votini biria, eri nga fi gᴜle alia ra; eri ndre bongo emverᴜni laria ko'bo 'daa,
43020007	ndre vini kitambala ndra ovᴜpi eri ma driari, kitambala nde ovᴜni bongo emverᴜ be tualᴜ kᴜ, te ovᴜ trazarᴜ a'dule pari inia.
43020008	'Ba erini imbale azini te ecapi gᴜle tia okori nga di fi ra, ndre ra, a'i ra.
43020009	Te yi vani nga e'yo siza kini eri ma enga 'ba draza ma eselia rari kᴜ.
43020010	'Ba erini imbale 'diyi nga mvi aku yinia dika.
43020011	Te Mariamu so pa gᴜle tia amve awᴜ be, erini wᴜria, eri nga avu luzᴜ gᴜle alia;
43020012	eri ndre malaika iri bongo emverᴜ be yi ruaa yini riria, alᴜri drinialerᴜ, aziniri panialerᴜ, pari te Yesu ma avᴜni lazᴜria.
43020013	Yi 'yo eri tia, Okᴜ, mi wᴜ a'disi ya? Eri 'yo yi tia, Yini Opi mani 'dule rarisi, te ma nini pari yini eri 'bazᴜri kᴜ.
43020014	Eri ka 'yo 'dini, eri nga ti ja ngᴜkᴜalerᴜ, nga Yesuni ndre pa soria, te eri nini eri Yesu'i kᴜ.
43020015	Yesu nga 'yo eri tia, Okᴜ, mi wᴜ a'disi ya? Mi a'dini nda ya? Te eri'i, erini egaria i asia kani eri 'ba amvu 'yapiri'i yani, nga 'yo eri tia, Opi la, mi ka eri 'du ji mi'i, mi olᴜ mani pari mini eri 'bazᴜri fo, ma nga eri 'du beni.
43020016	Yesu nga 'yo eri tia, Mariamu. Eri nga i oja, 'yo eri tia Ebrania tisi, Raboni! (efini, 'Ba 'ba Imbapiri).
43020017	Yesu nga 'yo eri tia, Mi bi ma 'dani kᴜ, a'disikᴜ ma tuni nga Ata vᴜ kᴜ; te mi mu adripi mani vᴜ, mi 'yo yi tia, ma tu ma Ati vᴜ, emi Ati vᴜ indi, Mungu mani vᴜ, Mungu emini vᴜ indi.
43020018	Mariamu Magadaleni nga emu e'yo olᴜ 'ba erini imbale 'diyi ma tia kini, Ma ndre Opini 'bo; kini eri 'yo i tia e'yo 'diyi ra.
43020019	Azio'du alᴜ 'dari ma ondresi, jotileni de ovᴜria opizarᴜ pari 'ba erini imbale 'diyini yi okᴜzᴜria yini 'ba Yahudini rᴜlerisi, Yesu emu pa so yi eselia, nga 'yo yi tia, Asi anzurᴜ ma ovᴜ emi vᴜ.
43020020	Eri ka e'yo 'diri 'yo 'bo, eri ece yi dri i ma dri piyi i ma eje be. 'Ba erini imbale 'diyi nga ovᴜ ayikosi ani yini Opini ndrelerisi.
43020021	Yesu nga di 'yo yi tia dika ani, Asi anzurᴜ ma ovᴜ emi vᴜ. Ekile Atani ma ti epelerile, ma pe emi ti 'dinile indi.
43020022	Eri ka e'yo 'diri ‘yora, eri nga ava vᴜ yi ma dria, nga 'yo yi tia, Emi a'i di Orindi Alatararᴜ.
43020023	'Ba dria alᴜ alᴜ ma e'yo onzi emini kᴜle ra 'diyi, yi ma ovᴜ kᴜzarᴜ yi dri; 'ba dria alᴜ alᴜ ma e'yo onzi emini kᴜle kᴜ 'diyi, yi ovᴜni kᴜzarᴜ yi dri kᴜ.
43020024	Te Toma, 'ba alᴜ 'ba mᴜdri drini iri 'diyi ma eselia omvele Ejorᴜri, ovᴜni yi be etu Yesuni ecazᴜrisi kᴜ.
43020025	'Ba erini imbale azini 'diyi nga 'yo eri tia, Ama ndre Opini 'bo. Te eri 'yo yi tia, Ma ka musumari ma pamvᴜ ndre drinia kᴜ, azini ma ka ma dridrile sᴜ musumari ma pamvᴜa kᴜ, ma ka ma dri sᴜ ejenia kᴜ indi, ma ngani a'i alᴜni kᴜ.
43020026	O'du aro ma vᴜtia, 'ba erini imbale 'diyi nga yi okᴜ jo alia dika, Tomani de yi be indi. Yesu emu de eci jotile ci, eri so pa yi eselia, kini, Asi anzurᴜ ma ovᴜ emi vᴜ.
43020027	Eri nga di 'yo Toma tia, Mi ejᴜ mi dridrile 'doa, mi ndre ma dri; mi ejᴜ mi dri, mi sᴜ eri ma ejea; mi ma ovᴜ a'ita kokorᴜ kᴜ, te a'ita be.
43020028	Toma nga e'yo omvi 'yo tinia, Opi mani, Mungu mani indi!
43020029	Yesu nga 'yo eri tia, Mini ma ndrele 'borisi mi di a'i ani 'di; te 'ba ma a'ipi rua ndrekokorᴜ 'diyi yi drilebarᴜnini.
43020030	Yesu 'ye eceta azini kakaᴜ 'ba erini imbale 'diyi ma milia, yini sile buku 'diri ma alia kᴜ 'diyi;
43020031	te si 'diyi emini a'izᴜ ani Yesu eri Kristo Mungu ma Mvi'i, azini emini a'iria emi ma ovᴜ ani idri be eri ma rusi.
43021001	E'yo 'diyi ma vᴜtia Yesu nga i ece 'ba erini imbale 'diyi dri dika miri Tiberiani ma tia; eri ece i 'dini.
43021002	Simoni Petero pi, Toma yi-ni omvele Ejorᴜri pie, Natanieli Kana Galiliariniri pie, anzi Zebedayoni pie, 'ba azini iri erini imbale 'diyi pie yi ovᴜ tualᴜ.
43021003	Simoni Petero nga 'yo yi tia, Ma mu mani e'bi okᴜ. Yi nga 'yo eri tia, Ama mu mi be indi. Yi ko dri ra, tu o'bo ma alia ra; te ini 'darisi yi isuni afa alᴜni kᴜ.
43021004	Te angᴜ ka 'ba ati curu'do 'bo, Yesu eri so pa yi kutia; te ti 'ba erini imbale 'diyi nini eri Yesu'iri kᴜ.
43021005	Yesu nga di 'yo yi tia, Anzi la, afa nyaza emi dri indi ya? Yi nga e'yo omvi eri tia, Yo.
43021006	Eri 'yo yi tia, Emi 'be emba o'bo ma kala dri ndialerᴜria, emi nga isu ra. Yi 'be ani, te curu'do okpo yini funi dri emba esezᴜ kᴜ, e'bini ovᴜle karakaraᴜrisi.
43021007	'Ba Yesuni imbale erini leleri nga 'yo Petero ma tia ani, 'Di Opi'i! Simoni Petero ka di eri kini eri Opi'i, eri nga afa suza ini anzu i ruaa erini ovᴜle pililirᴜrisi, nga i 'be miri alia.
43021008	Te 'ba erini imbale 'diyi ma azi yi nga emu o'bo wererisi, de yi kuti aceni re kᴜ, te ekile wuale tᴜrᴜ iri 'dipile; o'bo vᴜtia yi se emba ovᴜpi e'bi be alenia treri se se.
43021009	Yi ka fᴜ amve nyaku dria 'bo, yi ndre aci edᴜzarᴜ aciolᴜsi 'daa, drinia e'bi pi mikate be.
43021010	Yesu nga 'yo yi tia, Emi eji e'bi emini okᴜle curu'do 'diyi ma azi.
43021011	Simoni Petero tu di ani o'bo alia, nga emba ese nyaku dria. Emba nde ga tre e'bi 'wara 'wara tᴜrᴜ alᴜ drini kali towi drini na 'diyisi; te ka tro e'bi eri alia kakaᴜ ti, emba ceni i kᴜ.
43021012	Yesu nga 'yo yi tia, Emi emu nyaka o'bitiniri nya. Ba erini mbale 'diyi ma azi alᴜni i asi imbapi zizᴜ eri tia, Mi a'di'i ya?-ni yo, yini nile eri Opi'irisi.
43021013	Yesu nga di emu mikate 'du, fe yi dri, e'bi be 'dinile indi.
43021014	'Diri eceta pale na Yesuni i ecezᴜ 'ba erini imbale 'diyi dri, erini engazᴜ 'ba draza ma eselia 'bori ma vᴜtiari'i.
43021015	Yi ka di nya 'bo, Yesu nga 'yo Simoni Petero ma tia, Simoni, Yohana mvi la, mi le ma avasi aga 'diyi ra ya? Eri 'yo eri tia, E, Opi ; mi ni ra ma le mi ra. Eri 'yo eri tia, Mi fe nyaka kabiloanzi mani dri.
43021016	Eri 'yo eri tia dika pale iririsi, Simoni, Yohana mvi la, mi le ma avasi ra ya? Eri 'yo eri tia, E, Opi ; mi ni ra ma le mi ra. Eri 'yo eri tia, Mi oce kabilo mani.
43021017	Eri 'yo eri tia pale narisi, Simoni, Yohana mvi la, mi le ma ra ya? Petero eri ovᴜ ani candisi erini 'yole eri tia pale na, Mi le ma ra ya?-risi. Eri 'yo eri tia, Opi, mi ni e'yo dria; mi ni ra ma le mi ra. Yesu 'yo eri tia, Mi fe nyaka kabilo mani dri.
43021018	Ma 'yo mi tia ndi ndi, mini ovᴜria karilaᴜrᴜria mi adri ndra mi opile a'di mi ngᴜlᴜpi ma drisi, mi adri aci pari mini leleria; te mi ka nga ca mbazaᴜrᴜ mi nga mi dryi ejᴜ, te 'ba azini nga mi opile a'dini, nga mi ji pari mini lele kᴜria.
43021019	(Eri 'yo e'yo 'diri, dra erini ngazᴜ drazᴜ diza fezᴜ Mungu driri ecezᴜ.) Eri ka e'yo 'diri 'yo 'bo, eri 'yo eri tia. Mi bi ma vᴜti.
43021020	Petero nga i oja, nga 'ba Yesuni imbale erini leleri ndre erini yi vᴜti biria, eri 'ba i atipi Yesu agatia yini nyaka ondre beri nyaria, 'yopi, Opi, 'ba mi o'di nyapiri eri a'di'i ya?-ri'i.
43021021	Peteroni 'ba 'diri ndreria eri nga di 'yo Yesu tia, Opi, 'ba 'diri driri te ngoni ya?
43021022	Yesu nga 'yo eri tia, Ma ka le eri ma ovᴜ 'dani kpere mani emviria, e'yoni mini ya? Mi bi mini ma vᴜti'i!
43021023	E'yo 'diri nga ku adripi nde 'diyi ma eselia ani, kini 'ba erini imbale 'diri ngani dra kᴜ; te Yesu 'yoni eri tia kini eri ngani dra kᴜ, 'dini kᴜ, te kini, Ma ka le eri ma ovᴜ 'dani kpere mani emviria, e'yoni mini ya?
43021024	'Diri 'ba erini imbale e'yo 'diyi ma eti nzepi, e'yo 'diyi sipiri'i; te ama ni ra e'yo eti erini nzeleri eri adarᴜ.
43021025	Afa azini karakaraᴜ Yesuni 'yele 'diyi yi indi, te yi ka te yi ma e'yo si alᴜ alᴜ dria, ma ega wudrikuru ma ngᴜlᴜpi ngani te dri fu buku nde yini ngale sile 'diyisi kᴜ.
44001001	Waraga oko mani sileri ma alia, Teofilo, ma ece e'yo dria Yesuni e'dole 'yele azini imbale
44001002	ecazᴜ kpere o'du erini tuzᴜ ururia 'diyi; de nga eri tuni kᴜ eri fe azita Orindi Alatararᴜsi 'ba erini ti opele 'diyi dri oko.
44001003	'Ba nde 'diyi dri eri ece i ngᴜlᴜpi idrirᴜ candi ini nyaleri ma vᴜtia, eceta adarᴜ karakaraᴜsi, i ecezᴜ 'ba nde 'diyi milia o'du kali su e'yo suru Mungunirini olᴜzᴜ.
44001004	Te yini yi okᴜria tualᴜ eri be eri fe yi dri azita kini yi ma nga Yerusalemuasi kᴜ, te yi ma te aziza Atani; Aziza nde, eri kini, emini ndra erile ma vᴜ 'bori;
44001005	te ada Yohana fe ndra baputizi yisi, te ace o'du were emi nga baputizi a'i Orindi Alatararᴜsi.
44001006	E'yo 'disi yi ka yi okᴜ tualᴜ, yi zi eri tia kini, Opi, mi curu'do Israeli dri suru opini omvi ra ya?
44001007	Eri omvi e'yo yi tia, Di e'yo emini yo, ewu kani eli Atani pele ovᴜzᴜ okpo ini ma alia ini lelerile 'diyi nizᴜ.
44001008	Te emi nga okpo isu Orindi Alatararᴜ ka eca emi dria ra, emi nga e'yo mani ma eti nze Yerusalemua, Yudiaa dria, azini Samariaa, cazᴜ kpere nyaku ma kalatini asiria.
44001009	Eri ka e'yo 'diyi 'yo 'bo, yini eri ndreria eri ovᴜ 'duzarᴜ uru, iriti a'bᴜ eri yi milia.
44001010	Yini ndreria uru 'dani 'bua erini muria, emi ne, 'ba iri bongo be emverᴜ yi oso pa yi ageia,
44001011	yi 'yo, Emi 'ba Galilia 'diyi, emi oso pa luzᴜ uru 'dani a'di e'yosi ya? Yesu engapi emi eselia muzᴜ 'bua 'diri, eri nga eca dika ekile emini eri ndrele muria 'buarile.
44001012	Yi mvi Yerusalemua engazᴜ oni omvele Mizeituniriarisi ; oni nde ovᴜ ogogo Yerusalemu ageia ekile acita sabatonile.
44001013	Yi ka fi ra yi tu jo uru pari yini adrizᴜri ma alia; Petero pi Yohana pie, Yakobo pie, Andarea pie, Filipo pi Toma be, Baritolomayo pi Matayo be, Yakobo Alifayo mvi pi Simoni Zelote pie, Yudasi Yakobo mvi pie.
44001014	'Ba 'diyi dria yi ovᴜ asi alᴜsi Mungu zizᴜ, okᴜyi be, azini Mariamu Yesu ma andri pie, adripi erini pie.
44001015	Etu nde 'dayisi Petero eri so pa adripi ma eselia ('ba yi okᴜpi ngᴜlᴜrᴜ 'diyi ma kalafe ovᴜ ekile tᴜrᴜ alᴜ kali irile), eri 'yo kini,
44001016	Adripi mani, e'yo siza ma 'ye i tro-tro ekile e'yo Orindi Alatararᴜni ecele ndra oko Daudi ma tisi Yudasi 'ba Yesuni bipi 'diyi ma dri cepirisirile.
44001017	Eri ovᴜ ndra lazarᴜ ama be, azini eri isu azi 'dori ma esele indi.
44001018	('Ba nderi je nyamᴜko e'yo onzi erini ma oyasi; eri eco i va o'buzarᴜ, eri ma ale afi ra, fini efᴜ amve mee.
44001019	E'yo nderi ku 'ba adripi Yerusalemua 'diyi vᴜ dria, 'dini yi 'da nyamᴜko 'diri ma ru Akeledama'i ani, efiniri Nyamᴜko Arini.)
44001020	Te eri ovᴜ sizarᴜ buku Zaburini ma alia, Eri vile aku ma eca andrᴜrᴜ, 'ba azini ma la alenia alᴜni kᴜ; azini 'Ba azini ma nga azi eri pariani.
44001021	E'yo 'disi 'ba ovᴜpi tualᴜ ama be o'du dria Opi Yesuni efiria azini fᴜria ama eselia,
44001022	engazᴜ Yohanani baputizi feria ecazᴜ o'du Yesuni engazᴜ ama eselia muzᴜ 'buaria—'ba 'diyi ma eselia ama ma pe 'ba alᴜ ovᴜzᴜ tualᴜ ama be e'yo Yesuni engazᴜri ma eti nzezᴜ.
44001023	Yi ope 'ba iri, Yusufu omvele Barasabari, ru erini aziniri Yusito'i, azini Matia.
44001024	Yi zi Mungu tia kini, Mi Opi 'ba ma asi nipi driari, mi ece 'ba alᴜ mini pele 'ba iri 'diyi ma eselia
44001025	azi 'ba ti opelerini Yudasini ndra kᴜle muzᴜ i parisi ra 'dori bizᴜri'i.
44001026	Yini odrisi 'beria, odrisi 'de Matia ma dria ; la eri tualᴜ 'ba ti opele mᴜdri drini alᴜ 'diyi be.
44002001	O'du Pentekositori ka eca 'bo, isu yi dria okᴜ yi tualᴜ pari alᴜa.
44002002	Mbelerᴜ noza enga 'bua ekile oliriko nopi okposirile, eri ga jo alia tre pari yini rizᴜria.
44002003	Andre awaza e'da yi milia ekile aci ma dizale, ri yi dria alᴜ alᴜ.
44002004	'Ba 'diyi dria ga Orindi Alatararᴜsi tre, yi 'ba e'yo 'yo ti ndᴜ ndᴜsi, ekile Orindini fele yi dri 'yozᴜrile.
44002005	Isu 'ba Yahudini Mungu rᴜpi engapi suru dria 'bu ma etia 'diyia 'diyi adri ovᴜ Yerusalemua.
44002006	Yini o'duko noza 'dirini eriria, 'ba ongᴜlᴜmᴜrᴜ okᴜ yi tualᴜ, yi osu tᴜ a'disikᴜ 'ba 'diyini e'yo 'yoria yi alᴜ alᴜ eri e'yoni yi ma ngᴜlᴜpi ma tisi.
44002007	Yi dria ovᴜ taisi osuta be tᴜ, 'yozᴜ, Emi lu, 'ba e'yo 'yopi 'doyi yi ovᴜni dria 'ba Galilia 'diyi'i kᴜ ya?
44002008	Ama alᴜ alᴜ eri e'yo 'yoza yini ti ama ngᴜlᴜpinirisi ngoni ngoni ya?
44002009	'Ba Paritia 'diyi pi 'ba Mediaa 'diyi pie, 'ba Elamua 'diyi pie, azini 'ba engapi Mesopotamiaa 'diyi, Yudiaa 'diyi, Kapadokiaa 'diyi, Pontoa azini Asiaa 'diyi,
44002010	Ferugiaa azini Pamfuliaa 'diyi, Misiria azini 'ba engapi esele Libiani ovᴜpi ogogo Kurenearia 'diyi, azini 'ba emupi engapi Rumia 'diyi, 'ba Yahudini azini 'ba yi ojapi ecapi Yahudioᴜrᴜ 'diyi,
44002011	'ba Kiretea 'diyi pi 'ba Arabuaa 'diyi pie, ama eri yini azi amborᴜ Munguni 'diyi ma e'yo olᴜria ti ama ngᴜlᴜpinisi.
44002012	Te yi dria osu osu tᴜ, yi aba aba, ozizᴜ yi ma eselia ceni ceni kini, 'Dori a'di e'yo efini ya?
44002013	Te 'ba azini nga 'yo oguta be kini, 'Ba 'diyi ati ati ewa afufusi ka!
44002014	Te Peteroni pa soria 'ba mᴜdri drini alᴜ 'diyi be, eri 'yo yi tia o'duko urusi kini, Emi 'ba Yudiaa 'diyi, azini emi 'ba dria adripi ovᴜpi Yerusalemua 'diyi, emi ma ni 'eyo 'diri, emi co bile e'yo mani 'yoleri vᴜ.
44002015	Te 'ba 'doyi yi atini ewasi emini egalerile kᴜ, te eri kiri etu na a'ioni;
44002016	te e'yo 'dori eri e'yo ndra nabi Yoelini 'yoleri :
44002017	Eri nga eca 'dinile o'du vilerisi, Mungu 'yo, ma nga Orindi mani osᴜ 'ba dria ma dria; agupianzi emini azini ezoanzi emini yi nga e'yo ondri, karile emini yi nga afa ndreza ndre, mbaza emini, orobini nga yi obini ;
44002018	adarᴜ, ma nga Orindi mani osᴜ ati'ba mani agupirᴜ azini ati'ba mani okᴜrᴜ 'diyi ma dria o'du nde 'diyisi; yi nga efᴜ nabirᴜ ani.
44002019	Ma nga tali osutarᴜ ofᴜ uru 'bua azini eceta nyakua va indi, ari, azini aci, azini acika acini;
44002020	etuni nga i oja inirᴜ, mbani nga i oja arile, de nga o'du Opini ecani kᴜ, o'du amborᴜ kuzarᴜri.
44002021	Eri nga eca 'dinile, 'ba dria ru Opini omvepi 'diyi nga ovᴜ pazarᴜ.
44002022	Emi agupi Israelini, emi eri e'yo 'dori: Yesu 'ba Nazaretia, ndra Munguni ecele emi milia azi ambo-rᴜsi azini tali osutarᴜ 'diyisi, azini eceta Munguni 'yele erisi emi eselia 'diyisiri, ekile emi ngᴜlᴜpini nile-rile
44002023	'ba 'diri, emini ndra fele juru dri ekile Munguni lele pele ndra okokelerileri, emi di eri pati ruaa, fu eri 'ba onzi ma dria.
44002024	Te Mungu enga eri uru, ayu eri candi drani ma alia, a'disikᴜ drata econi eri ombezarᴜ kᴜ.
44002025	Te Daudi 'yo ndra eri ma e'yosi, Ma ne Opi etuzu ma milia, eri ovᴜ ma dri ndiria, ma ngani aba kᴜ beni ;
44002026	e'yo 'disi asi mani ovᴜ ayikosi, andre mani ga ongosi tre; rᴜa mani nga vini ovᴜ e'yere e'yo tezᴜ.
44002027	A'disikᴜ mi ngani orindi mani kᴜ Pari 'ba drazaniri ma alia kᴜ, mi ngani 'Ba Alatararᴜ miniri kᴜ mazᴜ kᴜ.
44002028	Mi ece ma dri geri idrini 'bo; mi nga fe asi mani ma ga ayikosi tre mani mile mini ndrelerisi.
44002029	Adripi, ma eco a'bi amani Daudi ma e'yo 'yozarᴜ emi tia uri kokorᴜ; eri dra ra, yi sa eri ra, azini nyadri erini ovᴜ ama eselia ecazᴜ andrᴜ.
44002030	Erini ovᴜle nabinirisi, erini niria Mungu so oyo i dri kini a'bimva alᴜ a'bianzi ini ma eseliari nga ri ogᴜŋa ini dria,
44002031	eri ondri e'yo, 'yo e'yo Kristoni engazu 'ba draza eseliari, 'yozᴜ Mungu kᴜni eri Pari 'ba drazaniri ma alia kᴜ, rua erini mani kᴜ indi.
44002032	Mungu enga Yesu 'diri ra; ama dria ovᴜ 'ba e'yo 'diri ma eti nzepi 'diyirᴜ.
44002033	'Dini Munguni eri 'baria urᴜ i ma dri ndiria, azini erini aziza Orindi Alatararᴜni isuzᴜ Ata dri 'boria, eri osᴜ te e'yo emini nele, emini erile curu'do 'dori.
44002034	Te Daudi tuni uru 'bua kᴜ; te eri ma ngᴜlᴜpi 'yo, Opi 'yo Opi mani ma tia, Mi ri ma dri ndiria,
44002035	de nga ma 'bani ari'ba mini ovᴜzᴜ afa mi pa 'bazᴜ driniarirᴜ kᴜ.
44002036	Onyirᴜ 'ba Israelini 'diyi dria ma ni ndi ndi kini Mungu 'ba Yesu emini dile pati ruaa 'diri Opirᴜ azini Kristo'i.
44002037	Yini e'yo 'diri eriria eri li yi ma asi, yi 'yo Petero pi ma tia 'ba ti opele azini 'diyi be indi, Ama adripi la! ama nga 'ye sini ya?
44002038	Petero nga e'yo omvi yi tia kini, Emi oja emi asi, emi bi baputizi emi alᴜ alᴜ rᴜ Yesu Kristonisi, e'yo onzi emini wuzᴜ; emi nga -di feta Orindi Alatararᴜni a'i ani.
44002039	Te aziza nde ovᴜ emi dri, anzi emini pie, 'ba dria ovᴜpi ziri 'dale Opi Munguni ngale omvele 'diyi dri indi.
44002040	Eri nze yi dri e'yo eti kakaᴜ, matᴜ 'bazᴜ yi vᴜ 'yozᴜ, Emi ma pa emi ngᴜlᴜpi engazᴜ suruti onzi 'dori ma aliarisi.
44002041	'Dini fe baputizi 'ba e'yo erini a'ipi 'diyi dri, te o'du 'darisi 'ba alifᴜ na yi o'ba yi 'ba a'ipi 'diyi ma ruaa.
44002042	Yi fe yi asi dria imbata 'ba ti opele 'diyini erizᴜ 'dani, ti ecizᴜ tualᴜ, enya otiria nyaria Mungu ziza be indi.
44002043	Uri bi 'ba dria; 'ba ti opele 'diyi yi 'ye tali kakaᴜ eceta amborᴜ be.
44002044	'Ba a'ipi 'diyi dria yi ovᴜ pari alᴜa, yi eci afa yini dria tualᴜ;
44002045	yi ofe anyapa azini afa yini be je, yi awa yi 'ba dria dri ekile 'ba alᴜ alᴜni ovᴜle afa kokorᴜrile.
44002046	Etuzu yi ovᴜ asi tezasi asi alᴜsi, hekalua azini enya nyaria aku yinia, yi nya enya yini ayikosi asi lokiri kokorᴜrisi,
44002047	Mungu inzizᴜ azini ovᴜzᴜ 'ba dria vᴜ ayikosi. Etu vᴜsi alᴜ alᴜ dria Opi o'ba 'ba erini opale 'diyi yi ma rᴜaa.
44003001	Te Petero pini turia hekalua Yohana be etu oromi 'bani adrizᴜ Mungu zizᴜrisi,
44003002	isu de 'ba yi agu andrini osile acozarᴜri eji, yini adrile 'bale jotile hekaluni 'bani omvele Ndrizarᴜria, afa a'izᴜ 'ba fipi hekalua 'diyi driri'i.
44003003	Eri ka Petero ne Yohana be yini 'yeria firia hekalua, eri a'i afa yi dri.
44003004	Te Petero ndre eri okposi tualᴜ Yohana be, eri ‘yora, Mi lu ama vᴜ.
44003005	Eri 'ba mile ini yi vᴜ, ega i nga afa isu yi dri ra.
44003006	Te Petero 'yo, Dahabu kani mele ma dri yo, te afa ovᴜpi ma vᴜri ma fe mi dri; ru Yesu Kristo Nazaretiarinisi, mi nga, mi aci.
44003007	Eri bi dri ndi erini, enga eri uru; coti pa erini pi isu okpo kirima ma fala be.
44003008	Eri enga mbelekocici, eri so pa, 'ba aci aci; eri fi tualᴜ yi be hekalua, acizᴜ azini ombᴜ-zᴜ azini Mungu inzizᴜ.
44003009	'Ba dria ndre eri, erini aciria azini Mungu inziria;
44003010	yi ni eri ra, eri 'ba adripi afa a'ipi Jotile Ndrizarᴜ hekaluni ma aliari; yi adri titi azini osuta be tᴜ e'yo i 'yepi eri ruaarisi.
44003011	Erini Petero pi biria Yohana be, 'ba dria yi nzᴜ tualᴜ yi vᴜ jobi-leko 'bani omvele Sulemaniniri ma etia, yi osu tᴜ.
44003012	Te Petero ka e'yo 'di ndre, eri omvi e'yo 'ba nde 'diyi vᴜ kini, Emi agupi Israelini, emi ovᴜ osuta be 'dini a'disi ya? Emi ama ndre okposi a'disi ya, emini osuria okpo amani kani onyi amani fe acizᴜ agu 'diri drini ya?
44003013	Mungu Iburahimuni azini Isakani azini Yakoboni, Mungu ama a'bipi-niri fe diza Mva erini Yesu dri; eri'i emini fele, emini gale Pilato ma miliasi etu erini 'yezᴜ eri trᴜzᴜrisiri.
44003014	Te emi ga 'Ba Alatararᴜ Kililirᴜ Onyi beri si, emi a'i okposi Pilato ma trᴜ 'ba 'ba fupiri ra,
44003015	emi fu idri E'ini ra, Munguni engale 'ba draza ma eselia, amani ovᴜzᴜ 'ba eri ma e'yo eti nzepi 'diyirᴜri'i.
44003016	Ru erini a'ilerisi, ru eriniri fe okpo 'ba nde emini nele azini nile 'dori drini; a'ita Yesu a'izᴜri fc 'ba 'diri dri rua alarᴜ tᴜ emi dria ma milia.
44003017	Te di, ma adripi, ma ni ra emi 'ye e'yo 'diri aniakosi, opi emini 'ye'dini indi.
44003018	Te e'yo Munguni ndra ondrile nabi dria ma tisi kini Kristo erini ma nya candiri, Mungu fe e'yo nde ma eca 'dinile 'yeke.
44003019	E'yo 'disi emi ma oja emi asi ovᴜzᴜ 'ba ndᴜrᴜ, 'dini emi nga ojita isu e'yo onzi eminisi, azini ewu emi asi omvizᴜ engapi Opi ma driliari ma nga eca beni;
44003020	'dini indi eri ma pe Kristo ndra erini pele okokele emi driri ma ti, eri Yesu'i.
44003021	Eco 'bu ma a'i eri cazᴜ ewu afa driani yi 'yezᴜ 'yeke ekile ndra Munguni 'yole 'ba alatararᴜ erini nabirᴜ 'diyi dria ma tisi engazᴜ nyaku eti 'bazᴜriarile.
44003022	Musa 'yo ada, Opi Munguni nga nabi ofᴜ emi eselia ekile erini ma ofᴜlerile; emi ma eri eri ma ti e'yo dria erini ngale 'yole emi tia 'diyisi.
44003023	Te 'ba dria e'yo nabi nderini 'yoleri eripi kᴜ 'diyi nga ovᴜ dri jazarᴜ 'ba ma eseliarisi ra.
44003024	Adarᴜ nabi dria e'dozᴜ Samuelisi azini eri ma vᴜtia 'diyi 'yo 'dinile, yi ece e'yo yi 'yepi ewu 'dorisi 'diyi.
44003025	Emi ovᴜ anzi nabini azini azizani, aziza nde Munguni azile emi a'bipi tia, erini 'yoria Iburahimu tia kini, A'bianzi mini alia ori'ba dria wudrikuruni 'diyi nga ovᴜ drileba be.
44003026	Munguni Mvi ini engazᴜ dra ma alia 'boria, eri pe eri ti emi vᴜ okokele, emi dri drileba fezᴜ, emini emi ojazᴜ dria e'yo onzi emini kᴜzᴜ.
44004001	Yini nga e'yo 'yoria 'ba nde 'diyi tia, kuhani azini asikari ambo hekaluari nga eca yi vᴜ 'ba Sadukayoni 'diyi be;
44004002	yi ovᴜ aokosi tᴜ yini 'ba nde 'diyi imbale-risi, azini yini engata 'ba draza eselia Yesusiri ma eti nzelerisi.
44004003	Yi obi yi ci, yi ofi yi arujoa cazᴜ kpere o'bitisi, angᴜni ovᴜle ondre-nirisi.
44004004	Te 'ba karakaraᴜ e'yo eripi 'diyi yi a'i ra; kalafe agupini eca ekile alifᴜ towile.
44004005	Eri eca drᴜsi 'dini, 'ba 'ba dri cepi 'diyi pi okᴜ yi tualᴜ Yerusalemua 'ba 'wara pie, 'ba waraga sipi 'diyi pie;
44004006	Anasi kuhani amborᴜri pi indi, Kaifa pie, Yohana pie, Alegezanda pie, 'ba ovᴜpi ori'ba kuhani amborᴜni ma alia 'diyi pie dria.
44004007	Ka yi 'ba yi eselia 'bo. yi zi yi tia, Emi 'ye e'yo 'diri okpo ngorisi ya, kani ru ngorisi ya?
44004008	Etu 'dasi Petero gapi Orindi Alatararᴜsi treri nga di 'yo yi tia, Emi'i 'ba 'ba dri cepi 'diyi azini 'ba 'wara,
44004009	emi ka ama ozi andrᴜ azi onyirᴜ 'ba acozarᴜ 'diri vᴜrisi, eri isu atiza ngoni ngoni ya,
44004010	emi dria ma ni, azini 'ba Israelini 'diyi dria ma ni eri ovᴜ Yesu Kristo 'ba Nazaretiari ma rᴜsi, eri'i emini dile pati ruaa te Munguni engale 'ba draza eseliari; eri ma rusi 'ba 'dori so pa emi milia rua alarᴜ be 'do.
44004011	'Ba 'diri ovᴜ oni emi 'ba jo sipi 'diyini 'bele amve te eri eca curu'do jo kalati ma oni drirᴜri'i
44004012	'Ba econi yi pazarᴜ 'ba azini ma e'yosi kᴜ, te ru andini 'bu etia ovᴜpi fezarᴜ 'ba eselia, amani ama pazᴜ aniri alᴜni yo.
44004013	Te yi ka Petero pi ndre Yohana be yini ovᴜria uri kokoru, ni ra yi ovᴜ 'ba 'bani imbale tᴜ kᴜ, 'ba tokoni 'diyi, yi osu ani tᴜ; yi va ani yi ovᴜ ndra Yesu be ra.
44004014	Yini 'ba ovᴜpi atizarᴜri ndreria erini pa soria tualᴜ yi be, yi econi e'yo 'yozarᴜ agatarᴜ kᴜ.
44004015	Te yi fe yi dri azita yi ma fᴜ nga amve were, yi ega e'yo tualᴜ,
44004016	'yozᴜ, Ama nga 'ye 'ba 'diyisi ngoni ya? Adarᴜ yi 'ye tali kuzarᴜ yi ma drisi; 'ba dria adripi Yerusalemua 'diyi ni ra, te ama econi 'yozarᴜ kini eri inzoni, 'dini kᴜ.
44004017	Ama ma ega yi dria, yi ma olᴜ ru nderi dika 'ba alᴜni tia kᴜ, e'yo nderi kazᴜ kuzᴜ 'ba ma eselia dika kᴜ.
44004018	Yi omve yi, yi azi yi ma tia yi ma olᴜ kani imba ru Yesunisi dika kᴜ.
44004019	Te Petero pi Yohana be yi omvi e'yo yi tia kini, Emi ma li e'yo 'diri emi'i, kani eri onyirᴜ Mungu ma milia ama ma eri emi aga Munguni ra ya ;
44004020	te ama econi e'yo amani ndreleri azini erileri kᴜzarᴜ 'yokokorᴜ kᴜ.
44004021	Yi ka ega yi dria dika, yi fe geri yi dri, yi econi yi inzazarᴜ dika kᴜ 'ba ongᴜlᴜmᴜrᴜ ma e'yosi; 'ba driani Mungu inzile e'yo nderisirisi.
44004022	Te agu nde ovᴜpi atizarᴜ tali osuzarᴜ 'dirisiri ma eli aga kali su ra.
44004023	Yini yi kᴜria, yi eca 'ba ongᴜlᴜmᴜrᴜ yini 'diyi vᴜ, yi ece yi dri e'yo dria kuhani amborᴜ 'diyini azini 'ba 'wara 'diyini 'yole yi tiari.
44004024	'Ba 'diyi ka e'yo 'diri eri 'bo, yi enga o'duko yini Mungu vᴜ asi alᴜsi, yi ‘yora, Opi la, mi 'bu 'bapi nyaku be, miri pie, afa dria yi alia 'diyi pieri,
44004025	mi 'yo ndra ama a'bi Daudi ati'bo mini ma tisi Orindi Alatararᴜsi, 'Ba jururᴜ yi enga adrasi a'disi ya? Azini 'ba suru ndᴜ ndᴜni 'diyi yi e'yo toko otᴜ a'disi ya?
44004026	Opi wudrikurᴜni yi ede yi a'di 'dizᴜ, 'ba opirᴜ yi okᴜ yi tualᴜ a'di 'dizᴜ Yehova be azini Kristo erini be—
44004027	te adarᴜ Herode pi okᴜ yi tualᴜ aku 'diri alia, Pontio Pilato pie, 'ba Jururᴜ 'diyi pie, 'ba Israelini 'diyi pie, lezᴜ a'di 'dizᴜ Yesu Mvi mini alatararᴜ mini odᴜ osᴜle driniari be,
44004028	e'yo dria mi drini ndra edele azini mi ma eyikizani ndra otᴜle okokele 'diyi 'yezᴜ.
44004029	Te curu'do, Opi, mi lu, 'ba 'diyi li ama bilendu ra, te mi fe ati'ba mini dri e'yo 'yozᴜ uri kokorᴜ.
44004030	Mi'i mi ejᴜ mi wu azo atizᴜ, azini eceta tali be amborᴜ 'diyi 'yezᴜ Mva alatararᴜ mini Yesu ma rusi.
44004031	Yi ka zi 'bo, pari yini yi okᴜzᴜ tualᴜri ovᴜ oyazarᴜ; yi ga Orindi Alatararᴜsi tre, yi 'yo e'yo Munguni uri kokorᴜ.
44004032	'Ba ongᴜlᴜmᴜrᴜ a'ipi 'diyi yi ovᴜ dria asi alᴜsi, orindi alᴜsi indi, te 'ba alᴜni 'yoni afa ini ovᴜ i ma ngᴜlᴜpini kᴜ, te afa dria yi awa yi eselia tualᴜ.
44004033	Te 'ba ti opele 'diyi nze engata Opi Yesuni 'ba draza ma eseliari ma e'yo eti okposi tᴜ, azini asi ndriza amborᴜ ovᴜ yi ma dria dria.
44004034	Yi ma eselia 'ba alᴜni ovᴜni afa kokorᴜ kᴜ, te nyaku e'ipi dria azini jo e'ipi dria yi ofe afa yini je, yi eji silingi yini isule 'diyi,
44004035	yi 'ba yi 'ba ti opele 'diyi ma palaa; yi awa 'ba alᴜ alᴜ dri ekile 'ba alᴜ alᴜni ovᴜle afa kokorᴜrile.
44004036	'Dini Yusufu, ru azini 'ba ti opele 'diyini fele eri driri Baranaba'i (ru 'diri ma ojazani 'dinile, Mva asi omizani), 'ba Levini osipi ndra Kuporoari,
44004037	eri ovᴜ amvu be, eri fe je, eri eji silingini, 'ba 'ba ti opele 'diyi ma palaa.
44005001	Agupi azini, runi Anania, okᴜ erini Safira be, yi fe amvu yini je,
44005002	eri zi silingi nde 'diyi ma joloko yini, okᴜni e'yoni niria, te eri eji silingi acepiri 'ba 'ba ti opele 'diyi ma palaa.
44005003	Te Petero 'yo kini, Anania, Satani ga mi asia tre inzo lizᴜ Orindi Alatararᴜ dri, mi nga silingi amvuniri ma joloko zi mi vᴜ ci 'dini a'disi ya?
44005004	Okorisi de nga mi feni eri jezᴜ kᴜ, eri ovᴜni ndra amvu mini kᴜ ya? Kani mi ka eri fe je 'bo, mi econi ani e'yo 'yezᴜ mini lelerile kᴜ ya? Mi nga e'yo ega mi asia 'dini a'di e'yo efisi ya? Te mi lini inzo 'diri 'ba dri kᴜ, te Mungu dri.
44005005	Anania ka e'yo 'diyi eri ra, eri e'de va, dra ra. Uri amborᴜ bi 'ba e'yo 'diri eripi 'diyi dria.
44005006	Karile yi enga eri avᴜ ombe, ji eri amve sazᴜ.
44005007	Etu na ka aga ra okᴜ erini nga efi, nini e'yo nderi kᴜ.
44005008	Petero nga 'yo eri tia, Mi ece ma dri, silingi emini isule amvusi 'diyi yi 'dipi ya? Eri omvi, E, eri 'dini.
44005009	Te Petero 'yo eri tia, Emi ega e'yo tualᴜ Orindi Opini o'bizᴜ 'dinile a'di e'yosi ya? Mi ndre, 'ba mi vile agupi sapi 'diyi ma pa eca jotilia, yi nga mi 'du ji amve indi.
44005010	Coti eri e'de va eri ma palaa, dra ra. Karileni firia yi isu eri dra 'bo, yi nga eri avᴜ 'du ji amve, nga eri sa agupi erini be.
44005011	Uri amborᴜ bi 'ba kanisani 'diyi dria, 'ba e'yo nderi eripi 'diyi be dria.
44005012	Eceta azini tali osutarᴜ kakaᴜ ovᴜ 'yezarᴜ 'ba ti opele 'diyi ma drisi 'ba ma eselia. Yi ovᴜ dria asi alᴜsi tualᴜ, jobilekoeti Sulemani-niria.
44005013	'Ba azini yi rᴜ fizarᴜ yi ma eselia, te 'ba ongᴜlᴜmᴜrᴜ yi inzi yi tᴜ.
44005014	Te 'ba yi o'bapi yi vᴜ Opini a'ipi 'diyi ma kalafe zo drile drile, agupi kakaᴜ okᴜ pie kakaᴜ.
44005015	Yi ji 'ba azorᴜ 'diyi yi o'bazᴜ geria oro dria, kani omi dria, 'dini Peteroni agaria endrilendri erini ma 'de yi ma dria.
44005016	'Ba ongᴜlᴜmᴜrᴜ enga aku amborᴜ Yerusalemu ma kalaa 'diyi ma alia, okᴜ yi tualᴜ; yi eji 'ba azorᴜ 'diyi pi, 'ba candi nyapi orindi onzi dri 'diyi pie, yi dria alᴜ alᴜ ma rᴜa ati ra.
44005017	Te kuhani amborᴜri nga enga, 'ba ovᴜpi eri be 'diyi be dria, yi suruti 'ba Sadukayoni, yi ga ma'ya-lasi tre,
44005018	yi o'i 'ba ti opele 'diyi, 'ba yi arujoa.
44005019	Te inisi malaika Opini nga arujo ma tile zi, ofᴜ yi amve, ‘yora,
44005020	Emi mu pa so hekalua, emi olᴜ 'ba nde 'diyi tia Idri 'dori ma e'yo dria.
44005021	Yi ka e'yo 'dirᴜ eri 'bo, yi fi hekalu alia angᴜ trasi 'ba imbazᴜ. Te kuhani amborᴜri nga emu 'ba erini be, yi omve 'ba 'wara e'yo amapi 'diyi azini 'ba mbazarᴜ anzi Israelini ma eselia 'diyi dria, yi pe 'ba ti arujoa yi ejizᴜ.
44005022	Te 'ba asikari drilia 'diyi ka ca ra, yi isuni yi arujoa kᴜ, yi emvi e'yoni ecezᴜ, ‘yora,
44005023	Te ama isu arujo ma tile opizarᴜ dria onyirᴜ kirikiri, 'ba jo agei tepi 'diyi yi so pa jotilea, te ama ka jotile zi 'bo ama isuni 'ba alenia alᴜni kᴜ.
44005024	Asikari ambo hekaluari pini e'yo 'diri eriria kuhani amborᴜ 'diyi pie, yi aba aba e'yo yini 'yole 'diyisi, yi nini e'yo 'diri nga ca ovᴜzᴜ ngoni yari kᴜ.
44005025	Te agu azini emu 'yo yi tia, Emi lu, 'ba emini 'bale arujoa 'diyi yi ovᴜ hekalua 'daa, pa sozᴜ 'ba imbaria!
44005026	Asikari ambo nga di mu 'ba erini be yi ejizᴜ, te yi ejini yi okposi kᴜ, a'disikᴜ yi rᴜ kani 'ba ongᴜlᴜmᴜrᴜ yi nga yi o'be onisi yani.
44005027	Yi ka yi eji 'bo, yi 'ba yi 'ba e'yo lipi 'diyi ma milia. Te kuhani amborᴜri zi e'yo yi tia,
44005028	‘yora, Ama feni ndra emi dri azita okporᴜ kini emi ma imba 'ba 'ba 'diri ma rusi kᴜ 'diniri kᴜ ya? Te emi ne, emi fe di Yerusalemuni gazᴜ imbata eminisi tre, emi le vini ama dria ari 'ba 'dirini eji indi.
44005029	Te Petero pi omvi e'yo 'ba ti opele 'diyi be, ‘yora, Onyirᴜ ama ma rᴜ Munguni aga 'ba ra.
44005030	Mungu ama a'bipiniri enga Yesu emini dile fule ndra pati alazarᴜ ma driari.
44005031	Mungu 'ba eri uru i dri ndiria ovᴜzᴜ Opirᴜ 'Ba 'ba Papirirᴜ indi, eri ma fe asi ojaza 'ba Israelini 'diyi dri, e'yo onzi yini wuzᴜ indi.
44005032	Ama ovᴜ 'ba e'yo 'diyi ma eti nzepi 'diyirᴜ, tualᴜ Orindi Alatararᴜ Munguni fele 'ba e'yo erini eripi 'diyi driri be.
44005033	Te 'ba 'diyini e'yo 'diri eriria, yi asi ovᴜ aokosi tᴜ, yi le yi ofu ra.
44005034	Te 'ba Farisaini alᴜ 'ba e'yo lipi 'diyi ma eselia, rᴜni Gamalieli, 'ba azita imbapi, 'ba driani runi idule idu inzitasiri, eri tᴜ pa, fe azita 'ba 'diyi ofᴜzᴜ nga amve.
44005035	Eri 'yo yi tia, Emi te emi agei e'yo emini 'yele 'ba 'diyi vᴜrisi.
44005036	Andra okorisi Teu-dasi enga, eri 'yo i ovᴜ 'ba amboni, azini 'ba kakaᴜ ekile tᴜrᴜ su eci ti eri be; te ja ndra dri ra, azini 'ba dria eri ma e'yo a'ipi 'diyi ere yi saarᴜ, yi eca toko.
44005037	'Di ma vᴜtia Yudasi 'ba Galiliari efᴜ ra ewu 'ba sizᴜrisi, eri se 'ba kakaᴜ i vᴜti bizᴜ; 'ba nderi ja dri ra, azini 'ba e'yo erini a'ipi 'diyi ere yi saarᴜ.
44005038	Curu'do ma 'yo emi tia, emi kᴜ 'ba 'diyi ma ovᴜ, te ondᴜa 'diri azini azi yini 'dori ka ibi enga 'ba vᴜ, eri nga i de ra,
44005039	te ka ibi enga Mungu vᴜ, econi emini drini jazarᴜ kᴜ, emi kazᴜ omba 'bazᴜ Mungu be kᴜ.
44005040	Yi a'i e'yo erini ra; yi ka 'ba ti opele 'diyi omve ra yi co yi, yi fe azita yi dri e'yo olᴜzᴜ Yesu ma rusi dika kᴜ, fe yi dri geri.
44005041	Awa'dini yini fᴜria 'ba e'yo lipi 'diyi milia, yi ovᴜ ayikosi Munguni egale yi eco drinza nyazarᴜ ru nderisi rarisi.
44005042	O'du dria hekalua azini aku yinia wakaka, yi kᴜni imbata imbazᴜ azini e'yo olᴜzᴜ kini Yesu eri Kristo'iri kᴜ.
44006001	Etu nde 'dayisi 'ba Yesu vᴜti bipi 'diyini ezᴜzᴜ treria, 'ba Yahudini Giriki ti 'yopi 'diyi ga agata 'ba Yahudini ti yini 'yopi'i 'diyi be, yini okᴜ awᴜzirᴜ yini onzole onzo yini afa awaria etuzᴜrisi.
44006002	'Ba tini opele mᴜdri drini iri 'diyi omve 'ba Yesu vᴜti bipi 'diyi yi vᴜ, yi 'yo ra kini, Econi amani ti Munguni kᴜzᴜ olᴜkokorᴜ nyaka awaza ma e'yosi kᴜ.
44006003	'Dini, adripi, emi ma nda 'ba emi eselia aziri emini runi idule inzitasi, gapi Orindisi azini ondᴜasi tre, amani ngale 'bale azi 'dori ma drilia 'diyi.
44006004	Te ama'i, ama nga ama ebi Mungu zizᴜ azini e'yo olᴜzᴜ asi driasi 'dani.
44006005	E'yo 'di fe ayiko 'ba ongᴜlᴜmᴜrᴜ dri dria, yi pe Stefano 'ba Orindi Alatararᴜni gale asinia tre a'ita beri, Filipo pie, Porokoro pie, Nikanora pie, Timona pie, Para-mena pie, Nikola 'ba Antiokiaa i ojapi 'ba Yahudinirᴜ a'itasiri pie.
44006006	Yi nga 'ba 'diyi 'ba 'ba ti opele 'diyi ma drilia, yi zi Mungu tia, yi ti dri yi ma dria.
44006007	E'yo Munguni nga ku wakaka; 'ba Yesu vᴜti bipi Yerusalemua 'diyi ma kalafe nga ezᴜ tᴜ; 'ba kuhanirᴜ 'diyi kakaᴜ nga a'ita ma vᴜti bi.
44006008	Te Setefano'i erini garia 'yeta anzᴜtirisi okpo be tre, eri 'ye tali osutarᴜ azini eceta amborᴜ 'ba ongᴜlᴜmᴜrᴜ ma eselia.
44006009	Te 'ba azini ibipi engapi pari 'ba omvele Liberitinorᴜ 'diyini yi okᴜzᴜri ma alia 'diyi, 'ba Kurenea 'diyi pie, 'ba Alegezandariaa 'diyi pie, 'ba Kilikiaa 'diyi pie, 'ba Asiaa 'diyi pie, yi enga agata gazᴜ Setefano be.
44006010	Te yi econi ondᴜa erini azini Orindi fepi eri dri e'yo 'yozᴜri ogazᴜ kᴜ.
44006011	Yi nga di 'ba inzo lipi 'diyi ofe zizarᴜ, yi ma 'yo ani kini, Ama eri erini e'yo 'yoria Musa pi o'dazᴜ Mungu be.
44006012	Yi fe 'ba kakaᴜ ma asi enga dria aokosi, 'ba 'wara pie, 'ba waraga sipi 'diyi pie, yi eca dria vᴜnia, yi bi eri, ji eri 'ba e'yo amapi 'diyi ma drilia,
44006013	yi enga 'ba inzo lipi 'diyi urulesi, yi ‘yora, Ba 'dori kᴜni e'yo saarᴜ 'yozᴜ pari alatararᴜ 'dori ma ruaa azita be kᴜ;
44006014	te ama eri erini 'yoria 'dini, kini Yesu 'ba Nazaretiari nga pari 'do ma dri ja ra, indi vini eri nga e'yo 'yeza Musani ndra fele ama driri oja ra.
44006015	Te 'ba dria ripi ti nzeria 'diyi yi nga eri ndre okposi, yi ndre mile erini ekile malaikanirile.
44007001	Te kuhani amborᴜri 'yo ra kini, E'yo 'diri 'dini adarᴜ ya?
44007002	Te Setefano nga 'yo ra : Ma adripi azini ma atipi, emi eri nga e'yo ma tia. Mungu ovᴜpi dizarᴜri ece i ndra a'bi amani Iburahimu vᴜ, erini ovᴜria Meso-potamiaa, de nga eri ecani adrizᴜ Harania kᴜ,
44007003	eri 'yo eri tia, Mi efᴜ angᴜ miniasi, mi kᴜ ori'ba mini, mi fi angᴜ mani ngale ecele mi driria.
44007004	Awa'dini eri enga Kalideyaa, ri Harania. Vᴜtinia ati erini ka dra 'bo, Mungu enze eri angᴜ 'daria, eji eri angᴜ 'do emini ovᴜzᴜ curu'doria;
44007005	te eri feni nga angᴜ eri dri awᴜrᴜsorᴜ kᴜ, kani pa 'bazᴜ alᴜni kᴜ, te de nga eri tini mva kᴜ eri azi eri tia kini i nga angᴜ nderi fe eri dri, a'bianzi erini 'diyi dri indi.
44007006	Mungu eri 'yo 'dini, a'bianzi erini nga ovᴜ angᴜ andinia ani'barᴜ, 'ba nga yi 'ba ati'barᴜ, yi nga yi inza eli tᴜrᴜ su.
44007007	Te Mungu kini, Ma nga suru yi inzapi 'diyi na e'yo li ma'i, vᴜtinia yi nga efᴜ emvi ma inzizᴜ pari 'doria.
44007008	Te eri fe eri dri aziza agele lizani. 'Dini Ibura-himu ti Isakani, li ageleni o'du arosi ; azini Isaka ti Yakoboni, Yakobo ti a'bi amani mᴜdri drini iri 'diyi.
44007009	Ama a'bipi ovᴜ ndra ma'yalasi Yusufu vᴜ, yi fe eri je Misiria; te Mungu ovᴜ eri be,
44007010	eri pa eri inzata erini ma alia dria, eri fe eri dri asi ndriza ondᴜa be Farau opi Misiriari ma milia, nga eri 'ba ani opirᴜ Misiri ma drilia, aku ini ma drilia indi.
44007011	Te liki amborᴜ 'de angᴜ Misirinia Kanani be dria candi amborᴜ be, e'yo 'disi a'bi amani econi nyaka isuzarᴜ kᴜ.
44007012	Te Yakobo ka eri kini anya ovᴜ angᴜ Misirinia, eri pe a'bi amani ti pale alᴜrisi.
44007013	Te pale iririsi Yusufu e'da i adripi ini 'diyi dri, eri ece ori'ba ini Farau dri indi.
44007014	Te Yusufu nga 'ba ti pe Yakoboni omvezᴜ suru erini be dria, kalafe 'ba nde 'diyini kali aziri drini towi ;
44007015	'dini Yakobo eri si Misiria. Eri dra 'daa, a'bi amani be dria,
44007016	yi nga yi ji sa Sekemua, 'bile Iburahi-muni ndra jele silingisi anzi Hamo-rini 'diyi dri Sekemuari ma alia.
44007017	Te etu ndra Munguni e'yo azizᴜ Iburahimu beri ka eca ogogo ra, suru nde yi ezᴜ tᴜ angᴜ Misirinia,
44007018	ecazᴜ kpere opi azini Yusufuni nipi kᴜrini opi nyazᴜi Misiri ma driliaria.
44007019	'Ba 'diri 'ye suru amani lokirisi, eri 'ye ama a'bipi onzi erini azita feria yi ma o'be anzi yini odekᴜarᴜ amve, yi ma ovᴜ idrirᴜ kᴜ beni.
44007020	Ewu nde 'darisi Musa nga osi ra, eri ovᴜ ndrizarᴜ Mungu ma milia. Mba na andri ozi eri ati ma joa ba ndrᴜzᴜ;
44007021	yi ka eri 'be amve 'bo, Faran zi nga eri isu, nga eri ma ta mba ekile mva i ma ngᴜlᴜpinirile.
44007022	Yi imba Musani ondᴜa dria Misirinisi; eri ovᴜ 'ba okporᴜ e'yo 'yozasi azini 'yeta 'yezasi.
44007023	Eli erini ka ca kali su, eri ega i asia muzᴜ adripi ini anzi Israelini 'diyi andrizᴜ.
44007024	Erini neria agu azinini candi nyaria 'ba azini dri, eri fi agu candi isupi 'dari ma arioti ofezᴜ, co di agu Misirioᴜrᴜri kai ra.
44007025	Te eri ega i asia kini i adripi yi nga ni Munguni nga yi pa i drisi, te yi vani kᴜ.
44007026	Drᴜsi 'dini eri isu vini 'ba azini Israelini yini yi coria, eri 'ye yi arizᴜ, kini, Emi adrizini are, emi omba 'ba emi eselia a'disi ya?
44007027	Te 'ba agyini 'yepi onziri ze Musani 'dale, kini, A'di 'ba mi opirᴜ ama drilia e'yo lizᴜni ya?
44007028	Mi le ma fᴜ ekile mini aje agu Misirini fulerile ya?
44007029	Erini e'yo omvile 'dinirisi Musa apa ra, eri eca ani'borᴜ angᴜ Midianinia. 'Dale eri oti agupianzi iri.
44007030	Eli ka aga drinia kali su 'bo, malaika e'da i eri vᴜ pati oci beri ma rᴜaa diza acini ma alia oni Sinai ma rokoa.
44007031	Musa ka ndre ra eri osu tᴜ afa ini ndrelerisi; eri ka i ese ogogo luzᴜ, eri eri o'duko Opini kini,
44007032	Ma Mungu mi a'bipini, Mungu Iburahimuni, azini Isakani, azini Yakoboniri. Te Musa ma rua ya ya, eri econi luzarᴜ uri dri kᴜ.
44007033	Opi 'yo eri tia, Mi trᴜ enyiriko mi paari, a'disikᴜ pari mini pa sozᴜ 'diri eri alatararᴜ.
44007034	Ma ne adarᴜ inzata 'ba mani Misiri ma alia 'diyini, ma eri otaza yini, ma esi va yi pazᴜ. Te curu'do mi mu di, ma nga mi ti pe Misiria.
44007035	Mungu pe Musa nde 'di yini ndra gale si 'yozᴜ kini, A'di 'ba mi opirᴜ e'yo lizᴜni ya?-ri ma ti ovᴜzᴜ opirᴜ azini 'ba 'ba onzepirirᴜ, geri malaika erini ndrele pati nde ruaari vᴜrisi.
44007036	'Ba 'diri ofᴜ yi amve, ce yi dri erini tali 'yeria eceta be Misiria 'dale, azini miri Ekarᴜria, azini angᴜ roko driaria eli kali su 'boria.
44007037	'Diri Musa nde 'yopi anzi Israelini 'diyi ma tia kini, Munguni nga nabi enga adripi emini eselia ekile male-ri'i.
44007038	Musa 'diri eri 'ba ndra ovᴜpi 'ba ongᴜlᴜmᴜrᴜ ma eselia angᴜ roko dria malaika e'yo 'yopi eri tia oni Sinai driari beri, tualᴜ ama a'bipi pie indi; eri a'i e'yo 'yoza idrirᴜ 'diyi fezᴜ ama dri.
44007039	Ama a'bipi ga ndra e'yo erini eriko si, te ze eri 'dale, oja asisile yini Misiri ma dria,
44007040	'yozᴜ Aroni tia, Mi ede amani mungu ama dri cezᴜ; a'disikᴜ Musa ndra ama enzepi Misiria 'diri, ama nini a'di 'ye erini yari kᴜ.
44007041	O'du nde 'dayisi yi nga afa si wura be ekile kojamvale, yi nga afa edetarᴜ ji wura inzile inzi 'diri vᴜ, yi nga ovᴜ ayikosi afa yi ma drini edelerisi.
44007042	Te Mungu oja i ra, kᴜ yi ongᴜlᴜmᴜ 'bua 'diyi inzizᴜ, erini ovᴜle sizarᴜ buku nabini ma aliarile : Suru Israelini la, emi fe ma dri anyapa liza azini edetarᴜ roko dria eli kali su 'diyisi ra ya?
44007043	Emi 'du hema Molokini, azini 'bi'bio mungu Refanini, wura ndᴜ ndᴜ emini edele inzizarᴜ 'diyi; ma nga emi nze ji re angᴜ Babulonini ma kalaa 'dale.
44007044	Ama a'bipi ovᴜ ndra hema Mungu ma e'yo eti nzezaniri be roko dria, ekile Mungu e'yo 'yopi Musa tiarini azilerile, kini eri ma ede eri wura erini ndrele 'borile.
44007045	Ama a'bipi yi vᴜtia Yosua be 'diyi yi ji hema nderi yi be ewu yini 'ba Jururᴜ Munguni drole ama a'bipi ma drilia 'diyi ma angᴜ pazᴜrisi. Eri ovᴜ 'dinile ecazᴜ kpere ewu Daudiniria,
44007046	eri'i asi ndriza isupi Mungu ma miliari, eri a'i pari ovᴜzᴜri ndazᴜ Mungu Yakoboniri dri.
44007047	Te Sulemani si jo eri drini.
44007048	Te Mungu Uru Tᴜri adrini jo 'bani sile drisi 'diyi ma alia kᴜ; ekile nabini 'yolerile,
44007049	'Bu eri ogᴜŋa mani, nyaku eri pari mani pa 'bazᴜri. Emi nga ma dri jo ngonile si ya, Opi ‘yora, kani pari mani ava lizᴜri ngori ya?
44007050	Dri mani 'bani afa 'diyi driani kᴜ ya?
44007051	Emi 'ba ombele mbazarᴜ 'diyi, emi asi be azini bile be ekile 'ba lile kᴜ 'diyinile, emi ga Orindi Alatara-rᴜri si 'dani. Emi 'ye ekile emi a'bipi 'diyini 'yelerile tro tro.
44007052	Emi a'bipi inzani kᴜni nabi ngori ya? Yi'i, yi ofu ndra 'ba 'Ba Kililirᴜ Onyi beri ma emuza ma e'yo ecepi 'diyi ra, te emi'i, emi oja emi curu'do 'ba Agu nde ma o'di nyapi 'diyirᴜ 'bo, emi oja emi 'ba eri fupi 'diyirᴜ indi;
44007053	emi'i, emi a'i ndra azita efele malaika ma driari ra, te emi mbani tani kᴜ.
44007054	Te yini e'yo 'diri eriria, asi yini ovᴜ aokosi tᴜ, yi nga sikala nya eri vᴜ.
44007055	Te erini garia Orindi Alatararᴜrisi tre, eri lu uru 'bua okposi, eri ndre diza Munguni, azini Yesuni pa soria uru Mungu ma dri ndiria;
44007056	eri ‘yora, Emi lu, ma ne 'bu zi i mgbo, azini Mvi 'banini pa tᴜria Mungu ma dri ndiria.
44007057	Te yi otre o'duko urusi, yi ose yi bile ci, yi e'de drinia dria asi alᴜsi.
44007058	Yi 'be eri akuarisi amve, yi o'be eri onisi; 'ba asᴜ sᴜpi eri ruaa 'diyi yi otrᴜ bongo yini, kᴜzᴜ karilaᴜ omvele Saulori ma palaa.
44007059	Yi o'be di Setefanoni ra erini Mungu ziria kini, Opi Yesu, mi a'i orindi mani.
44007060	Eri osi kᴜmᴜti va, oyᴜ o'duko urusi kini, Opi, mi 'ba e'yo onzi 'diri yi dria kᴜ. Eri ka e'yo 'diri 'yo 'bo, o'du 'be eri ra.
44008001	Saulo a'i ndra 'ba ma fu eri ra. O'du nderisi inzata amborᴜ eca kanisa ovᴜpi Yerusalemuari vᴜ; yi dria ere yi nzᴜ angᴜ Yudiari pi ma alia, Samaria pie, kiri 'ba ti opele 'diyi aceni.
44008002	'Ba Mungu rᴜpi 'diyi sa Setefanoni ra, yi owᴜ eri tᴜ.
44008003	Te Saulo inza 'ba kanisani 'diyi tᴜ, erini firia jo vᴜsi dria agupi osezᴜ okᴜyi be, yi o'bezᴜ arujoa.
44008004	'Ba 'diyi yini yi ereria, yi mu e'yo bari olᴜzᴜ.
44008005	Filipo si aku amborᴜ Samariaaria, eri olᴜ yi dri Kristo'i.
44008006	'Ba ongᴜlᴜmᴜrᴜ yi ka e'yo Filiponi olᴜleri eri ra, ka tali erini 'yele 'diyi ne ra, yi a'i e'yo erini olᴜleri asi alᴜsi.
44008007	A'disikᴜ orindi onzi fᴜ 'ba kakaᴜ ma aliasi oyᴜzᴜ o'duko urusi; azini 'ba kakaᴜ azo yayaani be 'diyi, azini 'ba acozarᴜ 'diyi be, yi ma rᴜa ati ra.
44008008	Ayiko amborᴜ tᴜ ovᴜ aku nderi ma alia.
44008009	Agu alᴜ runi Simoni, eri oku 'ba andri ndripiri, eri fe 'ba Sama-riaa 'diyini osuzᴜ tᴜ, kini i ojoᴜ amboni.
44008010	Te yi dria eri e'yo erini, engazᴜ anzisi cazᴜ 'ba 'wara vᴜ, kini, Agu 'diri eri okpo Munguni, omvele Ambori'i.
44008011	Te yi eri e'yo erini a'disikᴜ ewu kakaᴜ eri fe yi osu tᴜ andri ndriza inirisi.
44008012	Te yi ka e'yo bari suru Mungunirini Filiponi olᴜle yi tia ru Yesu Kristonisiri a'i ra, yi bi baputizi, agupi azini okᴜ.
44008013	Te Simoni'i, eri a'i alᴜ indi, azini erini baputizi biria 'bo eri ebi i Filipo be 'dani. Erini eceta luria tali amborᴜ ovᴜpi 'yezarᴜ 'diyi be, eri osu tᴜ.
44008014	'Ba ti opele Yerusalemua 'diyi ka eri kini 'ba Samariaa 'diyi yi a'i e'yo Munguni ra, yi nga Petero pi ma ti pe yi vᴜ Yohana be.
44008015	Yi ka si cazᴜ 'dale 'bo, yi nga Mungu zi yi dri yi ma a'i Orindi Alatararᴜ ani;
44008016	a'disikᴜ eri 'deni nga yi dria alᴜni kᴜ, te yi bi nga kiri baputizi rᴜ Opi Yesunisi a'dule.
44008017	Awa'dini etᴜ 'dasi yi ti dri yi dria, yi nga di Orindi Alatararᴜ a'i ani.
44008018	Te Simoni ka ndre Orindi Alatararᴜ ovᴜ fezarᴜ yi dri 'ba ti opele 'diyini dri tile yi driarisi, eri le silingi fe yi dri,
44008019	'yozᴜ kini, Emi fe okpo 'diri ma dri alᴜ indi, 'ba dria mani dri tile drinia 'diyi ma isu Orindi Alatararᴜ indi beni.
44008020	Te Petero 'yo eri tia, Dahabu miniri ma ja dri mi be, mini egale mi eco feta Munguni isuzarᴜ silingisirisi!
44008021	Te e'yo mini, kani esele mini e'yo 'dori ma alia alᴜani yo, asi minirini ovᴜle kililiro Mungu ma milia kᴜrisi.
44008022	Mi oja di asi mini e'yo onzi mini 'dirisi, mi zi Opi tia ka eco ra eri ma wu e'yo onzi asi miniari ani.
44008023	Te ma ne ra, mi ovᴜ oji drazarᴜ be mi alia, azini mi ovᴜ ombezarᴜ e'yo onzi ma alia.
44008024	Simonini e'yo omviria, eri ‘yora, Mi zi Opini ma dri indi, 'dini e'yo nde mini 'yole 'diyi alᴜni kazᴜ 'dezᴜ ma dria kᴜ beni.
44008025	'Ba ti opele 'diyi ka e'yo eti nze, azini ka e'yo Opini olᴜ 'bo, yi da dri vile Yerᴜsalemua; yi olᴜ e'yo bari wakaka aku Samariaa 'diyi ma alia.
44008026	Te malaika Opini 'yo Filipo tia kini, Mi nga, mi mu angᴜ urᴜlerᴜria, cazᴜ geri engapi Yerᴜsalemua sipi Gazaaria. Angᴜ nderi rokoni.
44008027	Eri enga, eri mu ra. Mi lu, 'ba nzele ranyarᴜ engapi Etiopiaa, azi ngapi Kandake opi okᴜrᴜ Etiopiaari dri lonyi erini ma ta mbazᴜri, eri mu Yerᴜsalemua Mungu inzizᴜ.
44008028	Erini emviria eri ri gari ini akanyani seleniri ma alia, buku nabi Isayani lazᴜ.
44008029	Orindi 'yo Filipo tia, Mi si ogogo mi ecizᴜ gari 'dari be.
44008030	'Dini Filipo nzᴜ di eri vᴜ, eri eri erini buku nabi Isayani laria. Eri zi tinia kini, Mi va e'yo mini laleri ra ya?
44008031	Eri nga ‘yora, 'Ba ka efini ece ma dri kᴜ, ma eco vazᴜ ngoni ngoni ya? Eri le Filipo ma tu ri i be.
44008032	Te pari e'yo sizani erini laleri eri 'di: Ekile kabilo 'bani jile lilerile, ekile kabilomvani ovᴜle ndi 'ba 'bikoni lipiri ma driliarile, 'dini eri zini i tile kᴜ.
44008033	'Bani drinza feria eri dri, yi nde eri e'yo lizasi ra. A'dini nga ori'ba erini ma e'yo eceni ya? Yini idri erini nzele nyakua rarisi.
44008034	Agupi ranyarᴜ 'di nga e'yo omvi Filipo tia kini, Ma zi mi tia, nabi 'yo e'yo 'diri a'di ma dria ya, kani i ma ngᴜlᴜpi ma e'yoni ya, kani 'ba azini ma e'yo ya?
44008035	Te Filipo zi i tile, 'ba e'yo ece pari te erini buku lazᴜria, olᴜ Yesu eri tia.
44008036	Te yini muria geria yi eca yi tia, agu ranyarᴜ teri kini, Mi lu, yi eri indi 'do! A'di oga mani baputizi bizᴜni ya?
44008037	Filipo kini, Mi ka a'i asi driasi ra, mi eco baputizi bizarᴜ ra. Eri nga e'yo omvi kini, Ma a'i Yesu Kristoni Mungu ma Mvi'i.
44008038	Eri azi gari ma so pa ci, azini yi iri tro nga esi va fi yia, Filipo pi 'ba ranyarᴜ be, eri fe di baputizi eri dri.
44008039	Yini fᴜria yiarisi Orindi Opini 'du Filiponi ra; agu ranyarᴜ 'diri neni eri dika kᴜ, te eri mu geri inia ayikosi.
44008040	'Ba yi isu Filiponi Azotoa, te erini agaria 'dale eri olᴜ e'yo bari aku dria ma alia cazᴜ kpere Kaisariaa.
44009001	Te Saulo kᴜni 'ba Opi vᴜti bipi 'diyi ma omᴜko tozᴜ, yi inzazᴜ, yi ofᴜzᴜ kᴜ; eri mu kuhani amborᴜri vᴜ.,
44009002	eri a'i waraga muzᴜ Damasikia pari 'bani yi okᴜzᴜ 'dayi vᴜ, 'dini eri ka 'ba Geri ndea 'diyi isu, kani agupi kani okᴜ, eri ma o'i yi ejizᴜ Yerusalemua.
44009003	Erini muria caria Damasikia ogo-go, coti diza ibi enga 'bua dizᴜ eri ma ageia.
44009004	Eri eco i va nyakua, eri eri o'duko 'yozᴜ eri tia kini, Saulo, Saulo, mi ma inza a'disi ya?
44009005	Eri ‘yora, Opi, mi a'di'i ya? Eri ‘yora, Ma Yesu mini inzaleri'i;
44009006	te mi nga, mi fi aku amborᴜa, te mi nga e'yo mani lele mi ma 'yeri eri ra.
44009007	'Ba nde mupi eri be 'diyi oso pa ciri, yini o'duko eriria, te yi ndreni 'ba kᴜ.
44009008	Saulo enga nyakuarisi, mileni ka yi zi 'bo eri econi afa alᴜni ndrezarᴜ kᴜ. Yi se eri drisi, fizᴜ Damasikia.
44009009	O'du na 'dipi eri ndreni angᴜ kᴜ, nyani afa kᴜ, mvᴜni afa kᴜ indi.
44009010	'Ba azini indi Damasikia Yesu ma vᴜti bipiri, rᴜni Anania'i. Opi 'yo eri tia eceta erini ndrelerisi kini, Anania. Eri ‘yora, Ma 'do'i, Opi.
44009011	Opi 'yo eri tia, Mi enga, mi mu geri 'bani omvele Kililirᴜria, mi zi jo Yudasinia 'ba engapi Tarisoa omvele Saulo'iri ci ya ; mi ne, eri ovᴜ Mungu ziria,
44009012	eri ndre 'ba azini rᴜni Ananiani efiria dri tiria i dria, i ma mile ma ndre angᴜ ani dika.
44009013	Te Anania eri omvi e'yo tinia, Opi, ma eri e'yo 'ba 'dirini 'ba kakaᴜ ma tia, e'yo onzi kakaᴜ erini 'yele 'ba mini alatararᴜ Yeru-salemua 'diyi vᴜri;
44009014	te 'doa eri ovᴜ okpo kuhani amborᴜ 'diyini fele eri driri be, 'ba dria mi ma rᴜ omvepi 'diyi o'izᴜ.
44009015	Te Opi 'yo eri tia, Mi mu, a'disikᴜ eri ovᴜ afazᴜ mani pele ru mani ojizᴜ suru ndᴜ ndᴜ vᴜ, azini opi vᴜ, azini anzi Israelini vᴜ indiri;
44009016	te ma nga inzata amborᴜ erini ngale isule ma rusiri ece eri dri.
44009017	Ka'dini Anania nga di mu ra, eri fi jo nderia, erini dri tiria eri dria eri 'yo kini, Ma adripi Saulo, Opi Yesu, eri'i i e'dapi mi vᴜ geria mini emuriari pe ma ti mi vᴜ, 'dini mi ma ndre angᴜ dika azini mi ma ovᴜ gazarᴜ tre Orindi Alatararᴜsi ani.
44009018	Coti afa e'de eri miliasi va ekile ongoro'bole, eri ndre angᴜ dika. Te eri enga, eri bi baputizi,
44009019	azini eri ka nyaka nya 'bo eri isu okpo ra. Eri ovᴜ 'ba Yesu vᴜti bipi Damasikia 'diyi be o'du were.
44009020	Coti eri olᴜ Yesu pari 'bani yi okᴜzᴜria, kini, Eri Mvi Munguniri'i.
44009021	'Ba dria e'yo erini 'yoleri eripi 'diyi yi osu tᴜ, yi 'yo ra kini, Agu 'diri ovᴜni 'ba 'ba ru 'diri omvepi Yerusalemua 'diyi inzapiri kᴜ ya? Eri eca 'doa e'yo nderisi indi, eri ma o'i yi ejizᴜ kuhani amborᴜ milia.
44009022	Te Saulo isu ini okpo o'dirᴜ drile drile 'dani, eri fe 'ba Yahudini ovᴜpi Damasikia 'diyini abazᴜ aba erini yi ndele ra, erini eceria kini agu 'diri eri Kristo'i adarᴜ rarisi.
44009023	O'du kakaᴜ ka aga 'bo, yi eci ti tualᴜ ndazᴜ eri fuzᴜ,
44009024	te Saulo eri ni e'yo yini otᴜle i ma ruaari ra. Yi te kalitile agei etu zu ini rra, lezᴜ eri fuzᴜ;
44009025	te 'ba vᴜti bipi 'diyi yi 'du di eri inisi ra, yi osi eri abi rᴜaasi va acalaka alia.
44009026	Eri ka eca Yerusalemua eri o'bi fizᴜ tualᴜ 'ba Yesu vᴜti bipi 'diyi be, te yi dria rᴜ eri tᴜ, yi a'ini kᴜ kini eri ovᴜ 'ba Yesu vᴜti bipirirᴜ.
44009027	Te Baranaba 'du eri, ji 'ba ti opele 'diyi vᴜ, ece yi dri e'yo erini Opini ndrezᴜ, azini Opini e'yo 'yozᴜ eri be letiari, azini e'yo erini e'yo olᴜzᴜ uri kokorᴜ Damasikia ru Yesunisiri.
44009028	'Dini eri ovᴜ yi be Yerusalemua fizᴜ azini fᴜzᴜ,
44009029	azini e'yo olᴜzᴜ Opi ma rusi uri kokorᴜ. Eri 'yo e'yo, eri ga agata 'ba Yahudini Giriki ti 'yopi 'diyi be; te yi nda eri fuzᴜ.
44009030	Adripi yi ka e'yo nderi ni ra, yi ji eri Kaisariaa, tini pezᴜ Tarisoa.
44009031	'Dini kanisa ma alia Yudiaa, azini Galilia, azini Samariaa dria, yi ovᴜ asi anzurᴜ be, yi zo drile drile; yini aciria rᴜta Opiniri pi ma alia asi omiza Orindi Alatararᴜniri be, yi ezᴜ tre.
44009032	Te Peteroni aciria yi eselia pari dri dria, eri si 'ba alatararᴜ ovᴜpi Ludaa 'diyi vᴜ indi.
44009033	'Dale eri isu 'ba alᴜ rᴜni Aenea, eri ovᴜ azo 'ba ombepi omberi be valesi pari dria eli aro.
44009034	Petero 'yo eri tia kini, Aenea, Yesu Kristoni mi ati; mi enga, mi tra pari mini! Coti eri enga ra.
44009035	'Ba ovᴜpi Ludaa azini Saronaa 'diyi dria yi ndre eri ra, yi oja yi Opi vᴜ ani.
44009036	Te okᴜ alᴜ Yesu vᴜti bipi Yopaari rᴜni Tabita, ru nderi ma efi ti azinisi Dorokasi. Okᴜ nderi ovᴜ 'ba gapi azi onyirᴜsi tre, azini afa feza erini fele 'ba aliorᴜ dri 'diyi yi tre indi.
44009037	Ewu nderisi azo bi eri, eri dra ra; yini eri ojiria 'bo, yi 'ba eri jo urulerᴜria.
44009038	Te Ludani ovᴜzᴜ ogogo Yopa berisi, 'ba Yesu vᴜti bipi 'diyini e'yo Peteroni ovᴜzᴜ 'daleri eriria, yi pe 'ba iri ti eri vᴜ matᴜ 'bazᴜ kini, Mi emu ama vᴜ tekokorᴜ fo!
44009039	'Dini Petero enga, eri mu yi be. Erini ecaria 'boria yi ce eri dri jo urulerᴜria. Awᴜzi dria yi otᴜ pa eri ageia awᴜ wᴜzᴜ, azini yi ece eri dri bongo 'beza Doro-kasini cile erini ovᴜria nga yi be 'diyi, bongo azini erini cile 'diyi be indi.
44009040	Te Petero ofᴜ yi dria amve, eri osi kᴜmᴜti va Mungu zizᴜ; eri oja i avᴜ vᴜ ‘yora, Tabita, mi enga! Eri zi i mile, eri ka Peteroni ndre ra eri enga ri uru.
44009041	Eri ejᴜ i dri eri engazᴜ, azini eri omve 'ba alatararᴜ okᴜ awᴜzirᴜ 'diyi be, eri ece di eri yi dri idrirᴜ.
44009042	E'yo nderi ku Yopaa dria wakaka, 'ba kakaᴜ yi a'i Opini.
44009043	Eri eca 'dini, Petero ovᴜ Yopaa o'du kakaᴜ Simoni 'ba enyi edepiri vile akua.
44010001	'Ba alᴜ ovᴜpi Kaisariaari, runi Korinelio, eri ovᴜ 'ba amborᴜ enyati asikari tᴜrᴜ alᴜni yini omvele Italianiri ma driliari'i.
44010002	Eri ovᴜ 'ba inzita be Mungu rᴜpi 'ba eri vile joa 'diyi be driari, eri adri afa fe 'ba aliorᴜ dri tᴜ, azini eri zi Mungu tia 'dani.
44010003	Ogogo sawa oromirisi eri ndre eceta alia kilili malaika Mungunini efᴜzᴜ i vᴜ 'yozᴜ i tia, Korinelio!
44010004	Eri sᴜ mile ruania, asi erini mbᴜ ciri urisi, eri ‘yora, Opi, e'yo ngoni ya? Eri 'yo eri tia, Zita mini afa feza mini fele 'diyi be yi tu uru Mungu drilia, Mungu ega e'yoni 'dani ani.
44010005	Curu'do mi pe 'ba ti Yopaa, mi omve Simoni yini omvele Peterori;
44010006	eri la omurᴜ Simoni 'ba enyi edepiri vile joa, akᴜ erini ovᴜ ogogo miri tia.
44010007	Malaika e'yo 'yopi eri beri ka mu 'bo, eri omve ati'ba iri azini asikari Mungu inzipiri, 'ba yi ebipi azi ngapi eri dri 'diyi ma eselia;
44010008	erini e'yo 'diri dria eceria yi dri 'boria, eri pe yi ti Yopaa.
44010009	Te drusi yini muria geria^ yini ecaria ogogo aku amboria, Petero eri tu uru jo dri senderᴜria Mungu zizᴜ, ekile etu aziarile.
44010010	Abiri fu eri, eri le nyaka nya; yini enya ovaria, avani oti ra,
44010011	eri ndre 'bu ovᴜ zizarᴜ, ndre vini afa ekile bongo walarᴜle, o'izarᴜ oji kalania su 'diyia, osile va engazᴜ 'buari.
44010012	Eri ma alia afa dria ovᴜpi pa su be 'diyi, afa acipi agatisi nyakua 'diyi, azini aria 'bua 'diyi be.
44010013	Te o'duko eca eri vᴜ kini, Mi enga, Petero; mi li, mi nya.
44010014	Te Petero ‘yora, 'Dini yo, Opi; te ma nyani nga afa saarᴜ alatara kokorᴜ 'diyi drio kᴜ.
44010015	O'duko eca eri vᴜ dika pale iririsi kini, Afa Munguni 'bale alatararᴜ 'diyi, mi ma omve yi saarᴜ kᴜ.
44010016	E'yo 'diri ovᴜ 'yezarᴜ 'dini pale na, coti afazᴜ nderi ovᴜ 'duzarᴜ 'bua.
44010017	Te Peteroni e'yo egaria i asia ti, kini eceta ini ndrele 'dori ma efi ngoni ya, mi ndre, agupi Korinelioni tini epele 'diyi, yini jo Simonini ziria 'boria, yi oso pa kalitilea.
44010018	Yi oyᴜ zizᴜ kani Simoni yini omvele Petero'iri la omurᴜ 'doa yani.
44010019	Te Peteroni eceta ini ndreleri ma e'yo egaria, Orindi 'yo eri tia kini, Mi ndre, agu na yi mi nda.
44010020	Mi nga, mi si va, mi mu yi be 'ba ma esele cozᴜ kᴜ, a'disikᴜ ma epe yi ti ma'i.
44010021	Petero eri si va 'ba 'diyi vᴜ, eri 'yo ra kini, Emi ndre, 'ba emini ndaleri ma'i; emi eca 'doa a'disi ya?
44010022	Yi ‘yora, Korinelio 'ba amborᴜ asikari tᴜrᴜ alᴜ drilia, 'ba onyirᴜ Mungu rᴜpi, suru Yahudini driani runi idule idu inzitasiri, malaika alatararᴜ Munguni ece eri dri eri ma pe 'ba ti mi vᴜ jo 'doria, e'yo erizᴜ mi tia.
44010023	'Dini omve yi ma efi joa, 'ba yi wa'dirᴜ. Drᴜsi eri enga, eri mu yi be, te adripi Yopaa 'diyi ma azi yi mu yi be indi.
44010024	Drozi 'dini yi fi Kaisariaa. Korinelio ovᴜ yi ma dri teria, isu eri omve ori'ba ini azini agyi ini 'diyi tualᴜ 'bo.
44010025	Te eri nga eca 'dini, Peteroni firia Korinelio nga di dri fu eri be, nga i eco va eri palaa eri inzizᴜ.
44010026	Te Petero enga eri uru, ‘yora, Mi so pa uru; ma'i ma alᴜ 'bani.
44010027	Erini e'yo 'yoria eri be eri fi, eri isu 'ba kakaᴜ okᴜzarᴜ;
44010028	eri 'yo yi tia, Emi'i, emi ni ra azita a'ini 'ba Yahudini dri ti ecizᴜ 'ba jururᴜ be, kani muzᴜ yi vᴜ kᴜ ; te Mungu ece ma dri ma ma omve 'ba alᴜni saarᴜ kani alatara kokorᴜ kᴜ.
44010029	E'yo 'disi ma emu ani agata kokorᴜ, 'bani ma omveria. Ma zi emi tia ani, emi omve ma a'disi ya?
44010030	Te Korinelio ‘yora, O'du su aga curu'do e'yo nderi ma vᴜtia 'bo. Etu ekile 'dipile o'du nderisi, ma ovᴜ ndra Mungu ziria sawa oromi-risi jo mania; mi ne, agu bongo be emvendrindriri so pa ma ageia
44010031	'yozᴜ kini, Korinelio, zita mini ovᴜ erizarᴜ azini afa feza mini ovᴜni avizarᴜ Mungu dri kᴜ.
44010032	E'yo 'disi mi pe 'ba ti Yopaa, mi omve Simoni yini omvele Petero'iri; eri la omurᴜ Simoni enyi edepiri vile jo ovᴜpi ogogo miri tiaria.
44010033	E'yo 'disi ma pe 'ba ti mi vᴜ coti, te mi 'ye onyirᴜ mini emulerisi. Curu'do ama ovᴜ dria 'doa Mungu ma milia, e'yo dria Opini azile mi driri erizᴜ.
44010034	Te Petero zi i tile e'yo 'yozᴜ: Adarᴜ ma va ra Mungu openi 'ba kᴜ,
44010035	te suru dria ma eselia eri adri 'ba i rᴜpi e'yo onyirᴜ 'yepiri a'i ra.
44010036	Emi ni e'yo erini ti pele anzi Israelini vᴜ, e'yo bari asi anzurᴜni olᴜzᴜ Yesu Kristosiri (eri ovᴜ Opi 'ba dria 'diyini),
44010037	emi ni e'yo nde ovᴜpi olᴜzarᴜ angᴜ Yudiani ma alia dria, engazᴜ Galilia baputizi Yohanani olᴜleri ma vᴜtiari.
44010038	E'yo nderi ece e'yo Munguni Yesu Nazaretiari pezᴜ odᴜ osᴜzᴜ drinia Orindi Alatararᴜsi, okposi indiri; eri aci pari dri dria e'yo onyirᴜ 'yezᴜ, azini 'ba dria Satanini inzale ombele ci 'diyi ma rua atizᴜ, Munguni ovᴜle tualᴜ eri berisi.
44010039	Ama ovᴜ 'ba e'yo dria erini 'yele angᴜ Yahudini ma alia azini Yerusalemua 'diyi ma eti nzepi 'diyirᴜ. Yi fu eri yini eri diria pati rᴜaa ;
44010040	te Mungu enga eri dika o'du narisi, azini e'da eri indi;
44010041	'ba dria milia kᴜ, te ama 'ba Munguni opele ovᴜzᴜ 'ba e'yo eti nzepi 'diyirᴜ 'diyi ma milia, ama'i 'ba nyapi mvupi tualᴜ eri be erini engaria 'ba draza ma eselia 'boria 'diyi.
44010042	Te eri azi amani e'yo olᴜzᴜ 'ba vᴜ, e'yo eti nzezᴜ, kini agu 'diri eri 'ba Munguni pele ovᴜzᴜ 'ba idrirᴜ pi ma e'yo lizᴜ 'ba draza 'diyi be indiri.
44010043	Nabi dria yi nze 'ba 'diri ma e'yo eti, kini, 'ba dria eri a'ipi 'diyi yi isu e'yo onzi wuza eri ma rusi ra.
44010044	Peteroni nga e'yo 'diri 'yoria, Orindi Alatararᴜ esi va 'ba dria e'yo 'diri eripi 'diyi dria.
44010045	Te 'ba a'ipi ovᴜpi lizarᴜ ecapi tualᴜ Petero be 'diyi yi osu tᴜ feta Orindi Alatararᴜnirini i osᴜle 'ba Jururᴜ 'diyi ma dria indirisi.
44010046	A'disikᴜ yi eri yini e'yo 'yoria ti ndᴜ ndᴜsi Mungu ru inzizᴜ. Vᴜtinia Petero omvi e'yo kini,
44010047	A'di eco yi ogazᴜ baputizi fezᴜ 'ba 'diyi drini ya, yi'i Orindi Alatararᴜ a'ipi ekile amani a'ilerile 'diyi?
44010048	Eri nga di azi baputizi fezᴜ yi dri Yesu Kristo ma rusi. Vᴜtinia yi 'ba matᴜ eri vᴜ ma ovᴜ nga yi be o'du were ka.
44011001	Ba ti opele azini adripi ovᴜpi Yudiaa 'diyi, yi eri e'yo 'ba Jururᴜ 'diyini e'yo Munguni a'izᴜ indiri.
44011002	Te Petero ka tu Yerusalemua, 'ba azini 'ba liza 'diyi ma eselia ga agata eri be,
44011003	'yozᴜ kini, A'di e'yosi mi fi 'ba lile kᴜ 'diyi ma eselia nyaka nyazᴜ tualᴜ yi be?
44011004	Te Petero 'ba e'yo ece yi dri alᴜ alᴜ kini:
44011005	Ma ovᴜ ndra aku amborᴜ Yoparia Mungu zizᴜ; ma avani otiria ma ndre eceta alia afazᴜ ekile bongo walarᴜle, o'izarᴜ oji kalania su 'diyia, osile va engazᴜ 'buari; eri esi va ma vᴜ.
44011006	Mani mile sᴜria ruania okposi, ma dro asisile drinia, ma ndre anyapa pa su be 'diyi dria, anyapa asea 'diyi be, afa acipi agatisi 'diyi, aria 'bua 'diyi be indi.
44011007	Te ma eri o'dukoni 'yoria ma tia kini, Mi enga, Petero; mi li, mi nya.
44011008	Te ma 'yo, 'Dini yo, Opi; te afa saarᴜ azini alatara kokorᴜ fini nga drio ma tilia alᴜni kᴜ.
44011009	O'duko omvi e'yoni pale iririsi engazᴜ 'bua kini, Afa Munguni 'bale alatararᴜ 'diyi mi ma omve yi saarᴜ kᴜ.
44011010	E'yo 'diri ovᴜ 'yezarᴜ 'dini pale na, vᴜtinia afa dria ovᴜ 'duzarᴜ dika 'bua.
44011011	Mi ne, coti 'ba na tini epele ma vᴜ engapi Kaisariaa 'diyi yi oso pa jo amani ovᴜzᴜri ma drilialerᴜ.
44011012	Orindi nga 'yo ma tia kini, Mi mu yi be 'ba ma esele cozᴜ kᴜ. Adripi azia 'diyi nga mu ma be tualᴜ, ama fi 'ba nderi ma joa.
44011013	Eri nga ece ama dri e'yo erini malaika nezᴜ pa soria jo ini ma aliari, 'yo eri tia kini, Mi pe 'ba ti Yopaa Simoni yini omvele Peterori omvezᴜ;
44011014	eri nga mi dri e'yo olᴜ mini ngazᴜ mi pazᴜ ani, mi'i tualᴜ 'ba mi vile joa 'diyi be dria beni.
44011015	Mani 'baria 'yoria, Orindi Alatararᴜri nga esi va yi dria ekile ama dria okorile.
44011016	Ma nga di e'yo Opini ndra 'yoleri ega, kini, Yohana fe ndra ini baputizi yisi, te emi'i, emi nga baputizi bi Orindi Alatara-rᴜsi.
44011017	Awa'dini Mungu ka feta fe yi dri trotro erini fele ama dri amani Opi Yesu Kristo a'izᴜrisirile, ma a'di'i ya ecozᴜ Mungu ogazᴜ 'dini?
44011018	Yi ka e'yo nderi eri 'bo, yi ovᴜ ciri, azini yi inzi Mungu 'yozᴜ kini, Ka'dini Mungu fe Juru dri asi ojazᴜ fizᴜ idria indi.
44011019	Te 'ba ovᴜpi erezarᴜ inzata engapi Setefano ma e'yosirisi 'diyi, yi ca kpere Foenikia azini Kuporoa azini Antiokiaa, yi olᴜ e'yo kiri 'ba Yahudini dri a'dule.
44011020	Te 'ba azini yi eselia, 'ba engapi Kuporoa azini Kurenea 'diyi, yini ecaria Antiokiaa yi 'ba e'yo 'yo 'ba Girikirᴜ 'diyi tia indi, Opi Yesuni olᴜzᴜ.
44011021	Dri Opini ovᴜ yi be, 'ba ongᴜlᴜmᴜrᴜ kakaᴜ a'ipi 'diyi yi oja yi Opi vᴜ.
44011022	E'yo yini ku cazᴜ kpere kanisa ovᴜpi Yerusalemuari ma bilia, yi pe Baranaba ma ti Antiokiaa.
44011023	Erini ecaria, erini asi ndriza Munguni ndreria, eri ovᴜ ayikosi ; eri omi asi yini dria yi ma 'ba asi yini okporᴜ yi ebizᴜ Opi vᴜ 'dani ;
44011024	erini ovᴜle 'ba onyi be, gazarᴜ Orindi Alatara-rᴜsi azini a'itasi trerisi. Te 'ba kakaᴜ o'ba yi Opi vᴜ.
44011025	Te Baranaba fᴜ muzᴜ Tarisoa Sauloni ndazᴜ;
44011026	ka eri isu 'bo, eri ji eri Antiokiaa. Eri eca 'dini, eli alᴜ pi ma alia yi eci yi ti tualᴜ 'ba kanisani be, yi imba 'ba karakaraᴜ ; 'ba e'do 'ba Yesu vᴜti bipi 'diyi ma rᴜ omve 'ba Kristonirᴜ okoni Antiokiaa.
44011027	Ewu nderisi nabi esi engazᴜ Yerusalemua ecazᴜ Antiokiaa.
44011028	'Ba alᴜ yi eselia eri ma rᴜ Agabo, eri so pa uru e'yo ondrizᴜ Orindisi kini liki amborᴜni nga 'de angᴜ wudrikurᴜ dria ma alia; eri eca 'dinile ewu Kilaudionisi.
44011029	'Ba Yesu vᴜti bipi 'diyi 'ba asi yini afa feza ti pezᴜ adripi Yudiaa 'diyi vᴜ ekile yi alᴜ alᴜni ecolerile;
44011030	yi 'ye 'dini indi, tini pezᴜ 'ba 'wara vᴜ Baranaba pi ma dria Saulo be.
44012001	O'du nde 'diyi ma eselia opi Herode 'ba 'ba kanisani azini 'diyi inza okporᴜ i drisi.
44012002	Eri fu Yakobo adripi Yohananiri seisi;
44012003	ka ndre 'ba Yahudini ovᴜ ani ayikosi eri 'ye Peteroni bi vᴜni indi. 'Diri ovᴜ o'du 'ba Yahudini mikate akufi kokorᴜri nyazᴜ 'diyi ma eselia.
44012004	Eri ka eri bi 'bo, eri 'ba eri arujoa, fe eri asikari mᴜdri drini azia 'diyi dri ageini tezᴜ su su; eri ega eri ofᴜzᴜ amve 'ba ma drilia omu Agaza 'ba drilesiri ka i de raria.
44012005	'Dini yi te Petero ma agei arujoa; te 'ba kanisani 'diyi ri Mungu zi eri dri asi driasi.
44012006	Ini nde Herodeni 'yezᴜ eri ofᴜzᴜ amverisi, Petero ovᴜpi otizarᴜ anzirikᴜ irisirini o'du koria asikari iri eselia, isu de asikari pa sopi jotilea 'diyi yi arᴜjo agei te;
44012007	mi ndre, malaika Opini so pa eri ageia, te diza aza angᴜ jo aliza nderi alia; eri sa Peteroni ejea eri orᴜzᴜ, kini, Mi nga mbele! Anzirikᴜ eri dri otizᴜri nga di ayi va.
44012008	Malaika 'yo eri tia kini, Mi a'di mi opile, mi su enyiriko mini mi paa. Eri 'ye 'dinile. Eri 'yo tinia, Mi 'be bongo mini mi ruaa, mi emu di ma vᴜtisi.
44012009	Eri efᴜ ra, mu eri vᴜtisi ; te eri nini kᴜ kani e'yo malaikani 'yeleri ovᴜ adarᴜ kani yo, eri ega i ndre afa ndrezani.
44012010	Yini asikari arujo agei tepi esele okori agaria iriri be 'boria, yi eca kalitile ayarᴜ 'bani efᴜzᴜ aku amborᴜriaria. Kalitile nderi zi i ceni, yi fᴜ amve aga geri ariti alᴜ; coti malaika kᴜ eri ra.
44012011	Petero ma asi ka emvi 'bo eri 'yo kini, Curu'do ma ni adarᴜ Opi epe malaika ini ma ti ma pazᴜ Herode ma driani, azini e'yo dria 'ba Yahudini egale 'yele ma vᴜri ma alia indi.
44012012	Eri ka e'yo 'di iyiki ra, eri mu ca Maria vile akua, eri Yohana yini omvele rᴜ azinisi Marako'iri ma andri'i, pari 'ba kakaᴜni yi okᴜzᴜ Mungu zizᴜria.
44012013	Eri ka jotile kpo ra, zamva runi Roda'i emu eri alu.
44012014	Erini niria eri Petero ma o'duko, eri zini jotile ayiko dri kᴜ, te eri fi ongusi, 'yo ra Petero so pa amve jotilea 'daa!
44012015	Yi 'yo eri tia kini, Mi aza aza. Te eri 'yo yi tia 'dani okposi kini eri 'dini. Awa'dini yi ‘yora, Eri ovᴜ malaika erini!
44012016	Te Petero ri jotile kpo 'dani; te yini ziria yi ndre eri, yi ovᴜ taisi.
44012017	Te eri oga drisi yi dri e'yo 'yoko si, eri ece yi dri e'yo Opini eri ofᴜzᴜ arᴜjoari. Eri 'yo kini, Emi olᴜ e'yo 'diri Yakobo pi dri adripi be indi. Eri ko dri muzᴜ pari azinia.
44012018	Angᴜni atiria 'boria, o'yoŋa ovᴜ asikari ma eselia ambo Pete-roni muzᴜ ngoa yari ma e'yosi.
44012019	Herode ka eri nda ti, eri ozi asikari arujo agei tepi 'diyi e'yo yini lizᴜ, eri azi yi ofuzᴜ. Te eri enga Yudiaa sizᴜ Kaisariaa, eri te 'dale.
44012020	Asi Herodeni ovᴜ adrasi 'ba Turoa azini 'ba Sidonia 'diyi be; yi eca eri vᴜ asi alᴜsi, azini yi ka Blasito 'ba azi ngapi opi vile joa 'diyi ma driliari 'ba yi agyirᴜ 'bo, yi a'i asi anzurᴜ adra dezᴜ, a'disikᴜ 'ba yi vile angᴜa 'diyi adri nyaka yini isu opi vile angᴜa.
44012021	O'du pelerisi Herode su bongo ini opiniri, erini riria va ogᴜŋa dria e'yo aziria yi tia.
44012022	'Ba ongᴜlᴜmᴜrᴜ yi otre o'duko urusi kini, 'Di o'duko munguni, 'baniri yo!
44012023	Coti malaika Opini co eri ra, a'disikᴜ eri feni diza Mungu dri kᴜ ; o'bu nya aleni, dra ra.
44012024	Te e'yo Munguni zo dika, ezᴜ tre.
44012025	Baranaba pi emvi engazᴜ Yerusalemuarisi Saulo be, yi ka azi yini de 'bo; yi e'du Yohana yini omvele ru azinisi Marako'iri emvizᴜ yi be.
44013001	Isu kanisa Antiokiaari ma alia nabi azini 'ba 'ba imbapi 'diyi indi, Baranaba pi, Simeoni yini omvele Nigerirᴜri pie, Lukio 'ba Kureneari pie, Manaeni adripi zopi tualᴜ Herode beri pie, Saulo pie.
44013002	Yini azi ngaria Opi dri azini yini nyaka 'daria, Orindi Alatararᴜ ‘yora, Emi pe Baranaba pi ndᴜ Saulo be, yi ma nga azi mani yi omvezᴜri'i.
44013003	Yini nyaka 'daria azini Mungu ziria 'boria, yi ti dri yi dria, kᴜ yi muzᴜ.
44013004	'Dini, yini ovᴜle ti pezarᴜ Orindi Alatararᴜsirisi, yi si Selukiaa ; engazᴜ 'dale yi mu ogᴜrusi Kuporoa.
44013005	Yini ovᴜria Salamisia, yi olᴜ e'yo Munguni pari 'ba Yahudini yi okᴜzᴜ 'diyi ma alia. Yohana ovᴜ yi be yi aza kozᴜ indi.
44013006	Yini agaria angᴜ nde i lipi miri ma aliari ma eselesi dria cazᴜ kpere Pafoa 'boria, yi isu agu alᴜ oleoᴜrᴜ, nabi inzorᴜ 'ba Yahudini, runi Bara-Yesu'i.
44013007	Eri ovᴜ tualᴜ Serigio Paulo opi 'ba Rumia 'diyini pele azi ngazᴜ angᴜ nderiari be. Opi nderi 'ba ondᴜarᴜni, eri omve Baranaba pi i vᴜ Saulo be, le e'yo Munguni erizᴜ.
44013008	Te Eluma 'ba oleoᴜrᴜ nderi (rᴜ erini ma efi 'dini) arᴜ yi dri agatasi, lezᴜ opini ojazᴜ kazᴜ a'izᴜ kᴜ.
44013009	Te Saulo 'bani omvele Paulo, gapi Orindi Alatararᴜsi treri, eri sᴜ mile ruania okporᴜ,
44013010	eri 'yo ra kini, Lokiri ga mi alia tre e'yo onzi dria be, mi mva Satanini! Mi ari'bo e'yo onyirᴜni dria, mi kᴜni geri kililirᴜ Opiniri ojazᴜ kᴜ ya?
44013011	Curu'do mi ne, dri Opini ovᴜ mi ruaa, mi mileni nga dra ra, mi ngani eco etu ndrezarᴜ cazᴜ o'du azinisi kᴜ. Coti apᴜrᴜsa azini angᴜ inirᴜ 'ba yi asᴜ eri dria, eri mu 'ba ndazᴜ i sezᴜ drisi.
44013012	Te opini e'yo i 'yepiri ndreria eri a'i ra, eri ovᴜ taisi tᴜ imbata Opinisi.
44013013	Te Paulo 'ba acipi eri be 'diyi be, yi fi oguru alia engazᴜ Pafoa cazᴜ Perigaa angᴜ Pamfuliania. Te Yohana eri kᴜ yi ra, da dri vile mvizᴜ Yerᴜsalemua;
44013014	te yi aga engazᴜ Perigaa cazᴜ Antiokia angᴜ Pisidianima aliaria. Teo'du sabatoni-si yi fi pari 'ba Yahudini yi okᴜzᴜria^ yi ri va.
44013015	Yini buku azitaniri laria nabini be 'boria, 'ba amborᴜ ovᴜpi jo 'bani okᴜzᴜri drilia 'diyi yi pe 'ba ti yi vᴜ, yi ‘yora, Adripi, emi ka ovᴜ e'yo asi omizani be imbazᴜ 'ba dri, emi 'yo.
44013016	Paulo eri enga, erini yi ogaria drisi eri 'yo kini : Emi agupi Israelini azini emi 'ba Mungu rᴜpi 'diyi, emi eri.
44013017	Mungu suru 'diri Israeliniri ope ndra ama a'bipi, eri 'ba suru nde urᴜ ewu yini adrizᴜ angᴜ Misiri-niarisi, ofᴜ ndra yi wu okporᴜ inirisi.
44013018	Te ekile eli kali su 'dipi ma alia dria eri mba yi ma ta asi tezasi roko dria.
44013019	Eri ka suru jururᴜ aziri angᴜ Kananini ma alia 'diyi ma dri ja 'bo, eri fe angᴜ 'ba nde 'diyini yi dri ovᴜzᴜ yinirᴜ ekile eli tᴜrᴜ su drini kali towile.
44013020	E'yo 'diri ma vᴜtia, eri fe 'ba e'yo olipi 'diyi yi dri ecazᴜ nabi Samueli vᴜ.
44013021	Vilerisi yi zi opi; azini Mungu fe yi dri Saulo Kisi mvi, 'ba suru Benyaminini, eli kali su.
44013022	Eri ka eri nze ra, eri enga Daudini ovᴜzᴜ opi yini; eri nze eri ma e'yo eti 'yozᴜ kini, Ma isu Daudi Yese mvini, eri 'ba ma asini lele ngapi e'yo dria mani leleri 'yepiri'i.
44013023	Engazᴜ agu 'di ma ori ma alia, Mungu eji Israeli vᴜ 'Ba 'ba Papiri Yesu, ekile erini azile ndrarile.
44013024	De eri ecani kᴜ, Yohana olᴜ baputizi asi ojazani ma e'yo 'ba Israelini 'diyi dri dria.
44013025	Yohana ka 'ye acita erini de, eri 'yo, Emi ega ma a'di'i ya? Ma eri'i yo. Te emi ne, 'ba azini nga emu ma vᴜtia, mani dri fuzᴜ onyisi enyiriko eri ma paari ayuzᴜ kᴜri'i.
44013026	Adripi, a'bianzi Iburahimuni azini 'ba Mungu rᴜpi ovᴜpi emi eselia 'diyi, epe pata 'diri ma e'yo ma ti ama vᴜ 'bo.
44013027	Te 'ba ovᴜpi Yerᴜsalemua 'diyi 'ba yi dri cepi 'diyi be, yini 'ba 'diri nile kᴜrisi azini yini o'duko nabini ovᴜpi lazarᴜ sabato dria vᴜsi 'diyi vale kᴜrisi indi, yi fe e'yo 'diyi ma 'ye yi trotro, yini eri ndele e'yo lizasirisi.
44013028	Yi isuni e'yo efi eri alia eri fuzᴜri kᴜ, te ti yi a'i Pilato ma fu eri.
44013029	Te yi ka fe e'yo ovᴜpi sizarᴜ eri ma e'yosi 'diyi dria ma 'ye yi trotro 'bo, yi trᴜ eri pati rᴜaasi, yi sa eri 'bilia.
44013030	Te Mungu enga eri 'ba draza ma eseliasira;
44013031	eri e'da i o'du kakaᴜ 'ba engapi Galilia emupi eri be Yerusalemua 'diyi dri, 'ba 'diyi ovᴜ curu'do 'ba e'yo erini ma eti nzepi 'ba dri 'diyirᴜ.
44013032	Te ama olᴜ e'yo bari emi dri aziza Munguni azile ndra ama a'bipi driri'i;
44013033	eri fe aziza nderi ma 'ye i ama'i anzi yini dri erini Yesu engalerisi; ekile ovᴜpi sizarᴜ zaburi iriri ma aliarile indi, Mi ma Mvi'i, andrᴜ ma ti mi ra.
44013034	E'yo erini eri engazᴜ 'ba draza ma eselia erini ngazᴜ mvizᴜ mazᴜ dika kᴜri, e'yo nderisi eri 'yo 'dinile, Ma nga e'yo onyirᴜ Daudini alatararᴜ azini adarᴜ 'diyi fe mi dri.
44013035	E'yo 'dirisi eri 'yo zaburi azini ma alia indi, Mi ngani fe 'Ba Alatararᴜ miniri ma ma kᴜ.
44013036	Te Daudi ka ndra azi nga a'bianzi ewu erinisi 'diyi dri ekile Munguni edelerile 'boria, eri ko o'du ra, sa eri tualᴜ a'bipi erini 'diyi be, ma ra;
44013037	te eri'i Munguni engale 'ba draza ma eseliari, 'ba nderi mani kᴜ.
44013038	Agupi ma adripirᴜ 'diyi la, emi ma ni di e'yo 'diri ani, ama olᴜ emi tia kini e'yo onzi ovᴜ wuzarᴜ 'ba nde. 'dori ma e'yosi,
44013039	te 'ba 'dirisi yi la 'ba dria eri a'ipi 'diyi kililirᴜ, e'yo dria emini ecole ovᴜzarᴜ lazarᴜ kililirᴜ azita Musanisi kᴜ 'diyi ma alia.
44013040	E'yo 'disi emi ma ne onyirᴜ, e'yo nabini 'yoleri kazᴜ ecazᴜ emi vᴜ kᴜ :
44013041	Emi ne, emi 'ba e'yo onzopi afᴜsi 'diyi, emi ma ovᴜ taisi, emi ma afi ra; a'disikᴜ ma 'ye 'yeta ewu eminisi, 'yeta nderi emi ngani a'i alᴜni kᴜ, 'ba ka tro olᴜ emi dri ti.
44013042	'Bani efᴜria, yi 'ba matᴜ yi vᴜ yi ma olᴜ e'yo 'diyi yi tia sabato ecapirisi.
44013043	'Ba okᴜzaa 'diyini yi erezᴜ 'borisi, 'ba Yahudini kakaᴜ azini 'ba Mungu rᴜpi engazᴜ suru azinia yi ojapi 'ba Yahudinirᴜ 'diyi yi bi Paulo pi ma vᴜti Baranaba be ; te yi'i, yi 'yo yi be yi asi imbazᴜ yi . ma ebi yi asi ndriza Munguni be 'dani.
44013044	Sabato ecapirisi 'ba aku amborᴜ nderi ma alia 'diyi eca ekile dria e'yo Munguni erizᴜ.
44013045	Te 'ba Yahudini yi ka 'ba ongᴜlᴜmᴜrᴜ ndre, yi ovᴜ ma'yalasi tre, yi 'ba agata ga e'yo Pauloni olᴜlerisi, yi eri o'da o'da.
44013046	Te Paulo pi Bara-naba be yi 'yo e'yo uri kokorᴜ, 'yozᴜ kini, Adani, e'yo Munguni ma ovᴜ olᴜzarᴜ emi dri oko raka. Te 'dini emini e'yo nderi zele 'dalerisi, emini egale kini sini emi idri 'dani 'dani isuzᴜ kᴜrisi, emi ne, ama oja ama 'ba Jururᴜ 'diyi vᴜ.
44013047	Opini azita fele ama dri 'dinirisi, Ma 'ba mi ovᴜzᴜ dizale 'ba Jururᴜ 'diyi dri, 'dini mi ma ji e'yo patani wudrikuru ma kalatini asiria.
44013048	'Ba Juruni yi ka e'yo nderi eri ra, yi ovᴜ ayikosi, yi inzi e'yo Opini ; te 'ba dria opele idri 'dani 'dani isuzᴜ ra 'diyi, yi a'i ra.
44013049	E'yo Opini eri ku wakaka angᴜ nderia dria.
44013050	Te 'ba Yahudini yi mu okᴜ 'wara inzita yini ma vᴜti bipi avasi 'diyi vᴜ, azini agupi amborᴜ aku nderia 'diyi vᴜ indi, yi esᴜ yi bile inzata fezᴜ Paulo pi dri Baranaba be, dro yi angᴜ yini ma eseliasi ra.
44013051	Te 'ba 'diyi yi we irifᴜra yi ma paari va yi vᴜ, yi mu Ikoniaa.
44013052	'Ba Yesu vᴜti bipi 'diyi yi ga ayikosi tre, Orindi Alatararᴜrisi indi.
44014001	Eri eca 'dini Ikoniaa, yi fi tualᴜ pari 'ba Yahudini yi okᴜzᴜria, yi olᴜ e'yo, 'dini 'ba ongᴜlᴜmᴜrᴜ kakaᴜ, 'ba Yahudini azini 'ba Girikini indi, yi a'i ani.
44014002	'Ba Yahudini a'ipi kᴜ 'diyi yi enga 'ba Juruni, yi oja 'ba 'diyi ma asi onzi adripi nde 'diyi vᴜ.
44014003	'Dini yi ovᴜ 'dale o'du fudri ci e'yo olᴜzᴜ uri kokorᴜ Opi ma e'yosi; Opi eri nze 'ba dri asi ndriza ini ma e'yo ma eti, okpo fezᴜ yi dri eceta pi 'yezᴜ tali osutarᴜ 'diyi be.
44014004	Te 'ba aku amborᴜ nde alia 'diyi yi co yi ma esele iri; azini 'diyi le 'ba Yahudini, azini 'diyi le 'ba ti opele 'diyi'i.
44014005	Te 'ba Juruni azini 'ba Yahudini 'diyi, 'ba yi dri cepi 'diyi be, yi le omba 'ba e'yo 'yezᴜ yi ruaa atrirᴜ, yi o'bezᴜ onisi indi.
44014006	Te yi ka e'yo nderi eri ra, yi apa aku amborᴜ angᴜ Lukaonia ma alia 'diyia, yi ma ru Lusitera azini Derebe, azini angᴜ ovᴜpi yi ageia ogogoria ;
44014007	'dale yi ovᴜ e'yo bari olᴜria.
44014008	Te Lusiteraa agu alᴜ ripi valesi ecopi acipi kᴜri indi; eri osi trᴜa andri ma alia pa acoza be 'dani, acini nga drio alᴜni kᴜ.
44014009	Agu nderi eri Pauloni e'yo olᴜria; Paulo sᴜ mile ruania okposi, erini neria eri ovᴜ a'ita i pazᴜri be,
44014010	eri 'yo o'duko urᴜsi kini, Mi so pa urulesi. Eri mbᴜ uru, 'ba aci aci.
44014011	'Ba ongᴜlᴜmᴜrᴜ ka e'yo Pauloni 'yeleri ndre, yi enga o'duko yini urᴜ, yi 'yo ti Lukaonianisi, Mungu yi esi va ama vᴜ wura be ekile 'bale!
44014012	Yi 'da Baranaba ma ru Zeu'i, yi 'da Paulo ma rᴜ Herima'i, erini ovᴜle 'ba e'yo olᴜpi tᴜrisi.
44014013	Atalaᴜ edeta edepi Zeuniri, orijo erini ovᴜ aku amborᴜ nderi drilia amvelerᴜ, eri eji tiago edezarᴜ patibi onyiafarᴜsi 'diyi kalitilea, yi le edeta ede 'ba ongᴜlᴜmᴜrᴜ be tualᴜ.
44014014	Te 'ba ti opele 'diyi Baranaba pi Paulo be, yi ka e'yo nderi eri 'bo, yi osi bongo yini, yi onzᴜ 'ba ongᴜlᴜmᴜrᴜ ma eseliasi, yi otre okposi 'yozᴜ kini,
44014015	Agu 'diyi la! Emi e'yo 'diyi 'ye 'dini a'disi ya? Ama'i ama ovᴜ 'ba rua be ekile emile, te ama olᴜ emi dri e'yo bari kini emi ma oja emi e'yo toko toko 'diyi kᴜzᴜ, emi ma a'i Mungu idrirᴜ 'bu 'bapi nyaku pi, miri pie, afa alenia 'diyi pie driari.
44014016	Ewu agapi 'boria, eri kᴜ ndra 'ba Juruni dria acizᴜ waa yini lelerile;
44014017	te ti, kᴜni i e'yo eti nzeza kokorᴜ kᴜ, te eri 'ye onyirᴜ, eri fe emi dri ozoo 'buari, ewu nyakani kazᴜ 'diyi be, erini feria emi aleni traria nyakasi azini emi asini garia ayikosi.
44014018	Te e'yo yini 'yole 'diyisi yi oga 'ba ongᴜlᴜmᴜrᴜ ewasi edeta edezᴜ yi dri.
44014019	Te 'ba Yahudini engapi Antio-kiaa azini Ikoniaa 'diyi eca 'dale; yi esᴜ 'ba ongᴜlᴜmᴜrᴜ ma bile Pauloni o'bezᴜ onisi. Yi ka eri o'be 'bo, yi se eri aku tia amve, yini egale kini dra 'borisi.
44014020	Te 'ba Yesu vᴜti bipi 'diyini pa soria eri ageia, eri enga ra, fi aku amborᴜa ; te drᴜsi 'dini, eri fᴜ mu Derebea tualᴜ Baranaba be.
44014021	Yi ka de e'yo bari olᴜzᴜ aku amborᴜ nderi ma alia 'bo, yi ka 'ba kakaᴜ oja 'ba Yesu vᴜti bipirirᴜ 'bo, yi nga mvi Lusiteraa azini Ikoniaa azini Antiokiaa,
44014022	'ba Yesu vᴜti bipi 'diyi ma asi otᴜzᴜ ovᴜzᴜ okporᴜ, yi ma asi omizᴜ indi yi ma te a'ita nderi ma alia 'dani, 'yozᴜ onyirᴜni ama ma fi suru Mungunia geri inzata kakaᴜ ma aliarisi.
44014023	Te yi ka 'ba 'wara ope yi dri kanisa vᴜsi 'bo, yini Mungu ziria nyaka 'daza be, yi kᴜ yi Opi yini a'ile 'bori dri.
44014024	Yi aga Pisidiaasi, yi eca Pamfuliaa.
44014025	Yi ka e'yo olᴜ Peri-gaa 'bo, yi si Ataliaa;
44014026	engazᴜ 'dale yi fi oguru alia muzᴜ Antiokiaa, pari ndra 'bani yi kᴜzᴜ asi ndriza Munguni dri azi yini dele curu'do 'bori 'yezᴜria.
44014027	Yi ka eca ra, yi okᴜ 'ba kanisani tualᴜ, yi ece yi dri e'yo dria Munguni 'yele tualᴜ yi beri, azini e'yo Munguni jotile a'itaniri zizᴜ 'ba Jururᴜ driri.
44014028	Yi ovᴜ 'dale o'du kakaᴜ tualᴜ 'ba Yesu vᴜti bipi 'diyi be.
44015001	Te 'ba azini 'diyi enga Yudiaa emu ra, yi imba adripi kini, Emi ka ovᴜ agele liza Musani azileri kokorᴜ, emi econi emi pazarᴜ kᴜ.
44015002	Paulo pi Baranaba be yi ka agata ga e'yo ozizᴜ yi be ambo, yi azi Paulo pi tia Baranaba pie, 'ba azini 'diyi pie, yi ma tu Yerusalemua 'ba ti opele azini 'ba atalaᴜrᴜ 'diyi vᴜ ozita 'dirisi.
44015003	'Dini kanisani yi ti peria, yi aga Foenikia azini Samariaa, 'ba Juruni yi ma asi ojazᴜri ma e'yo olᴜzᴜ ; yi fe ayiko amborᴜ adripi dri dria.
44015004	Yini caria Yerᴜsalemua, 'ba kanisani 'diyi pi a'i yi ra, 'ba ti opele 'diyi pie, 'ba 'wara kanisani 'diyi pie; yi ece yi dri e'yo dria Munguni 'yele tualᴜ yi be 'diyi.
44015005	Te 'ba azini suru Farisaini ma eselia a'ipi 'diyi oso pa, 'yozᴜ, 'Ba 'diyi ma ovᴜ lizarᴜ, ma azi yi ma 'ye azita Musani indi.
44015006	'Ba ti opele 'diyi okᴜ yi tualᴜ 'ba 'wara be e'yo nderi egazᴜ.
44015007	Yi ka yi ozi yi eselia ozitasi ambo 'bo, Petero nga di enga 'yo yi tia kini, Ma adripi la, emi ni Mungu pe ndra ma drio emi eselia, 'dini 'ba Jururᴜ 'diyi ma eri e'yo bari ma tisi, yi ma a'i ani.
44015008	Mungu asisile nipiri eri nze e'yo yini ma eti, erini Orindi Alatararᴜ fele yi dri tro tro erini fele ama dririlerisi;
44015009	eri coni ama esele yi be kᴜ. te eri oji asi yini alarᴜ a'itasi.
44015010	E'yo nderisi curu'do emi o'bi Mungu a'disi ya, emini kulumgbu ombele 'ba Yesu vᴜti bipi 'diyi ma ombelearisi? Ama a'bipi azini ama'i indi, ama econi kulumgbu nzizarᴜ nderi 'duzarᴜ kᴜ.
44015011	Te ama a'i ama nga ovᴜ pazarᴜ 'yeta anzutiri Opi Yesunirisi, ekile 'ba 'diyile 'dini.
44015012	'Ba ongᴜlᴜmᴜrᴜ dria yi ovᴜ ndi; yi co bile e'yo Baranaba pini olᴜle Paulo beri erizᴜ, yini eceta azini tali osutarᴜ Munguni 'yele 'ba Juruni ma eselia dri yinisi 'diyi ma e'yo eceria.
44015013	Yi ka de e'yo olᴜzᴜ 'bo, Yakobo omvi e'yo kini, Ma adripi la, emi eri e'yo mani 'yoleri.
44015014	Simeoni olᴜ Munguni 'ba Jururᴜ andrizᴜ oko 'ba opezᴜ yi eselia eri ma rusiri ma e'yo.
44015015	E'yo nabini 'yole 'diyi yi fu dri e'yo nderi be tro-tro, ekile erini ovᴜle sizarᴜrile,
44015016	E'yo 'diyi ma vᴜtia ma nga emvi ra, ma nga jo Daudini asᴜrᴜpi vari si dika ; ma nga pari andrᴜrᴜ eriniri si dika, ma nga eri edre urᴜ,
44015017	'dini 'ba joloko acepi 'diyi ma nda Opini ani, 'ba Jururᴜ dria ovᴜpi omvezarᴜ rᴜ manisi 'diyi be indi,
44015018	Opi, eri'i e'yo 'diyi ecepi engazᴜ driowuri, 'yo 'dini.
44015019	E'yo 'disi ma li e'yo 'dini, ama ma ecandi 'ba engapi Juru eselia yi ojapi Mungu vᴜ 'diyi kᴜ,
44015020	te ama ma si yi dri waraga, yi ma ga afa mungu toko edezᴜri si, ali 'baza pie, anyapa nzile nziri pie, ari pie.
44015021	Te engazᴜ ewu driorisi Musa ovᴜ 'ba e'yo erini olᴜpi 'diyi be aku amborᴜ vᴜsi dria, te yi la e'yo erini pari 'ba Yahudinini yi okᴜzᴜria sabato vᴜsi.
44015022	Te eri ovᴜ onyirᴜ 'ba ti opele 'diyi pi ma milia 'ba 'wara be, 'ba kanisani 'diyi dria be indi, 'ba opezᴜ yi eselia ti pezᴜ Antiokiaa tualᴜ Paulo pi Baranaba be. Yi pe Yudasi yini omvele ru azinisi Barasaba'i, azini Sila, yi 'ba ambo 'wara adripi eselia;
44015023	pe yi ti waraga 'diri be kini : Adripi amani 'ba Juruni eselia Antiokiaa, azini Suriaa.. azini Kilikiaa 'diyi, ama adripi emini 'ba ti opele ''diyi 'ba 'wara 'diyi be, ama zi emi ci ci.
44015024	Ama eri kini 'ba azini efᴜpi ama eselia 'diyi fe emini abazᴜ e'yo 'yozasi, asisile emini ezazᴜ, de ama feni azita yi dri 'yezᴜ 'dini kᴜ.
44015025	E'yo 'disi amani ama okᴜria asi alᴜsi tualᴜ, eri ovᴜ onyirᴜ ama milia 'ba azini opezᴜ, yi ti pezᴜ emi vᴜ Paulo azini Baranaba 'ba amani lele tᴜ 'diyi pie,
44015026	'ba ndra idri yini adipi dra dri Opi amani Yesu Kristo ma rusi 'diyi.
44015027	E'yo 'diyisi ama pe Yudasi pi ma ti Sila be, yi nga e'yo olᴜ emi tia yi ma tisi indi.
44015028	A'disikᴜ eri ovᴜ onyirᴜ Orindi Alatararᴜ ma milia, ama ma milia indi, afa azini nzizarᴜ agapi ra 'diyi 'bazᴜ emi ombelea kᴜ, pe lᴜ e'yo amborᴜ 'diyi a'dule :
44015029	emi ma ga afa mungu toko 'diyi edezᴜ 'diyi pi si, ari pie, anyapa nzile nzi 'diyi pie, ali 'baza pie. Emi ka emi ta mba e'yo 'diyisi, emi nga 'ye onyirᴜ. Emi adri di onyirᴜ.
44015030	Yini yi ti peria 'boria, yi si Antiokiaa; yi okᴜ 'ba ongᴜlᴜmᴜrᴜ tualᴜ, yi fe waraga nderi yi dri.
44015031	Yi ka eri la ra yi ovᴜ ayikosi asi omiza nderisi.
44015032	Yudasi pi Sila be, yini ovᴜle 'ba nabinirisi, yi omi adripi ma asi e'yo kakaᴜsi indi, yi 'bazᴜ okporᴜ.
44015033	Yi ka ovᴜ 'dale o'du izᴜ were, adripi nde 'diyi pe yi ti asi anzurᴜ be mvizᴜ 'ba yi ti pepi 'dayi vᴜ.
44015034	Te eri ovᴜ onyirᴜ Sila ma milia ovᴜzᴜ 'daa.
44015035	Te Paulo pi Baranaba be, 'ba azini be kakaᴜ, yi te Antiokiaa 'ba imbaria azini e'yo Opini olᴜria.
44015036	O'du ka aga were 'bo Paulo 'yo Baranaba tia kini, Mi emu, ama mvi aku ambo ambo amani e'yo Opini olᴜzᴜ 'diyia dria, adripi alenia 'diyi andrizᴜ, kani yi ovᴜ ngoni yani.
44015037	Baranaba le Yohana yini omvele Marako'iri 'duzᴜ muzᴜ yi be.
44015038	Te Paulo leni eri 'duzᴜ yi be kᴜ, ndra erini yi kᴜle angᴜ Pamfuliaa, erini mule azi ngazᴜ yi be kᴜrisi.
44015039	E'yo nde fᴜ agatarᴜ yi ma eselia, yi co yi ma esele ani; Baranaba eri 'du Marako muzᴜ eri be, yi fi ogᴜru alia muzᴜ Kuporoa,
44015040	te Paulo pe Sila'i, yi fᴜ muzᴜ, adripi yini yi kᴜria asi ndriza Opini dri.
44015041	Eri aga Suriaasi azini Kilikiaasi, kanisa o'bazᴜ okporᴜ.
44016001	Te eri eca Derebea azini Lusiteraa indi. Emi ne, 'ba Yesu vᴜti bipiri alᴜ 'daa, runi Timoteo'i. Eri ovᴜ okᴜ Yahudinirᴜ a'ipiri ma mvi, te ata erini eri 'ba Girikini.
44016002	Adripi Lusiteraa 'diyi Ikoniaa 'diyi be, yi eri ma ru idu idu.
44016003	Paulo le eri ma mu i be; eri 'du eri, li ageleni 'ba Yahudini ovᴜpi angᴜ nderi ma alia 'diyi ma e'yosi, a'disikᴜ yi dria ni ata erini ovᴜ 'ba Girikini.
44016004	Yini agaria aku amborᴜ 'diyi ma aliasi, yi fe azita 'ba ti opele 'ba 'wara Yerusalemua 'diyini azileri, yi ma mba yi ma ta ani.
44016005	'Dini 'ba kanisani 'diyi yi omba okporᴜ a'itasi, kalafe yini ezᴜ etuzu indi.
44016006	Orindi Alatararᴜni ogale yi dri e'yo olᴜkokorᴜ Asiaa sirisi, yi aga angᴜ Ferᴜgia pia Galatia be.
44016007	Yi ka ca ogogo Musiaa, yi o'bi fi Bituniaa, te Orindi Yesuni oga yi fiko si;
44016008	'dini yini agaria Musiaa yi ca Troaa.
44016009	Paulo ndre eceta inisi: agu Makedoniaari so pa matᴜ 'bazᴜ eri vᴜ 'yozᴜ kini, Mi ezo Makedoniaa ama aza kozᴜ!
44016010	Erini eceta nderi ndreria 'boria, coti ama nda leti fᴜzᴜ muzᴜ Make-doniaa, amani varia ndi ndi Mungu omve ama e'yo bari olᴜzᴜ yi tia 'bo.
44016011	Ama zo ogurusi engazᴜ Troaa muzᴜ kilili cazᴜ Samotrakea, drusi 'dini ama ca Neapolia.
44016012	Engazᴜ 'dale ama ca Filipia, eri ovᴜ aku ambo aku Makedoniaa azini 'diyi agapi rari, eri angᴜ 'ba Romani sileri. Ama nga ovᴜ aku nderi ma alia o'du were.
44016013	O'du sabatonisi ama fᴜ aku tia muzᴜ yi raza tia, pari amani egale 'ba adri Mungu zi aleniaria; ama ri va e'yo 'yozᴜ okᴜ yi okᴜpi tualᴜ 'diyi be.
44016014	Okᴜ alᴜ runi Ludia'i, eri enga aku amborᴜ Tuatiraa, eri ovᴜ 'ba rangi bongo wura ojazᴜri ozipiri, eri 'ba Mungu rᴜpiri indi, eri eri ama ra. Opi zi asi erini e'yo Pauloni olᴜleri a'izᴜ.
44016015	Eri ka baputizi bi 'bo, 'ba ovᴜpi eri vile joa 'diyi be dria, eri 'ba matᴜ ama vᴜ kini, Emi ka ega ma ovᴜ 'ba Opini adadarᴜ, emi emu jo mania ovᴜzᴜ wa'di manirᴜ fo! Eri omi ama okposi.
44016016	Eri eca 'dini, amani muria pari 'bani adrizᴜ Mungu zizᴜria, ama fu dri zamva alᴜ ati'borᴜ be. Eri ovᴜ orindi e'yo ondripiri be, eri eji orodri amborᴜ opi ini dri erini andri ndrilerisi.
44016017	Eri bi Paulo pi ma vᴜti ama be, oyᴜzᴜ uru kini, Agu 'diyi yi ovᴜ ati'ba Mungu Uru Tᴜrini, yi olᴜ emi dri geri patani.
44016018	Eri 'ye 'dini o'du kakaᴜ. Te Paulo ma asi ande e'yo nderisi, eri oja i, 'yo orindi tia kini, Ma dro mi ru Yesu Kristonisi, mi fᴜ eri ma aliasi ra! Eri fᴜ coti.
44016019	Te 'ba eri jepi 'diyi ka ndre geri yini orodri isuzᴜri avi ra, yi obi Paulo pi Sila be, yi ose yi pari 'bani afa jezᴜria, 'ba 'ba dri cepi 'diyi ma drilia.
44016020	Yi ka ca 'ba e'yo lipi 'diyi vᴜ 'bo, yi 'yo kini, 'Ba 'diyi yi osa aku amani tᴜ, yi Yahudini.
44016021	Yi olᴜ ama dri adriza ama'i 'ba Ruminirᴜ 'diyini ecole a'ile kani 'yele kᴜ 'diyi.
44016022	'Ba ongᴜlᴜmᴜrᴜ yi enga yi rᴜaa tualᴜ; azini 'ba e'yo lipi 'diyi yi osi bongo yi ma ruaa ra, azi yi cozᴜ kalisi.
44016023	Yi ka yi co kalisi kakaᴜ, yi o'be yi arujoa, yi azi 'ba arujo agei tepiri eri ma te yi agei okporᴜ.
44016024	'Ba nderi yini e'yo 'diri aziria eri tia 'boria, eri 'be yi jo alialerᴜria, azini eri osᴜ yi ma pa pati okalirᴜ 'ba ma pa ecizᴜri ma alia.
44016025	Iniayii Paulo pini Mungu ziria Sila be, yi ri ongo ngo Mungu vᴜ, 'ba azini arujoa 'diyi yi co bile yi erizᴜ.
44016026	Coti oyakia amborᴜ eca, arujo ma eti 'ba ya ya ani ; coti jotile dria ovᴜ zizarᴜ mgbo, azini anzirikᴜ 'ba driani ovᴜ ayuzarᴜ.
44016027	'Ba arᴜjo ma agei tepirini orᴜria o'duarisi, erini neria arujotile ovᴜ ozizarᴜ, eri enze sei ini, eri 'ye i fu ani, erini osule 'ba arurᴜ apa 'borisi.
44016028	Te Paulo oyᴜ o'duko urusi kini, Mi 'ye mi onzi kᴜ, te ama dria 'do'i!
44016029	Eri omve aci, eri mbᴜ arujo alia; eri ruani yaria urisi eri eco i va Paule pi ma drilia Sila be,
44016030	eri ji yi amve, eri 'yo yi tia 'dini kini, Opi la! ma ma 'ye sini ya ovᴜzᴜ pazarᴜ?
44016031	Yi 'yo eri tia, Mi a'i Opi Yesuni, mi nga mi pa ra, mi'i, ori'ba mini pie dria.
44016032	Yi olᴜ e'yo Opini eri tia 'ba ovᴜpi eri vile joa 'diyi be dria.
44016033	Eri ji yi ini nderisi coti, eri oji bile yi cozᴜri indi; eri bi baputizi coti, 'ba erini 'diyi be dria.
44016034	Eri ji yi uru i vile jo alia, fe nyaka yi dri; eri ovᴜ ayikosi tᴜ erini Mungu a'ile 'bo 'ba i vile joa 'diyi be driarisi.
44016035	Angᴜ ka ati 'bo, 'ba e'yo lipi 'diyi pe asikari ti 'yozᴜ, Mi otrᴜ 'ba ajeka 'dayi.
44016036	'Ba arujo agei tepiri 'yo e'yo 'diri Paulo ma tia 'dini, kini, 'Ba e'yo lipi 'diyi epe 'ba ti emi otrᴜzᴜ; e'yo 'disi emi fᴜ di mu asi anzurᴜ be.
44016037	Te Paulo 'yo yi tia kini, Yi co ama 'ba ma milia ayii, ama e'yo likokorᴜ, de ama 'ba Rumini, o'be ama arujoa ; le curu'do ama ose o'be amve ndindirᴜ ya? 'Dini ngoa ya! Onyirᴜ yi ma ngᴜlᴜpi ma emu ama ofᴜni.
44016038	Asikari ece e'yo 'diyi 'ba e'yo lipi 'diyi dri, te yi ovᴜ urisi ka eri kini yi 'ba Rumini;
44016039	yi emu ani, yi ka yi ma asi omi 'bo, ofᴜ yi amve, le yi ma mu, ma kᴜ aku nde 'diri ra.
44016040	Yi fᴜ di arᴜjoasi ra, yi mu fi Ludia vile joa; yi ka adripi ndre 'bo, ka yi asi omi 'bo, yi mu ra.
44017001	Yi ka aga Amfipoliasi azini Apoloniaasi 'bo, yi ca Tesalo-nikia, 'daa pari 'ba Yahudini yi okᴜzᴜri indi.
44017002	Paulo 'ye ekile erini adrile 'yelerile, fi 'ba 'diyi vᴜ, te o'du sabatoni pi pi na 'diyisi eri ga agata yi be e'yo sizasi,
44017003	erini efini nzeria azini operia eceria adarᴜ yi dri kini eco ndra Kristo ma nya candi, ma enga 'ba draza ma eseliarisi ra, 'yozᴜ indi, Yesu 'diri mani olᴜle emi tiari eri Kristo'i.
44017004	'Ba azini yi eselia a'i ra, eci yi Paulo pi vᴜ Sila be; 'ba Girikini Mungu rᴜpi 'diyi kakaᴜ 'ye 'dini indi, azini okᴜ 'wara okᴜ dri cepi 'diyi yi were yo.
44017005	Te 'ba Yahudini yi ovᴜ ma'yalasi tᴜ, yi 'du 'ba onzi 'ba toko toko 'diyi ma eselia, yi okᴜ 'ba ongᴜlᴜmᴜrᴜ amborᴜ, yi 'ba otreŋa ambo aku nderi ezazᴜ, yi mu ombasi Yasoni vile joa, yi ndazᴜ ofᴜzᴜ 'ba ongᴜlᴜmᴜrᴜ vᴜ.
44017006	Yi ka eco yi isuzarᴜ kᴜ, yi se Yasoni pi adripi azini 'diyi be, jizᴜ 'ba amborᴜ aku nde alia 'diyi drilia, yini oyᴜria kini, 'Ba wudri-kuru ezapi 'diyi yi eca vuni 'doa indi,
44017007	te Yasoni a'i yi ra; yi dria eza azita Kaisarini, 'yozᴜ kini opi amborᴜ azini indi, rᴜni Yesu'i.
44017008	'Ba ongᴜlᴜmᴜrᴜ azini 'ba amborᴜ aku nde alia 'diyi ma asi 'ba oti oti yi ka e'yo nderi eri ra.
44017009	Yi ka afa Yasoni pini bi aruŋarᴜ 'ba jolokorᴜ 'diyi be 'bo, yi trᴜ yi ra.
44017010	Coti adripi yi pe Paulo pi ma ti Sila be inisi muzᴜ Beroyaa; yi ka ca 'dale ra yi mu fi jo 'ba Yahudini yi okᴜzᴜria.
44017011	'Ba 'doyi yi ovᴜ onyirᴜ aga 'ba ovᴜpi Tesalonikia 'dayi ra, a'disikᴜ yi a'i e'yo nderi avasi e'yo siza ndazᴜ etuzu, ndruzᴜ nizᴜ kani e'yo 'diyi ovᴜ 'dinile yani.
44017012	E'yo 'dirisi 'ba kakaᴜ yi eselia a'i ani, okᴜ 'wara 'ba Girikini agupi be yi were yo.
44017013	Te 'ba Yahudini ovᴜpi Tesalonikia 'diyi ka e'yo Pauloni e'yo Munguni olᴜzᴜ Beroyaa indiri eri ra, yi eca 'dale indi 'ba ongᴜlᴜmᴜrᴜ ma asi ezazᴜ asᴜkolosi.
44017014	Coti adripi yi pe Paulo ti muzᴜ miri tia, te Sila pi awᴜ nga 'dale Timoteo be.
44017015	'Ba Paulo dri cepi 'diyi yi ji eri cazᴜ kpere Atenea; Paulo ka yi azi yi ma 'yo Sila pi tia Timoteo be emuzᴜ i vᴜ mbele yini ecolerile 'bo, yi da dri mvizᴜ.
44017016	Pauloni yi teria Atenea, orindi erini ovᴜ matᴜsi erini ndrele aku ambo nderi ga tre wura toko 'bani inzile 'diyisirisi.
44017017	E'yo 'disi eri ga agata 'ba Yahudini be jo yini yi okᴜzᴜri ma alia, 'ba engapi suru azinia Mungu inzipi 'diyi be indi, imba 'ba erini dri fᴜzᴜ yi be pari 'bani aje jezᴜria 'diyi etuzu indi.
44017018	'Ba azini ondᴜa imbapi 'diyi, 'ba Epikurioni azini Sitoikini, yi fᴜ dri eri be. 'Ba azini yi eselia 'yo ra kini, Agu e'imania be 'diri le e'yo ngoni 'yo ya? 'Ba azini kini, Eri ekile eri adroᴜ o'dirᴜ ma e'yo olᴜ'ile. —erini e'yo Yesuni olᴜle engata erini berisi.
44017019	Yi bi eri, yi ji Areopagoa, yi ‘yora, Eco amani e'yo o'dirᴜ mini imbale 'dori nizarᴜ ya?
44017020	Te mi eji e'yo o'dirᴜ ama bilia; e'yo 'disi ama le e'yo 'diyi ma efi ngoni yari nizᴜ.
44017021	Te 'ba dria Atenea 'diyi, azini 'ba ani'barᴜ ovᴜpi 'daa 'diyi be, yi 'yeni e'yo azini kᴜ, le lᴜ yini yi ma 'yo kani yi ma eri e'yo o'dirᴜ.
44017022	Te Pauloni pa soria Areopago ma agaduaria, eri 'yo kini: Emi 'ba Atenea 'diyi, e'yo driasi ma ndre emi ovᴜ 'ba adroᴜ emini inzipi tᴜ 'diyi.
44017023	Te mani agaria geria ma one afa emini inzile 'diyi, ma isu orijo 'bani sile drinia, MUNGU NILE KURI DRI-ri indi. Afa emini inzile nikokorᴜri ma olᴜ emi tia'i.
44017024	Te Mungu nyaku 'bapi afa dria alenia 'diyi beri, eri Opi 'buni nyakuni indi, eri adrini adroᴜjo 'bani sile drisi 'diyi ma alia kᴜ;
44017025	'ba ma dri koni eri ma aza kᴜ, wᴜni afasi kᴜ, a'disikᴜ eri ma ngᴜ-lᴜpi fe 'ba dri dria idri pi, ava 'yaza pie, afa dria beni.
44017026	Te eri 'ba ndra 'ba alᴜ, eri ofᴜ eri ma alia suru 'bani dria adrizᴜ nyaku dria, eri pe ewu yini ekile erini egalerile, osi lokiri angᴜ yini adrizᴜrini indi;
44017027	'dini yi ma nda Mungu, kani yi eco o'bizᴜ eri isuzᴜ yani. Te di ovᴜni ama alᴜ alᴜ be ziri kᴜ,
44017028	te Eri ma alia ama idrirᴜ, ama aci, ama ovᴜ; ekile 'ba azini 'ba ongo ngopi emi eselia 'diyini 'yolerile, Te ama'i, ama ovᴜ a'bianzi erini.
44017029	Ama ka ovᴜ a'bianzi Munguni, eri onyirᴜ yo ama ka ega Mungu ovᴜ wura be melele, kani dahabule, kani oni ondᴜoᴜni opale ondᴜa 'banisirile.
44017030	Te Mungu asini ndra ewu 'bani e'yo nizᴜ kᴜri ma e'yosi kᴜ, te curu'do eri azi 'ba dria dri pari dri dria asi ojazᴜ,
44017031	a'disikᴜ eri pe o'du alᴜ erini ngazᴜ 'ba wudrikuru 'diyi ma e'yo lizᴜ onyi alia, 'ba nde erini pele azi ndesirisi. Eri ece e'yo nde ma ada 'ba dria dri, erini 'ba nderi engale dra ma eseliarisi.
44017032	Te yi ka engata 'ba draza eseliari ma e'yo eri ra, 'ba azini yi gu gᴜ, te azini yi ‘yora, Ama nga e'yo 'diri eri mi vᴜ dika.
44017033	'Dini Paulo fᴜ yi eseliasi ra.
44017034	Te 'ba azini 'diyi eci yi eri be, yi a'i ra; 'ba 'diyi ma eselia Dionisio 'ba Areopagoni pi, okᴜ runi Damari'iri pie, 'ba azini 'diyi pie.
44018001	Vilerisi eri fᴜ Ateneasi, ca Korintoa.
44018002	Eri isu 'ba Ya-hudini alᴜ engapi Pontoari rᴜni Akula'i, eri eca nga o'dirᴜ okᴜ erini Pirisila be engazᴜ Italiaa, a'disikᴜ Kilaudioni azita fele 'ba Yahudini dri dria yi ma fᴜ Rumiasi rarisi. Paulo mu yi vᴜ;
44018003	eri ovᴜ yi be azi yinini ovᴜle alᴜrisi, yi nga azi tualᴜ yini ovᴜle iri tro 'ba hema edepi 'diyirᴜrisi.
44018004	Eri imba sabato vᴜsi dria jo 'ba Yahudini yi okᴜzᴜ-ria, 'ba Yahudini ma dri esezᴜ 'ba Girikini be, yi ma a'i beni.
44018005	Sila pi ka eca engazᴜ Make-doniaasi Timoteo be, e'yo ti Paulo ma asia tre e'yo olᴜzᴜ, e'yo eti nzezᴜ 'ba Yahudini dri kini Yesuni Kristo'i.
44018006	Yi ka e'yo erini onzo ra, ka o'da indi, eri oya bongo ini, 'yo yi tia kini, Ari emini ma ovᴜ emi ngᴜlᴜpi dria! Ma'i, ma alarᴜ. Engazᴜ curu'do ma nga mu 'ba Jururᴜ 'diyi vᴜ.
44018007	Eri nga, eri mu fi Tito Yusito vile joa, eri 'ba Mungu inzipiri; jo erini ovᴜ pari 'ba Yahudini yi okᴜzᴜri vᴜ ogogo.
44018008	Te Kirisipo ambo jo 'bani yi okᴜzᴜri ma driliari a'i Opini, 'ba eri vile joa 'diyi be dria; azini 'ba Korintoa 'diyi kakaᴜ, yini e'yo eriria yi a'i ra, bi baputizi indi.
44018009	Opi 'yo Paulo tia inisi ecetasi kini, Mi rᴜ kᴜ, te mi olᴜ 'dani, mi ovᴜ ciri kᴜ;
44018010	a'disikᴜ ma ovᴜ mi be, 'ba alᴜni ecopi a'di 'dipi mi be mi 'yepi onzini yo; te 'ba mani aku 'dori ma alia 'diyi kakaᴜ.
44018011	Eri ovᴜ 'dale eli alᴜ drinia mba azia, e'yo Munguni imbaria yi eselia.
44018012	Ewu Galioni 'ba Akayaa 'diyi ma dri cezᴜrisi, 'ba Yahudini enga Paulo rᴜaa asi alᴜsi, ji eri ogᴜŋa e'yo lizᴜri ma drilia,
44018013	'yozᴜ kini, 'Ba 'diri eri 'ba obe Mungu inzizᴜ . ekile azitani a'ile kᴜrile.
44018014	Te Paulo ka 'ye le tile ini zi e'yo 'yozᴜ, Galio 'yo 'ba Yahudini 'diyi ma tia kini, Ka te ovᴜ ezatani kani e'yo onzi tᴜri, emi 'ba Yahudini, te'do eri onyirᴜ mani emi erizᴜ;
44018015	te ka ovᴜ agata gaza e'yo tokonisi, e'yo runisi azini azita emi ngᴜlᴜpini ma e'yosi, emi ma ngᴜlᴜpi ma ne e'yo 'diri emi'i; ma leni ovᴜ 'ba e'yo 'diyi lipirirᴜ kᴜ.
44018016	Eri dro yi ogᴜŋa e'yo lizᴜriasi ra.
44018017	'Ba dria bi Sositene, ambo jo 'bani yi okᴜzᴜri ma driliari, co eri ogᴜŋa e'yo lizᴜri ma drilia. Te Galio 'bani asi e'yo nderi ma dria kᴜ.
44018018	'Di ma vᴜtia Paulo ovᴜ 'dale o'du kakaᴜ, vᴜtinia eri zi di adripi ci ci, mu ra, eri fi ogurᴜ alia zozᴜ Suriaa tualᴜ Pirisila azini Akula be. Eri fa dribi ini Kenkereaa, erini oyo solerisi.
44018019	Yi ka ca Efesoa eri kᴜ yi 'dale; te eri ma ngᴜlᴜpi fi jo 'ba Yahudini yi okᴜzᴜria e'yo olᴜzᴜ 'ba Yahudini be.
44018020	Te yi ka eri zi ovᴜzᴜ nga yi be dika, eri leni kᴜ;
44018021	te eri zi yi ci ci, mu ra, kini, Mungu ka le ra ma nga emvi emi vᴜ dika. Eri fi ogurᴜ alia engazᴜ Efesoa.
44018022	Eri ka ca Kaisariaa 'bo, eri tu 'ba kanisani zi ci ci, nga di si Antio-kiaa.
44018023	Erini ovᴜria 'dale o'du izᴜ were 'boria, eri enga acizᴜ pari dri dria angᴜ Galatiaari pi ma eselia Ferugiaari be, eri fe okpo 'ba Yesu vᴜti bipi 'diyi dri dria.
44018024	'Ba Yahudini engapi AIege-zandariaari, rᴜni Apolo, eca Efesoa. Eri 'ba e'yo nipi tᴜri, eri okporᴜ e'yo sizasi indi.
44018025	Eri ovᴜ 'ba imbale geri Opinirisiri; orindi erini di di eri ma asia, eri 'yo e'yo Yesuni imbazᴜ kililirᴜ, te eri ni kiri baputizi Yohanani.
44018026	Eri 'ba e'yo olᴜ uri kokorᴜ jo 'ba Yahudini yi okᴜzᴜria; te Pirisila pi ka e'yo erini 'yoleri eri Akula be ra, yi 'du eri, imba eri geri Mungunirisi kililirᴜ aga okori ra.
44018027	Erini leria zozᴜ Akayaa, adripi omi eri ma asi 'yezᴜ 'dinile, yi si waraga 'ba Yesu vᴜti bipi 'dayi dri eri a'izᴜ. Eri ka ca 'bo, eri ko 'ba a'ipi 'yeta anzutiri Mungunisi 'diyi ma aza tᴜ,
44018028	a'disikᴜ eri nde 'ba Yahudini teketeke agata gazasi 'ba dria ma milia ayii, ecezᴜ geri e'yo siza ma aliarisi Yesuni Kristo'i.
44019001	Eri eca 'dini Apoloni ovᴜria Korintoa, Paulo aga angᴜ urulerᴜria cazᴜ Efesoa. 'Dale eri isu 'ba Yesu vᴜti bipi azini 'diyi.
44019002	Eri 'yo yi tia kini, Emi isu Orindi Alatararᴜ emini a'iria ra ya? Yi 'yo eri tia, Yo, te ama erini kini Orindi Alatararᴜri indiri kᴜ.
44019003	Eri 'yo kini, Ka'dini emi bi baputizi ngori ya? Yi ‘yora, Baputizi Yohanani.
44019004	Paulo ‘yora, Yohana eri fe baputizi asi ojazani, 'yozᴜ yi ma a'i 'ba ngapi ecapi i vᴜtiari'i, 'ba nderi Yesu'i.
44019005	Yini e'yo 'diri eriria 'boria, yi bi baputizi ru Opi Yesuni-risi.
44019006	Pauloni i dri tiria yi dria, Orindi Alatararᴜ eca yi dria; yi 'yo ti ndᴜ ndᴜsi, yi olᴜ e'yo ekile nabile.
44019007	'Ba 'diyi yi ovᴜ ekile agupi mᴜdri drini irile.
44019008	Eri fi jo 'ba Yahudini yi okᴜzᴜria, azini mba na ma eselia dria eri olᴜ e'yo uri kokorᴜ, agata gazᴜ azini 'ba dri esezᴜ suru Munguni ma e'yosi;
44019009	te 'ba azini yi ma eselia ovᴜ asi mbaza be, yi a'ini kᴜ, te yi o'da Geri nderi 'ba ongᴜlᴜmᴜrᴜ ma milia; e'yo 'disi eri nga fᴜ yi ma eseliasi, nga 'ba Yesu vᴜti bipi 'diyi ma esele co ndᴜ, eri imba etuzu jo 'bani ondᴜa imbazᴜ Turanoniria.
44019010	Eri 'ye 'dini eli iri ma alia dria, 'dini 'ba dria ovᴜpi Asiaa 'diyi yi eri e'yo Opini, 'ba Yahudini 'diyi 'ba Girikini 'diyi be.
44019011	Mungu 'ye tali ndᴜ tᴜ geri Paulo ma driarisi,
44019012	'dini engazᴜ Paulo ma ruaa yi ji kitambala pi 'ba azorᴜ 'diyi vᴜ, bongo azi 'diyi be, azoni nga ani yi rua kᴜ ra, orindi onzi yi fᴜ mu indi.
44019013	Te 'ba Yahudini azini, adripi acipi saarᴜ orindi onzi ofᴜpi 'diyi, yi o'bi Yesu ru omve 'ba orindi onzi be 'diyi ma dria, 'yozᴜ, Ma otri emi Yesu Pauloni olᴜleri ma rusi.
44019014	'Ba Yahudini azini, kuhani amborᴜ runi Sikeva ma anzipi aziri 'diyi 'ye 'dini.
44019015	Te orindi onzi omvi e'yo yi tia kini, Yesuni ma ni ra, Pauloni ma va ra, te emi'i, emi a'dipi ya?
44019016	Te 'ba nde orindi onzini ovᴜzᴜ aleniari mbᴜ yi dria, aga yi dria okpo inisi, 'dini yi apa ani jo ndearisi pililirᴜ bile be rᴜaa indi.
44019017	E'yo 'diri eri ku 'ba Efesoa 'dayi vᴜ dria, 'ba Yahudini 'ba Girikini be; uri amborᴜ bi yi dria; azini rᴜ Opi Yesuni 'ba i amborᴜ.
44019018	'Ba kakaᴜ indi 'ba a'ipi 'diyi ma eselia, yi emu e'yo yini 'yele 'diyi ofᴜzᴜ e'dazᴜ.
44019019	'Ba kakaᴜ 'ba andri ndripi 'diyi ma eselia 'diyi yi okᴜ buku yini tualᴜ, yi eve yi 'ba dria ma milia ; yi la aje yini, isu kalafe ovᴜ silingi alifᴜ kali towi 'dipi.
44019020	'Dini e'yo Opini eri zo okpo be, aga dria.
44019021	E'yo 'diyi ma vᴜtia, Paulo 'ba i ma asi agazᴜ Makedoniaasi azini Akayaasi, muzᴜ Yerusalemua, 'yozᴜ kini, Ma ka ovᴜ 'dale 'bo, ma ma ne Rumini indi.
44019022	Eri ka 'ba iri 'ba i aza kopi 'diyi ma eselia 'diyi ma ti pe Makedoniaa 'bo, yi ma ru Timoteo pi Erasito be, eri ngᴜlᴜpi awᴜ Asiaa ewu were.
44019023	Ewu nderisi o'yoŋa amborᴜ eca Geri nde ma e'yosi.
44019024	Agu alᴜ runi Demeterio'i, 'ba oka dipiri, eri adri orijo gaŋa jojoarᴜ Dianani ede dahabusi, eri ma e'yosi 'ba ondᴜoᴜrᴜ 'diyi isu orodri kakaᴜ.
44019025	Eri okᴜ ondᴜoᴜ nde 'diyi tualᴜ 'ba azi 'dinile 'diri ngapi 'diyi be indi, ‘yora, Ma agupi, emi ni ra ama isu lonyi amani azi 'dorisi.
44019026	Emi ne, emi eri indi, agu Paulorᴜ 'diri eri ose 'ba, oja yi kakaᴜ, kiri Efesoa a'dule kᴜ te ace were Asia dria ma alia indi, 'yozᴜ mungu 'ba drini edeleni 'diyi ovᴜni mungurᴜ kᴜ.
44019027	Te ace were 'ba nga azi amani 'diri onzo onzo, te kiiri 'diri a'dule kᴜ, 'ba nga hekalu mungu okᴜrᴜ ambo Diananiri ma e'yo ega ekile afa tokole indi, te inzita erini dria nga de ra, eri'i Asia dria azini 'ba wudrikuru driani inzileri.
44019028	Yi ka e'yo nderi eri 'bo, adra ti yi asia tre, yi otre urᴜ kini, Diana 'ba Efesoa 'diyini eri amborᴜ!
44019029	'Dini aku amborᴜ nderi ga tre otreŋasi; yi nzᴜ asi alᴜsi tualᴜ pari avita avizᴜria, yi obi Gayo pi Arisitariko be, yi 'ba Makedoniaa acipi tualᴜ Paulo be 'diyi.
44019030	Paulo le fi 'ba ongᴜlᴜmᴜrᴜ ma eselia, te 'ba Yesu vᴜti bipi 'diyi a'ini erini fizᴜ kᴜ;
44019031	'ba azini 'ba amborᴜ 'ba dri cepi Asiaa 'diyi ma eselia 'diyi, yi agu Pauloni, yi pe 'ba ti indi eri vᴜ, matᴜ 'bazᴜ eri ma fe i fizᴜ pari avitaniria kᴜ.
44019032	'Ba azini yi otre 'dini, azini 'diyi otre 'doni; a'disikᴜ 'ba ongᴜlᴜmᴜrᴜ ovᴜ osazarᴜ, azini 'ba kakaᴜ agapi yi eselia 'diyi nini e'yo yini yi okᴜzᴜri kᴜ.
44019033	'Ba azini ofᴜ Alegezanda 'ba ongᴜlᴜmᴜrᴜ ma eselia, 'ba Yahudini 'ba eri drileni. Alegezanda oga 'ba drisi, le e'yo nze 'ba ongᴜlᴜmᴜrᴜ tia.
44019034	Te yi ka va eri 'ba Yahudini, yi otre o'duko alᴜsi sawa pi pi iri kini, Diana 'ba Efesoa 'diyini eri amborᴜ!
44019035	'Ba amborᴜ waraga sipi aku ndeari ka 'ba ongᴜlᴜmᴜrᴜ 'ba ovᴜzᴜ ndi, eri 'yo, Emi 'ba Efesoa 'diyi, a'di nini kᴜnini ya, aku Efesoni eri hekalu Diana amborᴜni agei te, tualᴜ wura onirᴜ engapi 'bua e'depi vari be ya?
44019036	Awa'dini 'ba econi agata gazᴜ e'yo 'disi kᴜ, onyirᴜni emi ma ovᴜ ciri, emi ma 'ye e'yo rᴜakpokposi kᴜ.
44019037	Te emi eji agu 'diyi 'doa, te 'ba nde 'diyi yi 'ba afa ogupi hekalua 'diyi yo, yi o'dani mungu okᴜrᴜ amaniri kᴜ indi.
44019038	Demeterio azini ondᴜoᴜ ovᴜpi eri be 'diyi ka ovᴜ e'yo liza be 'ba 'diyi vᴜ, o'du 'bani e'yo lizᴜ 'diyi ci, azini opi Rumini 'diyi indi, eco onyirᴜ yi ma mu e'yo yini nze yi drilia.
44019039	Te emi ka ovᴜ e'yo ziza azini be, yi nga e'yoni ede okᴜza azitani peleri ma alia.
44019040	Te adarᴜ kani e'yo lizani nga ovᴜ ama dria otreŋa ombarᴜ andrᴜri ma e'yosi, erini ovᴜle efi kokorᴜrisi; te e'yo 'dirisi ama ngani eco e'yo omvizarᴜ okᴜza saarᴜ 'dorisi kᴜ.
44019041	Eri ka e'yo 'diyi 'yo 'bo, eri ere 'ba yi okᴜpi 'diyi ra.
44020001	Omba nde ka i de ra, Paulo omve 'ba Yesu vᴜti bipi 'diyi, omi yi asi, zi yi ci ci, fᴜ muzᴜ Makedoniaa.
44020002	Eri ka aci kala 'dasi eri omi yi asi e'yo kakaᴜsi, ca Girikia.
44020003	Eri ka ovᴜ 'dale mba na 'bo, eri 'ye zo ogurusi Suriaa, te 'ba Yahudini yi otᴜ e'yo eri ruaa eri bizᴜ, e'yo 'disi eri ovᴜ onyirᴜ eri ma milia mvizᴜ geri Makedoniaarisi.
44020004	'Ba mupi eri be cazᴜ kpere Asiaa 'diyi yi 'di: 'ba Beroyaari Sopatero Puro mvi'i, 'ba Tesalonikia 'diyi Arisitariko pi Sekundo be, 'ba Derebea 'diyi Gayo pi Timoteo be, 'ba Asiaa 'diyi Tukiko pi Turofimo be.
44020005	Te 'ba 'diyi mu ama drilia, yi te ama Troaa;
44020006	te ama'i, ama enga Filipia o'du omu Mikate Akufi Kokorᴜrini 'diyi ma vᴜtia, fizᴜ oguru alia zozᴜ; o'du towi ka yi de ra ama ca yi vᴜ Troaa, ama ovᴜ 'daa o'du aziri.
44020007	O'du alᴜ sabato ma vᴜtiarisi, amani ama okᴜria tualᴜ mikate nyoria, Pauloni leria dri kozᴜ dru, eri 'yo yi be, olᴜzᴜ izᴜ jizᴜ kᴜzᴜ iniaayii.
44020008	Tala kakaᴜ ovᴜ jo urulerᴜ nde amani ama okᴜzᴜ aleniari ma alia.
44020009	Karilaᴜ alᴜ runi Eutiko eri ri derisaa. De Pauloni e'yo olᴜria izᴜrᴜ, o'du 'be eri dii; o'du ka eri aga ra, eri e'de va engazᴜ jo na urulerᴜria, 'ba eri e'dupi 'diyi isu eri dra 'bo.
44020010	Te Paulo eri esi va eri vᴜ, a'bu i eri dria, amvu eri, 'yozᴜ kini, Emi ga lulu kᴜ, te eri nga idrirᴜ.
44020011	Paulo ka tu uru eri onyo mikate, nya ra, vᴜtinia eri nze e'yo yi be izᴜ cazᴜ kpere angᴜni atiria, 'dini eri mu ra.
44020012	Yi eji karilaᴜ nderi idrirᴜ, isu asi omiza amborᴜ tᴜ ani.
44020013	Te ama'i, ama mu drile ogurᴜa, ama zo muzᴜ Asoa, pari amani ngale Paulo 'duzᴜria; erini e'yo edele 'dinilerisi, kini i ngᴜlᴜpini nga mu pasi.
44020014	Eri ka dri fu ama be Asoa, ama ofi eri ogurᴜa, ama zo cazᴜ Mitulenea.
44020015	Engazᴜ 'dale drᴜsi ama zo cazᴜ Kio vᴜ ogogo; drozi ama ca Samoa; drozi azi 'dasi ama ca Miletoa.
44020016	Te Paulo ega i asia i ma aga Efesoni ra, i kazᴜ ecezᴜ Asiaa kᴜ; a'disikᴜ erini lele cale Yerᴜsalemua mbele eri ka eco ra, ovᴜzᴜ 'dale o'du Pentekositoni-sirisi.
44020017	Miletoarisi eri pe 'ba ti Efesoa, omve 'ba 'wara kanisani 'diyi i vᴜ.
44020018	Yi ka eca eri vᴜ, eri 'yo yi tia kini: Emi ngᴜlᴜpi ni adriza mani ovᴜzᴜ emi eseliari ma e'yo engazᴜ mani ndra ma pa 'bazᴜ Asiaa o'du dria ecazᴜ kpere curu'do,
44020019	mani azi Opmi ngazᴜ asi e'yere be dria, mindresi, obeta ecapi ma vᴜ e'yo 'ba Yahudini 'diyini otᴜle ma ruaa 'diyisiri ma alia;
44020020	emi ni kini ma rᴜni e'yo ecopi emi aza kopi 'diyi olᴜzᴜ emi tia alᴜani kᴜ, emi imbazᴜ 'ba dria ma milia azini jo vᴜsi jo vᴜsi indi,
44020021	asi ojaza Mungu vᴜri ma e'yo eti nzezᴜ 'ba Yahudini pi vᴜ, 'ba Giirikini be, azini a'ita Opi amani Yesu Kristo a'izᴜri ma eti nzezᴜ indi.
44020022	Te curu'do emi ne, ma mu Yerusale-mua, orindi mani ovᴜ ombezarᴜ, ma nini e'yo ngapi ecapi ma vᴜ 'daleri kᴜ;
44020023	pe 'di, Orindi Alatararᴜ nze e'yo ma dri aku amborᴜ dria ma alia, 'yozᴜ anzirikᴜ candi be yi ma te te.
44020024	Te ma milia idri mani ovᴜni e'yo amborᴜ kᴜ, azini ma lani eri ekile afa ajeambosi ma ngᴜlᴜ-piniri kᴜ, te ma le aga dria acita mani dezᴜ ayikosi, azini azi Opi Yesuni fele ma dri e'yo bari 'yeta anzᴜtiri Munguniri ma eti nzezᴜri dezᴜ indi.
44020025	Curu'do emi lu, ma ni ra emi dria mani acizᴜ suru Munguni olᴜzᴜ emi eselia 'diyi, emi ngani ma mile ndre dika kᴜ.
44020026	E'yo 'disi ma e'yo eti nze emi tia andrᴜ 'do, ma mani alarᴜ, 'ba alᴜni ma ari ovᴜni ma dria kᴜ,
44020027	ma rᴜni ndra e'yo dria Munguni eceleri olᴜzᴜ emi dri kᴜ.
44020028	Emi te emi ngᴜlᴜpi pi ma agei, kabilo o'birᴜ Orindi Alatara-rᴜrini emi 'bale yi drilia yi andrizᴜ 'diyi be dria, 'dini emi ma oce kanisa Munguni erini jele i dri ari i ma ngᴜlᴜpinisiri.
44020029	Ma ni ra, ma ka emi kᴜ ra nguru onzi 'diyi nga efi emi eselia, ngani ovᴜ yikisi kabilo ongᴜlᴜmᴜrᴜ 'diyi vᴜ kᴜ;
44020030	te emi ma ngᴜlᴜpi ma eselia 'ba nga enga e'yo goligolirᴜ 'yozᴜ, 'ba Yesu vᴜti bipi 'diyi obezᴜ sezᴜ yi ma vᴜti bizᴜ.
44020031	E'yo 'disi emi ma ovᴜ mile be, emi ma ega 'dani kini eli na ma alia etu be ini be rra ma kᴜni emi alᴜ alᴜ ma asi imbazᴜ mindre be kᴜ.
44020032	Curu'do ma kᴜ emi Mungu dri, azini 'yeta anzutiri eriniri ma e'yo ecopi emi sizarᴜ urᴜ awᴜafa fezᴜ emi dri 'ba alatararᴜ dria 'diyi ma eseliari dri indi.
44020033	Ma 'bani 'ba azini ma afa ma li kᴜ, kani dahabuni, kani meleni, kani bongoni.
44020034	Emi ngᴜlᴜpi ni ra ma 'ye azi mani ma drisi, afa fezᴜ ma dri azini 'ba ovᴜpi ma be 'diyi dri indi.
44020035	E'yo dria ma alia ma ece emi dri geri, 'dini emi eco azi ngazarᴜ okporᴜ 'dinile 'ba okpo kokorᴜ 'diyi ma aza kozᴜ, emini e'yo Opi Yesuni 'yoleri egaria; eri 'yo e'yo nde kini, Drileba 'ba afa fepirini aga 'ba afa a'ipiriniri ra.
44020036	Eri ka 'yo 'dini 'bo, eri osi kᴜmᴜti va, eri zi Mungu tia yi be dria.
44020037	Yi dria owᴜ tᴜ, o'de Pauloni ombelea, ndrᴜ eri ma o'bolo avasi,
44020038	te candi agapiri ovᴜ yi dri e'yo erini 'yole kini yi ngani i mile ne dika kᴜrisi. Yi ji eri kᴜ ogᴜrua.
44021001	E'yo nga eca 'dini, ama ka esele co yi be 'bo, ama zo ogurᴜsi kililirᴜ cazᴜ Kosia, dru ama ca Rodoa, engazᴜ Rodoa ama zo Pataraa.
44021002	Te ama ka ogurᴜ mupi Foenikiari isu ra, ama fi alenia, ama zo ra.
44021003	Ama ka Kuporoni ne ra, amani eri kᴜzᴜ dri ejialerᴜ ama aga ca Suriaa, efᴜzᴜ Turoa; a'disikᴜ 'dale yi le afa ogᴜrᴜni ejile 'diyi ofᴜzᴜ.
44021004	Ama ka 'ba Yesu vᴜti bipi 'diyi isu ra, ama ovᴜ 'dale o'du aziri. 'Ba 'diyi 'yo Paulo tia Orindi-si eri ma 'ba pa Yerᴜsalemua kᴜ.
44021005	O'du nde ka yi de ra, ama ko dri muzᴜ aci amani muzᴜria; yi dria tualᴜ okᴜyi be, anzi be, yi ji ama kᴜ kpere aku tia amve ; 'dale yi tia ama osi kᴜmᴜti Mungu zizᴜ, ama nga di ama zi muzᴜ.
44021006	Ama fi ogᴜrᴜ alia, te yi da dri mvi vile aku yinia.
44021007	Acita amani engazᴜ Turoari ka i de ra, ama eca Petolemaia; 'dale ama zi adripi ci ci, ovᴜzᴜ yi be o'du alᴜ.
44021008	Drᴜsi 'dini ama nga, ama mu ca Kaisariaa; ama fi Filipo 'ba e'yo bari olᴜpiri vile joa, ovᴜzᴜ erᴜ be, eri ovᴜ 'ba alᴜ 'ba aziri 'diyi ma eseliari.
44021009	Eri ovᴜ ezoanzi jele nga kᴜ 'diyi be su, yi olᴜ e'yo nabile.
44021010	Amania ovᴜria 'dale o'du kakaᴜ nabi rᴜni Agabo engapi Yudiaari eca ra.
44021011	Erini ecaria ama vᴜ, trᴜ enyiriko Paulo ma opileari, ombe i ma pa dri ini be ceni, ‘yora, Orindi Alatararᴜ 'yo 'dini, 'Ba Yahudini Yerᴜsalemua 'diyi nga enyiriko 'di ma e'ini ombe 'dinile, yi nga eri fe Juru dri.
44021012	Ama ka e'yo 'diyi eri ra, ama 'ba matᴜ eri vᴜ okposi, 'ba angᴜ ndea 'da 'diyi be, eri ma mu Yerusalemua kᴜ.
44021013	Paulo omvi yi tia kini, Emi 'ye a'dini ya, wᴜzᴜ asi mani nyozᴜ candisi 'doni ya? Te ma ovᴜ ngonde ovᴜzᴜ kiri ombezarᴜ a'dule kᴜ, te drazᴜ indi Yerusalemua Opi Yesu ma rᴜsi.
44021014	Ama ka isu ama econi eri ojazᴜ e'yo amani 'yolerisi kᴜ, ama adri ciri, kini, Opi ma 'ye ini leleri'i.
44021015	O'du 'diyi ma vᴜtia ama odro afazᴜ amani, ama tu Yerᴜsalemua.
44021016	'Ba azini Yesu vᴜti bipi Kaisariaa 'diyi aci ama be tualᴜ, yi ji ama Manasoni 'ba Kuporoari vile joa, eri 'ba Yesu vᴜti bipi driori, amani ngazᴜ muzᴜ lazᴜ eri vᴜ.
44021017	Amani caria Yerᴜsalemua adri-pi yi a'i ama ayikosi.
44021018	Dru 'dini Paulo fᴜ ama be muzᴜ Yakobo vᴜ; 'ba 'wara dria yi 'daa indi.
44021019	Eri ka yi zi 'bo, eri olᴜ yi dri e'yo alᴜ alᴜ Munguni 'yele Juru eselia ini azi ngaria 'diyi.
44021020	Te yi ka eri ra, yi inzi Mungu. Yi 'yo eri tia kini, Mi ne, adripi, 'ba Yahudini a'ipi 'bo 'diyi yi ovᴜ alifᴜ si 'dapi; te yi dria ma asi ve azita ma e'yosi;
44021021	te yi eri e'yo mini, kini mi imba 'ba Yahudini dria ovᴜpi Juru eselia 'diyi azita Musani kᴜzᴜ, 'yozᴜ kini ma li anzi yini ma agele kᴜ, ma aci adriza 'ba Yahudini ma vᴜtia kᴜ indi.
44021022	'Do ngoni ya? Adarᴜ, yi nga e'yo mini ecazᴜ 'bori eri eceko-korᴜ.
44021023	Ka'dini mi 'ye e'yo amani 'yole mi tiari. 'Ba su 'doa yi so oyo 'bo;
44021024	mi 'du yi, mi ede mi rᴜa alarᴜ yi be tualᴜ, mi fe anyapa yini afa edezᴜ 'diyi kuhani dri mi'i, yi eco dribi yini fazᴜ ani. 'Dini yi dria nga ni adarᴜ e'yo mini yini erileri ovᴜ toko, te mi ma ngᴜlᴜpi aci kilili azita ta mbazᴜ.
44021025	Te 'ba a'ipi 'ba Jururᴜ eselia 'diyi ma e'yosi, ama pe ndra waraga ti e'yo liza amani ecezᴜ, kini yi ma ga afa 'bani fele wura toko inzizᴜri, ari pie, anyapa 'bani nzile nzi 'diyi pie, ali 'baza pie.
44021026	Awa'dini Paulo 'du 'ba nde 'diyi, dru 'dini eri ede i rua alarᴜ yi pie, fi hekalua o'du yini yi rᴜa edezᴜ alarᴜ 'diyi ma asiza ecezᴜ, de nga yi feni anyapa edeta edezᴜri yi alᴜ alᴜ ma e'yosi kᴜ.
44021027	O'du aziri 'diyi ka 'ye yi de ra, 'ba Yahudini engapi Asiaa Pauloni ndrepi hekalᴜ alia 'diyi, yi emu 'ba ongᴜlᴜmᴜrᴜ ma asia aoko enga, bi eri,
44021028	yini oyᴜria uru kini, Emi 'ba Israelini, emi ko ama aza! 'Do agu nde e'yo onzi imbapi pari drisi dria, suru amani ma rᴜaa, azita ruaa, pari 'dori pieri'i; kiri 'di a'dule kᴜ, te eri eji 'ba Girikini hekalu alia indi, eri eza pari alatararᴜ 'dori 'bo.
44021029	Yi 'yo 'dini yini Turofimo 'ba Efesoari ndrele tualᴜ Paulo be aku amborᴜ nderi alia 'borisi, yi ega yi ma asisilea Paulo ji eri hekalu alia ra.
44021030	'Ba aku amborᴜ ndea 'diyi enga dria, nzᴜ tualᴜ ; yi bi Pauloni okposi, ese eri hekaluarisi amve, coti yi opi kalitile ci.
44021031	Yini 'yeria eri furia, e'yo Yerᴜsalemu driani i ezazᴜ otreŋasiri ku opi amborᴜ asikari driliari vᴜ.
44021032	Coti eri 'du asikari, tualᴜ asikari tᴜrᴜ drilia 'diyi be, nzᴜ ongusi yi vᴜ; te yi ka opi nderi ne asikari be, yi kᴜ Pauloni coko ja.
44021033	Opi nderi eca Paulo vᴜ eri bizᴜ, eri azi yi ma ombe eri anzirikᴜ irisi. Eri zi eri tia eri a'di'i ya, 'ye a'dini ya?
44021034	'Ba azini 'ba ongᴜlᴜmᴜrᴜ eselia 'diyi yi oyᴜ o'duko alᴜsi, azini 'diyi oyᴜ o'duko azinisi; 'dini erini ecole e'yo kililirᴜ ma pa nile otreŋa dri kᴜrisi, eri azi eri ofizᴜ kali asikarinia.
44021035	Eri ka ca pari 'bani tuzᴜ uru joaria, asikari yi 'du eri, 'ba ongᴜlᴜmᴜrᴜni 'yele eri bile okposi-risi;
44021036	te 'ba ongᴜlᴜmᴜrᴜ bi vᴜtini, otrezᴜ uru kini, Ma ja eri dri ra!
44021037	Yini 'yeria Pauloni ofiria kali asikarinia, eri zi opi asikari ma driliari ma tia kini, Ma eco te e'yo 'yozarᴜ mi be ra ya? Eri omvi tinia, Mi ni Giriki ti ra ya?
44021038	Mi ovᴜni Misirioᴜ ndra omba 'bapi o'du agapi 'dasi, 'ba 'ba fupi alifᴜ su 'diyi dri cepi roko driari'i kᴜ ya?
44021039	Paulo omvi e'yo kini, Ma ovᴜ Yahudioᴜ engapi Tariso angᴜ Kilikiaariari, aku amani ovᴜni aku tokoni kᴜ; ma matᴜ 'ba mi vᴜ, mi fe ma dri geri e'yo 'yozᴜ 'ba ongᴜlᴜmᴜrᴜ be fo.
44021040	Te eri ka a'i ra, Paulo erini pa soria pari 'bani tuzᴜ ururia, eri oga 'ba ongᴜlᴜmᴜrᴜ drisi; yi ka ovᴜ ndi 'bo, eri 'yo yi tia Ebrania tisi kini:
44022001	Ma adripi, ma atapi, emi eri e'yo eti nzeza mani nzele emi ma drilia curu'dori.
44022002	Yi ka eri erini 'yoria Ebrania tisi, yi ovᴜ ciri aga ra. Eri 'yo ra:
44022003	Ma Yahudioᴜni, osi ma Tariso angᴜ Kilikiaaria, ezo ma aku 'doria Gamalieli ma palaa, imba ma azita ama a'bipinisi kililirᴜ, ma asi ovᴜ ndra ma'yalasi Mungusi ekile emi driani ovᴜle andrᴜrile.
44022004	Ma inza ndra 'ba Geri 'doria 'diyi onzi yi ofuzᴜ, agupi okᴜyi be, ma ombe yi fezᴜ arujoa;
44022005	kuhani ambo agapi-ri 'ba 'wara be dria eco e'yo mani ma eti nzezarᴜ ra. Te ma isu ndra waraga yini jizᴜ adripi 'daa 'diyi vᴜ, ma mu ani Damasikia 'ba ovᴜpi 'dale 'diyi ejizᴜ o'izarᴜ Yerusalemua inzata fezᴜ yi dri.
44022006	Eri eca 'dinile, mani aciria geria mani ecaria Damasikia ogogo, ekile etu agaale, coti diza amborᴜ engapi 'buari di ma ageia.
44022007	Ma eco ma va nyakua, ma eri o'duko 'yozᴜ ma be kini, Saulo, Saulo, mi ma inza a'disi ya?
44022008	Ma omvi e'yo, Opi, mi a'di'i ya? Eri 'yo ma tia, Ma Yesu Nazaretia mini inzaleri'i.
44022009	'Ba ovᴜpi ma be 'diyi ndre diza nderi, te yi erini 'ba e'yo 'yopi ma beri ma o'duko kᴜ.
44022010	Ma ‘yora, Ma nga 'ye ngoni ya, Opi la? Opi 'yo ma tia, Mi nga, mi mu Damasikia, yi nga e'yo dria ovᴜpi pezarᴜ mi dri 'yezᴜ 'diyi 'yo mi tia 'dale.
44022011	Te ma ka eco angᴜ ndrezᴜ kᴜ diza nderini dile tᴜrisi, 'ba ovᴜpi ma be 'diyi yi se ma drisi, ma ca Damasikia.
44022012	Agu alᴜ runi Anania, eri 'ba Mungu inzipi ekile azitani 'yolerile, 'ba Yahudini dria ovᴜpi 'dale 'diyini adrile runi dule duri,
44022013	eri emu ma vᴜ, erini pa soria ma ageia eri 'yo ma tia, Adripi mani Saulo, mi ma ndre angᴜ. Etu nderisi mbelekocici ma ndre angᴜ, ma ndre eri.
44022014	Eri ‘yora, Mungu ama a'bipini pe mi e'yo ini leleri nizᴜ, 'Ba Kililirᴜ nde eriniri nezᴜ, azini o'duko efᴜpi eri tiliari erizᴜ;
44022015	te mi nga e'yo mini neleri azini erileri ma eti :nze 'ba dria vᴜ.
44022016	Curu'do mi te 'doa a'disi ya? Mi enga, bi baputizi, mi oji e'yo onzi miniri, mini rᴜ erini omveria.
44022017	Eri eca 'dini, ma ka mvi Yerusalemua 'bo, mani Mungu ziria hekalua, ma ava oti ra,
44022018	ma ne eri erini e'yo 'yoria ma tia kini, Mi nga mbelekocici, mi fᴜ Yerusale-muasi, a'disikᴜ yi ngani e'yo mini etini nzele masiri eri kᴜ.
44022019	Te ma 'yo, Opi, yi ma ngᴜlᴜpi ni ra kini ma adri ndra 'ba mi a'ipi 'diyi obi 'ba jo arunia yi cozᴜ, jo 'ba Yahudini yi okᴜzᴜ 'diyi vᴜsi dria.
44022020	Azini yini Setefano 'ba e'yo mini ma eti nzepiri ma ari adaria, ma'i ma ngᴜlᴜpi so de pa 'daa indi e'yoni a'izᴜ, 'ba eri fupi 'diyi ma bongo ta mbazᴜ.
44022021	Eri 'yo ma tia, Mi mu, a'disikᴜ ma nga mi ti pe ziri 'ba Jururᴜ vᴜ.
44022022	Yi eri e'yo erini 'yoleri ecazᴜ e'yo 'diri tia; 'di ma vᴜtia coti yi oyᴜ o'duko urusi kini, Ma ja 'ba 'dini 'di ma dri nyakuasi ra! Econi erini ovᴜzᴜ idrirᴜ kᴜ!
44022023	Yi ka otre o'duko urusi, ka bongo yini otrᴜ o'be uru, ka irifᴜra omvᴜ uru indi,
44022024	opi asikarini azi yi ma ofi eri kali asikarinia, 'yozᴜ ma zi eri kalisi, eri ma ni e'yo 'ba ongᴜlᴜmᴜ-rᴜni otrezᴜ eri dria 'diniri ma efi ani.
44022025	Yi ka eri ombe enyiriko baasi 'bo, Paulo 'yo 'ba asikari tᴜrᴜ alᴜ drilia pa sopi ogogori ma tia kini, Kani azita a'i emini 'ba Rumini cozᴜ kalisi e'yo likokorᴜ ra ya?
44022026	'Ba asikari tᴜrᴜ alᴜ driliari ka e'yo nderi eri ra, eri mu 'yo opi asikarini tia kini, Mi le a'di 'ye ya? 'Ba 'dori eri 'ba Rumini.
44022027	Te opi nderi mu eri vᴜ, 'yo eri be, Mi 'yo ma tia, mi 'ba Rumini ya? Eri ‘yora, E.
44022028	Opi asikarini omvi e'yo 'yozᴜ, Mani ma ojazᴜ 'ba Ruminirᴜ, ma je aje ambosi. Te Paulo ‘yora, Te ma'i, ti mani ma ti ti.
44022029	'Dini coti 'ba 'yepi Pauloni zipi 'diyi se yi vile, kᴜ eri ra; opi asikarini indi eri ovᴜ urisi, a'disikᴜ eri ni Paulo ovᴜ 'ba Rumini, azini erini eri 'ilerisi.
44022030	Drusi 'dini, erini leria e'yo 'ba Yahudini eri esᴜzᴜ ma efi adari nizᴜ, eri trᴜ eri ra, azi kuhani amborᴜ 'diyi 'ba 'wara e'yo amapi 'diyi be dria yi okᴜzᴜ tualᴜ. Eri eji Pauloni, 'ba eri yi drilia.
44023001	Te Pauloni 'ba e'yo amapi 'diyi ma mile garia okporᴜ, eri ‘yora, Ma adripi, ma asi otini kᴜ e'yo dria mani 'yele Mungu drilia 'diyisi ecazᴜ kpere andrᴜrisi.
44023002	Anania kuhani ambo agapiri azi 'ba pa sopi eri ageia 'diyi dri eri ma ti sazᴜ.
44023003	Paulo 'yo di eri tia, Munguni nga mi sani, mi abi cole evisirile te alealerᴜ onzikanyarᴜri'i! Mi ri va e'yo mani lizᴜ ekile azitani 'yolerile, te mi azi 'ba ma sa ma azita nderini 'yole kᴜrile a'disi ya?
44023004	'Ba pa sopi eri ageia 'diyi yi 'yo, Mi kuhani Munguni amborᴜ agapi-ri o'da ya?
44023005	Paulo 'yo, Ma nini eri kuhani amborᴜ agapi rari'i 'dinini kᴜ, adripi; te e'yo siza kini, Mi ma 'yo e'yo onzi 'ba suru mini ma driliari ma ruaa kᴜ.
44023006	Te Pauloni varia esele alᴜri Sadukayoni, esele aziniri Farisaini, eri oyᴜ uru 'ba e'yo amapi 'diyi ma eselia kini, Adripi mani, ma 'ba Farisaini, Farisaioᴜ mvi'i indi; yi e'yo mani li mani engata 'ba draza eseliari a'ile rarisi.
44023007	Eri ka 'yo 'dini 'bo, awata eca 'ba Farisaini ma eselia 'ba Sadukayoni be; 'ba ongᴜlᴜmᴜrᴜ co yi esele ra.
44023008	A’disikᴜ 'ba Sadukayoni yi a'ini engaza 'ba draza eseliari kᴜ, kani malaika, kani orindi kᴜ indi; te 'ba Farisaini yi adri a'i yini yi iri tro.
44023009	Otreŋa efᴜ ambo; 'ba waraga sipi 'ba Farisainirᴜ 'diyi ma azi enga pa oso agata gazᴜ kini, Ama isuni e'yo onzi 'ba 'dirini kᴜ. Kani orindi kani malaika ka 'yo eri beni?
44023010	Awatani fᴜle okporᴜrisi, opi asikarini azi asikari ma si va eri arizᴜ yi eseliasi, eri jizᴜ ofizᴜ kali asikari-nia, a'disikᴜ eri ovᴜ urisi 'ba ongᴜlᴜmᴜrᴜ ka mu eri osizᴜ kᴜ.
44023011	Ini nderisi Opi so pa eri ageia, ‘yora, Mi ti asi kᴜ; ekile mini e'yo mani ma eti nzele Yerusale-muarile, mi ma nze e'yo mani ma eti Rumia indi.
44023012	Angᴜ ka ati 'bo, 'ba Yahudini yi efi ti yi eselia oyo sozasi, kini yi ngani nyaka nya kᴜ, kani yi mvu kᴜ, de yi funi nga Pauloni kᴜ.
44023013	'Ba oyo sopi 'diyi yi aga kali su ra.
44023014	Yi mu kuhani amborᴜ vᴜ 'ba 'wara vᴜ indi, kini, Ama otri ama ngᴜlᴜpi oyo amborᴜsi ra, ama ngani nyaka nya kᴜ de ama funi nga Pauloni oko kᴜ.
44023015	E'yo 'disi emi'i, tualᴜ 'ba e'yo amapi 'diyi be, emi omve opi asikarini eri ejizᴜ emi vᴜ ekile emini lele e'yo erini ndazᴜ kilili aga rarile. Te ama ovᴜ ngonde eri fuzᴜ de eri ecani ogogo kᴜ.
44023016	Te Paulo amvipi ma mva eri e'yo yini eri mbazᴜri ra; e'yo 'disi eri mu fi kali asikarinia, e'yoni olᴜzᴜ Paulo tia.
44023017	Paulo eri omve 'ba asikari tᴜrᴜ alᴜ driliari alᴜ i vᴜ, kini, Mi ji karilaᴜ 'diri opi asikarini vᴜ, eri le e'yo olᴜ eri tia.
44023018	Eri 'du eri ji opi nderi vᴜ, kini, Paulo arurᴜri omve ma i vᴜ, zi ma ma eji karilaᴜ 'dori mi vᴜ, a'disikᴜ eri ovᴜ e'yo 'yoza be mi vᴜ.
44023019	Opi asikarini bi eri dria, mu eri be kalaa, zi eri oyokolosi, Mi le ma be a'di e'yo 'yo ya?
44023020	Eri 'yo, Ba Yahudini ede e'yo yi eselia mi zizᴜ Pauloni ejizᴜ 'ba e'yo amapi 'diyi ma drilia dru, ekile yini lele e'yo erini ndale kilili aga rarile.
44023021	Te mi a'i e'yo yini zileri kᴜ; a'disikᴜ 'ba yini kali su dri be 'dipi yi eri mba geria. 'Ba 'diyi otri yi yi eselia oyosi kini, yi ngani nyaka nya kᴜ, ngani yi mvu kᴜ, de yi funi nga Pauloni kᴜ; curu'do yi ede yi ngonde, aziza mini tezᴜ.
44023022	'Dini opi asikarini fe karilaᴜ nderi dri geri ra, eri azi kini, Mi ece 'ba alᴜni dri kini mi olᴜ e'yo 'diri ma dri ra 'dini kᴜ.
44023023	Eri omve 'ba asikari tᴜrᴜ alᴜ drilia 'diyi iri i vᴜ, ‘yora, Emi oti asikari tᴜrᴜ iri ngonde, dri kozᴜ sawa na inisi muzᴜ Kaisariaa, asikari akanya dria 'diyi kali aziri, aju be 'diyi tᴜrᴜ iri.
44023024	Emi ede akanya azini Pauloni jizᴜ, emi ji eri onyirᴜ gavena Felike vᴜ.
44023025	Eri si waraga ekile 'dinile :
44023026	Kilaudio Lusia zi gavena Felikeni Inzile Tᴜri ci ci.
44023027	'Ba Yahudini bi 'ba 'dori, te yini 'yezᴜ eri fuzᴜrisi ma ca yi vᴜ asikari be eri pazᴜ, a'disikᴜ ma eri eri 'ba Rumini.
44023028	Te mani lele e'yo eri esᴜzᴜri a'dini yari nizᴜrisi, ma ji eri 'ba e'yo amapi 'diyi drilia.
44023029	Te ma isu yi esᴜ eri agata yini gale azita yini ma e'yosirisi, te esᴜza nde funi dri erini drazᴜ kani eri 'izᴜ jo arunia kᴜ.
44023030	Ma ka e'yo yini agu 'dori mbazᴜri eri ra, coti ma pe eri ti mi vᴜ, ma azi 'ba eri esᴜpi 'diyi yi ma nze e'yo yini eri esᴜzᴜri mi drilia. Ma zi di mi ci ci.
44023031	'Dini asikari, ekile erini yi azilerile, 'du Pauloni ji eri inisi Antipatria.
44023032	Drᴜ yi kᴜ asikari akanya dria 'diyi muzᴜ eri beni, te yi mvi kali asikarinia.
44023033	'Ba 'diyi ka ca Kaisariaa 'bo, yi fe waraga gavena dri, yi e'da Pauloni eri ma milia indi.
44023034	Erini waraga nderi laria, eri zi eri enga angᴜ ngoa ya. Eri ka e'yo erini engazᴜ Kilikiaari eri ra,
44023035	eri ‘yora, Ma nga e'yo mini nzeleri eri dria ra, 'ba mi esᴜpi 'diyi ka eca ra. Eri azi yi ma te eri ma agei jo amborᴜ Herodeniri ma alia.
44024001	O'du towi ka aga 'bo, kuhani agapiri runi Anania, eca tualᴜ 'ba 'wara 'diyi be, azini Teritulo 'ba e'yo nzepi ti alasiri. Yi nze e'yo Pauloni esᴜzᴜ gavena drilia;
44024002	yi ka Pauloni omve ra, Teritulo 'ba eri esᴜ kini : Te misi, Felike inzile tᴜri, ama ovᴜ asi ambiza be tᴜ, azini milemba minirisi e'yo onzi dria ovᴜ edezarᴜ onyirᴜ suru 'dori dri,
44024003	amani e'yo 'diyi isule o'du dria pari dri driarisi, ama ovᴜ awa'clifo be tᴜ.
44024004	Te di ma leni mi andezᴜ e'yo azinisi kᴜ, te ma matᴜ 'ba mi vᴜ, mi eri e'yo amani were asi onyirᴜ minirisi.
44024005	Te ama isu agu 'dori ovᴜ 'ba onzini ekile dra onzi ndindiarᴜle, eri 'ba fepi 'ba Yahudini ombᴜzᴜ amve wudrikuru dria ma eseliari, eri ovᴜ 'ba ambo suru Nazaretini fᴜpi amveri ma driliari.
44024006	Eri 'ye ndra o'bi hekalu ezazᴜ e'yo onzisi indi, te ama bi eri, ama le ndra e'yo erini li ekile azita amanini vᴜsi.
44024007	Te opi amborᴜ Lusia eca ra, eri pa eri ama dria okpo amborᴜsi,
44024008	eri azi 'ba eri esᴜpi 'diyi ma mu mi drilia. Eco mini e'yo amani eri esᴜzᴜri nizarᴜ dria, mi ngᴜlᴜpini eri oziria.
44024009	'Ba Yahudini yi efi ti tualᴜ e'yo yini eri esᴜzᴜrisi, yi a'i e'yo 'diyi dria ovᴜ 'dini.
44024010	Gavena ka Pauloni aku drisi e'yo 'yozᴜ, Paulo omvi e'yo tinia kini: Mani e'yo mini ovᴜzᴜ 'ba e'yo lipi suru 'diri drilia eli kakaᴜsiri nile rarisi, ma e'yo mani ma eti nze uri kokorᴜ ayikosi.
44024011	Mi eco nizarᴜ o'du agani nga mᴜdri drini iri kᴜ, mani tuzᴜ uru Yerusalemua Mungu inzizᴜri ma vᴜtia;
44024012	yi isuni ma agata garia 'ba azini be alᴜni kᴜ, kani awata feria 'ba ongᴜlᴜmᴜrᴜ eselia kᴜ, kani hekalu alia, kani jo 'ba Yahudinini yi okᴜzᴜri ma alia, kani aku amborᴜa kᴜ.
44024013	Te e'yo yini curu'do ma esᴜzᴜri yi econi efini ecezarᴜ mi dri adarᴜ kᴜ.
44024014	Te ma e'yo 'diri e'da mi vᴜ, Geri yini omvele suru mbᴜpi amve nderisi, ma Mungu ama a'bipini inzi'i, te ma a'i e'yo azitani dria azini e'yo nabini sileri dria;
44024015	ma ovᴜ asi tezasi Mungu alia 'dini, 'ba kililirᴜ 'diyi azini 'ba kililirᴜ kᴜ 'diyi iri tro yi nga enga ra, ekile 'ba nde 'diyi ngᴜlᴜpini a'ile 'dini indirile.
44024016	E'yo 'disi ma o'bi ma agei te 'dani, ovᴜzᴜ asi otiza kokorᴜ Mungu ma milia, 'ba ma milia indi.
44024017	Elini agale kakaᴜ 'borisi, ma eca afa feza fezᴜ suru mani dri, edeta edezᴜ indi.
44024018	Mani e'yo 'diri 'yeria, yi isu ma hekalua de ma ovᴜ edezarᴜ alarᴜ, 'ba ongᴜlᴜmᴜrᴜ kokorᴜ, otreŋa kokorᴜ indi. Te 'ba Yahudini azini engapi Asiaa 'diyi—
44024019	eco onyirᴜ 'ba 'diyi ma ovᴜ 'doa ma esᴜzᴜ mi drilia yi'i, yi ka ovᴜ e'yo be ma vᴜ.
44024020	Ka 'dini yo, 'ba 'doyi ma ngᴜlᴜpi ma ece e'yo onzi yini isule ma vᴜ mani pa soria 'ba e'yo amapi 'diyi ma driliari.
44024021	Te kiri o'duko alᴜ mani 'yole 'dori, mani oyᴜle mani pa soria yi eseliari kini, Engata 'ba draza eseliari ma e'yosi emi e'yo mani li andrᴜ.
44024022	Te Felikeni Geri nderi ma e'yo nile fudri cirisi, eri ici yi ma dri, kini, Lusia opi ambo asikarini ka eca ra.. ma nga e'yo emini li ndo.
44024023	Eri azi 'ba asikari tᴜrᴜ alᴜ driliari ageini tezᴜ, kani bani ma kᴜ erini geri were indi, azini ma oga agyi erini 'diyi ma alᴜni emuzᴜ azi ngazᴜ eri dri kᴜ.
44024024	Te o'du azini ka aga 'bo, Felike eca okᴜ erini Drᴜsila be, eri Yahudi ezoni; omve Pauloni, eri eri ma tia e'yo 'bani Kristo Yesuni a'izᴜri.
44024025	Pauloni onyi pi ma e'yo eti nzeria, ava ruani dri sizᴜri pie, e'yo liza emupiri pie, Felike ma asi nga oti urisi oti oti, 'yo ra kini : Curu'do mi mu nga andrᴜ; ayᴜŋa ka ovᴜ ma drilia yo, ma nga mi omve ndo.
44024026	Eri ega kani Pauloni nga i dri afa fe yani. E'yo 'disi eri omve eri pale kakaᴜ ti ecizᴜ eri be.
44024027	Te eli iriri ka aga 'bo, Porikio Fesito nga eca angᴜ nyazᴜ Felike ma paria; te Felike kᴜ Pauloni arurᴜ, erini lele ayiko fezᴜ 'ba Yahudini dririsi.
44025001	Te Fesito ka fi angᴜ ini nyaleri ma alia 'bo, o'du na ka aga ra, eri enga Kaisariaa muzᴜ Yerᴜsalemua.
44025002	Kuhani amborᴜ 'diyi pi ambo Yahudini 'diyi be, yi esᴜ Pauloni eri vᴜ, zi eri tia matᴜsi,
44025003	a'izᴜ eri dri asi ndriza erinisi eri ma pe Paulo ma ti Yerusalemua, a'disikᴜ yi le eri mba geria eri fuzᴜ.
44025004	Te Fesito omvi yi tia yi Paulo ma agei te 'dale Kaisariaa, te ace were i ngᴜlᴜpini nga mu 'dale.
44025005	'Dini, eri ‘yora, 'ba 'wara emi eselia 'diyi ma si mu ma be, agu nde ka ovᴜ e'yo onzi be, yi ma esᴜ eri.
44025006	Eri ka ovᴜ yi ma eselia o'du agani aro kani mᴜdri kᴜ, eri si Kaisariaa; dru 'dini eri ri va ogᴜŋa e'yo lizᴜri dria, azi Pauloni ejizᴜ.
44025007	Eri ka eca ra, 'ba Yahudini ibipi esipi Yerusalemua 'diyi oso pa eri ageia eri esᴜzᴜ e'yo onzi kakaᴜ nzizarᴜ 'diyisi, te yi econi e'yo nde 'diyi ma adani ecezarᴜ kᴜ.
44025008	Pauloni e'yo i ma ngᴜlᴜpini nzeria, kini, Ma 'yeni onzi azita 'ba Yahudinini vᴜ, kani hekalu vᴜ, kani Kaisari vᴜ alᴜani kᴜ.
44025009	Te Fesito, erini lezᴜ ayiko fezᴜ 'ba Yahudini dri, eri omvi e'yo Paulo tia kini, Mi le mu Yerᴜsalemua, 'dale mani e'yo mini lizᴜ ra ya?
44025010	Te Paulo kini, Ma pa so ogᴜŋa e'yo lizᴜ Kaisariniria ; onyirᴜni eri ma li e'yo manini; ma 'yeni e'yo onzi 'ba Yahudini vᴜ alᴜni kᴜ, ekile mini nile onyirᴜrile.
44025011	Ma ka te ovᴜ 'ba onzi 'yepiri, kani ma ka e'yo mani ecozᴜ drazᴜ rari 'ye, ma gani dra kᴜ; te e'yo yini ma esᴜzᴜri ka ovᴜ toko, 'ba alᴜni ecopi ma fepi yi ma driani yo. Ma le mani mu drile Kaisari vᴜ.
44025012	Te Fesito ka e'yo 'yo 'ba e'yo lipi eri vᴜtia 'diyi be tualᴜ 'bo, eri omvi e'yo kini, Mi le mini mu Kaisari vᴜ 'bo; mi nga mu Kaisari vᴜ ra.
44025013	Te o'du azini ka aga 'bo, opi ambo Agiripa eca Kaisariaa Berinike be, Fesitoni zizᴜ ci ci.
44025014	Yini ovᴜria 'dale o'du kakaᴜ, Fesito olᴜ e'yo Pauloni opi nderi tia kini, 'Ba alᴜ Felikeni kᴜle 'doa arurᴜri indi;
44025015	mani ovᴜria Yerusalemua, kuhani amborᴜ azini 'ba 'wara 'ba Yahudi-nini yi esᴜ eri ma vᴜ, yi zi ma tia e'yo erini lizᴜ eri ndezᴜ.
44025016	Ma omvi e'yo yi tia 'dini, ama 'ba Rumini adrini 'ba alᴜni fe kᴜ, de nga 'ba nde yini esᴜleri otᴜni pa 'ba eri esᴜpi 'diyi be milia milia kᴜ, de nga eri isuni pari asᴜ 'bani sᴜle eri ruaari ma e'yo omvizᴜ kᴜ.
44025017	E'yo 'disi yi ka yi okᴜ 'doa tualᴜ, ma teni kᴜ, te dru ma ri va ogᴜŋa e'yo lizᴜri dria, ma azi agu nderi ejizᴜ.
44025018	'Ba eri esᴜpi 'diyi ka pa oso ra, esᴜni eri alᴜni ekile mani egale yi nga esᴜrile kᴜ;
44025019	te yi ga agata eri be e'yo ndᴜ ndᴜsi geri yini adroᴜ yini nzizᴜ ri ma e'yosi, azini e'yo 'ba alᴜ Yesu drapi 'bo Pauloni 'yole eri idrirᴜri ma e'yosi indi.
44025020	Te e'yo 'diyi ma efi ndazᴜrini ma ndelerisi, ma zi eri ma tia ka le mu Yerusalemua yi nga e'yo erini li 'dale.
44025021	Te Pauloni zizᴜ ma tia 'ba ma mba i ma ta, i le ini muzᴜ e'yo ini lizᴜ Opi inzile tu agapi rari vᴜrisi, ma fe azita yini eri ta mbazᴜ ecazᴜ o'du mani ecozᴜ eri ti pezᴜ Kaisari vᴜria.
44025022	Agiripa 'yo Fesito tia, Ma'i ma le te agu nderi eri alᴜ indi. Kini, Dru mi nga eri eri ra.
44025023	'Dini dru Agiripa pi Berinike be eca inzita amborᴜ be, fizᴜ pari e'yo erizᴜria opi ambo asikarini 'diyi be, azini 'ba amborᴜ aku ambo ndea 'diyi be indi. Te Fesito fe azita Pauloni ejizᴜ.
44025024	Fesito eri ‘yora, Opi ambo Agiripa, azini emi 'ba dria ovᴜpi ama be tualᴜ 'doa 'diyi, emi ne agu 'dori; 'ba ongᴜlᴜmᴜrᴜ Yahudini dria 'ba matᴜ ma vᴜ eri ma e'yosi, Yerusalemua azini 'doa, otrezᴜ kini sini erini ovᴜzᴜ idrirᴜ dika kᴜ.
44025025	Te ma isu eri 'yeni e'yo onzi erini drazᴜ alᴜni kᴜ. Eri ngᴜlᴜpi zi muzᴜ opi inzile tᴜ agapi rari vᴜ e'yo erini lizᴜni, ma li eri ma ti pezᴜ ani.
44025026	Te e'yo erinisi ma ovᴜni e'yo ada be sizᴜ opi mani vᴜ kᴜ. E'yo 'disi ma eji eri emi drilia, te agapiri mi drilia, Opi ambo Agiripa, 'dini ka eri ozi 'bo ma nga eco e'yo azini si beni.
44025027	Te ma milia eri efi kokorᴜ 'ba arurᴜ ma ti pezᴜ e'yo onzi erini ecekokorᴜ.
44026001	Agiripa 'yo Paulo tia, Mi eco e'yo mi ma ngᴜlᴜpini nzezᴜ. Paulo ejᴜ i ma dri, 'ba e'yo ini nze kini:
44026002	Ma drileba, mani emule e'yo nzele andrᴜ mi drilia, Opi ambo Agiripa, e'yo dria 'ba Yahudinini ma esᴜlerisi,
44026003	agapiri mini adriza 'ba Yahudini zita yini 'diyi be nile rarisi; e'yo 'disi ma matᴜ 'ba mi vᴜ mi eri nga ma asi e'yeresi.
44026004	Adriza mani engazᴜ trᴜa mvaasi suru mani eselia Yerusalemuari, 'ba Yahudini dria ni ra.
44026005	Yi ni e'yo mani gbudrio, yi ka le e'yo mani ma eti nze, kini, ma Farisaioᴜni, suru inzita amani Mungu inzizᴜri ma vᴜti dropi asi driasiri'i.
44026006	Curu'do ma pa so 'doa emini e'yo mani lizᴜ, mani ovᴜle asi teza be e'yo Munguni azile ama a'bipi vᴜri a'ile rarisi.
44026007	Suru amani mᴜdri drini iri yi ovᴜ asi teza be aziza 'diri tezᴜ, azi ngazᴜ Mungu dri inisi etusi dria okposi. Opi la, 'ba Yahudini yi esᴜ ma curu'do asi teza nderisi!
44026008	E'yo Munguni 'ba draza engazᴜri ovᴜ emi dri ewarᴜ a'izᴜ a'di e'yosi ya?
44026009	Adarᴜ, ma ngᴜlᴜpi ega ndra ma ma 'ye e'yo kakaᴜ Yesu Nazaretiari ma ru ezazᴜ.
44026010	Ma 'ye 'dini indi Yerᴜsalemua; ma obi 'ba alatararᴜ 'diyi ma azi kakaᴜ ofizᴜ arᴜjoa, 'ba kuhani amborᴜ 'diyini ma dri okpo felerisi, te 'bani yi o'diria ma a'i yi o'dizᴜ indi.
44026011	Ma inza yi pale kakaᴜ jo 'ba Yahudinini yi okᴜzᴜ 'diyia dria, ma omi yi okposi Munguni o'dazᴜ; azini mani yi ngule onzi asi drazasirisi ma inza yi cazᴜ kpere aku ambo ambo amve 'diyia indi.
44026012	'Dini ma mu ndra Damasikia kuhani amborᴜni okpo fele ma dririsi, azini yini azi nde kᴜle ma dririsi.
44026013	Opi la, mani ovᴜria geria etu agaa, ma ne diza etu agapiri dizᴜ ma ageia, azini 'ba acipi ma be 'diyi ma ageia indi.
44026014	Amani ama ecoria dria va nyakua 'bo, ma eri o'duko 'yozᴜ ma be Ebrania tisi 'dini kini, Saulo, Saulo, mi ma inza a'disi ya? Eri ewarᴜ mini afa pa osopiri ma si otᴜzᴜ mi pasi.
44026015	Ma ‘yora, Opi, mi a'di'i ya? Opi ‘yora, Ma Yesu mini inzaleri'i.
44026016	Te mi nga, mi so pa urᴜ; te ma ece ma ngᴜlᴜpi mi dri, a'disikᴜ ma pe mi azi ngazᴜ ma dri, azini ojioᴜ manirᴜ e'yo mini nele azini e'yo mani ngale ecele mi dri 'diyi ma eti nzezᴜ.
44026017	Ma nga mi pa 'ba Yahudini dri, azini 'ba Jururᴜ mani mi ti pele vᴜnia 'diyi dri indi.
44026018	Ma pe mi ma ti yi ma mile zizᴜ, 'dini yi ma enga ini aliasi ma oja yi diza vᴜ, azini engazᴜ okpo Satanini ma alia cazᴜ Mungu vᴜ, yi ma isu ani e'yo onzi wuza, azini awᴜafa ma nyaza 'ba ovᴜpi alatararᴜ yini ma alilerisi 'diyi ma eselia.
44026019	'Dini, Opi ambo Agiripa, ma gani eceta nde engapi 'bua efᴜpi ma miliari kᴜ,
44026020	te ma e'do e'yo olᴜzᴜ Damasikia, azini Yerusalemua, vᴜtinia angᴜ Yudiaaria dria, azini 'ba Jururᴜ 'diyi vᴜ indi, kini, yi ma kᴜ e'yo onzi yi ojazᴜ Mungu vᴜ, ma 'ye 'yeta yi sipi 'ba asi ojapi 'bo 'diyisi 'diyi.
44026021	E'yo 'disi 'ba Yahudini yi bi ma hekalua, o'bi ma 'dizᴜ indi.
44026022	Mani aza koza engapi Mungu vᴜri isule rarisi, ma pa so ani ecazᴜ kpere andrᴜ 'do, e'yo mani ma eti nzezᴜ 'ba were 'diyi dri azini 'ba ambo 'diyi dri indi. Ma 'yoni e'yo alᴜni kᴜ pe e'yo nde nabi pini ndra 'yole Musa be, eri nga eca rari:
44026023	kini Kristo ma nya candi, azini eri'i engapi 'ba draza ma eselia okori nga e'yo dizani olᴜ suru nde dri, azini 'ba Jururᴜ dri indi.
44026024	Erini e'yo i ma ngᴜlᴜpini nzeria 'dini, Fesito 'yo o'duko urᴜsi, Paulo, mi aza aza; e'yo mini onile kakaᴜ 'diyi fe mi dri azani!
44026025	Te Paulo kini, Ma azani kᴜ fo, Fesito inzile tᴜri, te ma 'yo e'yo adadarᴜ ovᴜpi ondᴜa kililirᴜ beri'i.
44026026	Opi ambo mani e'yo 'yozᴜ drilenia uri kokorᴜri ni e'yo 'diyi ra; a'disikᴜ ma ni ra e'yo 'diyi dria e'da yi eri ma milia 'bo peni alᴜni kᴜ, e'yo 'diyini ovᴜle 'yezarᴜ zizarᴜ kᴜrisi.
44026027	Opi ambo Agiripa, mi a'i e'yo nabini sileri ra ya? Ma ni ra mi a'i ra.
44026028	Te Agiripa 'yo Paulo tia, E'yo weresi mi le ma ojazᴜ 'ba Kristonirᴜ ka!
44026029	Te Paulo 'yo, Ka ovᴜ e'yo wereasi kani kakaᴜsi ti, ma Munguni zi kini mi'i a'dule kᴜ, te 'ba e'yo mani eripi andrᴜ 'diyi dria, ma ovᴜ tro tro male—kᴜni bani anzirikᴜ 'diyi kokorᴜ.
44026030	Opi ambo nderi nga di enga ra, gavena pi, Berinike pie, 'ba dria ripi tualᴜ yi be 'diyi pie;
44026031	yi ka fᴜ 'bo, yi 'yo yi ma eselia kini, 'Ba 'dori 'yeni e'yo erini ecozᴜ drazᴜ, kani eri 'izᴜ kᴜ.
44026032	Te Agiripa 'yo Fesito tia, Agu 'dori ka ndra 'yo i le mu Kaisari vᴜ kᴜni, te'do ama trᴜ eri 'bo.
44027001	Yi ka e'yo amani fizᴜ ogurua zozᴜ Italiaari li 'bo, yi fe Pauloni, 'ba arurᴜ azini 'diyi be, 'ba asikari tᴜrᴜ alᴜ enyati Augusitoni driliari dri, runi Yulio'i.
44027002	Ama fi ogurᴜ Adramutioni 'yepi zopi aku miri tia Asiaa 'diyiari ma alia, ama ko dri zozᴜ miri alia. Arisitariko 'ba Makedoniani Tesalonikiari mu ama be.
44027003	Dru 'dini ama ca Sidonia; te Yulio ovᴜ asi ndriza be Paulo vᴜ, fe geri eri dri sizᴜ muzᴜ agyi erini 'diyi vᴜ ande lizᴜ.
44027004	Engazᴜ 'dale ama ko dri zozᴜ miri alia, ama aga zozᴜ Kuporo ma kalaa andralerᴜrisi, a'disikᴜ olini engale ama drilialerᴜ risi.
44027005	Ama ka zo miri aliasi Kilikia pi ma eseliasi Pamfulia be 'bo, ama ca Mura aku Lukiaaria.
44027006	'Dale 'ba asikari tᴜrᴜ alᴜ driliari isu oguru Alegezandariani muzᴜ Italia, te eri ofi ama alenia.
44027007	Ama ka mu e'yere o'du kakaᴜsi, amani zoria ewarᴜ ama ca ogogo Kinidoa, te olini geri amani ogalerisi, ama aga zozᴜ Kirete ma kalaa andralerᴜrisi ogogo Salimonea.
44027008	Amani zoria eri ma kalaasi ewarᴜ tᴜ, ama ca pari 'bani omvele Kuti Onyirᴜri, ogogo aku Lasearia.
44027009	O'du kakaᴜ ka aga ra, zoza amanini ovᴜle ewarᴜ tᴜrisi, o'du nyaka 'dazᴜrini agale 'borisi, Paulo imba yi
44027010	kini, Ma agupi, acita ogurusi 'dori nga eca onzi tᴜ, ogurᴜ pi afa alenia 'diyi pie ezazᴜ toko, ama ngᴜlᴜpi ma idri be.
44027011	Te 'ba asikari tᴜrᴜ alᴜ driliari eri e'yo 'ba ogᴜru ti opipiri pini 'yole ogᴜru e'i beri, aga Pauloni 'yoleri ra.
44027012	Kuti nderini ovᴜle onyirᴜ ogurᴜ dri ewu angᴜni ambizᴜrisi kᴜrisi, tᴜni 'ba kakaᴜ ega yini eri onyirᴜ fᴜzᴜ 'dia, yi nga te ca ani Foenikia ovᴜzᴜ 'dale ewu angᴜni ambizᴜrisi; eri kuti Kireteni, pari oli lipi abararᴜrini lizᴜ kᴜri.
44027013	Oli engapi alazarᴜrini liria e'yere, yi ega yi eco 'yezᴜ yini lelerile, yi 'du afa oguru otizᴜ, yi aga Kiretea ogogo kutiasi.
44027014	Ace were akuluku amborᴜ engapi amveri li yi ra, runi Eurakulo.
44027015	Oli nderi ka oguru bi 'bo, ama econi tini opizᴜ olivᴜlerᴜ kᴜ, 'dini ama kᴜ ma dro ama ceni.
44027016	Amani agaria angᴜ i lipi miri ma alia were omvele Kauda'iri ma kuti vᴜ ogogo, ama nga di ca o'bo bizᴜ ewasi ka;
44027017	te ka eri ese uru 'bo, yi ayᴜ baka azakomarᴜ fezᴜ agazᴜ ogurᴜ ma etiasi, rᴜani ombezᴜ ci; te yini rᴜria kani yi nga ovᴜ 'bezarᴜ Suritisaa yani, yi trᴜ bongo olini ogurᴜ drozᴜri va, oli nga di ama dro tokorᴜ.
44027018	Akuluku nderini ama drole okposirisi, dru 'dini yi 'ba afa ogurᴜni jile 'diyi o'be miria;
44027019	drozi o'du nasi yi ngᴜlᴜpi ofᴜ afa ogᴜruni 'diyi, o'be yi drisi ceni.
44027020	Etu pi 'bi'bio be ka asi di o'du kakaᴜ kᴜ, yi ombᴜpi olisirini ogᴜru oyaria tᴜ, vilerisi ama ega ama ngani di ama pa alᴜni kᴜ.
44027021	O'du kakaᴜ yi ka nyaka nya kᴜ, Paulo so pa yi eselia, kini, Ma agupi, emi ka ndra e'yo mani 'yoleri eri ra, ka ndra angᴜ Kireteari kᴜ kᴜ, te'do emi isuni e'yo onzi 'dori, afa ezazᴜ toko 'doni kᴜ.
44027022	Te curu'do ma emi imba, emi ma ovᴜ asi tezasi; a'disikᴜ 'ba emi eselia alᴜni ngani dra kᴜ, alᴜ oguruni drani.
44027023	Te ini 'dorisi malaika Munguni so pa ma ageia, Mungu mani ovᴜzᴜ erini mani inzile azisi indiri,
44027024	kini, Paulo, mi rᴜ kᴜ ; mi ma so pa Kaisari drilia; mi ne, Mungu fe 'ba mupi mi be 'diyi dria mi dri 'bo.
44027025	'Dini, ma agupi, emi ovᴜ di asi tezasi. a'disikᴜ ma ovᴜ a'itasi Mungu vᴜ e'yoni nga i 'ye ekile te erini 'yole ma tia 'borile.
44027026	Te ama ma nga ovᴜ 'bezarᴜ angᴜ azini i lipi miri ma aliari ma dria.
44027027	Te ini mᴜdri drini suri ka eca ra, olirikoni ama drole 'dale 'dole miri Adria ma alia, iniayii 'ba ogurᴜ ma azi ngapi 'diyi ega yi eca angᴜ a'wi tia ogogo.
44027028	'Dini yi 'ba yi ali o'bi, yi isu yi ali ovᴜ wu o'biza kali su; ka mu drile were yi 'ye dika, isu alini ovᴜ wu o'biza kali na.
44027029	Yini ovᴜria urisi kani olirikoni nga ama o'be kata dria, yi o'be aya oguruni pa sozᴜ 'diyi su tro oguru ma ndulea, angᴜ atiza tezᴜ.
44027030	'Ba oguru ma azi ngapi 'diyi o'bi apa ogurᴜ aliasi, isu yi osi o'bo yia 'bo, yi 'yo lokirisi yi nga aya oguruni pa sozᴜ 'diyi 'be ogᴜru ma drilialerᴜ;
44027031	Paulo 'yo 'ba asikari tᴜrᴜ alᴜ driliari pi ma tia asikari be, 'Ba 'diyi ka ovᴜ oguru alia kᴜ, emi econi emi opazarᴜ kᴜ.
44027032	Asikari yi nga di baka o'boni li, kᴜ eri 'de yia.
44027033	Angᴜni 'baria atiria, Paulo 'ba matᴜ yi vᴜ dria nyaka nyazᴜ, kini, Andrᴜ o'du mᴜdri drini su emini tezᴜ ovᴜzᴜ nyaka nyakokorᴜ, afa aji o'bikokorᴜri'i.
44027034	E'yo 'disi ma matᴜ 'ba emi vᴜ, emi nya nyaka fo; 'diri nga emi rᴜa aza ko, a'disikᴜ 'ba alᴜni ma dribiefi ngani avi alᴜni kᴜ.
44027035	Erini 'yoria 'dini, eri 'du mikate, eri fe awa'difo Mungu dri 'ba dria milia, nyo eri, e'do nya oko.
44027036	'Ba dria ma asi ovᴜ ayikosi, nya yini nyaka indi.
44027037	Te ama dria ovᴜpi ogᴜru alia 'diyi, ama 'ba tᴜrᴜ iri kali aziri drini azia.
44027038	Yi ka tra nyakasi 'bo, yi 'be anya yia ogᴜrᴜ ka mu nzi kᴜ.
44027039	Te angᴜni atiria, yi nini angᴜ nderi kᴜ, te yi ne yioji azini cinya beri ; yi eci ti tualᴜ kani yi eco oguru nderi jizᴜ 'dale yani.
44027040	Yi li aya oguruni pa sozᴜ 'diyi ma baka, kᴜ yi yia, yi ayᴜ baka pati oguru ti opizᴜ 'diyini; yi 'i bongo drilialerᴜ olini ogurᴜ drozᴜri uru dika, oli dro yi cinya nderi vᴜ.
44027041	Te yini ecaria pari yi miri irini yi ecizᴜria, oguru sᴜ i ti cinya alia; oguru drile ebi i ci oyakokorᴜ, te nduni e'do i nyo, yi ombᴜzani eri fule okposirisi.
44027042	Asikari yi le 'ba arurᴜ 'diyi ofuzᴜ, 'ba alᴜni kazᴜ yi sazᴜ apazᴜ kᴜ;
44027043	te 'ba asikari tᴜrᴜ alᴜ driliari, erini leria Pauloni paria, eri oga e'yo yini lele 'yeleri si. Eri azi 'ba ecopi yi sapi 'diyi ma mbᴜ yia, ma ca amve okoni,
44027044	te 'ba joloko acepi 'diyi ma zo bau dria, kani afa oguru vile azini 'diyi ma dria. Eri nga di eca 'dini, yi nga yi opa dria ca nyakua.
44028001	Amani ama paria 'boria, ama isu angᴜ nde i lipi miriari ma ru ovᴜ Melita.
44028002	Juru yi ko ama aza onyirᴜ tᴜ ekile 'bani 'yele zuzu kᴜrile, edᴜ aci ra, a'i ama dria, a'disikᴜ ozooni 'dile angᴜ ambiza berisi.
44028003	Te Paulo ka eja owu 'bo, 'ba aci dria, 'boroa efᴜ acisi, ombe i drinia, ga eri ra.
44028004	Juru 'diyi ka ndre urini i 'iria eri ma dria kelerᴜ, yi 'yo yi ma eselia, Inzo yo agu 'diri 'di 'bani ada. Erini i pazᴜ miri alia rari ti, e'yo liza kililirᴜri a'ini eri ma ovᴜ idrirᴜ kᴜ.
44028005	Te eri ya uri nderi acia, 'yeni eri onzi kᴜ.
44028006	Yi te eri rᴜani piria, kani erini e'dezᴜ va drazᴜ mbele; ka te izᴜ ti, ka ne e'yo 'yeni eri onzi kᴜ, yi oja yi asisile, 'yo ra eri ovᴜ mungu azini yani.
44028007	'Ba amborᴜ angᴜ i lipi miria nderiari, runi Pubulio'i, angᴜ erini ovᴜ ogogo pari nderia. Eri a'i ama wa'dirᴜ asi ndrizasi, lazᴜ o'du na.
44028008	Eri ovᴜ 'dinile, Pubulio ati ovᴜ azo be arika sᴜzᴜ arirᴜ rua driza be ; Paulo fi vᴜnia, zi Mungu tia, 'ba dri drinia, ati eri ra.
44028009	E'yo 'diri ka i 'ye 'bo, 'ba azini azo be angᴜ i lipi miria ndeari 'diyi emu ra, eri ati yi ra.
44028010	Yi fe ama dri inzita tᴜ; ama ka dri ko zozᴜ, yi o'ba afa amani lele 'diyi ogᴜrᴜ alia kakaᴜ.
44028011	Mba na ka aga ra, ama fi oguru Alegezandariani alia zozᴜ; isu de ogurᴜ nderi te angᴜ i lipi miria nderia mba egbeni 'diyisi; eceta erini ovᴜ Agupianzi Ejorᴜ.
44028012	Ama ca Surakusaa, la 'daa o'du na.
44028013	Engazᴜ 'dale ama zo goligolirᴜ cazᴜ Regioa; o'du alᴜ ka aga ra, oli onyirᴜ enga alazarᴜ, o'du iririsi ama ca Puteolia.
44028014	'Dale ama isu adripi, yi omi ama ovᴜzᴜ yi be o'du aziri. 'Dini ama ca Rumia ndo.
44028015	Adripi nde ka ama e'yo eri 'bo, yi nga 'dale emuzᴜ dri fuzᴜ ama be, ecazᴜ kpere pari Apioni 'bani afa jezᴜria, azini Omujo Na 'Diyia. Paulo ka yi ndre 'bo, eri fe awa'difo Mungu dri, asini isu okpo.
44028016	Ama ka fi Rumia, yi fe Pauloni la a'dule, asikari eri ma agei tepiri be.
44028017	Eri eca 'dini, o'du na ka aga ra, eri omve 'ba ambo 'ba Yahudini drilia 'diyi yi okᴜzᴜ tualᴜ; yi ka yi okᴜ 'bo, 'yo yi tia, Ma adripi, ma 'yeni ndra onzi 'ba Yahudini vᴜ kani azita ama a'bipini vᴜ kᴜ, te ti, engazᴜ Yerusalemua fe ma arurᴜ 'ba Rumia 'diyi dri.
44028018	Yi ka ndra e'yo mani li ra, le ma trᴜ ra, a'disikᴜ yi isuni e'yo onzi mani drazᴜri kᴜ.
44028019	Te 'ba Yahudini ka ga si, e'yo 'di fe mani muzᴜ Kaisari vᴜ e'yo mani lizᴜni—te ma ovᴜni e'yo be suru mani esᴜzᴜ kᴜ.
44028020	E'yo 'disi ma omve emi mani emi nezᴜ, e'yo 'yozᴜ emi be, a'disikᴜ asi teza Israelinisi ma ovᴜ ombezarᴜ anzirikᴜ 'dorisi.
44028021	Yi 'yo eri tia, Ama isuni waraga engapi Yudiaa mi ma e'yo ecezᴜri alᴜni kᴜ, azini adripi ecani 'doa alᴜni kᴜ e'yo 'yozᴜ onzi mi ma e'yosi.
44028022	Te ama le te e'yo mini egaleri eri mi tia ; te ama ni ra suruti 'dori ovᴜ o'dazarᴜ pari dri dria.
44028023	Yi ka o'du pe eri dri ra, yi eca karakaraᴜ jo erini lazᴜria. Engazᴜ o'bitisi cazᴜ angᴜni biria ndrima ndrima 'dia 'di, eri ece yi dri suru Munguni ma e'yo, eri imba yi e'yo Yesunisi, iri tro azita Musani ma aliarisi. azini e'yo nabini silerisi.
44028024	'Ba azini 'diyi a'i e'yo erini 'yoleri ra, 'ba azi 'diyi a'ini kᴜ.
44028025	'Dini yini agata garia yi eselia ceni ceni, yi ko dri muzᴜ, Pauloni e'yo alᴜ 'di 'yoria 'boria: Orindi Alatararᴜ 'yo 'yeke emi a'bipi vᴜ nabi Isaya ma tiarisi, kini :
44028026	Mi mu 'ba mani 'diyi vᴜ, mi 'yo 'dini, Erizarᴜni emi nga eri ra, te emi ngani va alᴜni kᴜ, nezarᴜni emi nga ne ra, te emi ngani ama kilili kᴜ.
44028027	A'disikᴜ asi 'ba 'diyini eca osorᴜ tᴜ, bile yini ovᴜ dirinyarᴜ, obi yi mile 'bo; yi kazᴜ nezᴜ yi milesi kᴜ, yi kazᴜ erizᴜ yi bilesi kᴜ, yi kazᴜ e'yo nizᴜ yi asisi kᴜ, yi kazᴜ yi ojazᴜ dika mani yi atizᴜ kᴜ.
44028028	E'yo 'disi emi ma ni ra, Mungu pe pata ini 'dori ma ti 'ba Jururᴜ 'diyi dri; yi'i yi nga eri ra.
44028029	Eri ka e'yo 'diyi 'yo 'bo, 'ba Yahudini nga mvi yi vile, ri e'yo ozi yi ma eselia ceni ceni kakaᴜ.
44028030	Eri la 'dale eli pi pi iri, i vile jo ini jeleniri ma alia, a'i 'ba dria ecapi eri vᴜ 'diyi,
44028031	suru Munguni ma e'yo olᴜzᴜ, azini Opi Yesu Kristo ma e'yo imbazᴜ uri kokoru, te 'ba alᴜni ogani eri kᴜ.
45001001	Ma'i Paulo, ati'bo jeza Yesu Kristoni. Omve ndra ma ovᴜzᴜ 'ba ti pelerirᴜ, pe ndra ma ndᴜ e'yo bari Munguni olᴜzᴜ.
45001002	Mungu azi ndra oko e'yo ba nderi geri nabi ini vᴜrisi, e'yo siza alatararᴜri ma alia,
45001003	Mvi ini ma e'yo ecezᴜ, osipi ndra ruasi Daudi ma orirᴜ
45001004	te ovᴜpi ecezarᴜ Mvi Mungunirᴜ okpo be Orindi e'yo alatararᴜnirisi, erini engale 'ba draza ma eseliarisiri. Eri Yesu Kristo, Opi amaniri'i.
45001005	Erisi ama isu asi ndriza pi azi 'ba ti pelerini be, fezᴜ 'bani e'yo a'itani erizᴜ rᴜtasi suru dria ma eselia, ru erinisi.
45001006	Te emi ovᴜ 'ba 'diyi ma azirᴜ indi, Yesu Kristoni emi omvele ovᴜzᴜ 'ba inirᴜrisi.
45001007	'Ba dria Munguni lele Rumia, Munguni omvele ovᴜzᴜ alatararᴜ 'diyi vᴜ: 'Yeta anzutiri pi ma ovᴜ emi vᴜ asi anzurᴜ be engazᴜ Mungu Ata amani pi vᴜ Opi Yesu Kristo be.
45001008	Okorisi ma awa'difo 'yo Mungu mani vᴜ Yesu Kristosi emisi dria, a'ita emini ma e'yoni kule wudrikuru dria ma aliarisi.
45001009	Mungu mani azi ngazᴜ vᴜnia orindi manisi e'yo barᴜ Mvi inirini ma aliari eri e'yo mani ma eti nzeni, kini ma zi i tia emisi 'dani 'dani.
45001010	Zita mani ma alia ma zi o'du dria, ka adri ba, Mungu ka le ra, eri ma zi euru'do geri onyirᴜ ma dri muzᴜ emi vᴜ, ewuni agale izᴜ 'borisi.
45001011	Te ma le emi ndre avasi, afa feza orindiniri fezᴜ emi dri emi 'bazᴜ okporᴜ ani,
45001012	'dini ama ma omi ama asi ama eselia emi be, a'ita amanisi amani amani.
45001013	Ma le emi ma ni, ma adripi, pale kakaᴜ ma adri ega ma asia muzᴜ emi vᴜ (te e'yo azini oga ma muko si ecazᴜ kpere andrᴜ), ma ma isu Kristo ma ori emi eselia indi, ekile mani isule suru azi 'diyi ma eseliarile.
45001014	Ma mari be 'ba Girikirᴜ 'diyi vᴜ azini 'ba jururᴜ 'diyi vᴜ, 'ba ondᴜa be 'diyi vᴜ azini 'ba ondᴜa kokorᴜ 'diyi vᴜ ci:
45001015	'dini ekile mani ecolerile, ma le avasi e'yo bari olᴜzᴜ emi 'ba Rumia 'diyi vᴜ indi.
45001016	Te ma ovᴜni drinza be e'yo barisi kᴜ : erini ovᴜle okpo Munguni pata fezᴜ 'ba alᴜ alᴜ a'ipiri dririsi, okoni 'ba Yahudini dri, te 'ba Girikini dri indi.
45001017	E'yo bari nde ma alia e'yo kililirᴜ Munguniri e'da i 'ba a'ipi 'diyi ma milia yini a'ile a'irisi; ekile erini ovᴜle sizarᴜrile, 'Ba kililirᴜri nga ovᴜ idrirᴜ a'itasi.
45001018	Te adra Munguni engapi 'buari e'da i 'ba ambo be Mungu inzipi kᴜ 'diyi vᴜ, 'ba e'yo onzi 'yepi 'diyi vᴜ indi, yini e'yo adarᴜri ogale e'yo onzi yinisirisi.
45001019	Te e'yo Munguni 'bani ecole nileri e'da i ce yi ma milia, Munguni e'yo nderi ecele yi milia 'borisi.
45001020	A'disikᴜ e'dozᴜ ewu Munguni nyaku 'bazᴜrisi, okpo erini i depi kᴜri pi e'yo erini ovᴜzᴜ Mungurᴜri be, yi e'yo erini 'bani ecole nele kᴜ 'diyi, e'da yi ra, fezᴜ yi vazᴜ afa erini o'bale 'diyisi. E'yo 'disi 'ba nde 'diyi econi e'yo omvizarᴜ Mungu vᴜ kᴜ ;
45001021	a'disikᴜ yini Mungu nile rari ti, yi inzini eri Mungule kᴜ, feni vini awa'difo eri dri kᴜ indi, te yi aba yini asisile drole saarᴜrisi azini asi yini ondᴜa kokorᴜri bi i inieicirᴜ.
45001022	Yini 'yoria yi 'ba ondᴜarᴜni de di yi aza aza,
45001023	te yi oja Mungu ecopi drapi kᴜri ma diza ekile wura 'ba ecopi drazarᴜrinile, azini arianile, azini anyapa pa be su 'diyinile, azini afa acipi agatisi 'diyinile indi.
45001024	E'yo 'disi Mungu kᴜ yi ava onzi yi asini lele 'yeleri 'yezᴜ, e'yo drinzarᴜ 'yezᴜ yi ma ruaa yi eselia,
45001025	a'disikᴜ yi oja e'yo adarᴜ inzorᴜ, yi inzi tᴜ afa 'bale 'ba 'diyi, azi ngazᴜ yi dri Mungu afa dria 'bapiniri ma paria, eri'i ovᴜpi inzizarᴜ 'dani 'daniri! Amena.
45001026	E'yo 'disi Mungu kᴜ yi ava onzikanya drinzarᴜri ma alia. Okᴜ yini yi oja e'yo okᴜni adrile 'yele yi ruaari, yi 'ye e'yo ecopi okᴜ ruaa kᴜri.
45001027	'Dinile agupi indi yi kᴜ lazᴜ okᴜ be ekile 'bani adrile lalerile, yi rua ve ava onzikanyarosi agupi ma eselia agupi azi 'diyi be e'yo onzikanya drinzarᴜ 'yezᴜ, azini yi a'i panga 'yekeri yi ma ngᴜlᴜpi ma ruaa ekile yini e'yo onzikanyarᴜ 'yelerile.
45001028	Te erini ovᴜle yi milia onyirᴜ Mungu ma ovᴜ yi ma eyikiza alia kᴜrisi, Mungu kᴜ yi asisile onyi kokori be e'yo onzi drinzarᴜri 'yezᴜ.
45001029	Yi ga tre e'yo onzikanyarᴜ driasi, e'yo onzi pie, li 'bazᴜ 'ba azini ma afasiri pie, asi onzi pie. Gazarᴜ ma'yalasi, 'ba 'diza pie, awata pie, lokiri pie, 'ba nguza pie, yi ovᴜ 'ba 'ba ndropi 'diyi,
45001030	'ba 'ba esᴜpi 'diyi, 'ba Mungu ngupi onzi 'diyi, 'ba asi oka be 'diyi, 'ba asi afᴜ be 'diyi, 'ba yi enyapi tᴜ 'diyi, 'ba e'yo onzi o'dirᴜ ndrupi 'diyi, 'ba yi tipi 'diyi ma ti eripi kᴜ 'diyi,
45001031	'ba ovᴜpi ondᴜa kokorᴜ 'diyi, 'ba e'yo aziza yini ojapi 'diyi, 'ba ale kokorᴜ 'diyi, 'ba yiki kokorᴜ 'diyi.
45001032	Yi'i yini azita kililirᴜ Munguni, kini 'ba e'yo onzi 'diyi 'yepi 'diyi ma isu dratari nile rari ti, yi ma ngᴜlᴜpi 'yeni kiri 'dini a'duleni kᴜ, te yi a'i vini 'ba 'yepi 'dinile 'diyi barᴜ indi.
45002001	E'yo 'disi mi econi e'yo omvizarᴜ e'yo lizasi kᴜ, mi'i, mi 'ba e'yo lipiri ; 'dini mini e'yo 'ba azinini liria mi e'yo mi ma ngᴜlᴜpini li, mini e'yo nde 'diyi 'yele indirisi.
45002002	Te ama ni ra e'yo liza Munguni ovᴜ e'yo adarᴜ vᴜsi 'ba e'yo 'diyi 'yepi 'diyi vᴜ.
45002003	Te mi'i, mi 'ba e'yo 'yepi 'dini 'diyi ma e'yo lipiri te mi ma ngᴜlᴜpi mi vini 'ye 'dini indi, mi ega mi nga eco apazarᴜ e'yo liza Mungunirisi ra ya?
45002004	Kani mi onyi Munguni ma lonyi, asi e'yere pie, asi teza pie, mi yi 'ba dria toko ya? Mi nini asi ndriza Munguniri eri mi ese asi ojaza vᴜri kᴜ ya?
45002005	Te asi mbaza minisi mini mi asi ojale kᴜrisi, mi adra ma ta mba okᴜzᴜ mi ngᴜlᴜpi ma ruaa ewu adrani Munguni ngazᴜ e'yo liza ini kililirᴜri ecezᴜrisi.
45002006	Te eri nga 'ba dria alᴜ alᴜ ofe ekile azi yinini ovᴜlerile:
45002007	'ba dria andepi azi onyirᴜsi kᴜ, te diza ndrupi inzita pie, e'yo mapi kᴜri pie 'diyi, Munguni nga yi dri idri 'dani 'daniri fe;
45002008	te 'ba agata gapi, 'ba e'yo adarᴜ gapi si e'yo onziri ma vᴜti bipi 'diyi, eri nga yi dria adra 'ba aoko be.
45002009	Candi pie, ocoko pie, 'ba dria alᴜ alᴜ azi onzi 'yepi 'diyi vᴜ, okoni 'ba Yahudini vᴜ, te vini 'ba Girikini vᴜ indi,
45002010	te drza, inzita pie, asi anzurᴜ pie nga ovᴜ 'ba dria e yo onyirᴜ 'yepi 'diyi vᴜ, okoni 'ba Yahudini vᴜ, te vini 'ba Girikini vᴜ indi.
45002011	A’disikᴜ Mungu ma milia 'ba ovᴜni ndᴜ ndᴜ kᴜ.
45002012	Te 'ba dria e'yo onzi 'yepi azita kokorᴜ 'diyi nga dri ja azita kokorᴜ, te 'ba dria azita be ra ti, e'yo onzi 'yepi 'diyi, azitani nga yi ma e'yo lini.
45002013	Te 'ba azita eripi kiri bilesi 'yepi kᴜ 'diyi ma e'yo ovᴜni kililirᴜ Mungu ma milia kᴜ, te 'ba azita 'yepi ra 'diyi nga ovᴜ lazarᴜ 'ba barᴜni.
45002014	'Ba suru jururᴜ ovᴜpi azita kokorᴜ 'diyi ka e'yo azita ndeni 'ye ceni, 'ba 'diyi yini ovᴜria azita kokorᴜ ti, yi ovᴜ azita be yi ma ngᴜlᴜpisi.
45002015	A'disikᴜ yi ece azi azitani ovᴜ sizarᴜ asi yinia, nita yini e'yo onziri pi nizᴜ e'yo onyirᴜri berini e'yo eti nzeria indi, egata yini ndᴜ ndᴜ 'diyini yi toria kani e'yo yi ma driari trᴜria,
45002016	o'du Munguni ngazᴜ e'yo ovᴜpi zizarᴜ asi 'bani ma alia 'diyi lizᴜ Yesu Kristosirisi, ekile e'yo bari mani olᴜlerile.
45002017	Mi'i, mi ka mi omve 'ba Yahudini, mi ka vini ega mi nga mi pa mini azita ma vᴜti bilerisi, ovᴜzᴜ asi afᴜ be mini Mungu a'ilerisi,
45002018	mi ka e'yo Munguni leleri ni, azini e'yo onyirᴜ agapi dria 'diyi a'i, azitani mi imbalerisi,
45002019	mi ka ega adarᴜ mi ovᴜ 'ba 'ba mile kokorᴜ 'diyi ma dri cepiri'i, mi ega mi 'ba diza e'dapi 'ba ini alia 'diyi vᴜri'i,
45002020	mi ega mi 'ba ondᴜa fepi 'ba e'yo nipi kᴜ 'diyi driri'i, mi ega mi 'ba anzi imbapiri, azini mi ovᴜ e'yo niza azini e'yo adari dria ma e'daza be azita alia—
45002021	ka ovᴜ 'dini, mi 'ba 'ba azini imbapiri'i 'di, mi imbani mi ngᴜlᴜpi indi kᴜ ya? Mi 'ba olᴜpi 'ba ma ogu kᴜri, mi vini ogu indi ya?
45002022	Mi 'ba olᴜpi 'ba ma 'ba ali kᴜri, mi vini ali 'ba indi ya? Mi 'ba wura toko 'diyi ngupiri, mi vini afa hekalu yini aliari ogu indi ya?
45002023	Mi 'ba ovᴜpi asi afᴜ be mini azita a'ilerisiri, mi vini Mungu dri drinza fe mini azita ezalerisi ya?
45002024	Ekile erini ovᴜle sizarᴜrile, Suru ndᴜ ndᴜ yi ovᴜ Mungu ma ru o'dazᴜ e'yo eminisi.
45002025	Te agele liza eri orodrirᴜ mi ka azita 'ye raria; te mi ka azita 'ye kᴜ agele liza mini eri ovᴜ ekile agele lile kᴜrile.
45002026	'Ba agele likokorᴜri ka onyi azitani ma ta mba ra, yi ngani lizaako eriniri la ekile lizarᴜrile kᴜ ya?
45002027	'Dini 'ba agele liza ruasiri lipi kᴜri ka azita 'ye ceni, eri ngani mi azita siza be agele lile te azita ezapi rari ma e'yo li kᴜ ya?
45002028	'Dini 'ba ovᴜni 'ba Yahudinirᴜ e'yo amvelerᴜrisi kᴜ, azini agele liza ovᴜni kiri amvelerᴜ ruasi kᴜ.
45002029	Te 'ba yi ovᴜ 'ba Yahudinirᴜ alialerᴜ, azini lita nderi eri asiniri, orindisi, azita sizasi kᴜ. 'Ba 'dinile 'diyi inzita isu Mungu vᴜ, 'ba vᴜ kᴜ.
45003001	Ka'dini 'ba Yahudini aga e'yo ngorisi ya? Agele liza ma orodri ngoni ya?
45003002	Yi aga tᴜ, geri driasi. Okorisi, Mungu a'i yi dri kini yi ma mba e'yo erini eceleri ma ta.
45003003	Te ngoni ya? 'ba azini yi eselia ka ovᴜ a'ita kokorᴜ, a'itaako yini nga e'yo Munguni ovᴜzᴜ asi ada berioja tokorᴜ ya?
45003004	'Dini yo, alᴜni yo! Mungu ma ovᴜ adarᴜ, te 'ba dria alᴜ alᴜ yi 'ba inzo lipi 'diyi; ekile erini ovᴜle sizarᴜrile, Yi ma isu e'yo mini ma ovᴜ kililirᴜ e'yo mini 'yole 'diyisi, azini o'du yini mi ma e'yo lizᴜrisi mi ma aga ra.
45003005	Te e'yo onzi amani ka e'yo kililirᴜ Munguniri ece, ama nga 'yo ngoni ya? Mungu eri e'yo onzi be erini adra 'bale ama vᴜrisi ya? (Ma 'yo ekile 'bale.)
45003006	'Dini yo, alᴜni yo! Ka'dini eco Munguni 'ba nyakua 'diyi ma e'yo lizarᴜ ngoni ngoni ya?
45003007	Te inzo mani ka e'yo ada Munguniri ece, erini ani diza isuzᴜ aga ra, eri li ma ma e'yo ekile ma ovᴜ 'ba onzile a'di e'yosi ya?
45003008	Azini ama 'yeni onzi onyini efᴜzᴜ ani kᴜ a'di e'yosi ya?—ekile 'ba azinini 'yole inzosi ama 'yo 'dinirile. Te 'ba e'yo onzi 'yepi 'dinile 'diyi, e'yo lile yi driari ovᴜ kililirᴜ.
45003009	Te ngoni ya? Ama aga 'ba azini ra ya? Alᴜni yo; ekile amani asᴜ sᴜle oko 'borile, 'ba Yahudini azini 'ba Girikini yi iri tro ovᴜ e'yo onzi ma palaa;
45003010	erini ovᴜle sizarᴜrile : Ba barᴜni yo, alᴜni 'de kᴜ;
45003011	'ba e'yo vapiri yo, 'ba Mungu ndrupiri yo.
45003012	Yi dria oja yi kalaa, yi dria tualᴜ funi dri kᴜ; 'ba e'yo onyirᴜ 'yepini yo, yo, alᴜni 'de kᴜ.
45003013	Oliko yini ovᴜ nyadri mgborᴜ, andre yinisi yi 'yo e'yo lokirirᴜ. 'Boroa ma 'yᴜ ovᴜ yi ma tilia ci.
45003014	Yi ma tia otria ga tre asi draza be.
45003015	Yi ma pani nzᴜ ongusi 'ba ma ari adazᴜ,
45003016	dri jaza pi ovᴜ yi ma geria candi be
45003017	te andra drio ti yi nini geri asi anzuniri kᴜ.
45003018	Rᴜta yini Mungu rᴜzᴜri yi ma milia alᴜni yo.
45003019	Te ama ni ra e'yo dria azitani 'yole 'diyi eri 'yo 'ba ovᴜpi azita ma palaa 'diyi ma tia, 'ba dria ma bi ani ti ei, azini 'ba wudrikuru dria ma e'yo ma ovᴜ e'yo liza Munguniri ma palaa.
45003020	A'disikᴜ yi ngani 'ba alᴜni ma e'yo la kililirᴜ Mungu ma milia azita 'yezasi kᴜ, a'disikᴜ azitasi 'ba yi e'yo onzi ni ra.
45003021	Te curu’do e'yo Munguni 'ba lazᴜ barᴜ azita 'yezasi kᴜri ece i 'bo, buku azitanirini e'yo etini nzele 'ba nabirᴜ 'diyi pieri,
45003022	eri e'yo Munguni 'ba lazᴜ barᴜ yini Yesu Kristoni alilerisi, 'ba dria eri a'ipi 'diyi vᴜri'i. Te 'ba ovᴜni ndᴜ ndᴜ kᴜ;
45003023	te 'ba dria yi 'ye onzi 'bo, cani diza Munguni vᴜ kᴜ;
45003024	te eri 'ba la 'ba barᴜ 'yeta anzutiri erinirisi, eri ovᴜ afa erini fele avasiri, Yesu Kristoni 'ba onzelenirisi,
45003025	eri'i Munguni 'bale 'ba milia edeta e'yo onzi ma adi cozᴜrirᴜ, a'itasi, ari erinisi. 'Dini Mungu ma ece i barᴜ erini e'yo onzi 'bani 'yele drio 'diyi wule asi e'yere inisirisi;
45003026	eri ma ece ewu cucu-ru'dorisi eri ma ngᴜlᴜpini ovᴜzᴜ barᴜ, azini erini 'ba Yesu a'ipi 'diyi lazᴜ 'ba barᴜ indi.
45003027	Ka'dini pari asi afᴜrᴜniri ngoa ya? Li tini kᴜ amve 'bo. A'di azitasi ya? Azita 'yetanisi ya? Yo, te azita a'ita ndenisi.
45003028	E'yo 'disi ama ega yi 'ba la 'ba barᴜ a'itasi, 'yeta azitani kokorᴜ.
45003029	Mungu eri kiri Mungu 'ba Yahudini a'dule ya? Eri ovᴜni Mungu 'ba suru dria azini 'diyini indi kᴜ ya? 'Dini, eri ovᴜ Mungu 'ba suru dria azinini indi,
45003030	a'disikᴜ Mungu eri alᴜ; eri nga 'ba agele liza 'diyi la 'ba barᴜ a'itasi, azini eri nga 'ba agele lile kᴜ 'diyi la 'ba barᴜ a'itasi indi.
45003031	E'yo 'disi ama oja ani azita toko a'ita ma e'yosi ya? Alᴜni yo! Ama azita edre.
45004001	Ama nga di Iburahimu a'bi amani e'yo rᴜasiri ma e'yo 'yo ngoni ya?
45004002	Ka Iburahimuni la 'ba barᴜ 'yeta erinisi, eri eco ovᴜzarᴜ asi afᴜrᴜ be ra, te Mungu ma milia kᴜ.
45004003	Te e'yo siza 'yo ngoni ya? Iburahimu a'i ndra Mungu ra, e'yo 'disi Mungu la eri 'ba barᴜ.
45004004	'Ba azi ngapiri eri ka oya isu, yi feni eri dri alesi toko kᴜ, te odu erini ofezᴜ.
45004005	Te 'ba ka azi nga kᴜ, te ka 'ba 'ba onyi koko 'diyi lapi 'ba barᴜri a'i, la 'ba 'diri barᴜ a'ita erinirisi.
45004006	'Di-nile indi Daudi 'yo 'ba Munguni lale 'ba barᴜ azi 'yeza kokorᴜri ma drileba ma e'yo, kini:
45004007	'Ba Munguni ezata yini wule, e'yo onzi yini zile ra 'diyi, yi drilebarᴜ ;
45004008	'ba Opini ngale e'yo onzini lale dika kᴜri eri drilebarᴜ.
45004009	Drileba 'diri eri ovᴜ kiri 'ba agele liza 'diyi vᴜ, kani 'ba likokorᴜ 'diyi vᴜ indi ya? Ama ‘yora, la ndra Iburahimuni 'ba barᴜ a'ita ma e'yosi.
45004010	La ndra eri 'ba barᴜ de eri ngonirᴜ? De li agele 'bo ya, kani lini kᴜ? Lini nga kᴜ, te eri agele liza kokorᴜ.
45004011	Te eri isu agele liza ecetarᴜ onyi lale eri dri a'itasi de erini nga liza a'izᴜ kᴜriari ecezᴜ. 'Dini eri ma ovᴜ ani 'ba dria a'ipi 'diyi ma a'birᴜ, yi ka ovᴜ likokorᴜ ti, ma la yi 'ba barᴜ indi beni;
45004012	eri ma ovᴜ 'ba lile ra 'diyi ma a'birᴜ indi, yi ka yi li'i a'dule kᴜ, te yi ka aci indi a'ita Iburahimuni a'ile ewu erini ovᴜzᴜ lizarᴜ kᴜriari ma pamvᴜsi indi.
45004013	Te aziza ndra azile Iburahimu pi vᴜ ori erini be, kini wudrikuru dria nga ovᴜ erini 'diniri, ovᴜni geri azitanirisi kᴜ te Munguni eri lale 'ba barᴜ a'itasirisi.
45004014	Te 'ba azita 'yepi 'diyi ka nga lonyi Munguni feleri nyani, a'ita eca toko, azini aziza nde oja i tokorᴜ indi.
45004015	Te azitani adra eji, te azita ka ovᴜ yo ezata azita nde ezazᴜri yo indi.
45004016	E'yo 'disi eri geri a'itanirisi, 'dini eri ma ovᴜ 'yeta anzutirisi ani, 'dini aziza nde ma ovᴜ okporᴜ ori erini vᴜ dria—kiri 'ba ovᴜpi azita palaa 'diyi vᴜ a'dule kᴜ te 'ba ovᴜpi a'ita be Iburahimule 'diyi vᴜ indi, te eri ovᴜ ama dria ma a'bini,
45004017	erini ovᴜle sizarᴜrile, Ma 'ba mi suru kakaᴜ ma a'birᴜ 'bo— Mungu erini a'ileri ma milia, Mungu nde idri fepi 'ba drazarᴜ dri, afa ovᴜpi yo 'diyi omvepi ekile yi indirileri.
45004018	Ibu-rahimu a'i ndra asi tezasi 'dani, 'dini eri eco ecazarᴜ suru kakaᴜ ma a'birᴜ ani; ekile erini ovᴜle 'yozarᴜrile, Mi orini nga ovᴜ 'dini.
45004019	Te eri ovᴜni okpo kokorᴜ a'ita ma alia kᴜ, te eri ka tro ega i ma asia i rua dra 'bo eli erinini ovᴜle ekile tᴜrᴜ alᴜrisi, azini Sara ma opojo de 'bo indi ti;
45004020	erini luria aziza Munguni vᴜ 'dani asi erini yani a'itaakosi kᴜ, te eri zo okporᴜ a'itasi 'dani erini diza fezᴜ Mungu dri,
45004021	te eri a'i okporᴜ i ma asia kini Mungu eco aziza ndra erini azileri ma e'yo 'yezarᴜ ra.
45004022	E'yo 'disi, la eri 'ba barᴜ.
45004023	E'yo nde, la eri 'diniri, ovᴜni sizarᴜ kiri eri ma e'yosi a'dule kᴜ,
45004024	te ama ma e'yosi indi. Yi nga ama la 'ba barᴜ ama ka Mungu Yesu Opi amani engapi 'ba draza ma ese-liari a'i ra;
45004025	fe ndra eri drazᴜ e'yo onzi amanisi, te enga eri dika ama lazᴜ 'ba barᴜni.
45005001	Amani ovᴜria lazarᴜ 'ba barᴜ amani a'ilerisi, ama ma ovᴜ asi anzurᴜ be Mungu vᴜ Opi amani Yesu Kristosi.
45005002	Eri ma e'yosi indi ama fi a'itasi 'yeta anzutiri amani pa sozᴜ aleniari ma alia, vini indi ama ma ovᴜ ayikosi diza Munguni tezᴜ.
45005003	Kiri 'diri a'dule kᴜ, te ama ovᴜ ayikosi inzata ma alia, a'disikᴜ ama ni ra inzatani asi teza fe,
45005004	te asi tezani eri ama dri adriza onyirᴜ e'yoni 'ba sizᴜri fe, adriza onyirᴜri fe amani asi 'bazᴜ e'yo drileri ma dria,
45005005	te asi 'bazᴜ e'yo drileri ma driari feni drinza kᴜ, ale Mungunirini i dale asi amani ma alia Orindi Alatararᴜ erini fele ama dri 'borisirisi.
45005006	Te o'du ndra amani ovᴜzᴜ nga okpo kokorᴜrisi, ewu ka eca kilili 'bo Kristo dra 'ba Mungu gapi si 'diyisi.
45005007	'Ba ma e'yo ka ovᴜ kililirᴜ ti, eri ewarᴜ 'ba isuzᴜ drazᴜ eri ma paria— te kani agu azini nga i ma asi imba drazᴜ 'ba onyirᴜ ma paria yani.
45005008	Te Mungu ece ale i ngᴜlᴜpini ama vᴜ, a'disikᴜ amani ovᴜria ndra nga 'ba onzini ti, Kristo dra amasi.
45005009	'Dini amani ovᴜria lazarᴜ 'ba barᴜ ari erinisi 'boria, agapiri ama nga di ama pa adra Munguni ma alia erisi.
45005010	Te Mungu ka ama eri ma ari'barᴜ 'diyi a'i ti ecizᴜ i be Mvi ini ma dratasi, agapiri erini ama a'ile ti ecizᴜ i be 'borisi, ama nga ama pa Mvi nde ma idrisi.
45005011	Kiri 'diri a'dule kᴜ, te ama ovᴜ ayikosi Mungu alia Opi amani Yesu Kristo, amani ani ti eciza Mungu beri isuzᴜ erisiri ma e'yosi.
45005012	'Dini ekile e'yo onzini efile ndra nyakua 'ba alᴜ ma e'yosirile, te indi e'yo onzi ndesi dra efini, e'yo 'disi dra obi 'ba dria yini dria 'yele onzirisi
45005013	ndra oko de azita ecani kᴜ e'yo onzi ovᴜ nyakua, te azitani ovᴜria yoria, ajini e'yo onzi ma ru kᴜ.
45005014	Te e'dozᴜ ndra Adamusi cazᴜ Musasi dra ovᴜ ndra opirᴜ 'ba dria ma driliani, eri obi 'ba dria yi ka e'yo onzi 'ye Adamuni 'yelerile kᴜ ti, te Adamuni ecetarᴜ 'ba ngapi emupi vileri ecezᴜ.
45005015	Te afa Munguni fele avasiri ovᴜni ekile ezata nderile kᴜ. Te dra ka 'ba bi kakaᴜ ezata 'ba alᴜnisi, agapi tᴜri 'yeta anzutiri Munguni azini afa erini fele 'yeta anzutiri 'ba alᴜ Yesu Kristonisiri aga tᴜ 'ba kakaᴜ vᴜ.
45005016	Te afa feza nderi ovᴜni ekile e'yo ecapi ezata 'ba alᴜni ezalerisirile kᴜ. Te e'yo liza eca ndra ezata alᴜsi 'ba ndezᴜ, te afa feza avasiri eca ezata kakaᴜ ma e'yosi 'ba lazᴜ 'ba barᴜ.
45005017	Te 'ba alᴜ ma ezatasi dra ka ovᴜ opirᴜ 'ba alᴜ nde ma e'yosi, agapi tᴜri 'ba 'yeta anzu-tiri pi isupi tᴜ, afa feza 'ba lazᴜ 'ba barᴜri be 'diyi, yi nga ovᴜ opirᴜ idri alia 'ba alᴜ Yesu Kristosi.
45005018	'Dini ekile be ezata alᴜsi e'yo liza bi 'ba dria yi ndezᴜ, 'dinile vini indi 'yeta barᴜ alᴜsi feza eca 'ba dria vᴜ yi lazᴜ barᴜ, idri fezᴜ yi dri.
45005019	Te ekile eritaako 'ba alᴜnisi 'ba kakaᴜ eca 'ba onzi 'diyirᴜ, 'dini vini indi 'ba alᴜni e'yo erilerisi 'ba kakaᴜ eca 'ba barᴜ.
45005020	Te azita fi ndra erenirᴜ, 'dini e'yo onzi ma ezu i ani, te pari e'yo onzini ezᴜzᴜria 'yeta anzutiri ezᴜ di aga tᴜ,
45005021	'dini ekile be ndra e'yo onzini ovᴜle opirᴜ 'ba dri dra fezᴜrile, 'dini vini indi 'yeta anzutiri ma ovᴜ opirᴜ 'ba lazᴜ barᴜ, idri 'dani 'dani fezᴜ Yesu Kristo Opi amanirisi.
45006001	Ka'dini ama nga 'yo ngoni ya? Onyirᴜ ama ma ovᴜ e'yo onzi ma alia 'dani, 'dini 'yeta anzutiri ma ezᴜ ani tre beni ya?
45006002	Alᴜani yo! Ama'i ndra drapi e'yo onzi vᴜsi 'bo 'diyi, ama eco adrizarᴜ eri ma alia dika ngoni ngoni ya?
45006003	Kani emi nini ama'i ndra baputizi bipi fizᴜ Kristo Yesu ma alia 'diyi, ama bi baputizi fizᴜ drata erini ma alia kᴜ ya?
45006004	Sa ama tualᴜ eri be baputizi ndesi fizᴜ drata alia, 'dini ekile ndra Kristoni engale 'ba draza eselia diza Atanisirile, 'dini vini ama'i indi, eco amani acizarᴜ idri o'dirᴜ ma alia.
45006005	Te ama ka ama emᴜ tualᴜ eri be eceta drata eriniri ecezᴜri ma alia, ama nga ama emᴜ tualᴜ eri be engata erini ma alia indi.
45006006	Ama ni 'diri, di 'ba amani okuri pati ruaa tualᴜ eri be, 'dini rua e'yo onzini ma e'yo ma de i ani, 'dini ama ma ovᴜ e'yo onzi ma ati'barᴜ dika kᴜ.
45006007	Te 'ba drapi ini rari, trᴜ eri e'yo onzi vᴜsi 'bo.
45006008	Te ama ka ndra dra tualᴜ Kristo be, ama a'i ama asia ama nga ovᴜ idrirᴜ tualᴜ eri be indi.
45006009	A’disikᴜ ama ni ra Kristo enga 'ba draza ma eseliarisi 'bo, ngani dra dika kᴜ; dra ngani ovᴜ eri ma opirᴜ dika kᴜ.
45006010	Te ndra erini draria, eri dra ndra e'yo onzisi pale alᴜ fudri ra, te curu-'do erini ovᴜria idrirᴜ eri ovᴜ idri be Mungu vᴜ.
45006011	'Dinile indi, e'yo onzi vᴜsini emi la emi 'ba avᴜrᴜ, te Mungu vᴜ ovᴜzᴜ idrirᴜ Kristo Yesusi.
45006012	E'yo 'disi emi kᴜ e'yo onzi ma adri opirᴜ rua emini ecopi drapi ra 'diyi ma drilia kᴜ, emi 'bazᴜ ati'barᴜ ava ruani 'yezᴜ.
45006013	Emi fe emi rua ma esele ndᴜ ndᴜ 'diyi e'yo onzi vᴜ ovᴜzᴜ afa a'di 'dizᴜ e'yo onzini 'diyirᴜ kᴜ, te emi fe emi ngᴜlᴜpi Mungu dri ekile be 'ba engapi idrirᴜ 'ba draza ma eselia 'bo 'diyile, azini emi fe emi rua ma esele dria Mungu dri ovᴜzᴜ afa a'di 'dizᴜ e'yo onyirᴜrini 'diyirᴜ.
45006014	Te e'yo onzi ngani ovᴜ emi ma opirᴜ dika kᴜ, a'disikᴜ emi ovᴜni azita ma palaa kᴜ, te 'yeta anzutiri ma palaa.
45006015	Te bani ngoni ya? Ama ma 'ye e'yo onzi 'dani, amani ovᴜle azita ma palaa kᴜ te ovᴜle 'yeta anzutiri ma palaarisi ya? Alᴜani yo!
45006016	Emi nini kᴜ ya, emi ka emi ma ngᴜlᴜpi ma rua fe ati'barᴜ 'ba azini ma ti erizᴜ, emi ovᴜ 'ba nde emini tini erileri ma ati'barᴜ ; kani e'yo onzini, emini drata isuzᴜ, kani e'yo erizᴜ, emi lazᴜ barᴜ.
45006017	Te awa'difo Mungu vᴜ, emini de ndra ovᴜria ati'ba e'yo onzini, emi eri ndra asi driasi esele imbatani yini ndra emi kᴜle palaniari ra.
45006018	te onze ndra emi e'yo onzi alia, emini ecazᴜ ani ati'barᴜ e'yo onyirᴜni beni.
45006019	Ma 'yo ekile 'bale, emini ovᴜle okpo kokorᴜrisi. Ekile ndra emini emi rᴜa ma esele ndᴜ ndᴜ 'diyi fele ati'barᴜ e'yo alatara kokorᴜni e'yo onzi 'yezᴜ drile drilerile, 'dini curᴜ'do emi ma fe di emi rua ati'barᴜ e'yo onyirᴜrini cazᴜ emini ecazu alatararᴜ.
45006020	Te de emini ovᴜria ndra ari'ba e'yo onzini, emi ovᴜni ati'ba e'yo onyirᴜni kᴜ.
45006021	Te emi isu ndra o'du 'dasi a'di orodrini, emini adriria e'yo drinza fepi emi dri curu'do 'diyi ma alia ya? Te e'yo nde 'diyi ma kalati asizᴜri eri drani.
45006022	Te curu'do emini ovᴜria onzezarᴜ e'yo onzi ma aliasi 'bo, emi eca ati'ba Mungunirᴜ, emi orodri emini isu emini ecazᴜ alatararᴜ, te kalatiniri idri 'dani 'daniri.
45006023	Te oya e'yo onzini eri drani, te afa Munguni fele avasiri eri idri 'dani 'dani Kristo Yesu Opi amani ma alia.
45007001	Emi nini kᴜ, ma adripi—te ma 'yo 'ba azita nipi ra 'diyi ma tia— azita ovᴜ opirᴜ 'ba drilia kiri de' bani ovᴜzᴜ idri beria ya?
45007002	Te okᴜ eri ka ovᴜ agupi be, azita ombe eri ci agupi erini vᴜ de agupi indi ; te agupi ka dra ra, trᴜ eri azita agupi nderi-niasi.
45007003	Te eri ka mu agupi azinia de agupi erini ovᴜ idrirᴜ, 'ba nga eri omve okᴜ ali 'bapirirᴜ. Te agupi ka dra ra, trᴜ eri azita nderiasi ra, 'dini eri ka mu agupi azinia ti, eri ovᴜni okᴜ ali 'bapirirᴜ kᴜ.
45007004	Ekile 'dirile, ma adripi, emi indi emi dra ndra azita vᴜsi geri rua Kristonisi, 'dini emi eco ovᴜzᴜ azinini, eri Kristo Munguni engale 'ba draza eseliari'i, 'dini emi eco ori tizarᴜ Mungu dri ani.
45007005	Te amani ndra ovᴜria e'yo ruani ma alia, ava e'yo onzini ovᴜpi azitasi 'diyi 'ye ndra azi okposi ama rᴜa ma esele ndᴜ ndᴜ 'diyi ma alia, fezᴜ amani ori tizᴜ dratani.
45007006	Te curu’do onze ama azita ma aliasi 'bo, ama dra e'yo ndra ama ombepiri vᴜsi 'bo, ama ma nga di azi ati'barᴜ e'yo o'dirᴜ orindini-risi, e'yo oku azita sizarᴜnirisi kᴜ.
45007007	Ka'dini ama a'di 'yo ya? Azita eri e'yo onzini ya? Yo, alᴜni yo! Te ma nini ndra e'yo onzi kᴜ, azita ka ndra eri ece kᴜ. Te ma nini ndra li kᴜ, azita ka 'yo kᴜria, Mi 'ba li kᴜ.
45007008	Te e'yo onzi isu geri azita alia ma bizᴜ, eri fe ava onzi dria enga ma alia. Azita ka ovᴜ yo, e'yo onzi ovᴜ avᴜrᴜ.
45007009	Andra ma ovᴜ idrirᴜ azitani ovᴜzᴜ yoria, te azita ka eca ra e'yo onzi enga di ra, te ma'i ma dra ra;
45007010	te azita nde idri ejipiri, ma vᴜni eji dratani.
45007011	Te e'yo onzi eri isu geri azita nderisi, eri ici ma ra, fᴜ ma ani erisi.
45007012	Awa'dini, azita eri ovᴜ alatararᴜ, dika e'yo dria alᴜ alᴜ azitani 'yole 'diyi yi alarᴜ, azini kililirᴜ, azini onyirᴜ.
45007013	Ngoni ya? E'yo onyirᴜ eca ma dri drarᴜ ya? Alᴜni yo! Te e'yo onzi e'da i ngᴜlᴜpi ovᴜzᴜ onzi erini dra fele ma alia e'yo onyirᴜsirisi, 'dini azitasi e'yo onzi eco ecazarᴜ onzi aga ra.
45007014	Te ama ni ra azita eri ovᴜ e'yo orindini; te ma'i, ma ovᴜ 'ba ruani, ovᴜzᴜ ati'bo jezarᴜ e'yo onzi-ni.
45007015	Te e'yo mani 'yeleri ma nini kᴜ. Te e'yo mani lele 'yeleri ma 'yeni kᴜ, te e'yo mani ngule onziri ma 'ye'i.
45007016	Te ma ka e'yo mani lele kᴜri 'ye, ma a'i de 'di, azitari onyirᴜ.
45007017	'Dini curu'do ma ngᴜlᴜpi 'yeni e'yo nderini kᴜ, te e'yo onzi ovᴜpi ma aliari 'yeni.
45007018	Te ma ni ma asia, ma rua ma ngᴜlᴜpi ma alia e'yo onyirᴜ alᴜni yo. Te lezarᴜni, ma le ra, te okpo mani e'yo onyirᴜ 'yezᴜni yo.
45007019	Te ma 'yeni e'yo onyirᴜ mani lele 'yeleri kᴜ, te e'yo onzi mani lele 'yele kᴜri ma vini eri 'ye'i.
45007020	Te ma ka e'yo mani lele 'yele kᴜri 'ye, ma ngᴜlᴜpi 'yeni e'yo nderi ma'ini kᴜ, te e'yo onzi ovᴜpi ma aliari 'yeni.
45007021	'Dini ma isu azita 'diri, mani leria e'yo onyirᴜ 'yeria, e'yo onzi ovᴜ de ma be ci.
45007022	Te ma ovᴜ ayikosi azita nde Mungunisi asi mani alia,
45007023	te ma ne ma rᴜa esele alia azita ndᴜri omba 'bazᴜ azita asisileni be, ma agazᴜ ma 'bazᴜ ati'bo azita e'yo onzini ovᴜpi ma rua eseliari vᴜ.
45007024	Eyawaye! Ma ovᴜ 'ba candirᴜ tᴜ . A'dini nga ma pa rua dra be 'dorisiin ya?
45007025	Awa'difo Mungu vᴜ Yesu Kristo Opi amanirisi! Ka'dinile, asisilesini ma ngᴜlᴜpi ovᴜ ati'borᴜ azita Munguni vᴜ ada, te ruasini azita e'yo onziniri vᴜ.
45008001	'Dini curu’do e'yo liza ovᴜni 'ba ovᴜpi Kristo Yesu alia 'diyi ma dria kᴜ.
45008002	Te azita Orindi idrini Kristo Yesu ma aliarini trᴜ ma azita e'yo onziniri pi ma alia draniri be.
45008003	Te Mungu 'ye e'yo ndra azitani ecole 'yele kᴜ erini ovᴜle okpo kokorᴜ ruasirisiri, ndra erini i Mvi ma ti epele rua be ekile rᴜa e'yo onzi be 'dorile e'yo onzi edezᴜrisi; 'dini Mungu li ndra e'yo onzi ovᴜpi rᴜa ma aliari ma e'yo, nde eri ra,
45008004	'dini 'yeta onyirᴜ azitaniri ma 'ye i ama 'ba acipi e'yo ruani ma vᴜtia kᴜ, te Orindi ma vᴜtia 'diyi ma alia.
45008005	Te 'ba acipi e'yo ruani ma vᴜtia 'diyi adri asisile dro e'yo ruani ma dria'i, te 'ba acipi Orindi ma vᴜtia 'diyi adri vini asisile dro e'yo Ori-ndini ma dria'i.
45008006	Te asisile e'yo ruani ma driari eri dratani, te asisile e'yo Orindini driari eri idri pi asi anzurᴜ be.
45008007	Te asisile e'yo ruani ma driari eri Mungu be ari'borᴜ; erini azita Munguni inzile kᴜrisi, a'disikᴜ eri econi inzizarᴜ kᴜ;
45008008	'dini 'ba e'yo ruani ma vᴜti bipi 'diyi econi ayiko fezarᴜ Mungu dri kᴜ.
45008009	Te Orindi Munguni ka ovᴜ emi alia, emi ovᴜni e'yo ruani ma vᴜti bizᴜ kᴜ te e'yo Orindini. Te 'ba azini ka ovᴜ Orindi Kristoni be kᴜ, 'ba nde ovᴜni 'ba erini kᴜ.
45008010	Te Kristo ka ovᴜ emi alia, rᴜa ovᴜ drazarᴜ e'yo onzisi, te orindi ovᴜ idrirᴜ e'yo onyinisi.
45008011	Te Mungu Yesuni engapi 'ba draza ma eseliari ma Orindi ka adri emi alia, eri'i Kristo Yesuni engapi 'ba draza ma eseliari nga idri fe rua emini ecopi drazarᴜ 'diyi dri indi, Orindi erini ovᴜpi emi aliarisi.
45008012	'Dini, ma adripi, ama ovᴜni mari be rᴜa vᴜ kᴜ, adrizᴜ e'yo ruani ma vᴜti bizᴜ
45008013	te emi ka adri e'yo ruani ma vᴜti bizᴜ emi nga dra ra, te emi ka 'yeta ruani fu Orindisi emi nga ovᴜ idrirᴜ.
45008014	Te 'ba dria Orindi Mungunini yi dri celeni 'diyi yi anzi Munguni.
45008015	Te emi a'ini ndra orindi emi 'bazᴜ ati'borᴜ uri fezᴜ dika kᴜ, te emi a'i ndra orindi emi 'bazᴜ anzirᴜ, amani owᴜzᴜ ani, Baba! Ata!
45008016	Orindi ma ngᴜlᴜpi eri e'yo eti nze orindi amani be kini ama ovᴜ anzi Munguni.
45008017	Te di ama ka ovᴜ anzini ama ovᴜ vini 'ba ngapi lonyi Munguni nyapi 'diyi, ama nga eri nya tualᴜ Kristo be, ama ka candi ni eri be tualᴜ ka, yi nga diza fe ama dri eri be tualᴜ ndo.
45008018	Te ma ega ama econi candi ewu 'dorini o'bizarᴜ diza ngapi i ecepi ama vᴜ ndori be kᴜ.
45008019	Te afa dria Munguni 'bale 'diyi yi eceta anzi Mungunini ngazᴜ yi ecezᴜri te avasi;
45008020	te afa dria Munguni 'bale 'diyi, Mungu 'ba yi e'yo toko dri fupi kᴜ 'diyi ma palaa, te afa nde 'diyini lelerisi kᴜ te Mungu yi 'bapi 'dinileri leni.
45008021	Mungu le afa erini 'bale 'diyi ma ovᴜ a'itasi ani luzᴜ drile, kini eri nga yi ma ngᴜlᴜpi trᴜ indi ombeza e'yo mazani 'dirisi, 'dini yi ma fi trᴜta dizarᴜ anzi Mungunirini ma alia beni.
45008022	Ama ni ra afa dria Munguni 'baleri yi dria tualᴜ owᴜ, yi ovᴜ nga rᴜa suza be okporᴜ ekile mva azosirile, kpere curu'do;
45008023	kiri yi'i yo, te ama 'ba Orindi Munguni a'ipi ekile oriefi okorile 'diyi indi, ama vini indi, ama ota ama asia, e'yo Munguni ngazᴜ ama 'bazᴜ anzi inirᴜ, erini ngazᴜ rᴜa amani onzezᴜri tezᴜ.
45008024	Te ama ovᴜ pazarᴜ e'yo teza 'dirisi. Te e'yo 'bani nele rari tezᴜ eri tezani yo. Te 'ba ka e'yo ne ra, eri di vini te e'yo tezasi a'disi ya?
45008025	Te ama ka afa amani nele kᴜri te, ama te eri asi tezasi.
45008026	Ekile be 'dirile Orindi eri okpo-ako amani ma aza ko; te ama nini Mungu zizᴜ onyirᴜ kᴜ, te Orindi ngᴜlᴜpi eri zi ama dri otaza be, awᴜ be 'bani 'yole tisi kᴜri.
45008027	Te Mungu asi ale ndapiri eri ni e'yo Orindini eyikileri, Orindini zile 'ba alatararᴜ dri ekile Munguni lelerile-risi.
45008028	Te ama ni ra Mungu eri eci e'yo dria tualᴜ onyirᴜ 'ba eri lepi 'diyi dri, 'ba ndra erini omvele ekile erini opelerile 'diyi.
45008029	Te eri ope 'ba erini nile ndra okokele 'diyi ra, yi ma si yi ekile i Mvi ma wurale, 'dini eri eco ovᴜzarᴜ mva okoriro adripi kakaᴜ 'diyi ma eselia.
45008030	Te eri omve 'ba erini opele ndra drio 'diyi indi; azini 'ba erini omvele 'diyi eri la 'ba barᴜ indi; azini 'ba erini lale 'ba barᴜ 'diyi eri fe ndra yi dri diza indi.
45008031	Te di ama 'yo ngoni e'yo 'diyisi ya? Mungu ka ovᴜ amanirᴜ, a'di eco a'di 'dizᴜ ama beni ya?
45008032	Eri'i i Mvi ma ngᴜlᴜpi kᴜpi kᴜ, te eri fepi ama dri driari, eri ngani afa dria fe ama dri tualᴜ eri be indi endra kokorᴜ kᴜ ya?
45008033	A'dini nga asᴜ sᴜ 'ba Munguni opeleni 'diyi ma ruaani ya? Te Mungu ma ngᴜlᴜpini yi la 'ba barᴜni;
45008034	a'dini nga e'yo li yi ma dria yi ndezᴜni ya? Te Kristo Yesu dra ra, agapiri Mungu enga eri 'ba draza eselia ra, eri'i ovᴜpi Mungu ma dri ndiari, eri Mungu zi ama drini.
45008035	A'dini ama esele co ale Kristoniri beni ya? Kani candini ya? Kani ocokoni ya? Kani inzatani ya? Kani likini ya? Kani ovᴜzᴜ pililirᴜri ya? Kani ovᴜzᴜ ogogo dra ma siari ya? Kani omba 'ba olizᴜ seisiri ya?
45008036	Erini ovᴜle sizarᴜrile, Mi ma e'yosi 'ba yi ama fu etuzu ; yi ma milia ama ovᴜ ekile be kabilo yini lele olile oli 'diyile.
45008037	Yo, te adarᴜ e'yo 'diyi ma aliasi dria ama aga ada eri'i ama lepirisi.
45008038	Te ma ni adadarᴜ kani dra, kani idri, kani malaikani, kani e'yo angᴜ urua 'diyi, kani e'yo andrᴜri, kani e'yo droziri, kani okpo amborᴜ 'diyi,
45008039	kani e'yo ovᴜpi uru 'diyi, kani e'yo va ele 'diyi, kani afa azini dria ovᴜpi indi 'diyi, yi econi ama esele cozarᴜ ale Munguni Kristo Yesu Opi amani ma aliari be kᴜ.
45009001	Ma e'yo adari 'yo Kristo ma alia.. ma lini inzo kᴜ; nita mani e'yo ma asiari nizᴜri eri e'yo ma eti nze ma be tualᴜ Orindi Alatararᴜ alia,
45009002	kini, ma ovᴜ candi be tᴜ asi otiza dekokorᴜ be ma asia indi.
45009003	Te ma eco te lezarᴜ Kristo ma tri ma ma ngᴜlᴜpi, adripi mani e'yo ruanisi, amani ovᴜzᴜ yi be suru alᴜri 'diyi ma e'yosi.
45009004	Yi'i 'ba Israelini, Mungu 'ba ndra yi anzi inirᴜ, fe ndra yi dri diza, pe ndra suru yini e'yo azizᴜ yi tia, fe azita yi dri, 'ba yi azi Munguni ngazᴜ, azini azi yi dri aziza indi;
45009005	te a'bipi 'diyi 'ba yini, azini Kristo enga yi eselia e'yo ruanisi, eri'i ovᴜpi afa dria drilia, Mungu ovᴜpi inzizarᴜ ewule ewuleri. Amena.
45009006	Te ovᴜni kini e'yo Munguni oja i toko 'dini kᴜ. Te 'ba dria Israelirᴜ 'diyi ovᴜni Israelini kᴜ,
45009007	vini indi ka tro ndra enga ori Iburahimuni ma alia ti yi ovᴜni dria a'bianzirᴜ kᴜ; te, 'Ba yi nga ori Isakani omve a'bianzi minirᴜ'i.
45009008	Efini 'dini, anzi tile e'yo ruanisi 'diyi yi ovᴜni anzi Munguni kᴜ, te anzi tile e'yo azizanisi 'diyi, omve yi orirᴜ'i.
45009009	Te 'yoza aziza ndeniri eri 'di'i, O'du 'dorisi ma nga emu, te Sarani nga agupimva isu ra.
45009010	Te 'dini a'dule kᴜ, te Rebeka indi o'du erini 'a isuzᴜ ama ati Isaka dririsi,
45009011	o'du erini osizᴜ nga kᴜria, te anzi nde 'diyi de nga yi 'yeni onyirᴜ kani onzi kᴜria, 'dini e'yo Munguni edele ndra oko-kele 'ba opezᴜri ma so pa ci ani, ayᴜŋa 'bani 'yelerisi kᴜ te Munguni yi omvelenirisi,
45009012	'yo ndra eri tia, Mva ambori nga azi nga wereri dri.
45009013	Ekile erini ovᴜle sizarᴜrile, Ma le Yakoboni ra, te ma ngu Esauni onzi.
45009014	Ka'dini ama nga 'yo ngoni ya? Onzi ovᴜ Mungu vᴜ ya? Alᴜni yo!
45009015	Te eri 'yo ndra Musa ma tia, Ma nga asi ndriza 'ba 'ba mani lele asi ndriza 'bale vᴜniari vᴜ, ma nga yiki 'ba 'ba mani lele yiki 'bale vᴜniari vᴜ.
45009016	'Dini e'yo 'diri ovᴜni 'bani lelenirisi kᴜ, kani 'bani nzᴜle ongusinirisi kᴜ, te Munguni yiki 'balenirisi.
45009017	Te e'yo siza 'yo Farau tia, Kiri e'yo 'dirisi a'dule ma 'ba mi uru, 'dini ma eco okpo mani ecezᴜ mi alia, ru mani ojizᴜ ani angᴜ dri dria.
45009018	'Dinile eri asi ndriza fe 'ba erini lele asi ndriza fele vᴜniari vᴜ, te eri asi mbaza fe 'ba erini lele asi mbaza fele vᴜniari vᴜ.
45009019	'Dini mi nga 'yo ma tia, Eri ega ama dria a'disi ya? Te a'di oga ndra e'yo erini lelerini ya?
45009020	Nga ka, agu, mi a'di'i e'yo omvizᴜ agatasi Mungu tia ya? Eco afa 'bani edeleri 'yozarᴜ 'ba eri edepiri ma tia, Mi ede ndra ma 'dini a'di e'yosi ya?
45009021	'Ba imvᴜ sipiri ovᴜni okpo be odri erini ma dria, odri alᴜrisi econi erini imvᴜ sizarᴜ, aziniri azi inzitarᴜsi, aziniri azi inzita kokorᴜsi kᴜ ya?
45009022	Te e'yo ngoni ya? Mungu erini leria adra erini ecezᴜ fezᴜ 'bani okpo erini nizᴜ, eri ovᴜ asi e'yere be tᴜ imvᴜ ngapi adra isupi edele dri jaza isuzᴜ 'diyi vᴜ.
45009023	'Dini eri ma ece ani diza erini ma lonyi imvᴜ ngapi yiki isupi erini ndra drio edele diza isuzᴜ 'diyi vᴜ.
45009024	Imvᴜ nde 'diyi ama 'ba erini omvele 'diyi, engazᴜ kiri 'ba Yahudini eselia a'dule kᴜ, te engazᴜ 'ba suru azini 'diyi dria ma eselia indi.
45009025	Ekile erini 'yole indi Hosea ma aliarile, Suru ndra ovᴜpi mani kᴜri ma nga yi omve suru mani, eri'i ndra mani lele kᴜri ma nga eri omve 'ba mani leleri.
45009026	Eri nga eca 'dinile, pari ndra mani 'yozᴜ, Emi 'ba mani yori, ma alia, 'da yi nga yi omve anzi Mungu idrirᴜni.
45009027	Isaya indi eri owᴜ suru Israelinisi : Anzi Israelini yi ka ovᴜ kakaᴜ ekile cinya ovᴜpi miri ma tiarile ti, joloko a'dule yi nga yi pani;
45009028	a'disikᴜ Opini nga e'yo erini 'ye nyakua, e'yo nderi dezᴜ kililirᴜ mbele.
45009029	Ekile Isayani 'yole ndra okorile indi, Opi asikari ongᴜlᴜmᴜrᴜni ka ndra ama dri joloko kᴜ orirᴜ kᴜ, te'do ama oja ama ndra ekile Sodomule, te'do ama oja ama Gomorale 'bo.
45009030	Ka'dini ama 'yo ngoni ya? Adarᴜ suru dria onyi ma vᴜti bipi kᴜ 'diyi yi isu onyi ra, onyi nderi eri onyi alitaniri.
45009031	Te Israeli, yini azita onyini ma vᴜti biria, yi eca azita ndea kᴜ.
45009032	A'di e'yosi ya? A’disikᴜ yi ndrᴜni eri a'itasi kᴜ, te yi ndrᴜ eri azisi. Te yi 'de va oni 'ba pa sipirisi,
45009033	ekile erini ovule siza-rᴜrile, Emi ne, ma 'ba Zionia oni 'ba pa sipiri, oni kᴜmᴜrᴜ; te 'ba eri a'ipiri ngani ovᴜ dri-nzasi kᴜ.
45010001	Ma adripi, ava ma asiari azini ziza mani Mungu vᴜ 'ba Israelinisiri eri 'di'i, yi ma pa yi ra.
45010002	Te ma e'yo ada 'yo yisi, yi ovᴜ ava amborᴜ be Mungu vᴜ, te nita koko-rᴜ.
45010003	Te yini onyi Munguni niria kᴜ, te yi ndru geri yi ngᴜlᴜpi ma onyi 'bazᴜ yi'i ceni, yi ga onyi Munguni si.
45010004	Te azita ma kalati asizᴜri eri Kristo'i, 'dini eri ma la 'ba dria eri a'ipi 'diyi barᴜ ani.
45010005	Te Musa si kini 'ba onyi azita ndeni 'yepiri eri nga ovᴜ idrirᴜ erini 'yelerisi.
45010006	Te onyi 'bani isule a'itasiri 'yo 'dini, Mi 'yo mi asia kᴜ, A'dini nga tu 'buani ya? (Kristoni ejizᴜ va 'doa)
45010007	kani, A'dini nga si va 'bile alirᴜ aliani ya? (Kristoni engazᴜ dra ma alia).
45010008	Te eri 'yo ngoni ya? E'yo nde ovᴜ mi vᴜ inyia, azini mi tilia, mi asia indi ('di e'yo a'itani amani olᴜleri'i);
45010009	kini mi ka Yesuni e'da Opi'i mi tisi, azini mi ka a'i mi asia indi kini Mungu enga eri 'ba draza eselia 'bo, mi nga mi pa ra.
45010010	Te asisi 'ba yi a'i ra e'yo 'ba lazᴜ barᴜri isuzᴜ, te tisi 'ba yi e'yo e'da pata isuzᴜ.
45010011	Te e'yo siza ‘yora, 'Ba dria eri a'ipiri ngani ovᴜ drinzasi kᴜ.
45010012	Te 'ba Yahudini 'ba Giriki be yi ovᴜni ndᴜ ndᴜ kᴜ; Opi eri alᴜ 'ba driani, eri ovᴜ lonyi be fezᴜ 'ba dria eri omvepi 'diyi dri.
45010013	Te, 'Ba dria alᴜ alᴜ Opi ma ru omvepi 'diyi nga yi pa ra.
45010014	Te yi nga 'ba yini a'ile nga kᴜri omve ngoni ngoni ya? Te yi nga 'ba yini e'yoni erile nga kᴜri a'i ngoni ngoni ya? Te yi nga e'yo eri, 'ba e'yo olᴜpiri kokorᴜ ngoni ngoni ya?
45010015	Te yi nga e'yo olᴜ ngoni ngoni ya, ka yi ti pe kᴜ? Ekile erini ovᴜle sizarᴜrile, Adarᴜ 'ba emupi e'yo bari olᴜpi e'yo onyirᴜ ejipi 'diyi ma pa ndri tᴜ 'doni ya!
45010016	Te yi dria inzini e'yo bari kᴜ; te Isaya eri ‘yora, Opi, a'di a'i e'yo yini erile ama vᴜrini ya?
45010017	'Dini a'ita eca 'bani e'yo erilerisi, te eriza eca 'bani e'yo Kristoni olᴜlerisi.
45010018	Te ma 'yo, yi erini ndra kᴜ ya? Adadarᴜ yi eri ndra ra; 'dini O'duko yini ere yi angᴜ dri dria, e'yo yini olᴜle 'diyi yi ku oro drisi dria.
45010019	Te ma 'yo, Israeli yi vani ndra kᴜ ya? Okorisi Musa 'yo, Ma nga fe a'yani engazᴜ emi asia 'ba ovᴜpi sururᴜ kᴜ 'diyi ma e'yosi ; ma nga adra fe aokoni emi nyazᴜ suru ondᴜa kokorᴜri ma e'yosi.
45010020	Te Isaya 'yo uri kokorᴜ, 'Ba ndra ma ndrupi kᴜ 'diyi, yi'i yi isu ma ra; ma ece ma 'ba ndra ma zipi kᴜ 'diyi dri ra.
45010021	Te Israeli ma e'yosi eri 'yo, O'du dria ma aja ma dri suru e'yo a'ipi kᴜ, e'yo omvipi ambosi 'diyi vᴜ.
45011001	Ka'dini ma 'yo, Mungu eri 'be suru eriniri ra ya? Alᴜni yo! Te ma'i indi ma ovᴜ 'ba Israelini, Iburahimu ovᴜ a'bi mani, suruti mani eri Benyaminini.
45011002	Mungu 'beni suru erini, ndra erini nile okori kᴜ. Emi nini e'yo sizani 'yole Elia ma e'yosiri kᴜ ya, e'yo erini asᴜ sᴜzᴜ 'ba Israelini ma ruaa Mungu vᴜri ya?
45011003	Opi, yi ofu nabi mini 'bo, yi asᴜ pari edeta edezᴜ mi dri 'diyi va 'bo, ace kiri ma'i a'dule, te yi ndru ma fuzᴜ indi.
45011004	Te Mungu omvi e'yo eri tia ngoni ya? Ma kᴜ 'ba alifᴜ aziri ma ngᴜlᴜpinirᴜ, kᴜmᴜti osipi Baali drilia kᴜ 'diyi.
45011005	Eri ovᴜ 'dini indi o'du 'dorisi, 'ba jolokorᴜ erini pele 'yeta anzutirisi 'diyi indi.
45011006	Te eri ka yi ope 'yeta anzutirisi, eri ovᴜni azisi kᴜ ; eri ka ovᴜ azisi, 'yeta anzutiri ovᴜni di 'yeta anzutiri kᴜ.
45011007	Ka'dini ngoni ya? E'yo ndra 'ba Israelini ndruleri, yi isuni kᴜ. Te 'ba opele 'diyi isuni, te acepi 'diyi ma asi ovᴜ mbazarᴜ,
45011008	ekile e'yo sizani 'yolerile, Mungu fe ndra yi dri orindi o'du kozaniri, mile ecopi nepi kᴜri, azini bile ecopi eripi kᴜri, ecazᴜ kpere andrᴜ.
45011009	Daudi 'yo vini indi, Mi 'ba mesa yini ma ovᴜ gbagbale, azini vᴜlᴜvᴜlᴜle, ekile kᴜmᴜ pa sizᴜrile, ekile panga ofezᴜ yi vᴜrile;
45011010	mi obi yi mile ci yi kazᴜ ndrezᴜkᴜ, te mi fe ngᴜkᴜ yini ma avu va 'dani.
45011011	'Dini ma 'yo, pa yini aba ra 'dini yi ma 'de va ya? Alᴜni yo! Te e'deza yinisi pata eca suru dria vᴜ, ma'yala 'bazᴜ Israeli ma alia.
45011012	Te e'deza yini ka lonyi fe 'ba wudrikuruni dri, azini omviza yini wereri ka lonyi fe suru dria dri, agapi tᴜri, zota yini zozᴜ tre treri nga lonyi amborᴜ eji ngopi ya!
45011013	Te ma 'yo emi 'ba suru azini 'diyi vᴜ. Mani ovᴜle 'ba tini pele suru azini 'diyi vᴜri'irisi, ma inzi azi mani ma'i,
45011014	kani geri awa'disi ma eco ani ma'yala 'bazᴜ ma adripi ruasi 'diyi ma asia, 'dini ma eco yi azini 'diyi opazarᴜ.
45011015	Te 'beza yini ka fe 'ba wudrikuruni ti ecizᴜ Mungu beni, Munguni ngazᴜ yi a'izᴜ i vᴜri nga ovᴜ ngoni ya? Eri ovᴜni idri dra ma vᴜtiari'i kᴜ ya?
45011016	Te anya kapi okori eri ka ovᴜ alatararᴜ, anya dria eri ovᴜ 'dinile indi; te pati ola ka ovᴜ alatararᴜ, pati arakala eri ovᴜ 'dinile indi.
45011017	Te Mungu ka ndra pati arakala azini 'diyi onyo ra, ka mi mizeitu pati aseari sᴜ mizeitu pati ngaari ma ruaa, 'dini mi mvu su azini odᴜ ola mizei-tuniari'i,
45011018	te mi ma ovᴜ asi afᴜ be pati arakala azini 'diyi 'bazᴜ tokorᴜ kᴜ. Mi ka ovᴜ asi afᴜsi ti, mi ma avi kᴜ mi edreni pati olani kᴜ, te pati ola eri mi edreni.
45011019	Kani mi nga 'yo, Onyo ndra pati arakala azini 'diyi ma sᴜzᴜ ani parinia beni.
45011020	Tandi! Onyo yi a'itaakosi, te mi pa so a'itasi. Mi ma ovᴜ egata asi afᴜsiri be kᴜ, te mi ovᴜ urisi.
45011021	Te Mungu ka ndra arakala adari kᴜ kᴜ, eri ngani mi kᴜ kᴜ indi.
45011022	'Dini emi ndre asi ndriza Munguni pi asi oka erini be: 'ba e'depi va 'diyi vᴜ asi okani, te mi vᴜ asi ndrizani mi ka te 'dani asi ndriza nderi ma alia; te ka 'dini yo eri nga mi li va indi.
45011023	Te yi indi, yi ka te a'itaako yini ma alia 'dani kᴜ, eri nga yi sᴜ dika, te Mungu eri ovᴜ okpo be yi osᴜzᴜ dika ra.
45011024	Te eri ka ndra mi li va mi vile mizeitu pati esele aseari ma aliarisi, mi sᴜzᴜ esele onyirᴜ mi sipi kᴜri ma ruaa; te eri ngani vini yi osᴜ mizeitu pati esele yi vileri ma alia indi aga ra kᴜ ya?
45011025	Te ma leni emi ovᴜ e'yo niza kokorᴜ kᴜ, ma adripi, e'yo zizarᴜ 'dirisi, 'dini emi kazᴜ ovᴜzᴜ ondᴜarᴜ emi ngᴜlᴜpi ma milia kᴜ ; emi ma ni kini 'ba Israelini ma esele azini ma asi eca mbazarᴜ 'bo, eri nga ovᴜ 'dini 'dani de nga ewu pele 'ba suru dria azini 'diyi driri gani tre kᴜ,
45011026	te 'dini Israeli dria yi nga yi pa ra; ekile erini ovᴜle sizarᴜrile, Ba 'ba Aripiri nga enga Zionia, eri nga asi Mungu inzizᴜ kᴜri nze suru Yakoboni ma aliarisi ;
45011027	te 'diri eri e'yo aziza mani ngale azile yi vᴜ o'du mani ngazᴜ e'yo onzi yini wuzᴜrisiri'i.
45011028	E'yo barisi, yi ovᴜ ari'barᴜ emi ma e'yosi; te e'yo pezasi yi ovᴜ lezarᴜ a'bi yini ma e'yosi.
45011029	Te afa feza Munguni fele 'yeta anzutirisi 'diyi ojani yi kᴜ.
45011030	Te ekile emini ndra Mungu inzile kᴜ, te curu'do emini yiki isule inzitaako 'ba nde 'diyini ma e'yosirile,
45011031	te 'dinile indi curu'do ama isu 'ba 'diyi inzini ndra kᴜ yiki emini ma e'yosi, 'dini yi'i vini indi ma isu yiki curu’do ra.
45011032	Te Mungu ombe 'ba dria inzitaako alia, 'dini eri eco ani yiki fezarᴜ 'ba dria dri beni.
45011033	'A 'a, ondᴜa Munguni ma lonyi e'yo niza beri ma alini zo 'doni ya! 'Ba econi e'yo erini lile 'diyi vazarᴜ kᴜ, azini 'ba econi leti erini 'diyi ma pamvᴜ bizarᴜ kᴜ!
45011034	A'dini adri asisile Opini nini ya? A'dini adri e'yo ama eri drini ya?
45011035	A'dini adri afa fe Mungu dri oko eri ma nga arotini ofe eri dri ani ndonini ya?
45011036	Te afa dria efᴜ erisi, afa dria so pa erisi, afa dria yi ovᴜ eri vᴜ. Diza ma ovᴜ eri vᴜ 'dani 'dani. Amena.
45012001	Ma vini matᴜ 'ba emi vᴜ, ma adripi, yiki alerᴜ Mungunirisi, emi fe emi rua eri dri ekile afa edetarᴜ idrirᴜ, alatararᴜ, ayiko fepi Mungu dririle; 'diri azi emini 'yeke-ri'i.
45012002	Te emi ma si emi 'ba ewu 'dosi 'diyile kᴜ, te emi oja emi asisile 'bazᴜ o'dirᴜ, emi ma ni ani e'yo Munguni leleri, ovᴜpi onyirᴜ, ayiko fepi, kililirᴜri.
45012003	Te ma 'yo emi tia alᴜ alᴜ, 'yeta anzutiri fele ma dririsi, emi ma ega e'yo emi vileri afᴜsi aga kᴜ, te emi ma ega e'yo emini ovᴜzᴜ ani asi e'yere be, ekile Munguni esele a'itani awale 'ba alᴜ alᴜ dririle.
45012004	Te ekile amani ovᴜle rua esele be kakaᴜ rua alᴜ ma aliarile, te azi rua esele alᴜ alᴜni ovᴜni trotro kᴜ,
45012005	'dini ama ovᴜpi kakaᴜ 'diyi ti, ama ovᴜ rua alᴜ Kristo ma alia, te ama dria alᴜ alᴜ ovᴜ rua esele ama agyini indi.
45012006	Te amani ovᴜria afa feza be ndᴜ ndᴜ ekile fele ama dri 'yeta anzutirisirile, kani e'yo olᴜzᴜ, ama ma olᴜ ekile esele a'ita amanirini ovᴜlerile ;
45012007	kani 'ba aza kozᴜ, ama ma 'ba asi azi 'ba aza kozᴜri ma dria ; te 'ba 'ba imbapiri ma 'ba asi imbata dria;
45012008	'ba 'ba asi omipiri, eri ma 'ba asi asi omiza ma dria'i; 'ba afa fepiri, eri ma fe asi basi; 'ba 'ba dri cepiri, eri ma 'ye asi driasi; 'ba yiki 'bapi 'ba vᴜri, eri ma 'ba yiki nde ayikosi.
45012009	Emi kᴜ ale ma ovᴜ lokiri koko-rᴜ ; emi ngu e'yo onziri onzi, emi ebi emi e'yo onyirᴜri vᴜ ;
45012010	ale adripi vᴜri ma e'yosi emi ma le emi avasi; emi ma inzi emi ma agyi ma e'yo oko.
45012011	Emi ovᴜ ovᴜoᴜni kᴜ, emi 'ye e'yo asi driasi, azi ngazᴜ Opi dri.
45012012	Emi ovᴜ ayikosi e'yo tezᴜ luzᴜ drile, emi ovᴜ asi tezasi inzata ma alia, Mungu zizᴜ 'dani asi okporᴜ be.
45012013	Emi ko 'ba alatararᴜ ma aza afa ovᴜpi yi vᴜ yo 'diyisi, emi fe emi asi wa'di a'fzᴜ.
45012014	Emi fe asi ndriza 'ba emi inzapi 'diyi vᴜ ; emi fe asi ndriza, emi tri yi kᴜ.
45012015	Emi ma ovᴜ ayikosi 'ba ayikorᴜ 'diyi be, emi owᴜ 'ba owᴜpi 'diyi be.
45012016	Emi ovᴜ asisile alᴜ be emi eselia; emi ma ovᴜ egata asi afᴜsiri be kᴜ, emi a'i emi ecizᴜ 'ba were 'diyi be; emi ma ovᴜ ondᴜarᴜ emi ma ngᴜlᴜpi ma milia kᴜ.
45012017	Emi ma omvi onzi e'yo onzi ma paria ariotirᴜ 'ba alᴜni dri kᴜ. Emi dro asisile e'yo emini 'yele 'diyi ma ovᴜ kililirᴜ 'ba dria ma milia.
45012018	Ka eco rarisi, e'yo eminisi emi ma ovᴜ asi anzurᴜ be 'ba dria vᴜ.
45012019	'Ba mani lele 'diyi, emi ma omvi arioti emi'i kᴜ, te emi te adra Munguniri, erini ovᴜle sizarᴜrisi, Arioti omvizᴜri e'yoni mani, ma nga ariotini ofe ma'i, Opi 'yo ra.
45012020	Te ari'bo mini ka ovᴜ abirisi mi fe nyaka eri dri, yi avijo ka eri fu ra mi fe eri ma mvu; te mini 'yele 'dinirisi mi nga aciolᴜ vepi acisiri okᴜ eri ma dria.
45012021	Emi ma a'i e'yo onzini emi ndezᴜ kᴜ, te emi nde e'yo onzi e'yo onyirᴜsi.
45013001	'Ba dria alᴜ alᴜ ma inzi 'ba 'ba dri cepi yi ma drilia 'diyi ma e'yo. Te 'ba drilerᴜ azini Munguni 'bale kᴜni yo, te ovᴜpi indi 'diyi Mungu ope yini.
45013002	Ka'dini 'ba ka 'ba drilerᴜ ma ti ga eri e'yo Munguni peleri ga, te 'ba gapi 'diyi nga e'yo liza isu yi ma dria ceni.
45013003	Te 'ba 'ba dri cepi 'diyi yi feni uri 'ba azi onyirᴜ 'yepi 'diyi dri kᴜ, te 'ba azi onzi 'yepi 'diyi dri. Mi le ovᴜ opi ma milia uri kokoru ya? Mi 'ye onyirᴜ, 'dini eri nga mi inzi beni,
45013004	te eri azi Munguni nga mi 'yezᴜ onyirᴜ. Te mi ka onzi 'ye, mi ma ovᴜ urisi, te eri ovᴜni sei be toko kᴜ ; te eri azi Munguni nga, adra omvizᴜ 'ba onzi 'yepi 'diyi vᴜ.
45013005	E'yo 'disi emi ma inzi yi e'yo adranisi a'dule kᴜ, te e'yo niza emi aliarisi indi.
45013006	E'yo 'disi emi adri musoro fe indi, te yi ovᴜ 'ba azi Munguni ngapi 'diyi e'yo 'diri 'yezᴜ 'dani.
45013007	'Dini emi ofe 'ba dria dri kililirᴜ ekile dri fupi emini fezᴜ yi dririle, kani musoroni emi ma fe musoro, kani luwaloni, emi fe luwalo, kani rᴜtani emi ma rᴜ yi ra, kani inzitani emi fe inzita.
45013008	Emi ma ovᴜ mari be 'ba alᴜni vᴜ kᴜ, kiri 'ba lezᴜ a'dule ; te 'ba agyi ini lepiri eri 'ye azita dria 'bo.
45013009	Te azita 'diyi kini, Mi 'ba ali kᴜ, Mi 'di 'ba kᴜ, Mi ogu kᴜ, Mi 'ba li afasi kᴜ, te azita azini ka ovᴜ indi, yi dria okᴜ yi tualᴜ e'yo 'di ma alia, kini, Mi ma le mi agyini mini mi lelerile.
45013010	Ale 'yeni onzi i agyi vᴜ kᴜ; 'dini azita 'yezᴜ driari eri aleni.
45013011	Azini indi emi ni ewu 'dori ma e’yo ra, kini etu orᴜzᴜ o'duari eca curu'do 'bo. A'disikᴜ curu'do pata amani eri ogogo aga etu ndra amani a'izᴜriari ra;
45013012	inini 'ye i de de, angᴜni 'ye ati ati. 'Dini ama ma trᴜ azi inini ra, ama ma su afa suza om-bani etuniri'i;
45013013	ama ma aci kililirᴜ ekile etusirile, amani ama okᴜzᴜ ewa tia atizᴜ ewasi kᴜ, ovᴜzᴜ mile aci be ali 'bazᴜ kᴜ, ovᴜzᴜ awatasi ma'yala be kᴜ indi.
45013014	Te emi ma su Opi Yesu Kristo'i, emi ma fe geri li ruani 'yezᴜ kᴜ.
45014001	'Ba ovᴜpi okpo kokorᴜ a'ita erini ma alia, emi ma a'i eri ra, te agata gazᴜ eri be e'yo toko tokosi kᴜ.
45014002	'Ba azini ovᴜ a'ita be afa dria nyazᴜ, te 'ba okpo kokorᴜri eri tibi iniri mbe'i a'dule.
45014003	Te 'ba nyapiri ma ngu 'ba nyapi kᴜri onzi kᴜ, azini vini 'ba nyapi kᴜri ma li 'ba nyapiri ma e'yo onzi kᴜ ; a'disikᴜ Mungu a'i eri ra.
45014004	Mi a'di'i ati'bo 'ba azinini ma e'yo lizᴜ ya? E'yo erini ovᴜ opi ini vᴜ, kani pa sozᴜ ci, kani e'dezᴜ va. Te adarᴜ eri nga pa so ra, a'disikᴜ Opini ovᴜle okpo be fezᴜ erini pa sozᴜ cirisi.
45014005	'Ba azini ma milia o'du alᴜ eri alarᴜ aga o'du azini ra, te aziniri ma milia o'du yi dria tro tro. Te 'ba dria alᴜ alᴜ ma ni egata i ma ngᴜlᴜpiniri ra.
45014006	'Ba o'du ma e'yo egapiri eri eri ega Opi dri. 'Ba nyapiri eri nya Opi dri, a'disikᴜ eri awa'difo fe Mungu dri; te 'ba nyapi kᴜri, e'yo erini nyazᴜ kᴜri eri Opi dri, azini eri awa'difo fe Mungu dri indi.
45014007	Te 'ba alᴜni ama eseliari ovᴜni idrirᴜ i ngᴜlᴜpisi kᴜ, te 'ba alᴜni drani i ngᴜlᴜpisi kᴜ indi.
45014008	Te ama ka ovᴜ idri be ama ovᴜ idri be Opisi, te ama ka dra ra ama dra Opisi; 'dini ama ka ovᴜ idri be kani ama ka dra ra ti, ama ovᴜ Opini.
45014009	Te e'yo 'disi Kristo eri dra ndra te eri ovᴜ idrirᴜ dika, eri ma ovᴜ ani Opirᴜ 'ba drapi 'bo 'diyi pi ma drilia 'ba idrirᴜ 'diyi be.
45014010	Te mi'i, mi mi adripi ma e'yo li a'disi ya? Kani mi'i, mi mi adripini ede a'disi ya? A'disikᴜ ama driani nga pa so ogᴜŋa Munguni e'yo lizᴜri ma drilia;
45014011	te eri ovᴜ sizarᴜ, Ekile mani ovᴜle idrirᴜrile, Opi ‘yora, 'ba dria nga kᴜmᴜti osi ma drilia, andre 'bani dria yi nga inzita fe Mungu drilia.
45014012	'Dini ama dria alᴜ alᴜni nga e'yo amani e'da Mungu ma drilia.
45014013	Ka'dini ama ma li 'ba azini ama eseliari ma e'yo dika kᴜ, te agapiri emi ma li e'yo 'diri, kini 'ba alᴜni ma 'ba kᴜmᴜ i adripi ma geria, kani e'yo erini ani abazᴜ rari kᴜ.
45014014	Ma ni ra, ma a'i adarᴜ ma asia Opi Yesu ma alia, afa alᴜni ovᴜni ondirᴜ eri ma ngᴜlᴜpisi kᴜ; te kiri 'ba egapi eri ondirᴜri dri eri ondirᴜ.
45014015	Nyaka mini nyaleri ka candi fe mi adripi dri, de mi acini alesi kᴜ. Mi ma ja 'ba Kristoni drale erisiri ma dri nyaka minisi kᴜ.
45014016	Mi ma kᴜ 'ba dri pari e'yo onzi 'yozᴜ e'yo onyirᴜ minirisi kᴜ.
45014017	Te suru Munguni ovᴜni afa nyaza nyazᴜ kani afa mvuza mvuzᴜ, 'dini kᴜ, te eri ovᴜ e'yo onyini, asi anzurᴜ pie, ayiko pie, Orindi Alatararᴜ ma alia;
45014018	te 'ba azi ngapi Kristo dri e'yo 'diri ma aliari, eri ayiko fe Mungu dri, 'ba yi vini eri a'i indi.
45014019	'Dini ama ma bi e'yo asi anzurᴜni 'diyi ma vᴜti, azini e'yo amani ecozᴜ ani ama edre-zᴜ ama eselia 'diyi.
45014020	Emi ma fu azi Munguni nyaka ma e'yosi kᴜ. Adarᴜ afa dria yi alarᴜ ra 'bo, te 'ba ka afa nya obeta fezᴜ 'ba azini dri eri onzi;
45014021	za nyazᴜ, kani ewa mvuzᴜ, kani e'yo azini alᴜni mi adripini ani e'dezᴜ vari 'yezᴜ, ovᴜni onyirᴜ kᴜ.
45014022	Mi ka ovᴜ a'ita be, mi ma ovᴜ eri be mi ngᴜlᴜpisi Mungu ma milia; 'ba i ma e'yo lipi ceni e'yo erini a'ile 'yelerisi kᴜri, 'ba nderi ovᴜ drile-barᴜ.
45014023	Te eri ma asi ka oti oti, ka nya ra, eri li e'yo ini 'bo, a'disikᴜ eri nyani a'itasi kᴜ; te e'yo dria a'ita kokori eri onzini.
45015001	Te ama'i ovᴜpi okpo be 'diyi ma ko 'ba okpo kokorᴜ ma aza okpoako yinisi, ama ma 'ye amani lelerile kᴜ;
45015002	te ama dria alᴜ alᴜ ma 'ye e'yo onyirᴜ ecopi ama agyi edrepiri.
45015003	A'disikᴜ Kristo indi 'yeni ndra ini lelerile kᴜ; te ekile erini ovᴜle sizarᴜrile, O'data 'ba mi o'dapi 'diyini 'de ma dria.
45015004	Te yi si e'yo dria ndra yini sile oko 'diyi ama imbazᴜ, ama ma ovᴜ e'yo teza be luzᴜ drile ani, e'yo sizani ama dri asi teza fele asi omiza berisi.
45015005	Te Mungu asi tezani asi omiza beri ma fe emi dri ovᴜzᴜ asisile alᴜ be emi eselia, ekile Kristo Yesu ma aliarile,
45015006	'dini asi alᴜsi azini ti alᴜsi emi ma fe ani inzita Mungu Opi amani Yesu Kristoni ma Ata vᴜ.
45015007	E'yo 'disi emi ma a'i emi emi eselia ekile Kristoni emi a'ilerile, diza fezᴜ Mungu dri ani.
45015008	Te ma 'yo emi tia, 'ba ndra Yesu Kristoni 'ba agele liza 'diyi ma aza kozᴜ e'yo adarᴜ Munguniri ma e'yosi, 'dini eri eco aziza ndra azile a'bipi ma tia 'diyi 'bazarᴜ okporᴜ,
45015009	azini vini indi 'ba suru azini dria ma fe diza Mungu dri yiki erinirisi. Ekile erini ovᴜle sizarᴜrile, E'yo 'disi ma nga inzita fe mi dri suru dria ma eselia, ma nga ongo ngo ru mini inzizᴜ;
45015010	dika eri 'yo, Emi 'ba suru ndᴜ ndᴜ 'diyi la, emi ma ovᴜ ayikosi 'ba erini 'diyi be tualᴜ;
45015011	azini dika kini, Emi 'ba suru azini 'diyi dria, emi inzi Opini, 'ba suru dria ma inzi eri;
45015012	dika Isaya 'yo, Ola Yeseni nga ovᴜ indi, engapi opirᴜ suru dria ma driliari'i ; suru azini 'diyi nga ovᴜ asi tezasi eri ma e'yosi.
45015013	Te Mungu asi tezaniri ma fe emi ma ga tre ayiko pisi asi anzurᴜ be dria emini a'iria, emini gazᴜ tre ani e'yo tezasi okpo Orindi Alatararᴜni-risi beni.
45015014	Te ma'i, ma ngᴜlᴜpi indi ega ma asia adarᴜ e'yo eminisi, ma adri-pi, kini emi ma ngᴜlᴜpi ga tre e'yo onyirᴜsi, emi ovᴜ vini e'yo niza be dria, emi eco emi imbazarᴜ emi eselia ceni indi.
45015015	Te waraga 'diri ma alia ma si e'yo azini emi vᴜ rᴜta kokoro, fezᴜ emini e'yo egazᴜ emi asia dika, 'yeta anzutiri Munguni fele ma dririsi
45015016	ma 'bazᴜ azi Yesu Kristoni ngazᴜ suru ndᴜ ndᴜ 'diyi vᴜ, azi ngazᴜ e'yo barᴜ Mungunirisi, 'ba suru dria ejizᴜ afa edetarᴜ Munguni ecole a'ile onyirᴜrile, ovᴜpi 'bazarᴜ alatararᴜ Orindi Alatararᴜsiri.
45015017	E'yo 'disi ma ma enya Kristo Yesu alia e'yo Munguni 'diyisi.
45015018	Te ma ovᴜ urisi e'yo azini 'yozᴜ pe kiri e'yo Kristoni 'yele geri ma vᴜrisi, e'yo 'yozasi azini azisi 'diyi, suru dria 'bazᴜ e'yo erizᴜ rᴜtasi,
45015019	okpo eceta pinisi tali be, okpo Orindi Alatararᴜnisi, 'dini ma de e'yo bari Yesu Kristoni olᴜzᴜ engazᴜ Yerᴜsalemua azini ageiniasi dria cazᴜ kpere Ilurikoa.
45015020	Ava ovᴜpi ma asiari eri 'di'i, e'yo bari olᴜzᴜ pari yini ru Kristoni olᴜzᴜ nga kᴜria, 'dini ma ma si jo 'ba azini vile jo nduri ma dria kᴜ,
45015021	te erini ovᴜle sizarᴜrile, 'Ba yini e'yo erini olᴜle nga yi tia kᴜ 'diyi nga ndre ra, 'ba e'yo eripi nga kᴜ 'diyi nga va ra.
45015022	E'yo 'disi pale kakaᴜ oga ma dri geri emuzᴜ emi vᴜ.
45015023	Te curu'do pari mani ovᴜzᴜrini ovᴜle angᴜ 'doria yorisi, azini mani ovᴜle ava be muzᴜ emi vᴜ eli kakaᴜsirisi,
45015024	ma te emi ne acita mani muzᴜ Hispaniaaria, ma eco nga ovᴜzᴜ emi be were raka, ava ma aliari dezᴜ were, emi eco ma jizᴜ geria 'dale ndo.
45015025	Te curu'do ma mu Yerusalemua 'ba alatararᴜ 'diyi ma aza kozᴜ.
45015026	Te eri ndra onyirᴜ kanisa Make-doniaari pi ma milia Akayaari be afa feza okᴜzᴜ fezᴜ 'ba aliorᴜ 'ba alatararᴜ Yerusalemua 'diyi ma eselia 'diyi ma aza kozᴜ;
45015027	e'yo nde eri ovᴜ onyirᴜ yi ma milia, adarᴜ yi ovᴜ mari be yi vᴜ, a'disikᴜ 'ba suru dria azini 'diyi yi ka ndra ti eci yi be e'yo Orindinirisi, onyirᴜ yi ma ofe mari nde yi aza kozᴜ e'yo ruanisi indi.
45015028	Awa'dini ma ka e'yo 'diri de 'bo, ma ka afa efi kazale 'diri ji kᴜ fe yi dri 'bo, ma nga aga emi vᴜrisi muzᴜ Hispaniaa;
45015029	te ma ni ra mani ngaria muria emi vᴜ ma nga ca asi ndriza Kristoniri be.tre.
45015030	Te ma matᴜ 'ba emi vᴜ, ma adripi, Opi amani Yesu Kristonisi azini ale Orindinisi, emi ma 'di a'di okporᴜ ma dri ziza emini Mungu vᴜrisi,
45015031	eri ma pa ma 'ba e'yo eripi kᴜ ovᴜpi Yudiaa 'diyi dri ani, azini indi 'ba alatararᴜ Yerusalemua 'diyi ma a'i azi mani ngale yi driri onyirᴜ,
45015032	ma ma emu emi vᴜ ayikosi Munguni lelerile, ma isu okpo o'dirᴜ ava lizᴜ emi be ani.
45015033	Te Mungu asi anzurᴜniri ma ovᴜ emi be dria. Amena.
45016001	Ma 'ba Fibi amvipi amani emi milia, ovᴜpi kanisa Keniki-reari ma aza kopiri,
45016002	'dini emi ma a'i eri onyirᴜ Opi ma alia, ekile dri fupi 'ba alatararu 'diyi dririle, eri aza kozᴜ e'yo erini ngale lelerisi, ka ovᴜ ngoni ti, a'disikᴜ eri ngᴜlᴜpi ko 'ba kakaᴜ ma aza, ko vini ma ngᴜlᴜpi ma aza indi.
45016003	Emi zi Pirisika pi Akula be ci ci, yi 'ba azi ngapi ma be tualᴜ Kristo Yesu ma alia 'diyi,
45016004	adi yi dra dri idri mani ma e'yosi, ma fe awa'difo yi dri, kiri ma'i a'dule kᴜ te 'ba kanisani dria ovᴜpi suru dria ma eselia 'diyi fe awa'difo indi;
45016005	emi zi 'ba kanisani ovᴜpi jo yini ma alia 'diyi ci ci indi. Emi zi Epaineto agyi mani leleri, eri oriefi Kristoni kapi Asiaa okori.
45016006	Emi zi Mariamu ndra azi ngapi emi dri okposiri.
45016007	Emi zi Androniko pi ci ci Yuniasi be, yi ori'ba mani lapi jo arunia tualᴜ ma be 'diyi; yi 'ba endrezani 'ba ti opele 'diyi ma eselia, yi ovᴜ ndra Kristo alia mani oko.
45016008	Emi zi Ampiliato 'ba mani lele Opi ma aliari.
45016009	Emi zi Urubano, 'ba azi ngapi ama be Kristo ma aliari, azini Sitakusi 'ba mani leleri.
45016010	Emi zi Apelesi 'bani a'ile Kristo aliari. Emi zi 'ba ovᴜpi jo Aristobuluni ma alia 'diyi.
45016011	Emi zi Herodionini ori'ba mani. Emi zi 'ba ovᴜpi Narikiso vile akua Opi ma alia 'diyi ci ci.
45016012	Emi zi Turufena pi Turufosa be ci ci, yi 'ba azi ngapi Opi ma alia okposi 'diyi. Emi zi Perisisi amviazi mani leleri, eri 'ye azi tᴜ Opi ma alia.
45016013	Emi zi Rufusi Opini peleri pi ei ci, andri erini ovᴜpi mani indiri be.
45016014	Emi zi Asunikirito, Filegoni, Herime, Patroba, Herima, adripi ovᴜpi yi be 'diyi pie dria ci ci.
45016015	Emi zi Filologo pi Yulia be, Nerea pi amvi be, azini Olumpa pi, 'ba alatararᴜ ovᴜpi yi be 'diyi pie dria ci ci.
45016016	Emi zi emi emi eselia o'deza ava alatararᴜnisi. 'Ba kanisa dria Kristoni yi zi emi ci ci.
45016017	Ma matᴜ 'ba emi vᴜ, ma adri-pi, emi ne 'ba esele coza pi fepi e'yo abaza be 'diyi. Yi le imbata 'bani emi imbazᴜ 'bori eza ra; emi ona emi yisi ona ona.
45016018	A'disikᴜ 'ba 'dinile 'diyi ngani azi Opi amani Kristo dri kᴜ, te abiri yi ma anyajoarisi, azini yi ici 'ba e'yo onzi kokorᴜ ma asi yini e'yo ayikorᴜ 'yoria e'yere ti aluzasi.
45016019	Te erita emini ma e'yo ku 'ba dria vᴜ 'bo, e'yo 'disi ma ovᴜ ayikosi emi ma e'yosi, te ma le emi ma ovᴜ ondᴜa e'yo onyirᴜ 'yezᴜri be ra, te emi ma ovᴜ ondᴜa e'yo onzi 'yezᴜri be kᴜ;
45016020	te Mungu asi anzurᴜniri nga Satani tᴜ va emi pa agelia mbelerᴜ. 'Yeta anzutiri Opi amani Yesu Kristoni ma ovᴜ emi be.
45016021	Timoteo azi ngapi ma beri pi zi emi ci ci, Lukio pie, Yasoni pie, Sosipatero pie, yi ori'ba mani.
45016022	Ma'i Teritio, waraga 'diri sipiri, zi emi Opi ma alia.
45016023	Gayo ma a'ipi wa'dirᴜ, kanisa dria be indiri, zi emi ci ci. Erasito 'ba silingi aku ambo 'dorini ma agea tepiri pi zi emi ci ci Koarito adripi amani be.
45016024	'Yeta anzutiri Opi amani Yesu Kristoni ma ovᴜ emi be dria.
45016025	Curu'do diza ma ovᴜ Mungu vᴜ, te eri ovᴜ okpo be fezᴜ emini pa sozᴜ okporᴜ ekile e'yo bari mani olᴜlerile azini ekile olᴜza Yesu Kristonirile. Engazᴜ ewu gbu drio 'diyisi, adrini ndra e'yo zizarᴜ 'diri ece kᴜ,
45016026	te ece i curu'do e'yo siza 'ba nabirᴜ 'diyinisi 'bo, azita Mungu 'danirini azilerile. Eri ece e'yo nde suru dria dri yini e'yo erizᴜ a'itasi ani.
45016027	'Ba ma fe diza Mungu ovᴜpi a'dule ondᴜarᴜri vᴜ geri Yesu Kristonirisi ewule ewule! Amena.
46001001	Paulo omvele 'ba ti pele Yesu Kristonirirᴜ e'yo Munguni lele-nirisiri, adripi Sositene be,
46001002	Kanisa Munguni ovᴜpi Korinto-ari vᴜ, 'ba 'bale alatararᴜ Kristo Yesu ma alia, omvele ovᴜzᴜ 'ba alatararᴜ 'diyi, azini 'ba dria ru Opi amani Yesu Kristoni omvepi pari dri dria 'diyi vᴜ indi, eri Opi yini azini amani.
46001003	'Yeta anzutiri pi ma ovᴜ emi vᴜ asi anzurᴜ be engazᴜ Mungu Ata amani pi vᴜ Opi Yesu Kristo be.
46001004	Ma awa'difo fe Mungu mani dri emisi o'du dria, 'yeta anzutiri Munguni ovᴜpi fezarᴜ emi dri Yesu Kristo ma aliarisi,
46001005	emini ovᴜle afa e'irᴜ eri ma aliarisi, e'yo 'yoza dria pisi nita dria be—
46001006	ekile e'yo eti nzeza Kristonirini ecale okporᴜ emi aliarile—
46001007	'dini emi eceni afa feza azinisi alᴜni kᴜ, emini e'data Opi amani Yesu Kristoni i e'dazᴜri teria ;
46001008	eri'i, eri nga emi 'ba okporᴜ kpere asizaniria asᴜ sᴜza kokorᴜ o'du Opi amani Yesu Kristoniri ma alia.
46001009	Mungu emi omvepi fizᴜ ti ecita Mvi ini Yesu Kristo Opi amaniri beri ma aliari ovᴜ adarᴜ.
46001010	Te ma matᴜ 'ba emi vᴜ, ma adripi, ru Opi amani Yesu Kristoni-risi, emi dria ma 'yo e'yo alᴜ, azini emi ma ovᴜ esele coza be emi eselia kᴜ, te emi ma eci emi tualᴜ kilili asisile alᴜsi, egata alᴜsi indi.
46001011	'Ba Kiloeni ece e'yo emini ma dri, ma adripi, kini agata gaza ovᴜ emi eselia.
46001012	Ma 'yo 'dini, efini emi dria alᴜ alᴜ 'yo kini, Ma'i ma 'ba Pauloni, te Ma'i ma 'ba Apoloni, te Ma'i ma 'ba Kefani, te Ma'i ma 'ba Kristoni.
46001013	Awa Kristo ma esele ndᴜ ndᴜ ya? Di Pauloni pati ruaa emisi ra ya? Emi bi baputizi Paulo ma rusi ra ya?
46001014	Ma awa'difo fe Mungu dri mani baputizi fele 'ba alᴜni emi eseliari dri kᴜrisi, pe Kirisipo pi dri Gayo be;
46001015	'ba alᴜni kazᴜ 'yozᴜ emi a'i baputizi ma rusi 'dini kᴜ beni.
46001016	(Te ma fe baputizi 'ba Setefana vile joa 'diyi dri indi. Te ma nini kᴜ kani ma fe baputizi 'ba azini dri ra yani.)
46001017	A'disikᴜ Kristo eri peni ma ti baputizi fezᴜ kᴜ te e'yo bari olᴜzᴜ'i, ondᴜa e'yo 'yozanisi kᴜ, pati alaza Kristoniri kazᴜ ecazᴜ tokorᴜ kᴜ.
46001018	A'disikᴜ 'ba dri japi ra 'diyi dri e'yo olᴜza pati alazarᴜrini olᴜzᴜri ovᴜ ekile e'yo azazarᴜle, te ama 'ba yi opapi ra 'diyi dri eri ovᴜ okpo Munguniri'i.
46001019	Te eri ovᴜ sizarᴜ, Ma nga ondᴜa 'ba ondᴜarᴜ 'diyini dri ja, ma nga e'yo vaza 'ba e'yo vapi 'diyini 'ba tokorᴜ.
46001020	'Ba ondᴜarᴜri ngoa ya? 'Ba e'yo siza nipi rari ngoa ya? 'Ba agata gapi ewu 'dorisiri ngoa ya? Mungu ojani ondᴜa nyaku 'doriniri azazarᴜ kᴜ ya?
46001021	Te ondᴜa Mungu vilerisi 'ba wudrikurua 'diyi nini Mungu ondᴜa yinirisi kᴜ, e'yo 'disi eri ovᴜ onyirᴜ Mungu ma milia 'ba e'yo a'ipi 'diyi opazᴜ geri azaza e'yo olᴜzanirisi.
46001022	A'disikᴜ 'ba Yahudini yi eceta ndru, 'ba Girikini yi ondᴜa nda,
46001023	te ama amani Kristo dile pati ruaari ma e'yo olᴜ, 'diri 'ba Yahudini dri ekile kᴜmᴜle 'ba pa sizᴜ, te 'ba jururᴜ 'diyi dri eri e'yo azazani,
46001024	te 'ba ovᴜpi omvezarᴜ, 'ba Yahudini ma eselia 'ba Girikini be iri tro 'diyi dri, eri Kristo okpo Munguniri, azini ondᴜa Munguniri'i.
46001025	A'disikᴜ e'yo azazarᴜ Munguniri aga ondᴜa 'baniri ra, azini okpoako Munguniri aga okpo 'baniri ra.
46001026	Te emi ndre omveta emini, ma adripi; omveni 'ba ondᴜarᴜ ruasi 'diyi kakaᴜ kᴜ, kani 'ba okpo be kakaᴜ kᴜ, kani 'ba osile opianzirᴜ 'diyi kakaᴜ kᴜ;
46001027	te Mungu ope afa azazarᴜ wudrikurᴜa 'diyi ra drinza fezᴜ ani 'ba ondᴜarᴜ 'diyi dri ; Mungu ope afa okpo kokorᴜ wudri-kurua 'diyi ra, drinza fezᴜ afa okporᴜ 'diyi dri,
46001028	te Mungu ope afa toko toko wudrikurua 'diyi pi afa ngule onzi 'diyi be, ada ope afa ovᴜpi yo 'diyi, afa ovᴜpi indi 'diyi ojazᴜ ani tokorᴜ beni,
46001029	'dini 'ba rua ari be 'diyi ma alᴜni ma enya i Mungu ma milia kᴜ.
46001030	Te emi ovᴜ erisi Kristo Yesu ma alia, eri ovᴜ ndra 'bazarᴜ ama dri ondᴜa ibipi engapi Mungu vᴜrirᴜ, azini laza kililirᴜrirᴜ, 'baza alatararᴜrirᴜ, azini vini 'ba onzezᴜ-rirᴜ;
46001031	'dinile ekile erini ovᴜle sizarᴜrile kini, 'Ba i enyapiri ma enya i Opi ma e'yosini.
46002001	Te ma'i, ma adripi, mani emuria emi vᴜ, ma ecani ndra e'yo eti nzeza Munguni olᴜzᴜ emi tia e'yo 'yoza ndrizarᴜ tᴜ kani ondᴜa agapi tᴜrisi, 'dini kᴜ.
46002002	A'disikᴜ ma ede ndra e'yo ma asia kini ma ngani e'yo azini ni emi eselia kᴜ pe Kristo bani yini dile pati rᴜaari'i.
46002003	Te ma ovᴜ ndra emi eselia okpo kokorᴜ, uri be, azmi rᴜa yaza be tᴜ.
46002004	E'yo mani 'yoleri pi e'yo olᴜza mani be, ovᴜni e'yo 'yoza 'ba obezᴜ ondᴜasiri be kᴜ, te e'yo eceza Orindinisi azini okponisi,
46002005	a'ita emini ma so pa ani ondᴜa 'bani ma alia kᴜ te okpo Munguni ma alia.
46002006	Te ti, ama adri e'yo ondᴜarᴜ 'yo ba mbapi e'yosi 'bo 'diyi ma eselia, te ovᴜni ondᴜa ewu 'doriniri'i kᴜ, kani 'ba 'ba dri cepi ewu 'dosi yi ojapi tokorᴜ 'diyiniri'i kᴜ,
46002007	te ama adri ondᴜa Munguniri 'yo e'yo zizasi, ondᴜa ovᴜpi ndra zizarᴜ Munguni pele okokele de nga ewu azini 'diyini ovᴜria yoria diza amani ma e'yosiri'i.
46002008	'Ba 'ba dri cepi ewu 'dosi 'diyi ma azi alᴜni nini ondᴜa 'diri kᴜ; a'disikᴜ ka ndra ni ra te'do dini ndra Opi dizaniri pati rᴜaa kᴜ.
46002009	Te erini ovᴜle sizarᴜrile, Afa mileni ndrele kᴜ, azini bileni erile kᴜ, azini fipi 'ba asia kᴜ, afa nde Munguni edele 'ba eri lepi avasi 'diyi dri 'diyi,
46002010	Mungu ece yi ama dri Orindisi ra. Orindini e'yo dria ma eti ndru, ka adri e'yo Munguni alirᴜ 'diyi ti.
46002011	Te 'ba eselia, e'yo 'bani nipi rari a'di'i ya; eri kiri orindi 'ba ndeni ovᴜpi eri ma aliari'i kᴜ ya? 'Dinile indi 'ba alᴜni vani e'yo Munguni kᴜ, pe kiri Orindi Munguniri'i.
46002012	Te ama a'ini orindi nyakuniri kᴜ, te Orindi engapi Mungu vᴜri'i, ama ma ni ani afa Munguni fele ama dri avasi 'diyi beni.
46002013	Ama e'yo nde 'diyi 'yo e'yo 'yoza ondᴜa 'banini imbaleni 'diyisi kᴜ, te Orindini imbaleni 'diyisi, e'yo orindini o'bizᴜ e'yo orindini be.
46002014	Te 'ba ovᴜpi kiri orindi 'bani be'iri a'ini Orindi Munguniri ma e'yo kᴜ, yini ovᴜle e'yo azazarᴜ eri ma miliarisi; te econi erini yi nizarᴜ kᴜ, yini ovᴜle vazarᴜ orindisirisi.
46002015	Te 'ba orindiniri adri e'yo dria va ra, te 'ba alᴜni vani agu nderi ma e'yo kᴜ.
46002016	Te a'di ni asisile Opini, erini ani eri imbazᴜni ya? Te ama ovᴜ asisile Kristoni be.
46003001	Te ma'i, ma adripi, ma econi e'yo 'yozarᴜ emi tia ekile 'ba orindini 'diyi ma tiarile kᴜ, te ekile 'ba rᴜa ari be 'diyi ma tiarile, ekile odekᴜa Kristo ma alia 'diyi ma tiarile.
46003002	Ma ezo emi lesusi, te nyaka okporᴜsi kᴜ, emini ecole nga kᴜrisi; kpere curu’do ti emi econi kᴜ,
46003003	te emi ovᴜ nga 'ba ruani 'diyirᴜ 'dani. Emini nga ovᴜria ma'yala be agata gaza pie emi eseliaria, emi ovᴜni 'ba ruani 'diyirᴜ kᴜ ya, azini emi acini 'bani adrile acilerile kᴜ ya?
46003004	De 'ba alᴜni 'yoria kini, Ma'i ma 'ba Pauloni, aziniri kini, Ma 'ba Apoloni, emi ovᴜni 'bani kᴜ ya?
46003005	Ka'dini Apoloni a'di'i ya? Pauloni a'di'i ya? Yi 'ba 'ba aza kopi emini e'yo a'izᴜ geri yinisi 'diyi, te ekile Opini fele yi alᴜ alᴜ dririle.
46003006	Ma ri ori ra, Apolo oya yi drinia, te Mungu fe zozanini.
46003007	Ka'dini 'ba ori ripiri toko, 'ba yi oyapiri vini toko, te lᴜ Mungu zozani fepiri'i.
46003008	Ka'dini 'ba ori ripiri pi 'ba yi oyapiri be yi tro tro, 'ba alᴜ alᴜ nga oya i vileri a'i azi ini vᴜsi.
46003009	Te ama ovᴜ 'ba Munguni azi ngapi tualᴜ 'diyi ; emi ovᴜ amvu Munguni, azini jo Munguni sileri'i.
46003010	Afa feza 'yeta anzutirirᴜ Munguni fele ma driri vᴜsi, ekile ondᴜoᴜ amborile ma 'ba jo etini ma'i, te 'ba azini eri jo si drinia. Te 'ba dria alᴜ alᴜ ma ovᴜ mile be, eri si ngoni ngoni yari ndrezᴜ.
46003011	Te 'ba alᴜni econi jo eti andini 'bazarᴜ kᴜ, pe jo eti nde ovᴜpi 'bazarᴜ 'bori, 'di Yesu Kristo'i.
46003012	Te 'ba azini ka mele si jo eti nde ma dria, kani dahabuni, kani oni silingi nyapi amborᴜ 'diyi, kani patini, kani aseni, kani 'dᴜ pani ti—
46003013	'ba dria alᴜ alᴜ ma azini nga ovᴜ ecezarᴜ ra ; O'du nderi nga eri eceni, erini ngale i ecele acisirisi; te acini nga 'ba dria alᴜ alᴜ ma azi o'bi, e'yo-ni ngoni yari ecezᴜ.
46003014	'Ba azini ma azi, erini sile driniari ka nga ace ci, eri nga ani oya a'i ra.
46003015	'Ba azini ma azi ka nga ve ra, afa erini yi nga avi ra, te eri ma ngᴜlᴜpini nga i pa, te kiri geri aci ma aliarisi ra.
46003016	Emi nini emi ovᴜ hekalu Munguni, azini Orindi Munguni ovᴜ emi alia kᴜ ya?
46003017	'Ba azini ka hekalu Munguni dri ja ra, Munguni nga eri dri ja ra; hekalu Mungunirini ovᴜle alatararᴜrisi, hekalu 'diri bani emi'i.
46003018	'Ba azini ma ici i kᴜ. 'Ba azini ka ega i ovᴜ 'ba ondᴜarᴜ emi eselia ewu 'dorisi, eri ma oja i azazarᴜ ka, eri ma nga ovᴜ ani ondᴜarᴜ beni.
46003019	A'disikᴜ ondᴜa wudrikuru 'dirini ovᴜ azazani Mungu ma milia. Erini ovᴜle sizarᴜrisi kini, Eri 'ba 'ba ondᴜarᴜ 'diyi obipi lokiri yinisiri'i,
46003020	azini dika kini, Opini asisile 'ba ondᴜarᴜ 'diyini ni ra kini yi ovᴜ toko.
46003021	E'yo 'disi 'ba azini ma enya i e'yo 'banisi kᴜ. Te afa dria yi emini,
46003022	kani Paulo'i, kani Apolo'i, kani Kefa'i, kani wudrikuruni, kani idrini, kani dratani, kani afa curu'do indi 'diyi, kani afa ngapi emupi ndo 'diyi, yi dria emini;
46003023	te emi ovᴜ Kristoni ; azini Kristo eri Munguni.
46004001	'Ba ma la ama ovᴜzᴜ 'ba 'ba azi ngapi Kristo ma palaa 'diyirᴜ, azini 'ba e'yo ziza Munguni ma agei tepi 'diyirᴜ.
46004002	Te 'doa, e'yo 'bani ndale 'ba agei tepi 'diyi ma eseliari eri 'di, yi ma isu eri ovᴜzᴜ 'ba adarᴜ-ni.
46004003	Emini e'yo mani lizᴜri, kani 'bani ma e'yo lizᴜ o'du azilerisiri, ovᴜ ma milia e'yo werearᴜ tᴜ. Te ma lini e'yo ma ma ngᴜlᴜpini kᴜ.
46004004	Ma ngᴜlᴜpi nini e'yo onzi ma ndepiri kᴜ, te lani ma kililirᴜ e'yo 'dirisi kᴜ; te 'ba ma e'yo lipiri eri Opi'i.
46004005	E'yo 'dirisi emi ma li e'yo azini drio o'duni ecakokorᴜ kᴜ, de nga Opi ecani kᴜ, eri'i ngapi afa zizarᴜ angᴜ bizania 'diyi ofᴜpi diza ma alia, azini fepi e'yo otᴜza 'ba asia 'diyini yi e'dazᴜri'i. Te o'du 'dasi 'ba dria alᴜ alᴜ nga inzita ini isu Mungu vᴜ.
46004006	Te, ma adripi, ma oja e'yo 'diyi e'yo etirᴜ emisi, e'yo amani ecezᴜ Apoloniri be, 'dinile emi ma ovᴜ ani imbazarᴜ e'yo amanisi e'yo siza agazᴜ kᴜ, 'dini 'ba alᴜni emi eselia ma ovᴜ afᴜsi 'ba alᴜri ma ru eduzᴜ'i, aziniri edezᴜ, 'dini kᴜ.
46004007	Kini, A'di 'ba mi ndᴜrᴜni ya? Afa mini ovᴜzᴜ eri be mini a'ile a'i kᴜri a'dᴜni ya? Te mi ka eri a'i afa fezale, mi mi enya ekile mi a'ini eri kᴜrile a'disi ya?
46004008	Curu'do emi tra di 'bo! Curu'do emi ofᴜ afa e'ipirᴜ 'bo! Emi nya opi ama kokorᴜ 'bo! Ka opi nya ada, 'yeke, ama te nga opi nya emi be indi beni!
46004009	Ma ega Mungu ece ama 'ba ti opele 'diyi 'ba vile asizᴜrirᴜ, 'ba dra lile yi ma dria 'diyile ; a'disikᴜ 'ba ama afa luzarᴜ wudrikuru pi ma milia, malaika pie, 'ba pie dria.
46004010	Ama ovᴜ 'ba azazani Kristo ma e'yosi, te emi'i, emi ovᴜ ondᴜarᴜ Kristo ma alia. Ama ovᴜ okpo koko-rᴜ, te emi ovᴜ okpo be. Emi ovᴜ inzita be, te ama ovᴜ inzita kokorᴜ.
46004011	Kpere etu andrᴜrisi ama ovᴜ abiri be, ama ovᴜ yi avijosi, ama ovᴜ pililirᴜ, yi ama odi drisi, pari amani adrizᴜ adari yo,
46004012	ama ama ecandi, azi ngazᴜ dri amanisi. Yini ama o'daria ama asi ndriza fe'i; yini ama inzaria ama ovᴜ asi teza be ;
46004013	yini ama aji diria ama yi asi omi'i ; 'ba ama ovᴜzᴜ ekile wudrikuru ma okᴜrᴜ-nyale, ekile afa dria ma ondile, kpere curᴜ'do.
46004014	Ma sini e'yo 'diyi drinza fezᴜ emi dri kᴜ, te emi dri sizᴜ anzi mani lele 'diyile.
46004015	Te emi ka ovᴜ 'ba emi imbapi 'diyi be alifᴜ mᴜdri Kristo alia ti, emi ovᴜni ata be kakaᴜ kᴜ. Te Kristo Yesu ma alia ma ti emi e'yo barisi ma'i.
46004016	Ma matᴜ 'ba emi vᴜ ani, emi ma si emi ovᴜzᴜ mani ovᴜlerile.
46004017	E'yo 'di-risi ma pe bani Timoteo ma ti emi vᴜ, eri mva mani lele tᴜ azini 'ba adarᴜ Opi ma aliari, eri nga fe emi ma ega adriza mani Kristo ma aliari ra, ekile mani imbale pari dri dria kanisa dria ma aliarile.
46004018	Te curᴜ'do 'ba azini ovᴜ afᴜ be, ekile ma ngani eca kᴜrile.
46004019	Te ma 'ye mu emi vᴜ mbelerᴜ, Opi nde ka nga le raria, te ma ngani e'yo 'yoza 'ba nde afᴜ be 'diyini ni kᴜ, te okpo yiniri'i.
46004020	A'disikᴜ suru Munguni ovᴜni e'yo 'yoza tisirisi kᴜ, te okpo ma alia.
46004021	Mi le a'dini ya? Ma ma mu emi vᴜ kali be, kani alesi orindi e'yererᴜ be ya?
46005001	E'yo ku adarᴜ kini ali 'baza ovᴜ emi eselia indi, te ali 'baza 'dini 'dileri ovᴜni 'ba jmurᴜ ma eselia kᴜ; kini 'ba azini ovᴜ okᴜ i atini be.
46005002	Te emi ovᴜ afᴜrᴜ! Emi ovᴜni candisi, 'ba e'yo 'diri 'yepiri nzezᴜ emi eselia ani ra 'dini kᴜ.
46005003	Te ma'i, ada, mani ovᴜria emi eselia rua be yo ti, te ovᴜria emi be indi orindisi, ma li 'ba e'yo 'dini 'diri 'yepiri ma e'yo 'bo, ekile ma ovᴜ indirile.
46005004	Opi amani Yesu ma rusi, emini emi okᴜria tualᴜ, de orindi mani indi, azini Opi amani Yesu Kristo ma okpo vini indi,
46005005	emi ma fe 'ba 'dinileri Satani dri ruani dri jazᴜ, orindini ma nga i pa ani o'du Opi Yesuniri ma alia beni.
46005006	Emini ovᴜzᴜ afᴜ beri ovᴜni onyirᴜ kᴜ. Emi nini kᴜ, akufi gakandiari fe mikate atiza alᴜni pizᴜ dria ya?
46005007	Emi ma nze akufi okuri, eco emini ovᴜzarᴜ mikate atiza o'dirᴜ, ekile emini ovᴜle akᴜfi kokorᴜrile. A'disikᴜ ede edeta omu agaza 'ba drilesi amanirini 'bo, eri Kristo'i.
46005008	E'yo 'dirisi ama ma 'ba omu nderi akufi okurisi kᴜ, kani akufi asi onzi pinisi e'yo onzi be 'dini kᴜ, te mikate akufi kokorᴜ e'yo lokiri kokorᴜ pinisi e'yo adarᴜ be.
46005009	Ma si ndra e'yo emi vᴜ waraga mani ma alia kini emi ma eci emi ovᴜzᴜ 'ba ali o'bapi 'diyi be kᴜ;
46005010	efini kini emi ma eci emi 'ba wudrikuru 'diria ali o'bapi 'diyi pi be alᴜani kᴜ 'dini kᴜ, kani 'ba li 'bapi 'ba azi ma afasi 'diyi pie, kani 'ba 'ba azi ma afa pamvᴜ ripi nyapi okposi 'diyi pie, kani 'ba wura inzile inziri inzipi 'diyi pie dria, kini emi ma eci emi yi be alᴜani kᴜ 'dini kᴜ ; ka adri 'dinile emi ma fᴜ angᴜ Wudrikuruarisi amve ka.
46005011	Te ma si e'yo emi vᴜ kini 'ba omvele adripirᴜ ka adri 'ba ali o'bapirirᴜ, kani 'ba li 'bapi 'ba azi ma afasirirᴜ, kani 'ba wura inzile inziri inzipirirᴜ, kani 'ba 'ba o'dapirirᴜ, kani 'ba ewa mvᴜpirirᴜ, kani 'ba 'ba azi ma afa pamvᴜ ripirirᴜ—emi ma eci emi 'ba 'dinileri be kᴜ kpere nyaka nyaria indi.
46005012	'Ba amvelerᴜ 'diyi ma e'yo lizᴜri ovᴜ e'yo mani ngoni ya? Emi lini 'ba kanisa ma alia 'diyi ma e'yo'i kᴜ ya?
46005013	Te Munguni 'ba ovᴜpi amvelerᴜ 'diyi ma e'yo lini. Emi ma ofᴜ 'ba onzi 'yepiri emi eseliasi ra.
46006001	'Ba alᴜ emi eseliari ka ovᴜ e'yo be i agyi vᴜ, eri ovᴜ asi mbazasi e'yo nde jizᴜ tozᴜ 'ba onzi 'diyi ma milia, te 'ba alatararᴜ 'diyi ma milia kᴜ a'disi ya?
46006002	Emi nini kᴜ kini 'ba alatararᴜ 'diyi nga wudrikuru ma e'yo lini ya? Te emi ka ovᴜ wudri-kuru ma e'yo lipirirᴜ emi'i, emi funi dri e'yo werea 'diyi lizarᴜ kᴜ ya?
46006003	Emi nini ama nga malaika ma e'yo li ama'i kᴜ ya? Ka'dini e'yo idri 'dirini ama ngani li aga ra kᴜ ya?
46006004	Ka'dini emi ka ovᴜ idri 'dori ma e'yo be lizarᴜ, emi 'ba toko kanisani inzile kᴜ 'diyi 'ba e'yo lizᴜ'i ya?
46006005	Ma 'yo e'yo 'diri drinza fezᴜ emi dri. Eri ovᴜ 'dini, kini 'ba ondᴜarᴜ alᴜni emi eselia ecopi i adripi ma e'yo lizᴜni yo ya?
46006006	Te adripini i adrini to kpere 'ba a'ipi kᴜ 'diyi ma milia.
46006007	Te emini ovᴜzᴜ e'yo toza be emi eseliari ofᴜ emi ma ezatarᴜ di 'bo. Emi a'ini bani 'bani emi 'yezᴜ onziri kᴜ a'disi ya? Emi a'ini bani 'ba azinini emi afa opazᴜri kᴜ a'disi ya?
46006008	Te emi ngᴜlᴜpi e'yo onzi 'ye, emi 'ba ma afa opa, ada emi 'ye 'dini kpere emi adripi vᴜ indi.
46006009	Kani emi nini kᴜ kini, 'ba e'yo onzi 'yepi 'diyi ngani suru Munguni a'i yi ma afarᴜ kᴜ ya? 'Ba ma ici emi kᴜ; 'ba ali o'bapi 'diyi pi, 'ba wura inzile inziri inzipi 'diyi pie, 'ba acipi saarᴜ 'diyi pie, agupi i ojapi okᴜle 'diyi pie, 'ba lapi agupi agyisi 'diyi pie,
46006010	oguoᴜ pie, 'ba li 'bapi 'ba azi ma afasi 'diyi pie, 'ba ewani 'bele 'diyi pie, 'ba 'ba o'dapi 'diyi pie, 'ba 'ba azini ma afa pamvᴜ ripi nyapi okposi 'diyi pie, 'ba 'diyi dria ngani suru Munguni a'i yi ma afarᴜ kᴜ.
46006011	'Ba azini emi eselia 'diyi ndra 'dinile. Te oji emi 'bo, 'ba emi alatararᴜ ra, la emi 'ba kililirᴜ Opi Yesu Kristo ma rusi, Mungu amaniri ma Orindi ma alia indi.
46006012	Azita a'i afa dria ma dri ra 'bo, te afa dria 'yezᴜ funi dri onyirᴜ kᴜ. Azita a'i afa dria ma dri ra 'bo, te ma leni afa alᴜni ma okpo ma nde ma kᴜ.
46006013	Nyakari 'ba ma aleni, 'ba ma aleri nyakani—te Munguni nga yi oja iri tro toko. Te rua 'bani ovᴜni ali 'bazani kᴜ, te Opini, azini Opi eri ruani.
46006014	Te Mungu enga Opini 'bo, azini eri nga ama enga indi okpo inisi.
46006015	Emi nini kini rᴜa emin i ovᴜ rᴜa esele Kristoni kᴜ ya? Ma nga vini Kristo ma rua esele 'du ojazᴜ okᴜ saarᴜ ma rua eselerᴜ ya? 'Dini kᴜ!
46006016	Kani emi nini kini 'ba i ecipi okᴜ saarᴜ beri ofᴜ rua alᴜrᴜ eri be kᴜ ya? A'disikᴜ eri kini, Yi iri tro nga ofᴜ rua alᴜrᴜ.
46006017	Te 'ba i ecipi Opi beri ofᴜ orindi alᴜrᴜ.
46006018	Emi apa ali 'bazasi apa apa. Ezata azini dria 'bani ezale 'diyi ovᴜni yi ma rᴜaa kᴜ, yi amvelerᴜ; te 'ba ali 'bapiri i ma ngᴜlᴜpi ma rua eza.
46006019	Kani emi nini kini rua emini ovᴜ hekalu Orindi Alatararᴜ ovᴜpi emi alia, emini a'ile Mungu dririni kᴜ ya? Emi ovᴜni afa emi ngᴜlᴜpinirᴜ kᴜ;
46006020	a'disikᴜ je emi ajesi. Emi ma 'ba di ani Mungu dizarᴜ rᴜa emini ma alia.
46007001	Te e'yo ndra emini silerisi: 'Ba ka okᴜ ma rua elo kᴜ, 'diri onyirᴜ.
46007002	Te agupi dria alᴜ alᴜ ma ovᴜ okᴜ ini be, azini okᴜ dria alᴜ alᴜ ma ovᴜ agupi ini be, 'dini yi kazᴜ ovᴜzᴜ awurᴜ kᴜ.
46007003	Agupi nde ma fe okᴜ ini dri e'yo 'yekeri, azini vini okᴜ ma fe agupi ini dri e'yo 'yekeri indi.
46007004	Okᴜ ovᴜni okpo be rᴜa inisi kᴜ, te agupi'i ; 'dinile indi agupi ovᴜni okpo be rᴜa inisi kᴜ, te okᴜ'i.
46007005	Emi oga emini emi ecizᴜ tualᴜ kᴜ, pe kiri emi ka e'yo ede emi eselia 'yezᴜ 'dinile o'du weresi, eco emini emi fezarᴜ Mungu zizᴜ ani; te emi eci emi tᴜalᴜ dika, Satani kazᴜ emi obezᴜ kᴜ okpo emini emi rua dri sizᴜrini ovᴜle wererisi.
46007006	Te ma 'yo e'yo 'diri yini ma a'ile 'yozᴜ rarisi, te azitanisi kᴜ.
46007007	Te ma le te 'ba dria ma ovᴜ male. Te di 'ba dria alᴜ alᴜ ovᴜ feza i vile engapi Mungu vᴜri be, alᴜri dri 'dini, aziri dri 'doni.
46007008	Te ma e'yo 'yo 'ba ojolorᴜ 'diyi pi ma tia awᴜzi be, eri ovᴜ onyirᴜ yi dri yi ka ovᴜ ekile male 'dani.
46007009	Te yi ka ovᴜ okpo be yi rᴜa dri sizᴜ kᴜ, ma je yi je je. A'disikᴜ okᴜ bizᴜ eri onyirᴜ aga lini suzᴜ 'ba rᴜaari ra.
46007010	Te 'ba yi jepi 'bo 'diyi dri ma azita fe ra, te ma'i kᴜ, Opi feni, kini, okᴜ ma co i esele i agupi be kᴜ
46007011	(te ka esele co ra, eri ma adri agupi kokorᴜ, ka'dini kᴜ eri ma emvi e'yo edezᴜ agupi ini be avasi)—azini vini agupi ma kᴜ okᴜ ini kᴜ.
46007012	Te 'ba azini acepi 'diyi ma tia ma e'yo 'yo ma'i, Opi 'yoni kᴜ, kini adripi azini alᴜ ka ovᴜ okᴜ a'ipi kᴜri be, azini okᴜ nde le adrizᴜ eri be, agupi nde ma kᴜ eri kᴜ.
46007013	Te okᴜ azini ka ovᴜ agupi a'ipi kᴜri be, azini agupi nde le adrizᴜ eri be, eri ma kᴜ agupi ini kᴜ.
46007014	A'disikᴜ agupi a'ipi kᴜri ovᴜ 'bazarᴜ alatararᴜ okᴜ ndesi, azini okᴜ a'ipi kᴜri ovᴜ 'bazarᴜ alatararᴜ agupi ndesi. Ka'dini yo anzi emini ovᴜ alata kokorᴜ, te curu'do yi ovᴜ alatararᴜ.
46007015	Te 'ba a'ipi kᴜri ka le esele co ra, ma co esele ra; azita ombeni adripi nde kani amvipi nde ati'borᴜ e'yo 'dinile 'disi kᴜ. Te Mungu omve ama ovᴜzᴜ asi anzurᴜ ma alia.
46007016	Okᴜ la! mi ni ngoni ngoni mi nga mi agupi pa ya? Agupi la! mi ni ngoni ngoni mi nga mi okᴜ pa ya?
46007017	'Dini Opini e'yo awale 'ba alᴜ alᴜ dririle, ekile Munguni 'ba alᴜ alᴜ omvelerile, eri ma aci 'dinile. Ma adri 'ba imba 'dinile kanisa vᴜsi dria.
46007018	Omve 'ba agele liza beri ya? Eri ma o'bi ovᴜzᴜ agele liza kokorᴜrile kᴜ. Omve 'ba agele liza kokorᴜri ya? Eri ma a'i agele liza kᴜ.
46007019	Te agele lizᴜ rari toko, te agele lizᴜ kᴜri toko, te azita Munguni ta mbazᴜ'i.
46007020	'Ba dria alᴜ alᴜ ma ovᴜ 'dani omveta yini eri omvezᴜri ma alia.
46007021	Omve mi de mi ati'boni ya? Mi asi e'yo 'dirisi kᴜ. Te ka eco mini mi trᴜzarᴜ ra, mi 'ye di 'dini.
46007022	A'disikᴜ 'ba omvele Opi ma alia de eri ati'boniri, eri 'ba Opini trᴜleri'i. Te 'ba omvele de eri trᴜzarᴜri, eri ati'bo Kristoniri'i.
46007023	Emi ovᴜ je-zarᴜ ajesi; emi ma ovᴜ ati'ba 'banirᴜ kᴜ.
46007024	Adripi mani, 'ba dria alᴜ alᴜ ma ovᴜ 'dani Mungu be, e'yo nde ndra yini eri omvezᴜri ma alia.
46007025	Te e'yo ezoanzi aliriarᴜ 'diyinisi ma ovᴜni azita Opini be kᴜ, te ma egata maniri fe, ekile 'ba yiki isu-pi Opi vᴜ ovᴜzᴜ adarᴜrile.
46007026	Ma osu e'yo 'diri ovᴜ onyirᴜ candi ewarᴜ curu'dorisi, kini onyirᴜni 'ba ma adri ini ovᴜlerile.
46007027	Ombe mi okᴜ be ya? Mi ndrᴜ ayuza kᴜ. Ayu mi okᴜ rᴜaarisi 'bo ya? Mi ndru okᴜ kᴜ.
46007028	Te mi ka okᴜ je ra ti, mi 'yeni onzi kᴜ ; aliria ka mu agupia ti, eri 'yeni vini onzi kᴜ. Te 'ba 'yepi 'dini 'diyi nga inzata isu rᴜasi ra, te ma le bani emi isu inzata kᴜ.
46007029	Te ma 'yo 'dini, ma adripi, kini ewu ace were; engazᴜ curu’do 'ba ovupi okᴜ be 'diyi ma ovᴜ ekile yi ovᴜ okᴜ kokorᴜle,
46007030	te 'ba awᴜ wᴜpi 'diyi ekile yi wᴜni kᴜrile, 'ba ayiko be 'diyi ekile yi ayiko kokorᴜle, 'ba afa jepi 'diyi ekile yi afa kokorᴜle,
46007031	'ba azi ngapi afa nyakunisi 'diyi ekile yi ngani azi afa nyakunisi tᴜ tᴜ kᴜle. A'disikᴜ wura nyaku 'doriniri 'ye aga aga.
46007032	Te ma le emi ma ovᴜ asi otiza kokorᴜ. 'Ba okᴜ kokorᴜri i asi fe e'yo Opini egazᴜ, geri ndazᴜ ayiko fezᴜ Opi dri;
46007033	te 'ba okᴜ beri i asi fe e'yo nyakuni egazᴜ. geri ndazᴜ ayiko fezᴜ okᴜ ini dri,
46007034	asi ini awa i ani. Te okᴜ agupi kokorᴜri kani aliria eri i asi fe e'yo Opini egazᴜ, eri ma ovᴜ ani alatararᴜ ruasi azini orindisi indi; te okᴜni i asi fe e'yo nyakuni egazᴜ, geri ndazᴜ ayiko fezᴜ agupi ini dri.
46007035	Te ma e'yo 'diri 'yo emi aza kozᴜ, te ovᴜni emi ewuzᴜ bakasi kᴜ, te ma le e'yo ma ovᴜ 'yeke etuzu, te emi ma fe emi asi opi dri egata azini emi sepi amveri kokorᴜ.
46007036	Te 'ba azini ka ega i 'yeni i aliria vᴜ onyirᴜ kᴜ, eri ka mba de 'bo, azini e'yoni le ma ovᴜ 'dinile, eri ma 'ye ini lelerile: onzini yo—ma je yi je je.
46007037	Te 'ba pa sopi asi okporᴜsi e'yo ini ma alia, 'bani omile omi kᴜ, ovᴜpi okpo be e'yo 'yezᴜ i ma ngᴜlᴜpini lelerileri, eri ka e'yo 'diri ede i asia 'bo kini eri nga i ma zamva ma ta mba aliriarᴜ, eri nga 'ye 'yeke.
46007038	'Dini 'ba fepi aliria ini jepiri eri 'ye 'yeke; te 'ba eri fepi jepi kᴜri 'ye vini onyirᴜ aga ra.
46007039	De agupini ovᴜria idrirᴜ, okᴜ erini ovᴜ ombezarᴜ 'dani. Te agupi ka dra ra eri ovᴜ trᴜzarᴜ muzᴜ agupi azinia erini lelerile, te kiri Opi ma alia a'dule.
46007040	Te ma ega drileba erini nga aga ra eri ka adri 'dani erini ovᴜlerile. Te ma ega ma ovᴜ Orindi Munguni be indi.
46008001	E'yo nyaka fele wura inzile inzi 'diyi dririsi: ama ni ra ama dria ovᴜ nita be. Nita eri 'ba dri afᴜ feni, te leta eri 'ba ezoni.
46008002	'Ba azini ka osu kini i ni e’yo ra, isu de eri nini nga ekile onyirᴜ eri ma ni rarile 'dini kᴜ.
46008003	Te 'ba Munguni lepi avasiri, Mungu ni 'ba nderi ra.
46008004	E'yo nyaka fele wura inzile inzi 'diyi dririsi, ama ni ra kini wura 'bani inzile inzi nyakuari eri afa tokoni, azini Mungu azini yo pe alᴜ eri'i.
46008005	Te ka tro afa kakaᴜ indi yini omvele mungurᴜ, kani 'bua kani nyakua 'diyi ti—ekile 'bani ovᴜle mungu be kakaᴜ azini opi be kakaᴜ-rile—
46008006	te ama vᴜni Mungu eri alᴜ, Ata'i, afa dria efᴜ eri ma alia, azini ama'i ovᴜzᴜ erinirᴜ; azini Opi alᴜ, Yesu Kristo'i, afa dria efᴜ geri eri vᴜrisi, azini ama efᴜ geri eri vᴜrisi indi.
46008007	Te 'ba dria ovᴜni nita 'diri be kᴜ. Te 'ba azini, wura inzile inzi 'diyi ma e'yoni yi sile 'bo kpere curu'dorisi 'diyi, yi afa nya ekile eri afa fele wura inzile inziri dririle; te e'yo niza yini, erini ovᴜle okpo kokorᴜrisi, eca onzi.
46008008	Te nyaka feni Munguni ama a'izᴜni kᴜ. Te ama ka nya kᴜ, onzi amani agani ani kᴜ ; ama ka nya ra, onyi amani agani vini kᴜ.
46008009	Te emi ma ovᴜ mile be, okpo emini 'diri kazᴜ ecazᴜ kᴜmᴜrᴜ 'ba okpo kokorᴜ 'diyi dri kᴜ.
46008010	Te 'ba azini ka mi, ovᴜpi nita beri, ndre mini riria mesa tia wura inzile inziri ma joa, 'ba okpo kokorᴜ 'diri ma e'yo niza ngani eri se drile drile kpere erini afa fele wura inzile inziri driri nyazᴜ kᴜ ya?
46008011	'Dini nita minirisi, 'ba okpo kokorᴜ nderi ja dri ra, eri adripi Kristoni drale erisiri'i.
46008012	'Dini emini adripi 'diyi 'yeria onzi, azini emini e'yo niza yini ovᴜpi okpo kokorᴜri furia, emi 'ye onzi Kristo vᴜ.
46008013	E'yo 'dirisi, nyaka ka ma adripi fe e'dezᴜni, ma ngani za nya dika alᴜni kᴜ, ma kazᴜ ma adripi fezᴜ e'dezᴜ kᴜ.
46009001	Ma ovᴜni trᴜzarᴜ kᴜ ya? Ma ovᴜni 'ba ti pelerirᴜ kᴜ ya? Ma ndreni Yesu Opi amani ma'i kᴜ ya? Emi ovᴜni azi pamvᴜ mani Opi ma alia kᴜ ya?
46009002	Ma ka tro ovᴜ 'ba ti pelerirᴜ 'ba azini vᴜ kᴜ ti, ma ovᴜ 'ba ti pelerirᴜ emi vᴜ ra; a'disikᴜ e'yo mani ovᴜzᴜ 'ba ti pele Opi ma aliarirᴜri, ecetani bani emi'i.
46009003	E'yo mani omvile 'ba ma e'yo ozipi 'diyi ma tiari eri 'di.
46009004	Feni ama dri okpo nyaka nyazᴜ azini afa mvuza mvuzᴜrini kᴜ ya?
46009005	Feni ama dri okpo acizᴜ okᴜ amani amvipi e'yo a'ipirᴜri be, ekile 'ba ti opele azini 'diyile, adripi Opini 'diyi pie, Kefa be kᴜ ya?
46009006	Kani kiri ama'i Baranaba be, feni okpo ama dri azi ngale drisiri kᴜzᴜ ja kᴜ ya?
46009007	Asikari ngori mu ombaa i ma ngᴜlᴜpi ma afasini ya? 'Ba ngori ka zabibu pati esi amvua, ngani efini nya kᴜ ya? 'Ba ngori ka ndri oce, ngani lesuni mbe kᴜ ya?
46009008	E'yo mani 'yole 'diri eri 'bani 'yoleniri'i ya? Azita 'yoni trotro 'dinile indi kᴜ ya?
46009009	A'disikᴜ eri ovᴜ sizarᴜ azita Musani ma alia kini, Mi ma ombe ranya ma ti, erini anya otᴜria kᴜ. Mungu ega e'yo ranyani ra ya?
46009010	Eri 'yoni bani e'yo amanisi kᴜ ya? Ada, si e'yo amanisi, a'disikᴜ onyirᴜ 'ba amvu 'yapiri ma 'ya asi tezasi, azini 'ba anya copiri ma co asi tezasi, kini, i nga efiniri nya ra.
46009011	Ama ka afa orindini ri emi vᴜ, ka'dini eri e'yo amboro ama ka afa loza rᴜa ma aza kozori isu emi vᴜ ya?
46009012	'Ba azini ka ovᴜ okpo be 'yezᴜ 'dinile emi vᴜ, agapiri ama'i kᴜ ya? Te ti, ama 'yeni okpo 'dirisi kᴜ, te ama a'i candi dria, ama kazᴜ e'yo barᴜ Kristoniri ogazᴜ kᴜ
46009013	Emi nini kini 'ba azi alatararᴜ ngapi hekalua 'diyi, yi adri afa hekaluni nya ra kᴜ ya? 'Ba azi 'yepi pari edeta edezᴜria 'diyi adrini afa pari edeta edezᴜria 'diyi ma azi nya ra kᴜ ya?
46009014	'Dini Opi azi kini 'ba e'yo bari olᴜpi 'diyi ma isu afa yi ma idri ma aza kozᴜri e'yo barisi.
46009015	Te ma 'yeni ani afa 'diyi ma azi alᴜni kᴜ, azini vini ma sini e'yo 'diri eri ma ovᴜ ani 'yezarᴜ ma vᴜ 'dini kᴜ. Te mani drazᴜri onyirᴜ aga 'bani e'yo mani ma enyazᴜri 'bazᴜ tokorᴜri ra.
46009016	Te ma ka e'yo bari olᴜ, 'di ovᴜni e'yo mani ma enyazᴜri kᴜ; mi ma mi mi; ada, candi ma dri ma ka e'yo bari olᴜ kᴜ!
46009017	Te ma ka 'diri 'ye avasi ceni, orodri mani indi ; te ma ka 'ye avasi ceni kᴜ ti, kᴜ azi e'yo bari olᴜzᴜri ma dri 'bo.
46009018	Ka'dini orodri maniri ngoni ya? Eri 'di : mani e'yo bari olᴜria, ma ma 'ba e'yo bari ovᴜzᴜ aje kokorᴜ, ma ma 'ye okpo mani e'yo bari ma alia-risi ma ma ngᴜlᴜpi ma aza kozᴜ kᴜ.
46009019	Ma ka tro ovᴜ ati'borᴜ 'ba alᴜni dri kᴜ ti, ma fe ma ovᴜzᴜ ati'borᴜ ceni 'ba dria dri, ma ma isᴜ ani 'ba kakaᴜ aga ra beni.
46009020	'Ba Yahudini vᴜ ma eca ovᴜ 'ba Yahudinirᴜ, ma ma isu 'ba Yahudini ani; 'ba azita ma palaa 'diyi vᴜ ma eca ovᴜzᴜ 'ba azita palaarirᴜ—ma ma ngᴜlᴜpini ovᴜria 'ba azita ma palaa-ri'i kᴜ—te ma ma isu 'ba azita palaa 'diyi ani.
46009021	'Ba azita kokorᴜ 'diyi vᴜ ma eca ovᴜ ekile 'ba azita koko-rᴜrirᴜ—mani ovᴜria azita kokorᴜ Mungu vᴜ kᴜ, te azita be Kristo vᴜ .—ma ma isu 'ba azita kokorᴜ 'diyi ani.
46009022	'Ba okpo koko 'diyi vᴜ ma eca ovᴜ okpo kokorᴜ, ma ma isu 'ba okpo kokorᴜ 'diyi ani. Ma eca afa driale 'ba dria vᴜ, 'dini geri driasi ma ma opa 'ba azini 'diyi ani beni.
46009023	Te ma 'ye afa dria e'yo barisi, ma ma isu ti ecita e'yo bari ma aliari yi be tualᴜ ani.
46009024	Emi nini 'ba ongu nzᴜpi avita ma alia 'diyi nzᴜ dria, te kiri 'ba alᴜ a'i afa nde azilerini kᴜ ya? Emi ma nzᴜ 'dini, emini afa a'izᴜ ani.
46009025	Te 'ba o'bipi asi driasi abala ma alia 'diyi dria alᴜ alᴜ adri i ma agei te e'yo driasi. Te yi e'yo 'diri 'ye ekilaza ecopi mapi rari a'izᴜ, te ama'i ekilaza ecopi mapi kᴜri'i.
46009026	Ka'dini ma nzᴜ ani 'dini saarᴜ kᴜ, ma 'ba si drisi 'dini oli sizᴜ toko kᴜ;
46009027	te ma rua mani odi okposi eri 'bazᴜ ati'borᴜ, yi kazᴜ ma gazᴜ kᴜ, mani e'yo olᴜzᴜ 'ba azini tia 'bori ti.
46010001	Te ma leni emini ovᴜzᴜ nita kokorᴜ kᴜ, ma adripi, kini ama a'bipi dria ovᴜ ndra iriti nderi ma etia, te yi dria zo miri ma aliarisi,
46010002	yi dria a'i ndra baputizi Musa vᴜ iriti pi ma alia miri be,
46010003	yi dria nya ndra nyaka alᴜ orindiniri,
46010004	te yi dria mvu ndra afa mvuza alᴜ orindiniri. A'disikᴜ yi mvu yi efᴜpi Oni orindini yi vᴜti bipiri ma aliasiri ra, te Oni nderi Kristo'i.
46010005	Te Mungu ovᴜni ayikosi 'ba azini karakaraᴜ yi eselia 'diyi ma e'yosi kᴜ; te ja yi dri angᴜ roko driaria.
46010006	E'yo 'diyi yi ovᴜ ecetarᴜ ama dri, ama kazᴜ li 'bazᴜ e'yo onzisi yini ndra li 'balerile kᴜ.
46010007	Emi ma ovᴜ 'ba wura toko inzipi 'diyirᴜ, 'ba azini yi eselia 'diyile kᴜ; erini ovᴜle sizarᴜrile kini, 'Ba ri va nyaka nyazᴜ, afa mvuza mvuzᴜ, nga enga vini avita avizᴜ ndo.
46010008	Te ama ma 'ba ali, 'ba azini yi ma eselia 'diyini o'balerile kᴜ; yi odra ani o'du alᴜ ma alia 'ba alifᴜ kali iri drini na.
46010009	Te ama ma o'bi vini Opini, 'ba azini yi eselia 'diyini o'bilerile kᴜ ; yi ja dri urini yi ogalerisi.
46010010	Emi ma ono vini ekile 'ba azini yi eselia 'diyi-ni onolerile kᴜ; yi ja dri ani 'Ba 'ba dri Japiri dri.
46010011	E'yo 'diyi 'ye yi yi vᴜ ecetarᴜ, si yi ama dri ama'i 'ba ecapi o'du ewu driani dri fuzᴜri ma tia 'diyi imbazᴜ.
46010012	E'yo 'disi 'ba osupi kini i pa so ciri ma ovᴜ mile be i kazᴜ 'dezᴜ va kᴜ.
46010013	Obeta azini isuni nga emi alᴜni kᴜ, pe lᴜ adripi 'ba dria obepiri'i. Te Munguni adarᴜ, eri ngani kᴜ obeta emi okpo agapi rarini emi obezᴜ kᴜ, te obeta nde be tualᴜ eri nga geri emini fᴜzᴜri ede, eco emini eri agazarᴜ asi tezasi ani.
46010014	Ka'dini 'ba mani lele 'diyi, emi ma apa inzita wura toko inzizᴜrisi.
46010015	Ma 'yo ekile 'ba ondᴜarᴜ ma tiarile ; emi ma ama e'yo mani 'yoleri emi'i.
46010016	Okele nde asi ndrizani amani asi ndriza fele driniari ovᴜni ti ecita ari Kristoni beri'i kᴜ ya? Mikate nde amani nyoleri ovᴜni ti ecita rua Kristoni beri'i kᴜ ya?
46010017	Te mikatini ovᴜle alᴜrisi, ama'i ovᴜpi kakaᴜ ama rua alᴜ, ama driani mikate alᴜ nde ma esele 'dule nyale-risi.
46010018	Emi lu 'ba lsraelini e'yo ruanisi; 'ba edeta ma afa nyapi 'diyi yi ecini ti pari edeta edezᴜria kᴜ ya?
46010019	Ka'dini ma e'yo ngonini 'yo ra? Kini afa fele wura inzile inziri driri ovᴜ afa adarᴜ ya, kani wura nderi ovᴜ afa adarᴜ ya?
46010020	'Dini yo, te kini afa 'ba juruni fele edetarᴜ 'diyi yi fe orindi onzi 'diyi dri, feni Mungu dri kᴜ. Te ma leni emini ti ecizᴜ orindi onzi be kᴜ.
46010021	Econi emini okele Opini mvuzarᴜ okele orindi onzini be kᴜ. Econi emini afa nyazarᴜ mesa Opini pi ma tia mesa orindi onzini be kᴜ.
46010022	Ama nga fe Opi ma asini dra ma'yala 'bazᴜni ya? Okpo amani aga eriniri ra ya?
46010023	Azita a'i e'yo dria ra, te e'yo dria funi dri onyirᴜ kᴜ. Azita a'i e'yo dria ra 'bo, te e'yo dria feni 'bani zozᴜni kᴜ.
46010024	'Ba alᴜni ma ndru e'yo i ngᴜlᴜpi ma aza kozᴜri kᴜ, te e'yo 'ba azini ma aza kozᴜri'i.
46010025	Emi nya afa dria 'bani ozile pari za lizᴜria 'diyi, e'yo ziza ozizᴜ e'yo niza emini ma e'yosi kᴜ ;
46010026	nyaku pi afa alenia 'diyi be dria yini ovᴜle Opi ma afarisi.
46010027	'Ba a'ipi kᴜ 'diyi ma azi alᴜ ka emi omve omu nyazᴜ, te emi le mu ra, emi nya afa dria erini 'bale emi drilia 'diyi, e'yo ziza ozizᴜ e'yo niza emini ma e'yosi kᴜ.
46010028	(Te 'ba azini ka 'yo emi tia kini, Za 'dori ovᴜ fezarᴜ edetarᴜ 'bo; emi ma nya kᴜ 'ba e'yo ecepi nderi ma e'yosi, e'yo nizasi indi
46010029	ma 'yoni e'yo niza miniri kᴜ, te agu 'darini.) Te e'yo trᴜza mani ovᴜ lizarᴜ 'ba azini ma e'yo nizasi a'disi ya?
46010030	Ma ka nya awa'difo be, yi ma aji di afa mani awa'difo fele driniari ma e'yosi a'disi ya?
46010031	Awa'dini, emi ka nya ra, ka mvu ra, kani afa ngoni 'ye ti, emi 'ye afa dria diza fezᴜ Mungu dri.
46010032	Emi ma 'ba kᴜmᴜ 'ba Yahudini piyi dri, 'ba Yunanini pie, kanisa Munguni pie dria kᴜ,
46010033	ekile ma'i indi, mani o'bile ayiko fele 'ba dria dri e'yo driasirile, ma ndani e'yo ma ngᴜlᴜpi ma aza kozᴜri kᴜ te 'ba kakaᴜ ma aza kozᴜ, 'dini yi ma isu ani pata beni.
46011001	Emi si emi 'yetasi male, ekile mani ma sile 'yetasi Kristolerile.
46011002	Te ma inzi emi emini ma egale e'yo driasirisi, azini emini imbata ta mbale ekile mani yi fele emi dririle-risi.
46011003	Te ma le emi ma ni ra kini 'ba dria alᴜ alᴜ ma drirᴜ Kristo'i, okᴜ ma drirᴜ agupi'i, Kristo ma drirᴜ Mungu'i.
46011004	'Ba dria alᴜ alᴜ Mungu zipi kani e'yo olᴜpi dri a'bᴜzarᴜ beri eri drinza fe dri ini dri ra,
46011005	te okᴜ dria alᴜ alᴜ Mungu zipi kani e'yo olᴜpi dri a'bᴜ kokorᴜri eri drinza fe dri ini dri—te eri dri tro tro ekile eri fazarᴜrile.
46011006	A'disikᴜ okᴜ azini ka i dri a'bᴜ kᴜ, ma li i dribi va; te dribi lizᴜ va kani fazᴜ fari ka ovᴜ drinzarᴜ okᴜ vᴜ, ma a'bᴜ i ma dri ci.
46011007	Te agupi ma a'bᴜ i dri kᴜ ada, erini ovᴜle wura azini diza Mungunirisi; te okᴜ ovᴜ diza agupini.
46011008	(Te agupi engani okᴜ vᴜ kᴜ, te okᴜ enga agupi vᴜ.
46011009	'Ba-ni vini agupi okᴜ ma e'yosi kᴜ, te 'ba okᴜ agupi ma e'yosi.)
46011010	E'yo 'disi okᴜ ma ovᴜ eceta okpo eri ma driliari ma e'yo ecezᴜri be i ma dria, malaika ma e'yosi.
46011011	(Te e'yo yo, okᴜ soni pa agupi kokorᴜ kᴜ, azini vini agupi soni pa okᴜ kokorᴜ kᴜ, Opi ma alia;
46011012	te okᴜni engale agupi vᴜrile, 'dinile agupi indi yi di efᴜ okᴜ ma alia. Te afa dria enga Mungu vᴜ.)
46011013	Emi ma ama e'yoni emi ngᴜlᴜpisi ceni; eri onyirᴜ okᴜ ma zi Mungu tia dri be a'bᴜ kokorᴜ ya?
46011014	Adriza 'bani imbani emi ceni kᴜ, agupi ma dribi ka du izᴜrᴜ, 'diri ovᴜ drinzarᴜ eri dri, 'dini kᴜ ya?
46011015	Te okᴜ ma dribi ka du izᴜrᴜ, 'diri diza eriniri'i; fe dribi eri dri bongo 'beza ma paria.
46011016	Te 'ba azini ka le agata ga e'yonisi, ama ovᴜni adriza 'dinileri be kᴜ, azini kanisa Munguni yi adrini 'ye 'dinile kᴜ indi.
46011017	Te mani e'yo 'diri aziria emi tia, ma inzini emi kᴜ, a'disikᴜ emi adri emi okᴜ tualᴜ emini zozᴜ onyisi kᴜ, te onzisi.
46011018	E'yo okori 'di, ma eri kini emini emi okᴜria kanisa ma alia, esele eoza emi eselia indi; te ekile ma a'i e'yo 'diyi rale.
46011019	Te imbata inzorᴜ ma ovᴜ emi eselia indi, 'ba o'bile 'bo 'ba adarᴜ 'diyi ma nga yi e'da ani emi eselia beni.
46011020	E'yo 'dirisi emini emi okᴜria tualᴜ, emi okᴜni emi nyaka Opini nyazᴜ'i kᴜ.
46011021	A'disikᴜ emini nya-ria 'ba dria alᴜ alᴜ nga ji nyaka i vileri nya so oko, 'dini 'ba azini ovᴜ abiri be, aziniri ati afa mvuzasi.
46011022	Hai! Jo emini nyaka nyazᴜ azini afa mvᴜza mvuzᴜni yo ya? Kani emi kanisa Munguni ede afa tokole, emi vini drinza fe 'ba afa kokorᴜ 'diyi dri ya? Ma nga emi tia a'di e'yo 'yo ya? Ma nga emi inzi ra ya? Te ma inzini emi e'yo 'dirisi kᴜ.
46011023	Te e'yo mani fele emi driri, ma a'i ndra Opi vᴜ, kini, Opi Yesu 'du mikate ini yini eri ma o'di nyazᴜ 'darisi;
46011024	te eri ka awa'difo fe 'bo, eri anyo aleni ra, 'yo ra kini, 'Diri rᴜa mani, mani fele emisiri'i. Emi 'ye e'yo 'diri e'yo mani egazᴜ.
46011025	Nyaka ma vᴜtia eri 'du okele 'dinile indi, kini, Okele 'diri eri aziza o'dirᴜ ari mani ma aliari'i. Emi 'ye e'yo 'diri paleko dria emini mvuria, e'yo mani egazᴜ.
46011026	Te paleko dria emini mikate 'diri nyaria, azini okele 'diri mvuria, emi drata Opini ece, de nga eri ecani kᴜ.
46011027	E'yo 'disi 'ba azini ka mikate nde nya, kani ka okele Opini mvᴜ, de adriza erini funi dri kᴜ, e'yo erini rua Opini pi ezazᴜ arini beri nga ovᴜ eri ma dria.
46011028	Te 'ba ma o'bi e'yo i vileri oko, 'dinile ma nya mikate nde ma azi, ma mvu okele nde ma alia ndo.
46011029	Te 'ba ka nya ra, ka mvᴜ ra, rua ma e'yo vakokorᴜ, eri e'yo liza nya azini mvu i ngᴜlᴜpi ma ruaa ceni.
46011030	E'yo 'dirisi 'ba kakaᴜ emi eselia ovᴜ okpo kokorᴜ, azini adaza-rᴜ, azini vini 'ba fudri ci ko o'du 'bo.
46011031	Te ama ka e'yo amaniri va ra, yi ngani te e'yo amani li kᴜ.
46011032	Te ka e'yo amani li ra de Opini ama co imbatarᴜni, kazᴜ e'yo amani lizᴜ onzi wudrikuru be kᴜ.
46011033	E'yo 'disi, adripi mani, emini emi okᴜria tualᴜ nyaka nyazᴜ, emi te emi azini.
46011034	'Ba azini ka ovᴜ abiri be, eri ma nya i vile joa; emi kazᴜ emi okᴜzᴜ e'yo liza isuzᴜ'i kᴜ. Te ma nga e'yo acepi 'diyi ede mani ngaria ecaria.
46012001	Afa feza Orindini fele 'diyi ma e'yosi, ma adripi, ma leni emi ma ovᴜ e'yo niza kokorᴜ kᴜ.
46012002	Emi ni ra, emi ka ovᴜ ndra jururᴜ, yi ce ndra emi dri wura inzile inzi ecopi e'yo 'yopi kᴜ 'diyi ma vᴜti bizᴜ, yini emi dri cele saarᴜrile.
46012003	E'yo 'disi ma fe emi ma ni kini, 'ba azini e'yo 'yopi Orindi Munguni ma aliari 'yoni kini, Yesu ovᴜ trizarᴜ, 'dini kᴜ, azini vini 'ba azini 'yoni kini, Yesu eri Opi'i, 'dini kᴜ, pe lᴜ Orindi Alatararᴜrisi a'dule.
46012004	Te afa feza ma suruti yi ndᴜ ndᴜ, te Orindi eri alᴜ 'da'i ;
46012005	te azi 'ba aza kozᴜ 'diyi ma sururi ndᴜ ndᴜ, te Opi eri alᴜ 'da'i;
46012006	te okpo azi ngazᴜ 'diyi ma suruti yi ndᴜ ndᴜ indi, te Mungu afa dria 'yepi okposi e'yo dria ma aliari alᴜ 'da'i.
46012007	Te fe e'daza Orindini i e'dazᴜri 'ba dria alᴜ alᴜ dri, 'ba aza kozᴜ ani beni.
46012008	'Ba alᴜri dri fe e'yo 'yoza ondᴜaniri Orindi ndesi, 'ba aziniri dri fe e'yo 'yoza nitaniri Orindi nde vᴜsi,
46012009	'ba aziniri dri a'itani Orindi nderi ma alia, 'ba aziniri dri feta 'ba ma rua atizᴜ 'diyi Orindi nde alᴜri ma alia,
46012010	'ba aziniri dri okpo tali 'yezᴜ 'diyi, 'ba aziniri dri e'yo olᴜzᴜ'i, 'ba aziniri dri e'yo orindi 'diyini amazᴜ-ri'i, 'ba aziniri dri e'yo 'yozᴜ ti ndᴜ ndᴜrᴜsiri'i, 'ba aziniri dri e'yo 'yole ti ndᴜ ndᴜsiri ojazᴜri'i.
46012011	Te 'ye e'yo 'diyi dria Orindi nde alᴜ 'dari ma okposi, erini e'yo ndᴜ ndᴜ awaria 'ba dria alᴜ alᴜ dri ekile erini lelerile.
46012012	Ekile ruani ovᴜle alᴜ, te esele be kakaᴜrile, azini esele ruani dria ovᴜpi kakaᴜ 'diyini yi ecile rᴜa alᴜrᴜrile, Kristo ovᴜ 'dinile indi.
46012013	A'disikᴜ Orindi alᴜ ma alia ama dria a'i baputizi amani fizᴜ rua alᴜ ma alia, kani 'ba Yahudini kani 'ba Girikini, kani ati'barᴜ kani kari-anzirᴜ, fe ama driani Orindi alᴜ mvᴜzᴜ'i.
46012014	A'disikᴜ rᴜa ovᴜni lᴜ esele alᴜ kᴜ, te kakaᴜ.
46012015	Pa ka 'yo ra kini, Mani ovᴜle gi'i kᴜrisi, ma ovᴜni rua ma eselerᴜ kᴜ; te e'yo 'disi ovᴜni kini eri ovᴜni rᴜa ma eselerᴜ kᴜ, 'dini kᴜ.
46012016	Te bi ka 'yo ra kini, Mani ovᴜle mile'i kᴜrisi ma ovᴜni rᴜa ma eselerᴜ kᴜ; te e'yo 'disi ovᴜni kini eri ovᴜni rᴜa ma eselerᴜ kᴜ, 'dini kᴜ.
46012017	Rua dria ka ovᴜ mile efi'i, e'yo erizᴜri ngoa ya? Rua dria ka ovᴜ e'yo erizᴜri'i, afa aji nguzᴜri ngoa ya?
46012018	Te di Mungu 'ba rua ma esele 'diyi dria alᴜ alᴜ rua ma alia ekile erini lelerile.
46012019	Te esele dria ka ovᴜ esele alᴜ, rua nde ma pirᴜri ngoa ya?
46012020	'Dini esele ovᴜ kakaᴜ, te ruani alᴜ.
46012021	Te econi mileni e'yo 'yozarᴜ gi tia kini, E'yo mani lele 'yele misini yo, 'dini kᴜ; dri econi vini 'yozarᴜ pa tia kini, E'yo mani lele 'yele emisini yo, 'dini kᴜ.
46012022	Te rua ma esele amani egale yi okpo be were 'diyi ma e'yo ovᴜ amborᴜ tᴜ aga ra,
46012023	te rᴜa ma esele amani egale kini inzita yini were 'diyi, ama yi osu inzitasi aga ra, te rua amani ma esele e'dapi onyirᴜ kᴜ 'diyi ovᴜ rᴜa ma onyi be aga ra,
46012024	te rᴜa amani ma esele e'dapi onyirᴜ 'diyi leni onyi azini drinia kᴜ. Te Mungu eci rᴜa nde dria tualᴜ, inzita agapiri fezᴜ esele inzita kokorᴜri dri,
46012025	esele coza ma ovᴜ ani rua ma alia kᴜ beni, te rua ma esele dria ma 'ba yi asi yi aza kozᴜ yi eselia dria tro tro.
46012026	'Dini esele alᴜ ka ovᴜ candi be, esele dria ovᴜ candirᴜ eri be ; kani esele alᴜ ka ovᴜ inzizarᴜ, esele dria ovᴜ ayikosi eri be.
46012027	Te emi ovᴜ rua Kristoni, emi alᴜ alᴜ ovᴜ rua nde ma eseleni.
46012028	Te Mungu ope 'ba azini kanisa alia 'dini, okorisi 'ba ti opele 'diyi, iririsi 'ba e'yo nabirᴜ olᴜpi 'diyi, narisi 'ba 'ba imbapi 'diyi, vᴜtinia 'ba tali 'yepi 'diyi pi, vᴜtinia 'ba afa feza 'ba rua atizᴜri be 'diyi pie, 'ba 'ba aza kopi 'diyi pie, 'ba 'ba dri cepi 'diyi pie, 'ba e'yo 'yopi ti ndᴜ ndᴜsi 'diyi pie dria.
46012029	'Ba dria yi 'ba ti opele 'diyirᴜ ya? 'Ba dria yi 'ba e'yo nabirᴜ olᴜpi 'diyirᴜ ya? 'Ba dria yi 'ba 'ba imbapi 'diyirᴜ ya? 'Ba dria yi 'ba tali 'yepi 'diyirᴜ ya?
46012030	'Ba dria yi afa feza 'ba atizᴜri be ya? 'Ba dria yi e'yo 'yo ti ndᴜ ndᴜsi ya? 'Ba dria yi ti oja ra ya?
46012031	Te emi ma le ovᴜzᴜ afa feza agapi ra 'diyi be avasi. Te ma ece emi dri geri onyirᴜ tᴜ agapi rari 'di.
46013001	Ma ka e'yo 'yo andre 'banisi, kani malaikanisi ra ti, te ka ovᴜ leta avasiri be kᴜ, ma eca ovᴜzᴜ mola wᴜpi wᴜrile, kani emve cole corile.
46013002	Te ma ka e'yo olᴜ nabile, ka e'yo zizarᴜ 'diyi va dria, nita dria be, ma ka ovᴜ a'ita be dria 'dini mani ecozᴜ ani oni amborᴜ 'diyi onzezᴜ yi pariasi ra ti, te ma ka ovᴜ leta avasiri be kᴜ ma ovᴜ toko.
46013003	Te ma ka afa mani fe dria nyaka awazᴜ 'ba aliorᴜ 'diyi dri, ma ka ma rᴜa fe evezᴜ acisi ti, te ma ka ovᴜ leta avasiri be kᴜ, orodrini ma dri yo.
46013004	Leta avasiri eri asi teza be, eri asi ndriza be; leta avasiri ovᴜni ma'yalasi kᴜ; leta avasiri 'yoni e'yo afᴜsi kᴜ, ipini i afᴜsi kᴜ indi,
46013005	eri 'yeni e'yo dri fupi 'ba milia kᴜri kᴜ, ndruni e'yo i vileri kᴜ, omvini e'yo aokosi kᴜ, egani e'yo onzi kᴜ;
46013006	ovᴜni ayikosi e'yo onzisi kᴜ, te ovᴜ ayikosi e'yo adarᴜrisi;
46013007	eri candi a'i dria asi tezasi, eri e'yo dria a'i a'itasi, eri asi 'baza be e'yo dria tezᴜ, eri ovᴜ asi e'yere be e'yo dria ma alia andekokorᴜ.
46013008	Leta avasiri deni i kᴜ; te e'yo olᴜza nabirᴜ 'diyi nga yi de ra; e'yo 'yoza ti ndᴜ ndᴜsi 'diyi nga asi ra; nitani nga i de ra.
46013009	Te ama kiri e'yo ma esele ni'i a'dule, azini ama kiri e'yo nabirᴜri ma esele olᴜ'i;
46013010	te e'yo ecapi i paria tre 'bori ka eca ra, e'yo eselerᴜri nga i de ra.
46013011	Mani ndra ovᴜria mvarᴜ ma adri ndra e'yo 'yo mvale, ma adri ndra e'yo ega mvale, ma adri ndra asisile dro mvale; te mani zoria agupirᴜ 'boria ma kᴜ e'yo mvaniri ja.
46013012	Awa'dini, curu’do ama wura amani ndre mandara ma alia ndi ndi kᴜ, te o'du 'dasi ama nga ama ndre milia milia. Curu'do ma ni kiri e'yo ma eseleni'i a'dule ; te o'du 'dasi ma nga e'yo ni ekile yini ma nile 'borile.
46013013	Te di e'yo na 'diyi indi, yi adri 'dani : a'itani, e'yo tezani, leta avasiri ; te agapi yi ma eselia ambori eri leta avasiri'i.
46014001	Emi bi leta avasiri ma vᴜti, te emi ma le ovᴜzᴜ afa feza Orindini 'diyi be avasi indi, te tᴜni ani emini e'yo nabirᴜ olᴜzᴜri'i.
46014002	Te 'ba e'yo 'yopi ti ndᴜsiri eri e'yo 'yo 'ba ma tia kᴜ, te Mungu tia; te 'ba alᴜni erini kᴜ, te eri e'yo zizarᴜ 'diyi 'yo Orindisi.
46014003	Te 'ba e'yo nabirᴜ olᴜpiri eri e'yo 'ba ezozᴜri pi olᴜ 'ba ma tia, asi omiza pie, e'yo 'ba asi aza kozᴜri be.
46014004	'Ba e'yo 'yopi ti ndᴜsiri eri i ma ngᴜlᴜpi ma aza ko, te 'ba e'yo olᴜpiri eri kanisa ma aza ko'i.
46014005	Te ma le emi driani e'yo 'yozᴜ ti ndᴜ ndᴜsi ra 'bo, te agapiri ma le emi ma olᴜ e'yo'i Te 'ba e'yo olᴜpiri eri aga 'ba e'yo 'yopi ti ndᴜ ndᴜsiri ra, pe lᴜ eri ka ti oja ka, kanisa ma nga e'yo 'ba ezozᴜri isu ani beni.
46014006	Te di, ma adripi, ma ka mu emi vᴜ e'yo 'yozᴜ ti ndᴜ ndᴜsi, ma nga emi aza ko ngoni, ma ka e'yo 'yo emi tia e'yo ovᴜpi ecezarᴜrisi, kani nitasi, kani e'yo olᴜza nabirᴜrisi, kani imbatasi kᴜ ya?
46014007	Te afa idri kokorᴜ awᴜ wᴜpi 'diyi ma e'yo tro-tro, kani ejelekoni, kani o'dini, yi ka awᴜ yini ma o'duko awa kᴜ, 'bani nga e'yo yini vᴜleri kani coleri ni ngoni ngoni ya?
46014008	'Ba ka gᴜka vᴜ wᴜta saarᴜ saarᴜsi, a'dini nga i ede muzᴜ ombaani ya?
46014009	'Dinile emi indi, emini e'yo 'yoria ti ndᴜsi, emi ka e'yo 'bani vale rari 'yo kᴜ, yi nga e'yo nde 'yoleri ni ngoni ngoni? Te emi nga ovᴜ e'yo 'yozᴜ olia a'dule.
46014010	O'duko wudrikurua 'diyi ma suruti ka ovᴜ kakaᴜ ti, te alᴜni ovᴜni efi kokorᴜ kᴜ ;
46014011	te ma ka o'duko nderi ma efi ni kᴜ, ma nga ovᴜ jururᴜ 'ba e'yo 'yopiri ma milia, 'ba e'yo 'yopiri nga vini ovᴜ jururᴜ ma milia indi.
46014012	'Dinile indi, emini leria ovᴜria afa feza Orindini 'diyi be avasi, emi ma ndru ovᴜzᴜ afa feza kanisa ezozᴜ 'diyi be tre.
46014013	E'yo 'disi 'ba e'yo 'yopi ti ndᴜ ndᴜsiri ma zi Mungu tia i ma ni e'yoni ojazᴜ ani.
46014014	A'disikᴜ ma ka e'yo zi Mungu tia ti ndᴜsi, orindi mani zi Mungu tia ra 'bo, te asisile mani'yani efi kᴜ.
46014015	Te bani ngoni ya? Ma nga Mungu zi orindisi ra, te ma nga Mungu zi asisilesi indi; ma nga ongo ngo orindisi ra, te ma nga ngo asisilesi indi.
46014016	Te mi ka inzi orindisi, 'ba ripi 'ba imbale kᴜri ma pariari nga Amena 'yo ziza mini awa'difo fezᴜri ma vᴜtia ngoni ngoni ya? te de nini e'yo mini 'yoleri kᴜ.
46014017	Te mi mini Mungu zi awa'difo fezᴜ 'yeke 'bo, te ezoni agu nderi kᴜ.
46014018	Ma awa'difo 'yo Mungu vᴜ, mani e'yo 'yole ti ndᴜ ndᴜsi aga emi dria rarisi;
46014019	te ti, mani e'yo alᴜ alᴜ 'yozᴜ kiri towi a'dule kanisa alia asisile mani be, mani 'ba azini imbazᴜ indiri, ovᴜ onyirᴜ tᴜ ma milia aga mani e'yo alifᴜ mᴜdri 'yozᴜ ti ndᴜsiri ra.
46014020	Ma adripi, emi ma ovᴜ anzirᴜ asisile emini ma alia kᴜ; te e'yo asi onzinisi emi ma ovᴜ odekᴜale, te asisile emini ma alia emi ma ovᴜ agupirᴜ.
46014021	Azita ma alia yi si 'dini 'bo, kini, Ma nga e'yo 'yo suru 'diri tia 'ba ti ndᴜ 'yopi 'diyi pi ma tisi ani'ba be, te ka 'dini ti yi ngani ma eri kᴜ, Opi 'yo ra.
46014022	'Dini ti ndᴜ ndᴜ 'diyi ovᴜ ecetarᴜ 'ba e'yo a'ipi ra 'diyi dri kᴜ, te 'ba e'yo a'ipi kᴜ 'diyi dri; azini vini e'yo olᴜza eri ovᴜ ecetarᴜ 'ba e'yo a'ipi kᴜ 'diyi dri kᴜ, te 'ba e'yo a'ipi ra 'diyi dri.
46014023	'Dini, kanisa dria ka yi okᴜ tualᴜ, te 'ba dria ka e'yo 'yo ti ndᴜ ndᴜsi, te 'ba imbale nga kᴜ 'diyi, kani 'ba e'yo a'ipi kᴜ 'diyi ka fi ra, yi ngani 'yo emi aza aza 'dini kᴜ ya?
46014024	Te 'ba dria ka e'yo olᴜ ra, azini 'ba e'yo a'ipi kᴜri, kani 'ba imbale nga kᴜri ka fi ra, 'ba dria yi nga onzi erini ece, 'ba dria yi nga e'yo erini li,
46014025	e'yo zizarᴜ eri asia 'diyi ovᴜ e'dazarᴜ; 'dini eri nga i eco a'bukurᴜ va, nga Munguni inzi, kini ada Munguni emi eselia indi.
46014026	Te bani ngoni ya, ma adripi la? Emini emi okᴜria tualᴜ, emi dria alᴜ alᴜ ovᴜ ongo be, kani imbata be, kani e'yo eceza be, kani e'yo 'yole ti ndᴜ ndᴜsiri be, kani e'yo 'yole ti ndᴜ ndᴜsiri ma ojaza be. E'yo dria ma ovᴜ 'yezarᴜ kiri 'ba ezozᴜ.
46014027	'Ba azini ka e'yo 'yo ti ndᴜsi, 'ba 'diyi ma ovᴜ iri kani na, te ma aga na kᴜ, yi ma 'yo vᴜtinisi vᴜtinisi; azini 'ba azini ma oja e'yo nde indi.
46014028	Te 'ba ti ndᴜ ojapiri ka ovᴜ yo, eri ma adri ciri kanisa ma alia, te ma 'yo e'yo i ma ngᴜlᴜpi ma asisi Mungu tia.
46014029	Nabi e'yo olᴜpi 'diyi ma olᴜ, iri kani na, te 'ba acepi 'diyi ma va e'yo nde ma eti'i.
46014030	Te e'yo azini ka ovᴜ ecezarᴜ 'ba azini ripi vari ma tia, 'ba okori ma adri ciri.
46014031	A'disikᴜ emi dria alᴜ alᴜ eco e'yo olᴜzarᴜ ra, 'ba dria ma isu imbata pi asi omiza be beni;
46014032	te nabi e'yo olᴜpi 'diyi ma orindi ovᴜ nabi e'yo olᴜpi nde 'diyi ma dri ceza ma palaa.
46014033	Te Mungu ovᴜni Mungu e'yo saarᴜni kᴜ, te asi anzurᴜniri; ekile kanisa 'ba alatararᴜ 'diyini ma alia driarile.
46014034	Okᴜ ma ovᴜ ciri kanisa alia; ovᴜni fezarᴜ yi dri e'yo 'yozᴜ kᴜ ; te yi ma ovᴜ e'yo eriza be 'ba ma palaa ekile azitani 'yolerile.
46014035	Te yi ka le e'yo azini nizᴜ, yi ma zi agupi yi vile 'diyi ma tia akua. A'disikᴜ eri ovᴜ drinzarᴜ okᴜ dri e'yo 'yozᴜ kanisa ma alia.
46014036	Ngoni ya! Kani e'yo Munguni e'do emi vᴜ ya? Kani eri eca emi vᴜ a'dule ya?
46014037	'Ba azini ka ega kini i ovᴜ nabini, kani 'ba orindi beri'i, eri ma ni e'yo mani sile emi vᴜ 'diyi ovᴜ azita Opini.
46014038	Te 'ba azini ka ni kᴜ, ma ni kᴜ.
46014039	'Dini, ma adripi, emi ma nda e'yo olᴜzᴜ avasi, te emi ma oga 'ba e'yo 'yozᴜ ti ndᴜ ndᴜsi kᴜ.
46014040	Te e'yo dria ma ovᴜ 'yezarᴜ kililirᴜ yi paria 'yeke.
46015001	Te ma adripi, ma fe emi ma ni e'yo barᴜ mani ndra olᴜle emi tia, emini ndra a'ile, emini pa sozᴜ eri alia,
46015002	emini ovᴜzᴜ pazarᴜ erisiri'i, emi ka e'yo 'yoza mani olᴜle emi tiari bi kirikiri—emi ka ndra awi eri a'i oye kᴜrisi.
46015003	Te ma idri emi dri okorisi e'yo fele ma driri, kini Kristo dra azi onzi amanisi, ekile e'yo sizani 'yolerile,
46015004	sa eri ra, eri enga o'du nasi ra ekile e'yo sizani 'yolerile,
46015005	eri e'da i Kefa vᴜ, vilerisi 'ba mᴜdri drini iri 'diyi vᴜ indi.
46015006	Vᴜtinia e'da i vini adripi vᴜ tualᴜ pari alᴜa, yi ma kalafe aga tᴜrᴜ towi ra, te yi ma eselia 'ba kakaᴜ ovᴜ indi troa curu'do, te yi ma azi 'diyi, o'du o'be yi 'bo.
46015007	Vᴜrinia e'da i vini Yakobo vᴜ, vᴜtinia 'ba ti opele 'diyi vᴜdria.
46015008	'Ba dria ma vᴜtia eri e'da i ma vᴜ indi, ekile mva osipi mba alipi agaarile.
46015009	Te ma ovᴜ 'ba werearᴜ tᴜ 'ba ti opele 'diyi ma eseliari'i, ma funi dri 'bani ma omvezᴜ 'ba ti pelerirᴜ kᴜ, mani kanisa Munguni inzalerisi.
46015010	Te 'yeta anzutiri Mungunisi ma ovᴜ ekile mani ovᴜlerile, te 'yeta anzutiri erini ovᴜpi fezarᴜ ma driri ovᴜni tokorᴜ kᴜ. Te ma nga azi okposi aga yi dria ra, te ma'i yo, te 'yeta anzutiri Munguni ovᴜpi ma beri nga azi nderini.
46015011	'Dini kani ma'i, kani yi'i yani, ama olᴜ 'dinile ra, emi a'i 'dinile indi.
46015012	Te e'yo olᴜza ka 'yo kini Kristo enga 'ba draza eselia 'bo, 'ba azini emi eselia 'diyi 'yo kini, Engata 'ba draza ma eseliari yo, 'dini ngoni ngoni ya?
46015013	Te engata 'ba draza eseliari ka ovᴜ yo, Kristo engani de ndra vini kᴜ indi;
46015014	te Kristo ka enga kᴜ, olᴜta amani ovᴜ di toko, a'ita emini ovᴜ vini toko indi.
46015015	Azini vini isu ama ovᴜ 'ba e'yo Munguni ma eti nzepi inzorᴜ 'diyi, amani e'yo eti nzele Mungusi kini eri enga Kristoni 'bo, 'dinirisi, te de engani eri kᴜ, ka ovᴜ adarᴜ kini 'ba draza engani kᴜ.
46015016	A'disikᴜ 'ba draza ka enga kᴜ, Kristo engani de ndra kᴜ indi.
46015017	Te Kristo ka ndra enga kᴜ, a'ita emini ovᴜ toko, emi ovᴜ nga azi onzi emini ma alia 'dani.
46015018	Azini vini 'ba o'duni o'bele Kristo ma alia 'diyi ja dri 'bo indi.
46015019	Ama ka ovᴜ asi teza be Kristo ma alia kiri ewu amani ovᴜzᴜ idrirᴜ 'dorisi a'dule, e'yo amani ovᴜ candirᴜ tᴜ aga 'ba azini 'diyi dria ra.
46015020	Te curu'do Kristo enga 'ba draza eselia 'bo, eri anyadri kapi oko 'ba o'du kopi 'diyi ma eseliari'i.
46015021	Te drani ecale ndra 'basirisi, engata 'ba draza eseliari eca 'basi indi.
46015022	A'disikᴜ ekile Adamu ma alia 'ba driani odralerile, 'dinile indi Kristo ma alia 'ba dria nga ovᴜ 'bazarᴜ idrirᴜ.
46015023	Te 'ba dria alᴜ alᴜ yi paria 'yeke : anyadri kapi okori Kristo'i, vilerisi 'ba Kristoni 'diyi erini emviria.
46015024	'vᴜtinia asizani, erini ngazᴜ suru nyaza fezᴜ Mungu Ata dri, erini opi nyaza dria pi ojazᴜ tokorᴜ dri ceza opini dria pie, okpo be dria 'boria.
46015025	Te eri ma ovᴜ opirᴜ 'dani, de nga eri 'bani juru ini dria i ma pa agelea kᴜ.
46015026	Juru erini ngale ojale tokorᴜ vile asizᴜri eri drani.
46015027	A'disikᴜ kini, 'Ba afa dria eri pa agelea, eri ma e'yo erizᴜ. Te eri ka ‘yora, 'Ba afa dria e'yo erini erizᴜ 'bo, mi nga ni ra eri kilili kini 'ba afa dria 'bapi e'yo erini erizᴜri ace lᴜ 'bakokorᴜni.
46015028	Te afa dria ka nga ovᴜ 'bazarᴜ e'yo erini erizᴜ 'bo, o'du 'dasi Mvini nga 'ba afa dria 'bapi e'yo erini erizᴜri ma e'yo eri indi, 'dini Mungu ma ovᴜ dria, afa dria ma alia.
46015029	Ka 'dini kᴜ, 'ba baputizi bipi 'ba draza ma e'yosi 'diyi nga a'di 'ye ya? 'Ba draza ka enga alᴜni kᴜ, yi di baputizi bi yi ma e'yosi a'disi ya?
46015030	Ama vini ama fe dra dri etu vᴜsi dria a'disi ya?
46015031	Ma dra zuzu ada; ma 'yo 'dini, ma adripi, oyo sozᴜ asi afᴜ mani ma enyazᴜ e'yo eminisi Kristo Yesu Opi amani ma aliarisi!
46015032	Ma ka ndra omba 'ba Efesoa nguru be, 'bani adrile 'yole-rile, ma nga a'di orodri isu ya? 'Ba draza ka enga kᴜ, ama ma nya, ama ma mvu, a'disikᴜ ama odra dru.
46015033	'Ba ma ici emi kᴜ: Ti ecizᴜ 'ba onzi beri adriza onyirᴜri eza eza.
46015034	Emi enga, onyi ma fu kani emini, emi ma 'ye e'yo onzi dika kᴜ. A'disikᴜ 'ba azini nini nga Mungu kᴜ. Ma 'yo e'yo 'diri drinza fezᴜ emi dri.
46015035	Te 'ba azini nga 'yo ra kini, 'Ba draza enga ngoni ngoni ya? Azini, Yi emu rua ngonile be ya?
46015036	Mi 'ba ondᴜa kokorᴜni! Afa mini sale mi'iri engani idrirᴜ kᴜ, ka dra kᴜria.
46015037	Te afa mini saleri, mi sani ruani ngapi ovᴜpiri'i kᴜ, te oriefi a'dule, kani ondᴜ, kani ori ma sururi aziniri.
46015038	Te Munguni rua fe eri dri ini lelerile, te ori dria alᴜ alᴜ dri eri rua yi vileri fe'i.
46015039	Za dria ovᴜni trotro kᴜ, te 'ba ma za ndᴜ, anyapa za ndᴜ, aria za ndᴜ, e'bi za vini ndᴜ.
46015040	Rua 'bua 'diyi yi indi, azini rua nyakua 'diyi vini indi ; te afa 'bua 'diyi ma diza eri ndᴜ, afa nyakua 'diyi ma diza eri ndᴜ indi.
46015041	Diza etuni eri ndᴜ, diza mbaniri ndᴜ, diza 'bi'bioniri vini ndᴜ indi; te 'bi'bio alᴜ ma diza ovᴜ ndᴜ 'bi'bio aziniri ma diza be.
46015042	Engaza 'ba draza ma eseliari eri 'dini indi. Sa eri mazarᴜ, enga eri makokorᴜ.
46015043	Sa eri inzikokorᴜ, enga eri diza be. Sa eri okpo kokorᴜ, enga eri okpo be.
46015044	Sa eri rua 'banirᴜ, enga eri rua orindinirᴜ. Rua 'bani ka ovᴜ indi, rua orindiniri alᴜ vini indi.
46015045	Te eri ovᴜ ndra sizarᴜ 'dini kini, Agu oko Adamurᴜri ofᴜ ori idri berirᴜ; te Adamu vileri eri orindi idri fepiri'i.
46015046	Te afa orindirᴜri ovᴜni okori'i kᴜ, te afa 'baniri'i; afa orindirᴜri nga efᴜ vilerisi ndo.
46015047	'Ba okori ibi enga nyakua, eri irifᴜrani; 'ba iriri ibi enga 'bua.
46015048	'Ba irifᴜrani 'diyi ovᴜ ekile 'ba irifᴜranirini ndra ovᴜlerile; 'ba 'bua 'diyi ovᴜ ekile 'ba 'buarini ovᴜlerile.
46015049	Ekile amani 'ba irifᴜraniri ma wura ejilerile, 'dinile ama nga 'ba 'buari ma wura eji indi.
46015050	Te ma 'yo 'dini, ma adripi, kini, rua ari beri econi suru Munguni nyazarᴜ i ma afarᴜ kᴜ, te afa mapi mari econi vini afa mapi kᴜri nyazarᴜ i ma afarᴜ kᴜ indi.
46015051	Mi ndre! Ma emi dri e'yo zizarᴜri ece 'di. Ama dria ngani o'du ko kᴜ, te yi nga ama dria ma wura oja ndᴜrᴜ,
46015052	coti mbelekocici, 'bani yi mile colerile, gᴜka asizᴜri ka nga wᴜ raria. Te gᴜkani nga wᴜ ra, 'ba draza yi nga enga makokorᴜ, azini yi nga ama wura oja ndᴜrᴜ.
46015053	Rua ecopi mapi ra 'diri ma su rᴜa ecopi mapi kᴜri, azini rua ecopi drapi ra 'diri ma su rua ecopi drapi dika kᴜri.
46015054	Te rua ecopi mapi ra 'diri ka nga rᴜa ecopi mapi dika kᴜri su 'bo, azini rᴜa ecopi drapi ra 'diri ka nga rua ecopi drapi dika kᴜri su 'bo, 'dini e'yo yini sile 'bori nga eca i paria 'yeke, kini: Ki dratani e'yo agaza ma alia 'bo.
46015055	Dra la, e'yo agaza miniri ngoa ya? Dra la, iri mini 'ba dᴜzᴜri ngoa ya?
46015056	Iri drani 'ba dᴜzᴜri eri e'yo onzini, azini okpo e'yo onzini eri azitani.
46015057	Te awa'difo Mungu vᴜ, erini e'yo agaza fele ama dri Opi amani Yesu Kristosirisi.
46015058	E'yo 'disi, adripi mani lele 'diyi, emi so pa kirikiri, yakokorᴜ, ovᴜzᴜ azi Opini be tre o'du dria, emini nile kini emi ecandini emi oye Opi ma alia kᴜrisi.
46016001	Curu'do, e'yo afa okᴜzᴜ 'ba alatararᴜ 'diyi ma aza kozᴜri ma e'yosi: ekile mani e'yo azile kanisa Galatiaa 'diyi ma tiarile, emi ma 'ye 'dinile indi.
46016002	Sabato ma o'du alᴜ vᴜsi dria, emi dria alᴜ alᴜ ma 'ba afa kalaa tani mbazᴜ i vᴜ ci, ekile ini drileba isulerile, 'dini emi ma nga afa azini okᴜ mani ecaria kᴜ beni.
46016003	Te ma ka eca ra, ma nga 'ba emini opele waragasi 'diyi ma ti pe afa feza emini jizᴜ Yerusalemua.
46016004	Te eri ka ovᴜ 'yeke mani muzᴜ indi, yi nga mu ama be.
46016005	Te ma nga emu emi vᴜ, mani agaria Makedonia ma alesi 'boria, a'disikᴜ ma nga aga Makedoniaarisi ra,
46016006	te kani ma nga ovᴜ emi be ra yani, kani tezᴜ ewu egbeniri ma alia dria, emini ma jizᴜ kᴜzᴜ geri mani muzᴜ ngoa yaniria beni.
46016007	Te ma leni emi ndrezᴜ curu'do mani agaria geria kᴜ; a'disikᴜ ma 'ba ma asi tezᴜ emi be ewu fudri ci, Opi ka fe raria.
46016008	Te ma nga ovᴜ Efesoa kpere o'du Pentekositonisi,
46016009	a'disikᴜ zi jotile amborᴜ ma dri 'bo, mani ani e'yo 'yezᴜ tᴜ, te 'ba ma geri ogapi 'diyi yi kakaᴜ.
46016010	Te Timoteo ka emu ra, emi ndre onyirᴜ eri ma ovᴜ emi eselia uri kokorᴜ, a'disikᴜ eri azi Opini nga mani ngalerile.
46016011	'Ba alᴜni ma ede eri kᴜ. Te emi ma ji eri kᴜ geria asi anzurᴜsi, eri ma emu ani ma vᴜ; mani eri ma mile gale adripi 'diyi berisi.
46016012	Te adripi Apolo ma e'yo 'dini, ma 'ba matᴜ eri vᴜ tᴜ eri ma mu emi vᴜ adripi 'diyi be, te eri leni muzᴜ curu'do alᴜni kᴜ. Te eri nga mu etu ecopirini ecaria ra.
46016013	Emi ovᴜ mile be, emi so pa a'ita ma alia ci, emi ovᴜ asi be agu-pirᴜ, emi ovᴜ okpo be.
46016014	Emi 'ye e'yo dria leta avasirisi fo!
46016015	Te ma adripi, emi ni 'ba Setefana vile akua 'diyi, yi ovᴜ anyadri kapi oko Akaya ma aliari'i, azini yi ede yi 'ba alatararᴜ ma aza kozᴜ 'bo;
46016016	ma matᴜ 'ba emi vᴜ, emi ma eri 'ba 'dinile 'diyi pi ma e'yo, 'ba dria azi ngapi ama be tualᴜ 'diyi pie, 'ba yi ecandipi azisi 'diyi be.
46016017	Ma ovᴜ ayikosi Setefana pini ecale, Foritunato pie, Akaiko pierisi, te afa emini ecepi 'yele kᴜri yi 'ye ra,
46016018	te yi 'ba ma orindi, azini emi orindi ma enga ekile o'dirᴜle. Emi ma ni ani 'ba 'dinile 'diyi ra.
46016019	Kanisa Asiaa 'diyi yi zi emi ci ci. Akula pi Pirisika be yi zi emi ci ci tᴜ Opi ma alia, kanisa ovᴜpi yi vile joari be.
46016020	Adripi dria yi zi emi ci ci. Emi zi emi emi eselia o'deza ava alatararᴜnisi.
46016021	Zita mani sile ma ngᴜlᴜpi ma drisiri 'di, ma'i Paulo.
46016022	'Ba ka Opini le kᴜ, eri ma ovᴜ trizarᴜ. Opi amani emu ra!
46016023	'Yeta anzutiri Opi Yesu Kristoni ma ovᴜ emi be.
46016024	Leta mani avasiri ma ovᴜ emi be dria Kristo Yesu ma alia. Amena.
47001001	Paulo, 'ba ti pele Kristo Yesuni e'yo Munguni lelenirisiri, adripi Timoteo be, Kanisa Munguni ovᴜpi Korintoari pi vᴜ, 'ba alatararᴜ dria ovᴜpi Akaya dria ma alia 'diyi be:
47001002	'Yeta anzutiri pi ma ovᴜ emi vᴜ asi anzurᴜ be engazᴜ Mungu Ata amani pi vᴜ Opi Yesu Kristo be.
47001003	Awa'difo Mungu Opi amani Yesu Kristo ma Ati vᴜ, eri Ata yiki be azini Mungu asi omiza driani;
47001004	eri ama asi omipi inzata amani ma alia driari, 'dini amani ecozᴜ 'ba dria ovᴜpi inzata ma alia 'diyi ma asi omizarᴜ, asi omiza nde Munguni ama ngᴜlᴜpi ma asi omizᴜrisi.
47001005	Ekile candi Kristoni 'diyini gale ama ruaarile, 'dinile asi omiza amani ga tre Kristosi indi.
47001006	Te yi ka ama inza ra, eri emini asi omiza pi isuzᴜ pata be ani; yi ka ama asi omi ra, eri emini asi omiza isuzᴜ ani, asi omiza nde emi 'bapi okporᴜ candi trotro amani isulerile 'diyi nyazᴜ asi tezasiri'i.
47001007	Azini asi teza amani e'yo eminisiri eri pa so kiri kiri; amani niria kini ekile emini ti ecile ama be candi ma aliarile, 'dinile emi nga ti eci asi omiza ma alia indi.
47001008	Te ama leni emi ma ovᴜ nita kokorᴜ kᴜ, adripi, inzata amani ecapi ama rᴜaa Asiari ma e'yosi ; te eri ovᴜ nzizarᴜ tᴜ, aga okpo amani ra, 'dini ama 'bani ama asi kini ama nga ama idri pa ra, 'dini kᴜ.
47001009	Te ama'irᴜni, ama ovᴜ e'yo liza dratani be ama ngᴜlᴜpi ma dria, ama ma 'ba ani a'ita amani ama ma ngᴜlᴜpi ma dria kᴜ, te Mungu 'ba draza engapiri ma dria;
47001010	eri ari ndra ama drata amborᴜ 'dapiri ma alia ra, eri nga vini ama ari ra; ama 'ba ama asi eri ma dria e'yo drileri ma e'yosi 'bo, kini eri nga ama ari 'dani.
47001011	Emi indi ma ko ama aza Mungu ziza eminisi, 'ba kakaᴜ ma fe ani awa'difo Mungu dri ama ma e'yosi beni, afa feza ovᴜpi fezarᴜ ama dri 'ba kakaᴜni Mungu zilerisirisi.
47001012	E'yo amani ama enyazᴜri 'di, e'yo eti nzeza nita ama asiarini nzeleri kini acita amani nyakua, azini tᴜni emi vᴜri, ovᴜ e'yo alatararᴜ ma alia azini asi lokiri kokorᴜ Mungu ma miliarisi, ondᴜa ruani ma alia kᴜ, te 'yeta anzutiri Munguni ma alia.
47001013	Te ama sini e'yo andini emi dri kᴜ, te kiri e'yo emini ecole lale azini vale rari'i a'dule ; azini ma 'ba ma asi emi dria kini emi nga e'yoni va kpere asizaniria,
47001014	ekile emini ama ma e'yo vale nga wererile, kini emi eco emi enyazᴜ amasi ekile amani ama enyale emisi o'du Opi amani Yesuni ma aliarile.
47001015	Mani ovᴜria a'ita 'diri be, ma ega ndra okorisi muzᴜ emi vᴜ emi ma isu ani asi ndriza iriri beni ;
47001016	'dini ma ega ndra agazᴜ emi vᴜ 'disi muzᴜ Makedoniaa, azini mani engaria Makedoniaa emvizᴜ emi vᴜ dika, emi ma nga ani ma ji kᴜ geri muzᴜ Yudiaaria beni.
47001017	E'yo 'dirisi mani egaria 'dinile, ma 'ye ojaojaasi ya? Kani e'yo mani egale ma ma 'yeri ma ega e'yo ruanile, mani e'yo 'yoza ojazᴜ E, e, azini Kᴜ, kᴜ, 'dinile ya?
47001018	Te ekile Munguni ovᴜle e'yo ada berile, e'yo 'yoza amani emi vᴜri ovᴜni E pi Kᴜ be 'dini kᴜ.
47001019	'Dini Mvi Munguni, Yesu Kristo ovupi olᴜzarᴜ emi eselia amasiri, ada amani olᴜle Silivano pi Timoteo beri, ovᴜni E azini Kᴜ, 'dini kᴜ ; te eri ma alia eri E-ni 'dani.
47001020	Aziza Munguni ka ovᴜ kakaᴜ ngopi ti, eri ma alia omvizani ovᴜ E. E'yo 'dirisi ama adri Amena 'yo erisi diza fezᴜ Mungu dri.
47001021	Te ama 'bapi okporᴜ emi be Kristo ma alia, odᴜ osᴜpi ama driari, eri Mungu'i;
47001022	eri 'ba afa ini ecetarᴜri ama dria, fe vini Orindi asi amani ma alia afa toborᴜrile.
47001023	Te ma omve Mungu ovᴜzᴜ e'yo nzepirirᴜ idri mani ma dria—ma ecani Korintoa kᴜ lᴜ mani emi kᴜzᴜ asi ndrizasi.
47001024	Ovᴜni kini ama opirᴜ a'ita emini ma drilia, 'dini kᴜ, te ama ovᴜ 'ba ayiko emini ma aza kopi 'diyirᴜ, a'disikᴜ emi so pa ci a'itasi ra.
47002001	Te ma ede 'diri ma asia, ma ngani eca emi vᴜ candi be dika kᴜ.
47002002	'Dini ma ka candi fe emi dri, a'dini ayiko fe ma drini ya? Eri 'ba candi isupi ma driari'i kᴜ ya?
47002003	Ma si ndra e'yo 'diri 'dinile, mani emuria emi vᴜ ma kazᴜ candi isuzᴜ emi vᴜ kᴜ, de onyirᴜni emini ayiko fezᴜ ma dri ; ma ovᴜ a'ita be emi dria vᴜ kini ayiko mani eri ayiko emi driani indi.
47002004	'Dini mani ndra ovᴜria inzata kakaᴜ ma alia azini asi lizasi, ma si ndra e'yo emi vᴜ mindre be tᴜ, candi fezᴜ emi dri kᴜ, te fezᴜ emini leta mani avasi agapi tᴜ emi vᴜri nizᴜ.
47002005	Te 'ba azini ka ndra candi fe ra, feni ndra ma dri kᴜ—te ma leni 'yo okposi kᴜ 'bo—eri fe candi were were emi dri dria.
47002006	Panga onzi 'ba kakaᴜni fele 'ba 'dinile 'diri driri fu dri eri dri ra;
47002007	'dini kani bani onyirᴜni emi ma kᴜ onzi erini, eri asi omizᴜ, 'ba 'dinile 'diri kazᴜ abazᴜ candi agapiri ma alia kᴜ.
47002008	E'yo 'dirisi ma matᴜ 'ba emi vᴜ emi ma ece ale adarᴜri eri vᴜ'i.
47002009	Te ma si ndra waraga e'yo 'dirisi, emi o'bizᴜ, kani emi ovᴜ e'yo eriza be e'yo dria ma alia yani.
47002010	Te 'ba ngoni ngo emini eri ma onzi kᴜzᴜri, ma kᴜ alᴜ indi. 'Dini 'ba azini ma onzi mani kᴜle 'bori, ma ka eri kᴜ ra, ma eri kᴜ e'yo eminisi Kristo ma milia,
47002011	'dini Satani kazᴜ ama ndezᴜ lokiri inisi kᴜ; a'disikᴜ amani e'yo otᴜza erini inzorᴜ 'diyi nile rarisi.
47002012	Te ma ka ndra ca Troaa e'yo barᴜ Kristonisi, azini jotile ka ovᴜ zizarᴜ ma dri Opi ma alia ra ti,
47002013	ma asi ambini kᴜ mani ma adripi Titoni isule kᴜrisi. Te mani yi kᴜria, ma fᴜ mu Makedoniaa.
47002014	Te awa'difo Mungu vᴜ, erini ama dri cele etuzu ari'ba agazᴜ ari pezᴜ Kristo ma aliarisi, erini nita iniri ma aji ecele pari dri dria amasirisi.
47002015	'Dini ama ovᴜ Kristo ma aji arikarirᴜri Mungu vᴜ, 'ba yi opapi ra 'diyi pi ma eselia 'ba dri japi 'diyi be;
47002016	'ba azini 'diyi dri ama aji dratanirirᴜ cazᴜ drata vᴜ, 'ba azini 'diyi dri ama aji idrinirirᴜ cazᴜ idri vᴜ. A'di eco e'yo 'diyisini ya?
47002017	'Dini ama ovᴜni 'ba e'yo Munguni ezapi lokirisi ekile 'ba kakaᴜ 'diyile kᴜ; te asi adarᴜsi, ekile 'ba Munguni 'diyile, Mungu ma milia ama e'yo olᴜ Kristo alia.
47003001	Ama e'do dika e'yo ama ngᴜlᴜpini ecezᴜ ama 'ba onyirᴜ ya? Kani ama le, ekile 'ba azini 'diyile, waraga e'yo amani ecezᴜ, sile emi vᴜ, kani emini sile 'diyi ya?
47003002	Emi ovᴜ waraga amani, ovᴜpi sizarᴜ asi amani alia, 'ba driani nile ra azini lale rari'i;
47003003	te emi e'da ce ovᴜzᴜ waraga Kristoni, amani azini 'yele, sile vino kokorᴜ te Mungu idrirᴜri ma Orindisi, afa 'baratarᴜ edele onisiri ma dria kᴜ, te afa 'baratarᴜ 'ba ma asiari ma driari'i.
47003004	Te Kristosi ama ovᴜ a'ita 'dinileri be Mungu vᴜ.
47003005	Ovᴜni kini ama fu dri ama ngᴜlᴜpisi, amani e'yo azini egazᴜ kini eri efᴜ ama ngᴜlᴜpisi, 'dini kᴜ, te dri fuza amani enga Mungu vᴜ;
47003006	eri 'ba ama fudri ovᴜzᴜ 'ba aziza o'dirᴜri ma azi aza kopi 'diyirᴜ, waraga efisi kᴜ te Orindisi; isu waraga efini 'ba fu fu, te Orindini idri fe.
47003007	Te azi ngaza dratani, opale waraga efisi oni driari ka ovᴜ ndra diza be, 'dini econi anzi Israelini Musa ma mile luzarᴜ 'dani eri mileni dilerisi kᴜ, ka tro diza nde 'ye i de de ti,
47003008	ka'dini azi Orindiniri ngani ovᴜ diza be tᴜnini kᴜ ya?
47003009	'Dinile azi e'yo liza 'ba ndezᴜriniri ka ovᴜ diza be, azi 'ba lazᴜ kililirᴜri agani diza be amborᴜ tᴜ kᴜ ya?
47003010	Te ada, afa nde ndra ovᴜpi dizarᴜri eca ovᴜ diza kokorᴜ, diza agapi tᴜri ma e'yosi.
47003011	'Dini afa 'yepi i depi rari ka emu ndra diza be, afa ovᴜpi 'dani 'daniri ovᴜni diza be tᴜnini kᴜ ya?
47003012	E'yo 'dirisi amani ovᴜria asi teza 'dinileri be, ama e'yo 'yo mgba uri kokorᴜ,
47003013	azini ama ovᴜni ekile Musale kᴜ, erini bongo 'bale i mile a'bᴜzᴜ anzi Israelini kazᴜ mile 'bazᴜ diza nde 'yepi i depi deri luzᴜ kpere erini i deria kᴜrile.
47003014	Te asisile yini mba kongolokorᴜ; te ecazᴜ kpere o'du andrᴜ 'dorisi, 'bani aziza okᴜri laria, a'bᴜza 'diri ovᴜ 'dani ayukokorᴜ, te bongo a'bᴜza 'diri de i Kristo alia.
47003015	Te ecazᴜ kpere andrᴜ, 'bani azita Musani laria yi dri, bongo a'bᴜ yi ma asi 'dani;
47003016	te 'ba ka i asi oja Opi vᴜ, bongoni i 'du ra.
47003017	Te Opi ndeni Orindi'i, pari Opi ma Orindini ovᴜzᴜria, trᴜtani 'daa indi.
47003018	Te ama dria, mile a'bᴜkokorᴜ be, diza Opini e'dapi ekile mandara ma alia-rile 'diyi, ama ama oja ovᴜzᴜ wura erinirᴜ, engazᴜ diza vᴜ kpere diza vᴜ drile drile; te e'yo 'diri enga Opi ovᴜpi Orindi'iri vᴜ.
47004001	E'yo 'dirisi amani ovᴜria azi ngaza 'diri be, ekile amani yiki isulerile, ama andeni kᴜ.
47004002	Te ama ga e'yo drinzarᴜ zizarᴜ 'diyi si, ama acini lokirisi kᴜ, ama ojani e'yo Munguni inzo be kᴜ; te amani e'yo adarᴜ ecelerisi, ama ama e'da onyirᴜ asisile 'ba driani vᴜ Mungu ma milia.
47004003	Te e'yo barᴜ amaniri ka ovᴜ a'bᴜ-zarᴜ, eri ovᴜ a'bᴜzarᴜ 'ba dri japi 'diyi dri.
47004004	'Ba 'diyisi adroᴜ nyaku 'dirini ofu 'ba a'ipi kᴜ 'diyi ma asisile ma mile efi ra, angᴜ 'iza diza Kristo ovᴜpi wura Munguniri ma e'yo barᴜniri kazᴜ dizᴜ yi vᴜ kᴜ beni.
47004005	Te ama olᴜni ama ngᴜlᴜpi ma e'yo kᴜ, te Kristo Yesu ma e'yo'i, kini eri Opi'i, azini ama'i ama ati'ba emini Yesu ma e'yosi.
47004006	A'disikᴜ Mungu 'yopi, Diza ma di ini alia-ri di asi amani alia 'bo, nita diza Munguni ovᴜpi Yesu Kristo ma miliariniri ma angᴜ 'iza fezᴜ.
47004007	Te ama ovᴜ afa aje amborᴜ 'diri be imvᴜ sile odrisi 'diyi ma alia, okpo agapi tᴜri ma ovᴜ ani Munguni, te amaniri'i kᴜ.
47004008	Inza ama e'yo driasi, te ombeni ama kᴜ ; fe ama dri asi otiza ra, te asi amani fᴜni kᴜ;
47004009	dro ama vᴜti okposi ra, te kᴜni ama ari'ba dri kᴜ; o'be ama va nyakua, te jani ama dri kᴜ;
47004010	o'du vᴜsi dria ama fuza yini Yesuni fuzᴜ kairi oji ama ruaa, idri Yesuni ma e'da i ani ama ruaa indi.
47004011	A'disikᴜ ama'i ovᴜpi idrirᴜ 'diyi ovᴜ fezarᴜ o'du dria drata vᴜ Yesu ma e'yosi, idri Yesuni ma e'da i ani rua draza amani ma alia indi beni.
47004012	'Dini drani azi nga okposi ama alia, te idrini emi alia.
47004013	Te amani ovᴜria orindi a'itani 'diri be, ekile e'yoni ovᴜle sizarᴜ kini, Ma a'i ra, ma 'yo anirile, ama alᴜ indi ama a'i ra, ama 'yo ani 'di,
47004014	amani niria eri'i Opi Yesuni engapiri nga ama enga indi Yesu be, azini nga ama e'da emi be eri ma milia.
47004015	E'yo dria ovᴜ emisi, 'yeta anzutiri ezᴜpi tre 'ba kakaᴜ ma e'yosiri ma 'ba ani awa'difo fezani i erezᴜ tᴜ diza fezᴜ Mungu dri.
47004016	E'yo 'dirisi ama andeni kᴜ, te agu amani amveri ka 'ye dra dra ti, agu amani alealerᴜri ovᴜ 'bazarᴜ o'dirᴜ o'dirᴜ o'du dria.
47004017	Te inzata amani nzipi kᴜ ovᴜpi o'du werea a'duleri eri ama dri diza nzipi tᴜ 'dani 'dani agapi drile drileri 'ye'i,
47004018	amani afa ndrele ra 'diyi luria kᴜ, te afa ndrele kᴜ 'diyi; a'disikᴜ afa ndrele ra 'diyi yi ovᴜ etu 'disi a'dule, te afa ndrele kᴜ 'diyi yi ovᴜ 'dani 'dani.
47005001	Dini ama ni ra kini jo nyakurᴜ hema amanirini ka i anzᴜ ra, ama ovᴜ jo Munguni sileni, jo sile drisi kᴜ ovᴜpi 'dani 'dani 'buari be.
47005002	Te hema 'dori ma alia ama ota ota, amani leria tᴜ jo amani engapi 'buari suzᴜ'i;
47005003	ka ovᴜ 'dini, ama ka eri su ra, ama ngani e'da pililirᴜ kᴜ.
47005004	'Dini adarᴜ ama ovᴜpi hema 'dori ma alia 'diyi, ama ota ota ovᴜzᴜ asi nziza be; ovᴜni kini ama le hema 'diri trᴜ ra 'dini kᴜ, te ama le azini su drinia'i, 'dini idri ma ki afa ecopi drapi rari ra.
47005005	Te 'ba ama 'bapi bani e'yo 'disiri eri Mungu, Orindi fepi ama dri toborᴜri'i.
47005006	E'yo 'dirisi ama ovᴜ etuzu asi agupirᴜsi ; azini ama ni kini amani de ovᴜria indi rua be ama ovᴜ Opi be ziri,
47005007	a'disikᴜ ama aci a'itasi, te ndretasi kᴜ.
47005008	'Dini ama ovᴜ di asi agupirᴜsi, azini ama ma milia amani ovᴜzᴜ rᴜa be ziri te Opi be indiri ovᴜ onyirᴜ aga ra.
47005009	E'yo 'dirisi ama ka ovᴜ indi kani ziri ti, ama ava 'ba ayiko fezᴜ eri dri.
47005010	A'disikᴜ ama dria ma ece ama ogᴜŋa Kristoni e'yo lizᴜri ma drilia, 'dini 'ba dria alᴜ alᴜ ma isᴜ e'yo ini 'yele ndra i rᴜasi 'diyi, ekile erini 'yelerile, kani onyirᴜ kani onzi.
47005011	E'yo 'dirisi amani rᴜta Opini rᴜzᴜri niria, ama 'ba ma asi ese imbatasi ; te ama ece ama Mungu ma milia mgborᴜ 'bo, azini ma 'ba ma asi kini ama ece ama asisile emini ma alia indi.
47005012	Ama inzini ama ngᴜlᴜpi ma onyi emi tia dika kᴜ, te ama pari fe emini emi enyazᴜ e'yo amanisi, emi ma ovᴜ ani e'yo omviza be 'ba yi enyapi rᴜa e'dapi amveri ma e'yosi, te asi ma e'yosi kᴜ 'diyi dri beni.
47005013	'Dini ama ka aza aza, ama aza Mungu ma e'yosi; ama ka ovᴜ ondᴜa be, ama ovᴜ ondᴜa be e'yo emi-nisi.
47005014	A'disikᴜ leta avasi Kristo-niri ama omini, te ama li e'yo 'dini, kini 'ba alᴜ dra 'ba driasi, e'yo 'dirisi 'ba dria odra ani ra.
47005015	Azini eri dra 'ba driasi, 'ba ovᴜpi idrirᴜ 'diyi ma ovᴜ ani idri be yi ngᴜlᴜpisi kᴜ, te 'ba drapi e'yo yinisi azini engapi dikari ma e'yosi.
47005016	E'yo 'disi engazᴜ curu'do ama nini 'ba alᴜni ruasi kᴜ; te ama ka ndra Kristoni ni ruasi ti, curu'do ama nini eri 'dini dika kᴜ.
47005017	E'yo 'dirisi 'ba ka ovᴜ Kristo alia eri ovᴜ 'bazarᴜ o'dirᴜ; e'yo drio 'diyi aga 'bo, mi lu, 'ba yi o'dirᴜ 'bo.
47005018	Te afa dria enga Mungu vᴜ, eri'i ama ti ecipi i be tualᴜ Kristo alia, azini azi ti ecitaniri fepi ama driri;
47005019	efini 'dini, Mungu ovᴜ Kristo alia wudrikuru ma ti ecizᴜ i ma ngᴜlᴜpi be, ezata yini lazᴜ yi dria kᴜ, azini e'yo ti ecitaniri ejizᴜ kᴜzᴜ ama dri olᴜzᴜ.
47005020	E'yo 'dirisi ama ovᴜ ojioᴜ Kristoni, eri ekile Munguni matᴜ 'ba geri ama tiliasirile. Ama matᴜ 'ba emi vᴜ Kristo ma paria, emi ma eci emi ti Mungu be fo!
47005021	Eri 'ba Kristo ezata nipi kᴜri ezatarᴜ amasi, ama ma ofᴜ ani onyi Mungunirirᴜ eri ma alia beni.
47006001	'Dini amani azi ngaria eri be tualᴜ, ama matᴜ 'ba emi vᴜ kini emi ma a'i 'yeta anziutiri Munguni tokorᴜ kᴜ.
47006002	Te eri ‘yora, Ma eri mi etu 'yekerisi, ma ko mi aza o'du patinirisi ra. Mi lu, etu 'yekeri 'di; mi lu, o'du pataniri 'di.
47006003	Ama 'bani afa kᴜ-mᴜrᴜ 'ba ma geria e'yo alᴜni ma alia kᴜ, 'ba kazᴜ asᴜ sᴜzᴜ ama ruaa azi amani ma e'yosi kᴜ,
47006004	te e'yo dria ma alia ama ece ama onyirᴜ, 'ba azi Munguni ma aza kopi 'diyile : ovᴜzᴜ asi teza be tᴜ, inzata piyi ma alia, ocoko pie, pari ewarᴜ 'diyi pie,
47006005	cota pie, lazᴜ arurᴜri pie, otreŋa ombasiri pie, azi okporᴜ 'diyi pie, ovᴜzᴜ o'du koza kokorᴜ ini be rrari pie, ovᴜzᴜ abirisiri pie;
47006006	e'yo alatararᴜri pisi, nita pie, asi teza e'yereri pie, asi onyirᴜ pie, Orindi Alatararᴜri pie, leta lokiri kokorᴜri pie,
47006007	e'yo adarᴜri pie, okpo Munguni pie ; afa ombani e'yo kililirᴜrini 'diyi 'duzᴜ dri ndiria azini dri ejiria ;
47006008	'ba ka ama inzi ra kani ka drinza fe, ka ama ru 'yo onzi kani onyirᴜ ti. Yi ama o'da ekile 'ba 'ba icipi 'diyile, de ama 'ba adani;
47006009	ekile 'ba nile kᴜ 'diyile, de 'ba ni ama tᴜ; ekile 'ba drapi dra 'diyile, te mi lu, ama de idrirᴜ; ekile 'ba cole co imbatasi 'diyile, te lini dra ama dria kᴜ;
47006010	ekile 'ba candi be 'diyile, de ama ayiko be o'du driasi; ekile'ba aliorᴜle, te lonyi fezᴜ 'ba kakaᴜ dri ; ekile 'ba afa kokorᴜle, de ama afa dria ma e'ipini.
47006011	Ama zi tile amani mgborᴜ e'yo 'yozᴜ emi tia, emi 'ba Korintoa 'diyi la; asi amani ovᴜ walarᴜ.
47006012	Emi isuni pari wererᴜ dri fupi kᴜri ama asia kᴜ, te emi isu pari wererᴜri bani ava emi ngᴜlᴜpi ma asiari ma alia.
47006013	Curu'do emi ma ofe arotini tro tro—ma 'yo emi tia ekile anzi ma tiarile—emi ma zi vini emi asi walarᴜ indi fo!
47006014	Emi ma eci emi ovᴜzᴜ 'ba a'ipi kᴜ 'diyi ma azirᴜ kᴜ. Te onyi pi i emᴜ tualᴜ onzi be ngoni ngoni ya? Diza pi i eci ini be ngoni ngoni ya?
47006015	Kristo pi Beliali be yi e'yo a'i alᴜ ngoni ngoni ya? 'Ba a'ipiri ma esele ovᴜ 'ba a'ipi kᴜri be tualᴜ ngoni ngoni ya?
47006016	Hekalu Munguni pi i eci wura inzile inzi 'diyi be ngoni ngoni ya? A'disikᴜ ama ovᴜ hekalu Mungu idrirᴜrini; ekile Munguni 'yolerile, Ma nga ovᴜ yi ma alia, azini ma nga aci yi ma eselia, ma nga ovᴜ Mungu yini, yi nga ovᴜ 'ba mani.
47006017	E'yo 'dirisi emi efᴜ yi eseliasi, emi co emi esele yi be re, Opi ‘yora, emi ma elo afa alatara kokorᴜri kᴜ; te ma nga emi a'i ra,
47006018	ma nga ovᴜ emi ma Atarᴜ, emi nga ovᴜ ma anzipirᴜ azini ma ezopirᴜ, Opi Okpo dria beri 'yo ra.
47007001	Amani ovᴜle aziza 'diyi berisi, 'ba mani lele 'diyi, ama ma oji ama ngᴜlᴜpi ondi rua pini orindi berisi dria, e'yo alatararᴜ 'yezᴜ dria fu dri ci rᴜta Mungu rᴜzᴜri ma alia.
47007002	Emi fe pari ama dri emi asia; ama 'yeni 'ba alᴜni onzi kᴜ, ama ezani 'ba alᴜni kᴜ, ama nyani 'ba alᴜni ma afa lokirisi kᴜ.
47007003	Ma 'yoni e'yo 'diri emi ma e'yo lizᴜ onzi kᴜ, te ma 'yo ndra emi tia okorisi 'bo kini emi ovᴜ ama asia, amani drazᴜ emi be azini ovᴜzᴜ idrirᴜ emi be tualᴜ.
47007004	Ma olᴜ emi tia mgborᴜ, ma enya ma e'yo eminisi tᴜ; ma ga tre asi omizasi. Inzata amani ma alia dria, ayiko ga ma asia tre tre.
47007005	Te ama ka eca Makedoniaa ti, ama rua lini ava kᴜ, inza ama pari dri dria—amve omba indi, alenia uri indi.
47007006	Te Mungu 'ba e'yere 'diyi ma asi omipiri omi ama asi Titoni ecalerisi;
47007007	te erini ecalerisi a'dule kᴜ, te omi vini ama asi indi asi omiza nde emini eri ma asi omizᴜrisi, eri ka ava eminiri pi ma e'yo olᴜ ama tia, candi emini pie, asi avarᴜ emini masiri be, 'dini ma ovᴜ ani ayikosi aga ra.
47007008	Ma ka ndra candi fe emi dri waraga manisi, ma ojani di ani ma asi e'yo 'dirisi kᴜ, ma ka ndra ovᴜ candi be okorisi ti, a'disikᴜ ma ndre waraga nde 'dari fe ndra candi emi dri, ka tro o'du were a'dule ti.
47007009	Te curu'do ma ovᴜ ayikosi, emini ovᴜle candi berisi kᴜ, te candi eminini emi jile kpere cazᴜ asi ojaza vᴜrisi; a'disikᴜ candi emini ovᴜ candi Munguni feleniri'i, ka'dini ama 'yeni emi onzi alᴜni kᴜ.
47007010	'Dini candi Munguni feleniri 'ba asi oja pata 'bani ani yi asi ojazᴜ vile dika kᴜri vᴜ; te candi nyakuni fele-niri eri dra fe.
47007011	'Dini mi lu, e'yo nde candi emini Munguni feleniri, eri 'ye emi asia ava amborᴜ 'dopi 'doni ya, e'yo e'daza pie, asi veza pie, uri pie, asi 'baza avasiri pie^ ava e'yo 'yezᴜri pie, e'yo liza pie dria! Geri driasi emi o'bi ndra emi ecezᴜ ovᴜzᴜ alarᴜ e'yo 'diri ma alia.
47007012	'Dini ma si ndra waraga emi vᴜ ra 'bo, te ma sini e'yo nde 'ba onzi 'yepiri ma e'yosi kᴜ, kani 'ba yini e'yo onzi 'yele vᴜniari ma e'yosi kᴜ indi, te leta emini ama vᴜri ma ovᴜ ecezarᴜ emi vᴜ Mungu ma milia ani beni.
47007013	E'yo 'disi ama isu asi omiza ra. Azini asi omiza amani ma alia. ayiko Titoniri fe vini ayikoni ama fuzᴜ aga ra indi, a'disikᴜ eri ma orindini okpo o'dirᴜ isule emi dri driarisi.
47007014	'Dini ma ka ndra ma enya eri ma milia emi ma e'yosi, ma ovᴜni ani drinzasi kᴜ; te ekile ndra amani e'yo dria 'yole emi tia adarᴜ-rile, 'dinile enyaza amani ama enyazᴜ Tito ma miliari eca adarᴜ indi.
47007015	Azini leta avasi eriniri aga tᴜ emi vᴜ, erini e'yo eriza emi driani emini eri a'izᴜ urisi azini rua yaza beri ma e'yo egaria.
47007016	Ma ovᴜ ayikosi a'disikᴜ e'yo dria ma alia ma asi otini emi e'yosi kᴜ.
47008001	Te adripi, ama fe emini 'yeta anzutiri Munguni ovᴜpi fezarᴜ kanisa Makedoniaa 'diyi ma aliari ma e'yo nizᴜ,
47008002	kini yini ndra ovᴜria o'bizarᴜ inzata kakaᴜsi, ayiko yini agapi tᴜri pi alio yini nyanyari be ere i drile cazᴜ kpere yini afa feza lonyirᴜ tᴜ feria asi alᴜsi.
47008003	Ma 'ba e'yo yini ma eti nzepiri, yi fe afa feza yini ceni yini ecolerile, azini aga yini ecole feleri ra indi,
47008004	ama zizᴜ matᴜsi tᴜ 'yeta anzutiri 'diri pi ma e'yosi, ti ecita 'ba alatararᴜ 'diyi ma aza kozᴜri be—
47008005	te yi 'ye 'dini ekile amani ndra egalerile kᴜ, te okorisi yi fe yi ngᴜlᴜpi Opi dri azini ama dri Munguni lelerile.
47008006	Ka'dini ama azi e'yo Tito tia kini ekile erini e'yo 'diri e'dole okorisirile, 'dini eri ma fe vini 'yeta anzutiri 'dirini i 'yezᴜ i paria 'yeke emi alia indi.
47008007	Te ekile emini agale drile e'yo driasirile—a'ita pisi, e'yo 'yoza pie, nita pie, asi avarᴜ dria pie, leta avasi emini ama vᴜri pie—emi ne onyirᴜ emi ma aga drile 'yeta anzutiri 'dirisi indi.
47008008	Ma 'yoni azitasi kᴜ, te 'ba azini ma ava ma e'yosi ma le leta emini o'bi, kani eri adarᴜ yani.
47008009	Te emi ni 'yeta anzutiri Opi amani Yesu Kristoniri, erini ovᴜria afa e'irᴜri ti, e'yo eminisi eri eca ndra aliorᴜ, 'dini alio erinisi emi ma eca afa e'ipirᴜ beni.
47008010	Te e'yo 'diri ma alia ma fe egata mani 'di: e'yo 'diri si emi onyirᴜ, te emi e'do oko eli ajerisi e'yo 'diri 'yezᴜ a'dule kᴜ, te lezᴜ 'yezᴜ indi.
47008011	Te curu'do emi ma de e'yo nde 'yezᴜ ra, 'dini ekile emini ovᴜle ava be e'yo 'diri lezᴜrile, 'dinile emi ma de 'yezaniri ra, ekile afani ovᴜle emi vᴜ cirile.
47008012	A’disikᴜ ava ka ovᴜ 'ba asia indi, eri ovᴜ a'izarᴜ ekile afani ovᴜle 'ba nde vᴜ indirile, te ekile afani ovᴜle eri vᴜ yorile kᴜ.
47008013	Ovᴜni kini 'ba azini ma li yini ava, de emi emini emi ecandiria, 'dini kᴜ;
47008014	te afani ovᴜzᴜ tro tro, afa emini ovᴜzᴜ yi be tre 'diyi ma ko alio yini ma aza ewu curu’dorisi, 'dini afa yini ovᴜzᴜ yi be tre 'diyi ma nga di alio emini ma aza ko beni, e'yo ma ovᴜ ani tro tro.
47008015	Ekile erini ovᴜle sizarᴜrile, 'Ba afa okᴜpi amborᴜri kᴜni jolokoni kᴜ, te 'ba afa okᴜpi wereri, afa erini eceni kᴜ.
47008016	Te awa'difo Mungu vᴜ erini ava nde alᴜ e'yo eminisi 'diri 'bale Tito ma asiarisi.
47008017	'Dini eri a'i e'yo aziza amani ra, te erini ovᴜle ava be tᴜ aga rarisi, eri fᴜ mu emi vᴜ ceni.
47008018	Ama pe adripi 'bani inzile e'yo bari ma alia kanisa dria vᴜsiri ma ti eri be indi;
47008019	te 'disi a'dule kᴜ, te kanisa pe eri acizᴜ ama be tualᴜ 'yeta anzutiri amani azini ngale inzita fezᴜ Opi dri, azini ava ama asiari ecezᴜ 'diri ma alia.
47008020	E'yo amani lele kᴜri 'di, 'ba azini ma sᴜ ani asᴜ ama ruaa afa feza fele alesi amani azini ngalerisi kᴜ,
47008021	te 'dini ama le e'yo ovᴜpi kililirᴜ 'diyi 'ye Opi ma milia a'dule kᴜ, te 'ba ma milia indi.
47008022	Azini ama pe vini adripi amani, amani isule ava be pale kakaᴜ e'yo kakaᴜ ma aliari ma ti yi be tualᴜ, te curu'do eri ovᴜ avarᴜ tᴜ aga dria a'disikᴜ erini ovᴜle a'ita be amborᴜ emi vᴜrisi.
47008023	'Ba alᴜ ka e'yo Titoni zi, eri ovᴜ 'ba ti ecipi ma beri, azini 'ba azi ngapi ma be tualᴜ emi driri; 'ba ka e'yo adripi amani 'diyini zi, yi ovᴜ 'ba kanisani tini opeleni 'diyirᴜ, yi diza Kristoni.
47008024	E'yo 'dirisi emi ma fe yi dri eceta leta avasi eminiri pi ecezᴜ, enyaza amani ama enyazᴜ e'yo eminisiri be, kanisa 'diyi ma milia.
47009001	Leni ma ma si emi dri azi 'ba alatararᴜ 'diyi ma aza kozᴜri ma e'yo kᴜ,
47009002	a'disikᴜ ma ni ava emi asiari ra, ava nde ma e'yosi ma enya ma emisi 'ba Makedoniaa 'diyi ma tia, kini Akaya ovᴜ edezarᴜ ngonde eli alᴜ pi 'bo; azini ava emini fe 'ba kakaᴜ ma asini engazᴜ ra.
47009003	Te ma pe adripi nde 'diyi ma ti, e'yo amani ama enyazᴜ emi ma e'yosiri kazᴜ cazᴜ toko e'yo 'dirisi kᴜ beni, emi ma ovᴜ di ani edezarᴜ ngonde ekile mani 'yolerile;
47009004	'ba Makedoniaa 'diyi ma azi ka nga mu ma be, ka nga emi isu edekokorᴜ, drinza ngani ama bi kᴜ amani asi 'bale 'dinirisi kᴜ ya? (ma ka tro 'yo emi'i kᴜ ti).
47009005	E'yo 'dirisi ma ega onyirᴜni ma ma azi e'yoni adripi 'diyi ma tia yi ma mu emi vᴜ drile, ma ede afa feza avasi emini azile okorisiri drio, 'dini eri ma ovᴜ ani ngonde, ekile afa fele avasirile, ekile afa 'bani pale parile kᴜ.
47009006	Te ma 'yo 'dini: 'ba ori ripi endrasiri nga afa lo were endrasi, te 'ba ori ripi asi avasiri nga afa lo pi asi avasiri be indi.
47009007	'Ba ma 'ye ekile erini e'yoni otᴜle i asiarile, candisi kᴜ, kani 'bani omile omirisi kᴜ, a'disikᴜ Mungu le 'ba fepi ayikosiri'i.
47009008	Azini Mungu eco 'yeta anzutiri dria agapi tᴜri fezarᴜ emi dri, 'dini emi'i ovᴜpi afa dria dri fupi emi dri ci o'du dria e'yo driasiri be 'diyi, ma aga ani azi onyirᴜ ma alia dria.
47009009	Ekile erini ovᴜle sizarᴜrile, Eri awa afa erini, eri fe 'ba aliorᴜ dri; onyi erini ovᴜ kpere 'dani.
47009010	Te eri'i ori fepi 'ba ori ripiri dri, anya be nyazarᴜri, nga ori riza fe emi dri, nga eri ere fudri ci, nga onyi emini ma efi 'yaza fe ezᴜzᴜ indi;
47009011	emini ani ecazᴜ ovᴜzᴜ afa e'irᴜ e'yo dria ma alia, afa feza dria fezᴜ asi onyirᴜsi, asi onyirᴜ nde nga vini awa'difo ji Mungu vᴜ e'yo amanisi.
47009012	A'disikᴜ azi 'ba aza kozᴜ 'diri koni 'ba alatararᴜ 'diyi ma alio ma aza a'dule kᴜ, te eri aga drile kpere Mungu vᴜ indi, 'ba kakaᴜni awa'difo fele eri dririsi.
47009013	'Dini yini emi amaria azi 'ba aza kozᴜ 'diri ma alia, yi inzi Mungu e'yo eriza emini, emini e'yo barᴜ Kristoni e'dalerisi, azini afa feza emini fele yi dri azini 'ba dria dri asi avasirisi;
47009014	yi ma ngᴜlᴜpi indi adri Mungu zi emisi, emi ma avani yi vale tᴜ, 'yeta anzutiri Munguni agapi tᴜ emi vᴜri ma e'yosirisi.
47009015	Awa'difo Mungu vᴜ afa feza erini 'ba ndepi 'yozasi rarisi!
47010001	Te ma'i Paulo, ma emi zi asi afᴜ kokorᴜ Kristonisi, azini e'yo e'yererᴜ erinisi indi—ma'i ovᴜpi e'yere emi eselia mani ovᴜria emi miliari, te mani ovᴜria emi be reria ma ovᴜ asi okporᴜ be emi vᴜ—
47010002	ma matᴜ 'ba emi vᴜ, mani ngaria ovᴜria emi eselia indi ma ma ece asi okporᴜ asi teza be, ekile mani egale ovᴜzᴜ okporᴜ 'ba azini egapi kini ama aci ruasi 'diyi vᴜrile, 'dini kᴜ.
47010003	Te ama ka aci rua ma alia ti, ama 'bani omba rᴜasi kᴜ,
47010004	a'disikᴜ afa ombani amani 'diyi ovᴜni afa ruani kᴜ, te yi okporᴜ Mungusi pari okporᴜ 'diyi asᴜzᴜ va.
47010005	Ama agata gaza asᴜ va, afa dria i 'bapi urᴜ nita Munguni ma geri ogapi 'diyi be, e'yo dria 'bani otᴜle i asia 'diyi bizᴜ ati'borᴜ Kristo ma e'yo erizᴜ;
47010006	ama ovᴜ edezarᴜ ngonde panga fezᴜ edematara dria ma e'yosi, e'yo eriza emini ka nga i 'ye raria.
47010007	Emi ndre afa ovᴜpi emi milia 'diyi. 'Ba azini ka a'i i asia kini i 'ba Kristoni, eri ma ega vini e'yo 'diri i asia dika, kini, ekile erini ovᴜle 'ba Kristonirile, ama'i ama ovᴜ 'dinile indi.
47010008	'Dini ma ka tro ma enya amborᴜ were okpo amani Opini fele emi sizᴜ uru, te emi asᴜzᴜ va kᴜri ma e'yosi ti, ma ngani ovᴜ drinzasi kᴜ.
47010009	'Dini ma leni ovᴜ emi milia ekile mani lele uri fele emi dri waraga mani silerisirile kᴜ.
47010010	A'disikᴜ 'ba nde kini, Waraga erini yi we nzizarᴜ azini okporᴜ, te ka ovᴜ indi ruani okpo kokoarᴜ, azini e'yo olᴜzaniri toko.
47010011	'Ba 'dinileri ma ega 'dini, kini, ekile amani ovᴜle e'yo sile waraga ma aliarisi amani ovᴜria reriarile, ama nga ovᴜ 'dinile 'yetasi ama ka nga ovᴜ emi eselia indiria.
47010012	'Dini ama ovᴜni asi okporᴜ be ama lazᴜ kani o'bizᴜ 'ba azini yi ngᴜlᴜpi inzipi 'diyi be trotro kᴜ. Te 'ba 'diyi yini yi ngᴜlᴜpi ma e'yo o'biria yi ngᴜlᴜpisi, azini yi ma ngᴜlᴜpi o'biria yi ma ngᴜlᴜpi be ceni ceni, yi ovᴜ ondᴜa kokorᴜ.
47010013	Te ama ngani ama enya aga o'biza amani kᴜ, te lᴜ esele Munguni awale ama driri ma o'biza vᴜsi, cazᴜ kpere emi vᴜ.
47010014	'Dini ama aseni ama ngᴜlᴜpi ma e'yo izᴜrᴜ, ekile 'ba ecapi nga emi vᴜ kᴜ 'diyile 'dini kᴜ; a'disikᴜ ama eca kpere emi vᴜ e'yo barᴜ Kristonisi okoni ama'i.
47010015	Ama enyani ama aga o'biza amani, 'ba azini ma azi okporᴜ ma e'yosi kᴜ ; te ama ovᴜ asi teza be, a'ita eminini zoria 'boria, esele amani nga ovᴜ 'bazarᴜ amborᴜ aga ra e'yo eminisi,
47010016	kpere amani ngaria e'yo bari olᴜria angᴜ emi ma kala 'daleria, amani ani ama enyazᴜ azi ovᴜpi edezarᴜ angᴜ esele o'bile 'ba azini driri ma aliari ma e'yosi 'dini kᴜ.
47010017	Te 'ba i enyapiri ma enya i Opisi.
47010018	'Dini a'ini 'ba i ngᴜlᴜpi inzipiri'i kᴜ, te 'ba Munguni inzileniri'i.
47011001	Ma le te emi ma te nga asi e'yo mani azaniri erizᴜ were. Emi te nga emi asi mani fo!
47011002	'Dini ma ovᴜ ma'yalasi emisi ma'yala Mungunirisi, te ma azi emi fezᴜ agupi alᴜ dri, mani ani emi ejizᴜ Kristo vᴜ aliria alarᴜrile.
47011003	Te ma ovᴜ urisi, ekile urini Evani icile lokiri onzi erinisirile, asisile emini kazᴜ yi ezazᴜ e'yo adarᴜ azini e'yo alarᴜ ovᴜpi Kristo ma aliari kᴜzᴜ kᴜ.
47011004	A'disikᴜ 'ba azini ka eca, ka Yesu ndᴜ amani olᴜle kᴜri olᴜ'i, kani emi a'i orindi ndᴜ ndra emini a'ile kᴜri, kani e'yo barᴜ ndᴜ ndra emini a'ile kᴜri, emi adri emi asi te onyirᴜ.
47011005	Te ma ega ma ovᴜni 'ba ti opele ambo agapi tᴜ tᴜ 'diyi ma vᴜtialerᴜ alᴜni kᴜ.
47011006	Te ma ka dri fu e'yo olᴜzasi were ti, te nitasini ma 'dini yo; ama ece e'yo 'diri e'yo driasi emi vᴜ, 'ba dria ma eselia.
47011007	Ma 'ye ndra onzi mani ma ngᴜlᴜpi 'baria wererᴜ, emini ani ovᴜzᴜ amborᴜ, mani e'yo barᴜ Munguni olᴜle emi tia tokorisi ya?
47011008	Ma opa ndra kanisa azini 'diyi ma afa, oya a'izᴜ, azi mani 'yele emi dririsi.
47011009	Te mani ovᴜria emi eselia azini ovᴜria afa kokorᴜ ti, ma ovᴜni nzizarᴜ 'ba alᴜni dri kᴜ, te adripi engapi Makedoniaa 'diyi fe ndra afa ovᴜpi ma be yo 'diyini. E'yo driasi ma mba ndra ma ta ma kazᴜ ovᴜzᴜ nzizarᴜ emi dri kᴜ, azini ma nga ma ta mba 'dini 'dani.
47011010	Ekile e'yo adarᴜ Kristonirini ovᴜle ma aliarile, 'ba alᴜni ngani enyaza mani ma enyazᴜ 'diri oga ma dri angᴜ Aka-yaaria kᴜ.
47011011	A'disi ya? Mani emi lele kᴜrisi ya? Mungu ni ra!
47011012	Te e'yo mani 'yeleri ma nga 'ye 'dani, ma ma oga ani geri 'ba geri ndapi yi e'dazᴜ trotro ekile amale, e'yo yini yi enyazᴜri ma alia 'diyi dri beni.
47011013	Te 'ba 'dinile 'diyi ovᴜ 'ba ti opele inzorᴜ, 'ba azi ngapi lokirisi, 'ba yi e'dapi inzosi ovᴜzᴜ 'ba Kristoni ti opele 'diyirᴜ 'diyi.
47011014	Te 'di ovᴜni e'yo osutarᴜni kᴜ, a'disikᴜ Satani ma ngᴜlᴜpini adri i e'da inzosi malaika dizanirirᴜ.
47011015	E'yo 'dirisi eri ovᴜni e'yo amboni kᴜ 'ba azi ngapi eri dri 'diyi ka yi e'da inzosi 'ba onyi ma azi ngapi 'diyirᴜ. Te asiza yiniri nga ovᴜ azi yinile.
47011016	Ma 'yo dika, 'Ba alᴜni ma ega kini ma azaza 'dini kᴜ; te emi ka ega 'dini ti, emi a'i di ma 'ba azazarᴜle, 'dini ma nga ani ma enya were beni.
47011017	(E'yo mani 'yoleri ma 'yoni Opini azilerisi kᴜ, te ekile mani azale azarile, mani ma asi 'baria ceni ma enyazᴜ 'dini 'di;
47011018	'ba kakaᴜni yi enyale e'yo ruanisirisi, ma'i ma nga vini ma enya indi.)
47011019	A'disikᴜ emi adri emi asi te 'ba azazarᴜ 'diyi vᴜ ayikosi, emini ovᴜle ondᴜa berisi!
47011020	A'disikᴜ emi adri emi asi te 'ba azini ka emi 'ba ati'barᴜ, ka emi afa onya, ka emi obi, ka i ngᴜlᴜpi 'du 'ba uru, ka emi mile osa.
47011021	Ma 'yo drinza fezᴜ, ekile ama ndra okpo kokorᴜle. Te 'ba azini ma asi ka ovᴜ okporᴜ —ma 'yo ekile azazarᴜle—ma asini vini alᴜ ovᴜ okporᴜ indi.
47011022	Yi 'ba Ebraniani ya? Ma'i alᴜ indi. Yi 'ba Israelini ya? Ma'i alᴜ indi. Yi ori Iburahimuni ya? Ma'i alᴜ indi.
47011023	Yi 'ba Kristo ma azi ngapi 'diyi ya? Ma 'yo ekile 'ba azazarᴜle—ma bani drile ; ma azi okporᴜ ma alia aga ra, arujo ma alia aga ra, cota ma alia aga ra, dra ma alia pale kakaᴜ.
47011024	Pale towi, 'ba Yahudini co ma ninisi kali na drini oromi, kali na drini oromi.
47011025	Pale na co ma kalisi; pale alᴜ o'be ma onisi. Pale na ogmu nyo i ma be ; ini rra, etu zu, ma ovᴜ yi alirᴜ ma alia 'dani;
47011026	ma ovᴜ acita alia pale kakaᴜ, ma ovᴜ ndra dra sia ogogo yi ara ma alia, ma dra sia 'ba afa opapi 'diyi dri, ma dra sia ori'ba mani 'diyi dri, ma dra sia 'ba Jururᴜ 'diyi dri, ma dra sia aku amborᴜ ma alia, ma dra sia asea, ma dra sia miri alia, ma dra sia adripi inzorᴜ 'diyi dri;
47011027	azi okporᴜ pisi rua suza be, ovᴜzᴜ o'du koza kokorᴜ pale kakaᴜ, abiri pisi yi avijo be, ovᴜzᴜ nyaka kokorᴜ pale kakaᴜ, egbe pisi ovᴜzᴜ pililirᴜri be.
47011028	Candi amve 'diyi ma dria, candi i epapi ma asia o'du driari indi, eri asi otiza mani kanisa dria 'diyi ma e'yosiri'i.
47011029	A'dini okpo kokorᴜni ya? Ma vini okpo kokorᴜ indi kᴜ ya? Yi fe a'dini abazᴜni ya? Ma asi veni ani indi kᴜ ya?
47011030	Ka le ma ma enya ma, ma nga ma enya okpoako mani ma e'yosi.
47011031	Mungu Opi Yesu ma Ati, ovᴜpi inzizarᴜ 'dani 'daniri, ni ra ma lini inzo kᴜ.
47011032	Gavena Damasikiaa ovᴜpi opi Areta ma palaari te ndra aku Damasikiaari ma agei, lezᴜ ma bizᴜ,
47011033	te yi esi ma va acalaka alia, derisa abi ma aliari ma talasi, 'dini ma pa ma eri dri ra.
47012001	Ma ma enya ma ra, ka 'ba si 'yezarᴜ 'dini kᴜ ti; te ma nga ca afa ndreza piyi ma e'yo 'yozᴜ eceta Opini be.
47012002	Ma ni 'ba azini Kristo alia, vᴜtinia eli mᴜdri drini su aga curu'do 'bo, 'du 'ba 'diri, ji pi kpere 'bu nari alia—kani rua be yani, ma nini kᴜ, kani rua kokorᴜ yani, ma nini kᴜ, Mungu ni ra.
47012003	Azini ma ni 'ba 'dinile 'diri—kani rᴜa be yani, kani rua kokorᴜ yani, ma nini kᴜ; Mungu ni ra—
47012004	'du eri ji pi Paradisia, azini eri eri e'yo 'bani ecole 'yozarᴜ kᴜ, ovᴜpi azizarᴜ 'ba ma 'yo kᴜ 'diyi.
47012005	Ma nga ma enya 'ba 'dinileri ma e'yosi ra, te ma ngani ma enya ma ngᴜlᴜpi ma e'yosi kᴜ, pe lᴜ okpoako mani ma e'yosi a'dule.
47012006	Te ma ka le ma enya ra ti, ma ngani ovᴜ azazarᴜ kᴜ, mani ngale e'yo adarᴜ 'yole'irisi. Te ma ovᴜ urisi, 'ba azini kazᴜ egazᴜ ma onyirᴜ aga e'yo erini ndrele ma alia kani erile ma vᴜri ra 'dini kᴜ.
47012007	Te ma kazᴜ ovᴜzᴜ afᴜsi aga ra, eceta 'diyini ovᴜle amborᴜ tᴜrisi kᴜ, fe ma dri oci ruaari, 'di ojioᴜ Satanini ma cozᴜri, ma kazᴜ ovᴜzᴜ afᴜsi aga ra kᴜ.
47012008	E'yo 'dirisi ma 'ba matᴜ Opi vᴜ pale na, oci nderi ma kᴜ ma ra;
47012009	te eri 'yo ma tia, 'Yeta anzu-tiri maniri fu dri mi dri ra, a'disikᴜ okpo mani ca i paria 'yeke okpoako ma alia. E'yo 'disi ma bani nga ma enya okpoako mani ma e'yosi ayikosi aga ra, okpo Kristoni ma ovᴜ ma dria ma a'bᴜzᴜ ani beni.
47012010	E'yo 'dirisi ma a'i okpoako pi ayikosi, egaŋa yini ma 'yezᴜ onziri pie, e'yo ewarᴜ 'diyi pie, inzata pie, candi pie, e'yo Kristonisi; a'disikᴜ ma ka ovᴜ okpo kokorᴜ, isu de ma okpo be.
47012011	Ma eca azazarᴜ 'bo! Te emi omi ma emi'i, de isu onyironi emi ndra ma inzi ra. A'disikᴜ ma ovᴜni 'ba ti opele ambo agapi tᴜ tᴜ 'diyi ma vᴜtialerᴜ alᴜni kᴜ, ma ka tro ovᴜ 'ba tokoniti.
47012012	Te eceta 'ba ti opelerini 'ye yi ndra emi eselia asi teza dria be, eceta piyisi, tali pie, tali okporᴜ 'diyi pie.
47012013	E'yo emi 'bapi kanisa azini ma vᴜtialerᴜri ngori ya? Eri kiri mani ma 'bazᴜ emi dri nzizarᴜ kᴜri'i kᴜ ya? Emi kᴜ onzi mani 'diri!
47012014	Mi lu, 'di pale na mani ovᴜzᴜ ngonde muzᴜ emi vᴜri. Te ma ngani ovᴜ nzizarᴜ emi dri kᴜ, a'disikᴜ ma ndruni afa emini kᴜ, te emi'i ; te le anzi ma mba afa ma ta 'ba yi tipi 'diyi dri kᴜ, te bani 'ba yi tipi 'diyi yi ma mba afa ma ta anzi drini.
47012015	'Dini ma nga di ma afa fe ayikosi tᴜ, azini vini ma ngᴜlᴜpi fe teketeke indi, orindi emini ma e'yosi. Leta maniri ka zo drile aga ra, leta eminiri anu anu ya?
47012016	Ma ovᴜ di 'dini, ma 'bani ma nzizarᴜ emi dri kᴜ 'bo, te mani ovᴜria ondᴜa onzi be ma bi emi lokirisi.
47012017	Ma nya afa emini onzi 'ba mani tini opele emi vᴜ 'diyi ma azisi ra ya?
47012018	Ma azi ndra Titoni, azini ma pe adripi nderi ma ti muzᴜ eri be. Tito nya emi afa onzi ra ya? Ama acini orindi alᴜsi kᴜ ya? Azini pamvᴜ alᴜsi kᴜ ya?
47012019	Emi ega ecazᴜ kpere curᴜ'do ama e'yo amaniri ma eti nze emi tia, e'yo ama driari trᴜzᴜ ya? Mungu ma milia ama 'yo Kristo alia, te 'ba mani lele 'diyi la, ama e'yo dria 'yo emi sizᴜ urᴜ.
47012020	Te ma rᴜ kani mani muria ma ngani emi isu mani lelerile kᴜ, azini emi ngani vini ma isu ekile emini lelerile kᴜ yani ; awata pi kazᴜ ovᴜzᴜ indi, ma'yala pie, adra pie, agata gaza pie, ajidimara pie, ru ndroza pie, afᴜ 'bani yi ipizᴜri pie, awata saarᴜri pie kᴜ.
47012021	Ma ovᴜ urisi mani muria dika Mungu mani kazᴜ ma omvizᴜ ele emi milia kᴜ, ma kazᴜ 'ba kakaᴜ ezapi 'bo 'diyi ma azi owᴜzᴜ kᴜ, yi asi ojapi kᴜ e'yo alatara kokorᴜri kᴜpi, ali 'baza pie, mile aci yini 'yeleri pie kᴜ 'diyi.
47013001	'Diri pale na mani muzᴜ emi vᴜri. E'yo driani nga pa so e'yo efᴜpi 'ba e'yo eti nzepi iri kani na 'diyi ma tiliarisi.
47013002	Ma li ndra 'ba e'yo ezapi 'bo 'diyi pi ma bilendu 'ba acepi 'diyi be dria, ma vini yi ma bilendu li curu'do mani ovᴜria yi ma eselia yoria, ekile mani 'yele ndra o'du mani ovᴜzᴜ yi ma eselia pale iri 'dasirile, kini ma ka nga mu dika, ma ngani yi kᴜ asi ndrizasi kᴜ—
47013003	a'disi-kᴜ emi le Kristo e'yo 'yopi ma aliari ma eceta ni. Eri ovᴜni emi vᴜ okpo kokoro kᴜ, te eri okporᴜ emi alia.
47013004	Di ndra eri pati rᴜaa okpoakosi, te eri ovᴜ di idrirᴜ okpo Mungunisi. 'Dini ama ovᴜ okpo kokorᴜ eri alia, te ama nga ovᴜ idrirᴜ eri be okpo Mungunisi kpere emi vᴜ.
47013005	Emi o'bi emi ngᴜlᴜpi, kani emi ovᴜ a'ita ma alia ya. Emi o'bi emi ngᴜlᴜpi ceni. Kani emi nini emi ngᴜlᴜpi ma e'yo, kini Yesu Kristo ovᴜ emi alia indiri kᴜ ya?—ka'dini kᴜ, emi 'ba agapi o'bitasi kᴜ 'diyirᴜ!
47013006	Te ma 'ba asi, emi nga ni kini ama ovᴜni 'ba agapi o'bitasi kᴜ 'diyirᴜ kᴜ.
47013007	Te ama adri Mungu zi kini emi ma 'ye onzi alᴜni kᴜ—amani lezᴜ ama e'dazᴜ ekile 'ba agapi o'bitasi ra 'diyile 'dini kᴜ, te emi ma 'ye ani e'yo ovᴜpi onyirᴜri, ama ka e'da ekile 'ba agapi o'bitasi kᴜ 'diyile ti.
47013008	A'disikᴜ ama ovᴜni okpo be e'yo alᴜni 'yezᴜ e'yo adarᴜri fᴜzᴜ kᴜ, te e'yo adarᴜri ma aza kozᴜ.
47013009	'Dini ama ovᴜ ayikosi, ama ka ovᴜ amani okpo kokorᴜ, te emi emini okpo be. E'yo amani zile Mungu tiari eri 'di'i, emini cazᴜ kililirᴜ kpere tiniari'i
47013010	E'yo 'disi ma si e'yo 'diyi, mani de ovᴜria emi eselia yoria, 'dini mani ngaria ovᴜria emi be indiria, ma ma 'ye okposi okpo Opini fele ma dri emi sizᴜ urᴜ te anzᴜzᴜ va kᴜrisi kᴜ.
47013011	E'yo asizᴜri 'di, ma adripi, ma zi di emi ci ci. Emi ma ede di e'yo emini kililirᴜ, emi ma a'i asi omiza 'diri fo, emi ma ovᴜ asi alᴜsi, emi ma ovᴜ asi anzurᴜ be, te Mungu leta avasirini azini asi anzurᴜniri nga ovᴜ emi be.
47013012	Emi zi emi emi eselia o'deza ava alatararᴜnisi.
47013013	'Ba alatararᴜ dria zi emi ci ci.
47013014	'Yeta anzutiri Opi Yesu Kristoni pi, ale Munguni pie, ti ecita Orindi Alatararᴜni pie, ma ovᴜ emi be dria.
48001001	Paulo 'ba ti peleri—ti pezaniri engani 'ba vᴜ kᴜ, ovᴜni geri 'ba vᴜrisi kᴜ, te Yesu Kristosi, azini Mungu Ata eri engapi 'ba draza eseliarisi indi—
48001002	adripi dria ovᴜpi ma be 'diyi pie, Kanisa Galatiaa 'diyi vᴜ:
48001003	'Yeta anzutiri pi ma ovᴜ emi vᴜ asi anzurᴜ be engazᴜ Mungu Ata pi vᴜ Opi Yesu Kristo be,
48001004	eri fe i ngᴜlᴜpi azi onzi amanisi, eri ma onze ama ewu onzi curu'dori ma alia beni, ekile Mungu ama Atani lelerile;
48001005	diza ma ovᴜ eri vᴜ ewu vᴜsi ewu vᴜsi. Amena.
48001006	Ma osu tᴜ emini emi ojale mbelerᴜ 'doni, 'ba emi omvepi 'yeta anzutiri Kristoni ma aliari kᴜzᴜ, e'yo barᴜ andiniri a'izᴜ 'dinirisi—
48001007	eri andini yo, te 'ba azini emi asi ezapi 'diyi indi, yi le e'yo barᴜ Kristoniri ojazᴜ ndᴜ.
48001008	Te ka tro ama'i, kani malaika 'buari ti, ka e'yo barᴜ andini olᴜ emi tia pe lᴜ kiri amani olule emi tia 'bori'i, eri ma ovᴜ trizarᴜ.
48001009	Ekile amani 'yole oko 'borile, ma 'yo dika curu'do 'dini, 'Ba azini ka e'yo bari ma andi olᴜ emi tia'i, ka ovᴜ emini a'ile 'bori'i kᴜ, eri ma ovᴜ trizarᴜ.
48001010	Curu'do ma le 'ba ma inzi ma, kani ma le Mungu ma inzi mani ya? Kani ma o'bi ayiko fezᴜ 'ba dri ya? Ma ka te ayiko fe 'ba dri 'dani, te'do ma ovᴜni ati'bo jeza Kristoni kᴜ.
48001011	Te ma fe emi ma ni, adripi, kini e'yo bari mani olᴜleri engani 'ba vᴜ kᴜ.
48001012	Ma a'ini eri 'ba vᴜ kᴜ, 'ba ada imbani mani eri Onizᴜni kᴜ indi, te Yesu Kristo ece eri ma dri ecetasini.
48001013	Te emi eri adriza ndra mani inzita 'ba Yahudini ma aliari ma e'yo 'bo, kini ma adri ndra kanisa Munguni inza aga ra, ma eza eri ra;
48001014	azini kini inzita 'ba Yahudini ma alia, ma aga agyi mani ovᴜzᴜ yi be anziazirᴜ suru mani ma alia 'diyi kakaᴜ ra, azita ama a'bipini idrile 'diyi ma avani ma vale tᴜ tᴜrisi.
48001015	Te o'du Mungu ma pepi ndᴜ engazᴜ ma andri ma opojoa, ma omvepi 'yeta anzutiri erinisirini
48001016	lezᴜ Mvi erini ecezᴜ ma alia, ma ma olᴜ ani e'yo bari erini 'ba Jururᴜ ma eselia benirisi, o'du 'dasi coti ma ecini ti e'yo nzezᴜ 'ba rua ari beri be kᴜ,
48001017	ma tuni vini Yerusalemua 'ba ovᴜpi ti pelerirᴜ ma drilia oko 'diyi vᴜ kᴜ indi, te ma fᴜ mu Arabua ; ma nga emvi dika Damasikia ndo.
48001018	Vilerisi, eli na ma vᴜtia, ma nga tu uru Yerusalemua Kefani nizᴜ, ma nga ovᴜ eri be o'du mᴜdri drini towi.
48001019	Te ma ndreni 'ba ti opele 'diyi ma azini alᴜni kᴜ, pe kiri lᴜ Yakobo Opi ma adri'i.
48001020	(Mi ndre, Mungu ma milia, ma lini inzo e'yo mani sile emi vᴜ 'diyisi kᴜ!)
48001021	Vᴜtinia ma mu angᴜ Suria pi ma ageia Kilikia beria ndo.
48001022	Te kanisa Yudiaa ovᴜpi Kristo ma alia 'diyi nini ndra nga ma mile kᴜ;
48001023	yi eri kiri bilesi a'dule kini, 'Ba ndra ama inzapiri, eri curu'do a'ita ndra erini ezaleri ma e'yo olᴜ'i.
48001024	Yi fe diza Mungu dri e'yo manisi.
48002001	Vilerisi eli mᴜdri drini su ma vᴜtia ma nga tu Yerusalemua dika Baranaba be, Titoni 'duzᴜ jizᴜ ma be indi.
48002002	Te ma tu Munguni e'yoni ecele ma dririsi; ma e'da e'yo bari mani olᴜle 'ba Jururᴜ ma eseliari yi dri (te ndindirᴜ, 'ba e'daza ma inilia), kani nzᴜta mani curu'dori pi andrari be yi toko yani.
48002003	Te Tito ovᴜpi ma berini tro ovᴜzᴜ Girikioᴜ-niri ti, yi omini eri okposi agele liza a'izᴜ alᴜni kᴜ.
48002004	Te eri ovᴜ 'dini adripi inzorᴜ ofile ndindirᴜ, efipi ecapi ndindirᴜ trᴜta amani amani ovᴜzᴜ eri be Yesu Kristo ma aliari ma e'yo mbazᴜ, yi ma oja ama ati'barᴜ beni, 'diyi ma e'yosi—
48002005	te ama 'bani ama yi ma palaa yi inzizᴜ kani etu alᴜ 'dipi ra 'dinini kᴜ, e'yo bari ma ada ma ta mbazᴜ emi dri 'dani ani.
48002006	Te 'ba e'daza inzile inzi 'diyi vᴜ—yi ka tro ndra ovᴜ 'ba ngonirᴜ yani ti, eri ma dri e'yo amborᴜni yo; Mungu openi 'ba kᴜ —ada, 'ba e'daza 'diyi imbani ma e'yo o'di azinisi kᴜ;
48002007	te drinisi yi ka ndre a'i e'yo bari kᴜzᴜ ma dri olᴜzᴜ 'ba agele lile kᴜ 'diyi dri ra ekile kᴜle Petero dri olᴜzᴜ 'ba agele lile ra 'diyi dririle,
48002008	(a'disikᴜ 'ba 'yepi okposi Petero vᴜ eri 'bazᴜ 'ba tini pelerirᴜ 'ba agele lile ra 'diyi vᴜri 'ye ma vᴜ okposi indi 'ba jurᴜru 'diyi vᴜ),
48002009	yini 'yeta anzutiri fele ma driri niria, Yakobo pi Kefa pie Yohana be, yi 'ba e'daza agoferᴜ 'diyi, yi fe ndra ama dri Baranaba be dri ndi ti ecitaniri, ama ma mu 'ba jururᴜ 'diyi vᴜ, te yi'irᴜni 'ba agele lile ra 'diyi vᴜ;
48002010	te e'yo alᴜ, yi le ama ma ega 'ba aliorᴜ 'diyi ma e'yo, 'di bani e'yo mani lele 'yele avasiri'i.
48002011	Te Kefani ndra ecaria Antio-kiaa ama aru ama dri eri be milia milia, e'yoni eri ndele rarisi.
48002012	A'disikᴜ de nga 'ba azini engapi Yakobo vᴜ 'diyi ecani kᴜ, eri adri nyaka nya 'ba jururᴜ be tualᴜ ra; te yi ka eca 'bo, eri nga i nze vile, nga i esele co yi be, erini 'ba agele lile ra 'diyi rᴜlerisi.
48002013	'Ba Yahudini acepi 'diyi nga 'ye lokirisi indi eri be tualᴜ, 'dini lokiri yini se vini Baranaba-ni indi.
48002014	Te ma ka ndre yi acini kililirᴜ e'yo ada e'yo barinile kᴜ, ma 'yo Kefa tia yi milia dria, Mi ovᴜpi 'ba Yahudinirᴜri ka adri 'ba jururᴜrile, te ekile 'ba Yahudinirile kᴜ, ka'dini mi 'ba jururᴜ 'diyi omi okposi adrizᴜ 'ba Yahudinirᴜ ngoni ngoni ya?
48002015	Ama ka tro ovᴜ 'ba Yahudini ma efi, 'ba jururᴜ e'yo onzi 'yepi 'diyirᴜ kᴜ ti,
48002016	te amani niria kini 'ba ovᴜni lazarᴜ kililirᴜ 'bani 'yeta azitani 'diyi 'yelerisi kᴜ te 'bani Yesu Kristoni a'ilerisi, ama'i ama a'i Kristo Yesuni ra, ama ma ovᴜ di lazarᴜ ani kililirᴜ amani Kristo a'ilerisi, amani 'yeta azitani 'diyi 'yelerisi kᴜ, a'disikᴜ 'ba rua ari beri alᴜni ngani ovᴜ lazarᴜ kililirᴜ 'yeta azitani 'diyisi kᴜ.
48002017	Te amani o'biria ovᴜria lazarᴜ kililirᴜ Kristosi, de isu ama ngᴜlᴜpi ovᴜ 'ba onzi 'yepi 'diyi, ka'dini Kristoni azi nga onzi aza kozᴜ ya? 'Dini alᴜni yo!
48002018	Te ma ka afa mani anzᴜle 'diyi si dika, ma ece ma 'ba azita ezapirirᴜ.
48002019	Te azita ndesi ma dra azita vᴜ, ma ma ovᴜ ani idrirᴜ Mungu vᴜ.
48002020	Yi di ma pati ruaa Kristo be 'bo; ma ovᴜni di idrirᴜ curu'do ma'i kᴜ, te Kristo ovᴜ idrirᴜ ma aliani; te e'yo mani curᴜ'do ovᴜzᴜ idrirᴜ rᴜasiri, ma ovᴜ idrirᴜ a'ita mani Mvi Munguni ma lepi avasi, i ma ngᴜlᴜpi fepi ma pariari a'izᴜrisi.
48002021	Ma 'bani 'yeta anzutiri Mungunirini ovᴜzᴜ toko kᴜ; te e'yo 'ba lazᴜ kililirᴜri ka ovᴜ azitasi, de di Kristo dra oye.
48003001	Emi 'ba Galatiaa ondᴜa kokorᴜ 'diyi la! A'di oso emi bileni ya, de isu ece Yesu Kristoni dizᴜ pati rᴜaari ma e'yo emi milia mgborᴜ 'bo?
48003002	Ma le e'yo alᴜ 'diri ni emi dri: Emi a'i ndra Orindi emini azita 'yelerisi kani e'yo erizᴜ a'itasirisi ya?
48003003	Emi ovᴜ ondᴜa kokorᴜ 'dini ya? Emi e'do Orindisi 'bo, curu'do emi di vini ji de e'yo ruanisi ya?
48003004	Emi ecandi emi e'yo kakaᴜsi oye ya?—eri kani oye ada yani.
48003005	Eri'i Orindi fepi emi dri azini tali okporᴜ 'yepi emi eseliari, eri 'ye 'dini emini 'yeta azitani 'yelerisi kani emini e'yo erile a'itasirisi ya?
48003006	Ekile Iburahimuni Mungu a'ile, yini eri lazᴜ kililirᴜ anirile.
48003007	Emi ma ni di ani,'ba a'ita be 'diyi yi anzi Iburahimuni.
48003008	Te e'yo siza ni drio kini Munguni nga 'ba jururᴜ la kililirᴜ a'itasi, eri nga e'yo bari olᴜ Iburahimu ma tia oko ani kini, 'Ba jururᴜ 'diyi dria yi nga drileba isu misi.
48003009	Awa'dini 'ba a'ita be 'diyi ovᴜ drilebarᴜ Iburahimu 'ba a'ita beri be.
48003010	Te otrita ovᴜ 'ba dria lepi yi papi 'yeta azitanisi 'diyi ma dria, a'disikᴜ e'yo siza kini, 'Ba dria e'yo dria ovᴜpi sizarᴜ buku azitani ma alia 'diyi 'yepi 'dani kᴜ 'diyi ma ovᴜ trizarᴜ.
48003011	'Dini e'da i mgborᴜ kini yi ngani 'ba la kililirᴜ azitasi Mungu ma milia alᴜni kᴜ; a'disikᴜ kini, 'Ba kililirᴜri nga ovᴜ idrirᴜ a'itasi;
48003012	te azita nde ovᴜni a'itasi kᴜ, te 'Ba azita 'yepiri nga ovᴜ idrirᴜ azita ndesini.
48003013	Kristo je ama ama onzezᴜ otrita azita ndeni ma alia, 'ba i otrizarᴜ ama paria—a'disikᴜ e'yo siza kini, 'Ba dria alᴜ alᴜ yini dile pati rᴜaari ma ovᴜ trizarᴜ—
48003014	'dini drileba Iburahimuniri ma ca 'ba Jururᴜ 'diyi vᴜ Kristo Yesu ma alia ani, ama ma bi vini aziza Orindiniri a'itasi indi.
48003015	Adripi, ma e'yo 'bani 'yo: ka tro eri aziza 'baniri ti, ka e'yoni a'i 'bo, 'ba alᴜni eri ojapi toko kani e'yo azini erepi driniani yo.
48003016	'Yo ndra aziza nde 'diyi Iburahimu pi ma tia ori'ba erini be. 'Yoni, Ori'ba 'diyi ma tia, ekile 'ba kakaᴜ ma tiarile 'dini kᴜ; te ekile 'ba alᴜ ma tiarile, kini, Ori'ba miniri ma tia, 'diri Kristo'i.
48003017	E'yo mani 'yoleri 'di: azita emupi eli tᴜrᴜ su drini kali na aziza ma vᴜtia nderi 'bani aziza Munguni e'yoni a'ile okporᴜ drio 'bori okpo kokorᴜ, e'yo Munguni azileri 'bazᴜ tokorᴜ, 'dini kᴜ.
48003018	Awᴜrᴜso ka ovᴜ e'yo azitanisi, eri ovᴜni nga 'dani azizasi kᴜ; te Mungu fe eri avasi Iburahimu dri azizasi 'bo.
48003019	Ka'dini 'ba azita a'disi ya? O'ba eri ezata ma e'yosi ecazᴜ kpere ori'ba nde aziza azizᴜ tiniarini emuria; azi eri malaikasi geri 'ba pa sopi 'ba asalaa e'yo edepiri ma driasi.
48003020	Te 'ba pa sopi 'ba asalaa e'yo edepiri edeni 'ba alᴜsi kᴜ; te Mungu eri alᴜ.
48003021	Azita pi yi ofu yi aziza Munguni azile 'diyi be ra ya? 'Dini alᴜni kᴜ ; azita ecopi idri fepiri ka ndra ovᴜ fezarᴜ, te'do ndra e'yo 'ba lazᴜ kililirᴜri ovᴜ azitasi ada.
48003022	Te e'yo siza ombe afa dria e'yo onzi ma palaa 'bo, aziza ma ovᴜ ani fezarᴜ 'ba a'ipi 'diyi dri beni a'ita yini Yesu Kristo a'izᴜrisi.
48003023	De nga a'ita nde emuni kᴜ, mba ama ta ombezarᴜ arujoa azita ma palaa, a'ita ngapi i ecepi vilerisiri tezᴜ.
48003024	'Dini azita ovᴜ 'ba ama imbapirirᴜ ama jizᴜ Kristo vᴜ, ama ma ovᴜ ani lazarᴜ kililirᴜ a'itasi beni.
48003025	Te a'itani ecaria 'boria ama asini di ovᴜzᴜ 'ba 'ba imbapiri ma palaa 'dani kᴜ;
48003026	a'disikᴜ emi dria ovᴜ anzi Munguni a'itasi Yesu Kristo ma alia.
48003027	Te emi dria baputizi bipi fizᴜ Kristo ma alia 'diyi emi su Kristoni 'bo.
48003028	Alenia 'ba Yahudinirᴜ kani 'ba Girikirᴜni yo, alenia 'ba ati'borᴜ kani karimvarᴜni yo, alenia 'ba agupirᴜ kani okᴜrᴜni yo; a'disikᴜ emi dria ovᴜ alᴜ Kristo Yesu ma alia.
48003029	Te emi ka ovᴜ Kristoni, emi di ovᴜ ori'ba Iburahimuni, awᴜrᴜso nyapi azizani 'yolerile 'diyi.
48004001	Te ma 'yo 'dini, karimvani ovᴜzᴜ nga mvarᴜrisi eri coni i esele ati'bo be ndᴜ ndᴜ kᴜ, ka tro ovᴜ afa dria ma opirᴜni ti ;
48004002	te eri ovᴜ 'ba eri ma agei tepi 'diyi pi ma palaa 'ba afa ta mbapi 'diyi be, de nga ewu eri ma atini peleri ecani kᴜ.
48004003	'Dinile ama'i indi, amani de ovᴜria anzirᴜ ama ovᴜ ndra ati'borᴜ e'yo drio nyakuni 'diyi ma palaa.
48004004	Te ewu ka eca fu dri 'bo, Mungu pe Mvi ini ma ti osizarᴜ okᴜ dri, osizarᴜ azita ma palaa,
48004005	eri ma onze 'ba ovᴜpi azita ma palaa 'diyi ani, ama ma isu e'yo ama 'bazᴜ anzi erinirᴜri beni.
48004006	Te emini ovᴜle anzinirisi, Mungu pe Orindi i ma Mviniri ma ti ama asia, wᴜzᴜ kini, Aba, efini Ata'i.
48004007	'Dini curu'do mi ovᴜni ati'borᴜ 'dani kᴜ, te mvani; te mi ka ovᴜ mvani, mi di 'ba awᴜrᴜso isupi Mungusiri'i.
48004008	Ewu 'dasi emini ndra Mungu niria kᴜria, emi ovᴜ ndra ati'barᴜ adroᴜ ovᴜpi mungurᴜ kᴜ 'diyi ma palaa;
48004009	te curu'do emini Mungu niria 'boria, te agapiri Munguni emi niria 'bo, emi asi vile dika e'yo drio okpo kokorᴜ azini aliorᴜ 'diyi vᴜ, emini lezᴜ ovᴜzᴜ ati'borᴜ yi dri dika, ngoni ngoni ya?
48004010	Te emi o'du pi inzi, mba pie, ewu pie, eli pie dria!
48004011	Ma ovᴜ urisi emisi, kani ma inza ma emisi toko yani.
48004012	Ma matᴜ 'ba emi vᴜ, adripi, emi ma ovᴜ mani ovᴜlerile, a'disikᴜ mani ovᴜle emilerisi. Emi 'yeni ndra ma vᴜ onzi alᴜni kᴜ;
48004013	te emi ni ra kini ma olᴜ ndra e'yo bari emi tia okorisi ma ruani ovᴜle okpo koko-rᴜrisi;
48004014	te ka tro ndra e'yo ma ruaari o'bi emi o'bi o'bi ti, emi 'bani ma edematararᴜ kᴜ, emi onzoni ma kᴜ, te emi a'i ndra ma ekile malaika Mungunirile, ekile Kristo Yesule.
48004015	Ayiko ndraka emini emi omvezᴜ drilebarᴜri curu'do ngoa ya? Te ma 'ba e'yo emini ma eti nzepiri kini, ka ndra 'ye 'di eco rani, emi 'ye ndra emi mileefi nze fezᴜ ma dri.
48004016	Ma eca di ari'bo eminirᴜ, mani e'yo adari olᴜle emi tiarisi ya?
48004017	Yi nda emi avasi ra 'bo, te de e'yo onyirᴜsi kᴜ; te yi le emi ti li kᴜ amve, emi ma nda yi avasi beni.
48004018	Te 'ba ka emi nda avasi e'yo onyirᴜsi etuzu 'yeke, te ma ovᴜ lᴜ mani ovᴜria emi be indirisi ka a'dule kᴜ.
48004019	Anzi nyiri nyiri mani, mvaazo 'ye ma dika emisi de nga Kristo 'bani i emi alia kilili kᴜ!
48004020	Ma ka te ovᴜ curu'do emi be indi, o'duko mani ojazᴜ, 'yeke tᴜ, a'disikᴜ ma nini ma ma 'ye emisi ngoni yari kᴜ.
48004021	Emi olᴜ ma tia, emi lepi ovᴜpi azita ma palaa 'diyi, emi erini azita nde kᴜ ya?
48004022	Te eri ovᴜ sizarᴜ kini Iburahimu ovᴜ agianzi be iri, alᴜri zamva ati'borᴜrini, aziniri okᴜ karirᴜrini.
48004023	Te yi ti mva zamva ati'borᴜrini e'yo ruanisi, te mva okᴜ karirᴜriniri e'yo azizanisi.
48004024	E'yo 'diyi yi ecetarᴜ: okᴜ iri 'diyi yi aziza iri. Alᴜri engapi oni Sinaia, anzi otizᴜ ati'barᴜri; 'diri Hagari'i.
48004025	Hagari nde eri oni Sinai Ara-buaari'i; sirᴜ kile Yerusalemu curu-'dorile, a'disikᴜ yi anzi ini be ati'barᴜ.
48004026	Te Yerusalemu ovᴜpi ururi eri karirᴜ, eri ama andri'i.
48004027	Te eri ovᴜ sizarᴜ, Mi ma ovᴜ ayikosi, mi okᴜ ondorᴜ mva tipi kᴜri la; mi oyᴜ uru, mi otre, mi mvaazoni e'dule kᴜri'i ; a'disikᴜ okᴜ kᴜle andrᴜari ma anzi yi kakaᴜ aga okᴜ agupi berini 'diyi ra.
48004028	Te ama'i, adripi, ama anzi azizani ekile Isakale.
48004029	Azini ekile etu 'dasi 'ba tile e'yo ruanisirini 'ba tile Orindisiri inzalerile, eri ovᴜ 'dinile curu'do.
48004030	Te e'yo siza 'yo ngoni ya? Kini, Mi dro zamva ati'borᴜri pi mvi be amve; te zamva ati'borᴜri ma mvi ma nya awᴜrᴜso tualᴜ okᴜ karirᴜri ma mvi be alᴜni kᴜ.
48004031	Ka'dinile, adripi, ama ovᴜni zamva ati'borᴜri ma anzi kᴜ, te okᴜ karirᴜri ma anzi.
48005001	Trᴜzarᴜni, Kristo trᴜ ama 'bo; emi so pa okporᴜ ani, emi fe yi ma ombe emi kulumbu e'yo ati'bo-nirisi dika kᴜ.
48005002	Mi ndre, ma'i Paulo, ma 'yo emi tia kini emi ka agele li ra, Kristo ngani ovᴜ emi dri azakomarᴜ kᴜ.
48005003	Ma nze e'yo eti dika 'ba dria alᴜ alᴜ agele lile ra 'diyi ma tia, kini yi mari be azita dria 'yezᴜ.
48005004	Emi lepi 'ba ma la emi kililirᴜ azitasi 'diyi, emi co esele Kristo be 'bo; emi e'de ra, emi kᴜ 'yeta anzutiri 'bo.
48005005	Te ama'i, Orindisi ama asi 'baza e'yo kililirᴜri ma driari ma mile ga a'itasi.
48005006	A'disikᴜ Kristo Yesu ma alia agele liza 'yeni afa kᴜ, ovᴜzᴜ agele liza kokorᴜri 'yeni vini afa kᴜ indi, te a'ita azi 'yepi letasiri'i.
48005007	Emi nzᴜ ndra onyirᴜ; a'di oga emi dri geri, emini ani e'yo adarᴜ kᴜzᴜ inzikoko-rᴜni ya?
48005008	Imbata emi bile imbazᴜ 'diri engani 'ba emi omvepiri vᴜ kᴜ.
48005009	Akufi wereni fe mikate yini etile etirini pizᴜ dria.
48005010	Te ma imba ma asi emisi Opi ma alia 'bo, kini emi ngani e'yo andini ega alᴜni kᴜ; te 'ba fepi emi asini otizᴜri nga e'yo lile driari isu ra, ka tro 'ba ngonini ti.
48005011	Te ma'i, adripi, ma ka e'yo agele lizaniri olᴜ 'dani'i, yi ma inza nga kiri 'dani a'disi ya? Ka ovᴜ 'dini kᴜmᴜ pati alazaniri nze di i 'bo.
48005012	Ma le te adani 'ba fepi emi asini otizᴜ 'diyi ma oli yi kai kai!
48005013	Adripi, omve emi emi otrᴜzᴜ; te trᴜni emi geri fezᴜ emi dri ava ruani 'yezᴜ kᴜ, te emi ma nga azi emi eselia ati'bale leta avasirisi.
48005014	A'disikᴜ azita dria alᴜ alᴜ de yi yi 'yezᴜ 'yeke e'yo alᴜ 'di ma alia. kini, Mi le mi agyini mini mi ngᴜlᴜpi lelerile.
48005015	Te emi ka emi oci, emi ka emi nya sisi, emi ne emi ba emi kazᴜ emi dri jazᴜ ceni ceni kᴜ.
48005016	Te ma ‘yora, Emi ma aci Orindisi, emi ma 'ye li ruani'i alᴜni kᴜ.
48005017	Te rᴜa eri li be omba 'bazᴜ Orindi be, Orindi pi rua be; a'disikᴜ afa 'diyi ovᴜ ari'barᴜ, dri aruzᴜ yi eselia, emi econi ani e'yo 'yezarᴜ emini lelerile kᴜ.
48005018	Te Orindi ka emi dri ceni, emi ovᴜni di azita ma palaa kᴜ.
48005019	'Yeta ruani e'da yi 'di: e'yo awurᴜri pi, onzikanyarᴜri pi, ava ruani pi,
48005020	inzita siri'ba inzizᴜri pi, ole pi, nguta pi, omba pi, ma'yala pi, adra pi, awata pi, esele coza pi, imbata inzorᴜri pi,
48005021	a'ya pi, atizᴜ ewasiri pi, e'yo saarᴜ 'yezᴜri pi, e'yo yi sipi 'diyile 'diyi pie dria. Ma e'yoni a'da emi tia oko 'di, ekile ndra mani a'dale oko 'borile, kini 'ba dria e'yo 'dinile 'diyi 'yepi 'diyi ngani suru Munguni a'i awᴜrᴜsorᴜ alᴜani kᴜ.
48005022	Te efi Orindini 'yaleri eri leta avasiri pi, ayiko pi, asi anzuru pi, asi teza e'yereri pi, asi ndriza pi, onyi pi, a'ita pi,
48005023	asi e'yereri pi, asi teza e'yo ruani gazᴜri pie; e'yo 'dinile 'diyi ma dria azita alᴜni yo.
48005024	'Ba Kristo Yesuni 'diyi di e'yo ruani pati alaza ma rᴜaa 'bo, tualᴜ rua nde ma ava onziri pi, lini pie dria.
48005025	Ama ka ovᴜ idrirᴜ Orindisi, ama ma aci vini Orindisi indi.
48005026	Ama ma ovᴜ afᴜ be toko, ama agyi ma asi engazᴜ, ovᴜzᴜ ma'yalasi ama agyi vᴜ indi 'dini kᴜ.
48006001	Adripi, 'ba azini ka e'de ezata ma alia, emi ovᴜpi Orindi be 'diyi ma omvi 'ba 'dinile 'diri kililirᴜ asi afᴜ kokorᴜrisi. Mi ma ngᴜlᴜpi ma ovᴜ vini mile be, kazᴜ muzᴜ mi obezᴜ indi kᴜ.
48006002	Emi o'du emi agyi ma e'yo nzizarᴜ 'diyi emi eselia, 'dini emi nga azita Kristoni 'ye 'yeke ani.
48006003	'Ba azini ka ega i 'ba amboni, de eri 'ba tokoni, eri i ma ngᴜlᴜpi ici'i.
48006004	'Ba dria alᴜ alᴜ ma o'bi 'yeta i ma ngᴜlᴜpiniri oko, 'dini eri nga ovᴜ e'yo i ipizᴜri be i ma ngᴜlᴜpisi a'dule, te 'ba azi ma e'yosi kᴜ.
48006005	A'disikᴜ 'ba dria alᴜ alᴜni nga e'yo nziza i ma ngᴜlᴜpiniri 'du i'i ceni.
48006006	'Ba imbale e'yo Mungunisiri ma eci ti 'ba i imbapiri be afa onyirᴜ ma fezasi dria.
48006007	Emi ici emi kᴜ; 'ba econi Mungu 'bazarᴜ aparakarᴜ kᴜ, afa ngoni ngori aguni rileri, 'di afa erini ngale loleri'i.
48006008	'Ba afa ripi i ma rᴜasiri nga ruasi dri jaza lo'i; te 'ba afa ripi Orindisiri nga Orindisi idri 'dani 'daniri lo'i.
48006009	Ama ma ande azi onyirᴜ ma 'yezasi kᴜ, a'disikᴜ ewuni ka eca ra ama nga afa lo ra, ama ka ande kᴜria.
48006010	'Dini amani pari isuria, ama ma 'ye onyirᴜ 'ba dria vᴜ, agapiri ori'ba a'ita be 'diyi vᴜ.
48006011	Emi ndre ma si waraga emi vᴜ nukuta 'wara 'wara 'diyisi ma ngᴜlᴜ-pi ma drisi ma'i.
48006012	'Ba dria lepi e'dapi onyirᴜ ruasi 'diyi, yi omi emi agele lizᴜ, te lᴜ yi kazᴜ inzata isuzᴜ pati alaza Kristonisi kᴜ beni.
48006013	Te 'ba agele lile ra 'diyi mbani azita ma ta yi'ini kᴜ, te yi le emi ma li agele yi ma ipi yi afᴜsi rua eminisi ani.
48006014	Te ma ma ipi ma afᴜsi alᴜni kᴜ pe lᴜ pati alaza Opi amani Yesu Kristonirisi a'dule, pati alaza nderisi ma vᴜrisini di nyaku 'bo, nyaku vᴜrisini di ma indi.
48006015	Te agele lizᴜri pi agele lizᴜ kᴜri be yi iri tro afa toko, te lᴜ 'ba 'bazᴜ o'dirᴜri'i.
48006016	'Ba dria acipi azita 'di vᴜsi 'diyi, asi anzurᴜ pi ma ovᴜ yi vᴜ yiki be, azini 'ba Israelini Mungu vile 'diyi vᴜ.
48006017	Engazᴜ curu'do 'ba alᴜni ma ecandi ma kᴜ; a'disikᴜ mani acile nyibeleko Yesuni be ma ruaarisi.
48006018	'Yeta anzutiri Opi amani Yesu Kristoni ma ovᴜ orindi emini be, adripi. Amena.
49001001	Paulo 'ba Kristo Yesuni tini pele e'yo Munguni lelenirisiri, 'Ba alatararᴜ Efesoa ovᴜpi asi ada be Kristo Yesu ma alia 'diyi vᴜ:
49001002	'Yeta anzutiri pi ma ovᴜ emi vᴜ asi anzurᴜ be engazᴜ Mungu Ata amani pi vᴜ Opi Yesu Kristo be.
49001003	Mungu Opi amani Yesu Kristo ma Ata ma ru ma ovᴜ inzizarᴜ, eri'i asi ndriza orindini 'diyi dria fepi ama dri Kristo ma alia angᴜ 'buariari'i;
49001004	eri ope ama eri ma alia de nga eri 'bani nyaku ma eti kᴜ, ama ma ovᴜ ani alatararᴜ azini e'yo kokorᴜ eri ma milia letasi.
49001005	Eri 'ba ndra ama ndᴜ ovᴜzᴜ anzi i ma ngᴜlᴜpinirᴜ Yesu Kristosi, ekile e'yo ovᴜpi onyirᴜ eri ma milia erini lelenirile,
49001006	amani ngazᴜ ani inzita fezᴜ 'yeta anzutiri erini dizarᴜ, erini fele ama dri avasi 'Ba Leleri ma aliari dri.
49001007	Eri ma alia ama ovᴜ onzeza amani eri ma arisiri be, ezata amani wuzᴜ, ekile 'yeta anzutiri erini ma lonyini ovᴜle amborᴜrile;
49001008	eri fe 'yeta anzutiri nderini ezᴜzᴜ ama vᴜ tᴜ, ondᴜa driasi e'yo vaza be,
49001009	fezᴜ amani e'yo erini leleniri ma e'yo vale kᴜ zizarᴜri nizᴜ, ekile e'yo ovᴜpi onyirᴜ eri ma milia, erini egale drio Kristo ma alia 'yezᴜrile,
49001010	ewunini nga-ria caria 'yekeria eri ma okᴜ afa dria tualᴜ Kristo ma alia, afa 'bua 'diyi pi afa nyakua 'diyi be dria eri ma alia.
49001011	Te eri ma alia indi ama ofᴜ ovᴜzᴜ eri ma yilarᴜ 'bo, erini ama opele drio ekile eri'i e'yo dria 'yepi ini egale onyirᴜrilerini lelerile,
49001012	'dini ama 'ba asi 'bapi a'itasi Kristo dria oko 'diyi ma fe ani 'bani inzita fezᴜ diza eriniri dri beni.
49001013	Eri ma alia, emi alᴜ indi, yi ebi eceta emi 'ba e'yo adaniri—'di bani e'yo barᴜ emi pazᴜ 'diri—eripi Kristo a'ipi ra 'diyi ma ruaa, Orindi Alatararᴜ erini azile fezᴜrisi.
49001014	Orindi nderi eri ekile afa kᴜle toborᴜ awᴜrᴜso amani ma e'yosi de nga onzeni afa nde ma ada kᴜrile, inzita fezᴜ diza eriniri dri.
49001015	E'yo 'disi ma'i indi, ma ka a'ita emini Opi Yesu ma aliari pi ma e'yo eri, leta emini 'ba alatararᴜ 'diyi vᴜ driari be 'bo,
49001016	ma kᴜni awa'difo 'yozᴜ emisi kᴜ, mani e'yo emini egaria zita mani ma alia,
49001017	Mungu Opi amani Yesu Kristoni, Ata diza-rᴜri, ma fe emi dri orindi ondᴜani azini e'yo e'dazani, nita eri nizᴜri ma alia,
49001018	te de eri fe diza mile emi asia 'diyi dri 'bo, emini ani e'yo teza omveta eriniri pi ma e'yo nizᴜ, awᴜrᴜso erini dizarᴜ 'ba alatararᴜ 'diyi ma aliari ma lonyi pie,
49001019	okpo erini amborᴜ tᴜ agapi dria ra 'ba eri a'ipi 'diyi vᴜri pie, ekile okpo erini e'yo 'yezᴜrini 'yele okporᴜ,
49001020	erini 'yele ani okposi Kristo ma alia, erini eri engaria 'ba draza ma eselia, eri fezᴜ rizᴜ va i ma dri ndiria angᴜ 'buariarile.
49001021	Te eri fe eri ma ri va dri ceza opirᴜri pi ma drilia dria, ecoza pie, okpo pie, opi nyaza pie, azini ru dria 'dale ewu 'dorisi 'diyi pie a'dule kᴜ, te ru ngale 'dale ewu ecapirisi 'diyi pie indi;
49001022	eri o'ba afa dria eri ma palaa va, eri fe erini ovᴜzᴜ afa dria ma drilia kanisa ma drirᴜ;
49001023	kanisa nde ovᴜ eri ma rua, gaza tre eri'i afa dria gapi tre e'yo driasiriniri'i.
49002001	Te emi odra ndra ra e'yo onzi pi ma alia ezata emini be.
49002002	Emi aci ndra e'yo onzi 'diyi ma alia, ekile 'ba ewu nyaku 'dorinisi 'diyile, ekile opi ovᴜpi okpo be oli uru agaduari ma alia, orindi azi ngapi okposi anzi e'yo a'ipi kᴜ 'diyi ma aliarini lelerile.
49002003	Te ama'i indi, ama dria aci ndra e'yo onzi 'diyi ma alia li ruanisi, e'yo rua pini lele asisile be 'diyi 'yezᴜ; ama ndra idri amani ma alia anzi adrani, ekile 'ba azi 'diyile.
49002004	Te Mungu ovᴜpi yiki ma e'irᴜri, leta erini amborᴜ erini ama lezᴜrisi,
49002005	amani ndra tro ovᴜria drazarᴜ e'yo onzisiri ti, eri 'ba ndra ama idrirᴜ Kristo be (te emi ovᴜ pazarᴜ 'yeta anzutirisi),
49002006	eri enga ama eri be tualᴜ, fezᴜ amani rizᴜ eri be tualᴜ angᴜ 'buaria, Kristo Yesu ma alia,
49002007	ewu ngapi ecapirisi eri ma ece ani 'yeta anzutiri erini ma Ionyi agapi tᴜri, erini asi ndriza fele ama dri Kristo Yesu ma aliarisi.
49002008	A'disikᴜ emi ovᴜ pazarᴜ 'yeta anzutirisi geri a'itanisi; te 'diri engani de emi vᴜ kᴜ, eri afa feza Munguni feleniri'i—
49002009	'yetasi kᴜ, 'ba alᴜni kazᴜ i enyazᴜ kᴜ.
49002010	Te ama ovᴜ eri ma dripa-mvᴜ, 'bazarᴜ Kristo Yesu ma alia, amani ani 'yeta onyirᴜ Munguni edele kᴜle ama dri ngonde drio amani acizᴜ yi ma alia 'diyi 'yezᴜ beni.
49002011	E'yo 'disi emi ma avi kᴜ kini emi ovᴜ ndra 'ba Jururᴜ rᴜasi, 'ba agele lile drisi 'ba rᴜaa 'diyini omvele agele lizaako 'diyi
49002012	kini ewu ndra 'darisi emi ovᴜ Kristo kokorᴜ, esele cozarᴜ suru Israelini be ziri ziri, 'ba jururᴜ ovᴜpi aziza azile 'diyi be kᴜ 'diyi, asi 'baza kokorᴜ azini Mungu kokorᴜ nyakua.
49002013	Te curu'do Kristo Yesu ma alia yi eji emi ovᴜpi ndra ziri 'diyi ogogo ari Yesunisi.
49002014	Te eri asi anzurᴜ amaniri'i, eri fe esele iri 'diyini ovᴜzᴜ alᴜrᴜni, eri anzᴜ jo aliza ama esele copiri,
49002015	rᴜa erini ma alia eri 'ba nguta ari'barᴜri azita ecarale e'yo sile azitarᴜ 'diyi berini feleri i dezᴜ, eri ma 'ba ani 'ba iri 'diyini ovᴜzᴜ 'ba alᴜ o'dirᴜ i ma ngᴜlᴜpi ma alia, asi anzurᴜ 'bazᴜ 'dinile,
49002016	eri ma fe 'ba iri 'diyini ti ecizᴜ Mungu be rᴜa alᴜ ma alia, geri pati alazanisi, ngutani ma ti adizᴜ pati alaza nde-risi.
49002017	Te eri emu asi anzurᴜ ma e'yo barᴜ olᴜzᴜ emi ovᴜpi re 'diyi ma tia, azini asi anzurᴜ olᴜzᴜ 'ba ogogo 'diyi ma tia indi ;
49002018	a'disikᴜ erisi ama iri tro isu geri esizᴜ Ata vᴜ ogogori Orindi alᴜ ma alia.
49002019	Ka-'dini emi ovᴜni di jururᴜ, kani ani'barᴜ dika kᴜ. te emi ovᴜ 'ba alatara-rᴜ 'diyi ma azirᴜ, emi 'ba Mungu vile akua 'diyi,
49002020	odro emi 'ba ti opele 'diyi pi ma jo eti ma dria nabiyi be, Kristo Yesu ma ngᴜlᴜpini de oni jo ma kalaarirᴜni;
49002021	eri ma alia jo alᴜ pi ma esele, ecile tualᴜ onyirᴜ 'diyi, zo cazᴜ ovᴜzᴜ hekalu alatararᴜ Opi ma alia ;
49002022	eri ma alia si vini emi indi tualᴜ ovᴜzᴜ pari Munguni ovᴜzᴜrirᴜ Orindi ma alia.
49003001	E'yo 'dirisi ma'i Paulo, 'ba arᴜrᴜ Kristo Yesuni emi 'ba Jururᴜ 'diyi ma e'yosiri—
49003002	emi ka azi 'yeta anzuririni Munguni fele ma dri emi e'yosiri ma e'yo eri 'bo,
49003003	kini ece e'yo vale kᴜ zizarᴜri ma dri ece ece, ekile mani sile e'yo weresi oko 'borile.
49003004	'Dini emini e'yo 'diri laria, emi ma eco e'yo vaza mani e'yo vale kᴜ zizarᴜ Kristoniri vazᴜri amazarᴜ beni.
49003005	'Ba ma ori nini ndra e'yo zizarᴜ 'diri ewu driorisi kᴜ ekile Orindini e'yoni ecele ewu curu-'dorisi 'ba ti opele alatararᴜ erini 'diyi pi vᴜ nabiyi berile, kini,
49003006	'ba Jururᴜ 'diyi ovᴜ 'ba awᴜrᴜso nyapi yi be tualᴜ, yi ecipi rua alᴜrᴜ yi be, aziza Kristo Yesu ma aliari a'izᴜ yi be tualᴜ e'yo barisi 'diyi.
49003007	'Ba ndra ma 'ba e'yo barᴜ 'diri ma azi aza kopirirᴜ, ekile 'yeta anzutiri Munguni fele ma dri okpo erini e'yo 'yezᴜ okposirisirile.
49003008	Te fe 'yeta anzutiri 'diri ma dri, ma ka tro ovᴜ 'ba alatararᴜ 'diyi ma eselia 'ba wererᴜ tᴜri'i, ma ma olᴜ 'ba Jururᴜ 'diyi ma eselia lonyi Kristoni 'bani ecole etini vale dria kᴜri ma e'yo barᴜ,
49003009	e'yo vale kᴜ ovᴜpi zizarᴜ Mungu afa dria 'bapiri ma alia engazᴜ driori ma e'yo edeza ecezᴜ 'ba dria dri;
49003010	eri ma fe ani geri kanisanirisi 'ba 'ba dri cepi 'diyi azini 'ba okpo be angᴜ 'buaria 'diyi ma ni ondᴜa Munguni ovᴜpi esele be kakaᴜri;
49003011	ekile erini edele gbu-drio Kristo Yesu Opi amani ma aliarile.
49003012	Eri ma alia ama ovᴜ asi okporᴜ be azini ama isu geri esizᴜ Mungu vᴜ ogogori asi tezasi, amani Kristoni a'ile rarisi.
49003013	E'yo 'disi emi ava ma nze i candi mani isule emi e'yosirisi kᴜ ; eri bani e'yo emini emi enyazᴜ aniri'i.
49003014	E'yo 'dirisi ma osi kᴜmᴜti va Ata ma drilia,
49003015	te omve e'yo 'bani ovᴜzᴜ atarᴜri 'bua kani nyakua dria eri ma e'yosi,
49003016	zizᴜ kini eri ma fe, diza eriniri ma lonyi vᴜsi, emini okpo isuzᴜ Orindi erinisi agu emini alealerᴜri ma alia,
49003017	Kristo ma adri asi emini ma alia a'itasi; emini ola sᴜria va patile emi ma so pa kirikiri leta ma alia,
49003018	emi ma ovᴜ okporᴜ 'ba alatararᴜ 'diyi be dria, wala pi ma e'yo vazᴜ, oconi pie, izᴜ urulerᴜri pie, izᴜ valerᴜ eleri pie,
49003019	emini ani leta Kristoni e'yo niza 'bani dria ndepi rari nizᴜ, emi ma ga ani tre Mungu ma gaza trerile dria.
49003020	Eri'i ecopi e'yo dria 'yepi tᴜ aga e'yo dria amani zile kani egale 'diyi ra, okpo erini azi 'yezᴜ ama alia okposirisiri
49003021	ma ru ma ovᴜ inzizarᴜ kanisa alia, azini Kristo Yesu ma alia, a'bianzi vᴜsi dria, ewule ewule. Amena.
49004001	E'yo 'disi ma'i 'ba arurᴜ Opi ma aliari, ma matᴜ 'ba emi vᴜ emi ma aci onyirᴜ ekile omveta emi omvezᴜrile,
49004002	asi afᴜ kokorᴜri pisi dria asi e'yere pie, asi teza ande kokorᴜri pie, ovᴜzᴜ asi ndriza be emi eselia leta avasirisi,
49004003	o'bizᴜ asi driasi asi alᴜ Orindiniri ma ta mbazᴜ, emini ovᴜle ombezarᴜ tualᴜ asi anzurᴜsirisi.
49004004	Rua eri alᴜ, azini Orindi eri alᴜ, ekile yini emi omvele omveta emi omvezᴜri ma asi teza alᴜsirile;
49004005	Opi alᴜ, a'ita alᴜ, baputizi alᴜ;
49004006	Mungu alᴜ 'ba dria ma Atarᴜri, eri'i ovᴜpi afa dria ma drilia, azi ngapi e'yo dria ma aliasini, ovᴜpi afa dria ma aliari'i.
49004007	Fe 'yeta anzutiri ama dri alᴜ alᴜ o'bizarᴜ 'dipi ekile afa feza Kristonirile.
49004008	Eri 'yo ani, Eri ka tu uru 'bo, eri obi 'ba obile ati'barᴜ 'diyi ra, eri fe afa feza 'ba dri.
49004009	(E'yo 'diri, kini, Eri tu 'bo, efini ngoni ya? Eceni kini eri si va oko raka kpere nyaku ma esele valerᴜ tᴜria kᴜ ya?
49004010	'Ba sipi vari eri 'ba tupi uru 'bu agapi dria rari'i, eri ma fe afa driani gazᴜ erisi tre beni.)
49004011	Eri fe 'ba azini 'diyini ovᴜzᴜ 'ba ti opele 'diyirᴜ, azi 'diyi nabirᴜ, azi 'diyi 'ba e'yo bari olᴜpi 'diyirᴜ, azi 'diyi 'ba 'ba ocepi 'diyirᴜ, kani 'ba 'ba imbapi 'diyirᴜ,
49004012	'ba alatararᴜ 'diyi edezᴜ afa dria be, dri fuzᴜ ani azi kanisa ma aza kozᴜri 'yezᴜ, rua Kristoni ezozᴜ,
49004013	kpere ama dria-ni ngaria caria ovᴜzᴜ asi alᴜ a'ita pini nita Mvi Munguni nizᴜri berisi, ovᴜzᴜ 'ba zopi dri fupi 'borirᴜ, cazᴜ ovᴜzᴜ 'dopi ekile Kristoni 'ba etole trerile;
49004014	'dini ama ma ovᴜ anzi nyirirᴜ 'dani kᴜ, ojizarᴜ 'dile 'dole olini yi mile ojilerile, drozarᴜ oli imbata ndᴜ ndunisi, imbata nde 'bani imbale lokiri pisi asi onzi be, geri ndazᴜ 'ba icizᴜri'i.
49004015	Te ama ma 'yo e'yo adarᴜ leta avasirisi, zozᴜ Kristo ovᴜpi drirᴜri ma alia e'yo driasi;
49004016	Kristosi rua dria emᴜ i tualᴜ 'yeke, i ecizᴜ okpo isuti driani felerisi, ekile rᴜa ma esele alᴜ alᴜ driani azi ngalerile, fezᴜ ruani zozᴜ, eri ma ngᴜlᴜpini i ezoria leta avasirisi
49004017	E'yo 'disi ma 'yo emi tia, azini ma e'yo eti nze Opi ma alia, emi ma aci dika ekile 'ba jururᴜ 'diyini acilerile kᴜ, te yi ma asisile ovᴜ toko ;
49004018	yi ma e'yo vaza bi inicicirᴜ, yi co yi esele idri Munguniri be ziri ziri, nitaako ovᴜpi yi ma aliarisi azini asi mbaza yinirisi;
49004019	te yini e'yoni etᴜmᴜle kᴜrisi, yi fe yi pi e'yo drinzarᴜ vᴜ, e'yo onzikanyarᴜ 'diyi 'yezᴜ dria avasi.
49004020	Te imbani ndra emi e'yo Kristonisi 'dinile kᴜ! —
49004021	e'yo emini eri erizᴜri ka adarᴜ, ka emi imba eri ma alia ekile e'yo adarᴜni ovule Yesu ma aliarile:
49004022	kini emi ma trᴜ agu oku i ezapi teketeke li lokirirᴜrisiri ra, eri ofᴜzᴜ amve adriza okuri be;
49004023	orindi asisile eminiri ma aliari ma ovᴜ 'bazarᴜ o'dirᴜ,
49004024	emi ma su agu o'dirᴜ Munguni 'bale i ma wurasi e'yo kililirᴜri pisi alatara e'yo adaniri beri.
49004025	E'yo 'disi emi ma kᴜ e'yo inzorᴜri ja, emi alᴜ alᴜ ma 'yo e'yo adarᴜ 'ba emi jo ejeleari be, a'disikᴜ ama alᴜ alᴜni ovᴜle rua esele ama agyi pierisi.
49004026	Emini adra 'baria emi ma 'ye e'yo onzi kᴜ; etu ma 'de emini ovᴜria nga kiri adrasi 'dani kᴜ,
49004027	emi ma fe vini pari Satani dri kᴜ.
49004028	'Ba afa ogupiri ma ogu dika kᴜ, t.e bani eri ma nga azi onyirᴜ okposi i ma ngᴜlᴜpi ma drisi, eri ma ovᴜ ani afa be ecozᴜ fezᴜ 'ba alioni ndele rari dri beni.
49004029	Emi fe e'yo onzika-nyarᴜri ma efᴜ emi tilia alᴜni kᴜ, te lᴜ e'yo ovᴜpi onyirᴜ dri fupi e'yoni-siri'i, eri ma fe ani 'yeta anzutiri 'ba eripi 'diyi dri.
49004030	Emi ma ecandi Orindi Alatararᴜ Munguniri kᴜ, Orindi ndesi yi ebi eceta emi ruaa emi ta mbazᴜ cazᴜ o'du onzetaniri ma tia.
49004031	Te emi ma kᴜ asi okarᴜri pi emi eseliasi dria ja, aoko pie, adra pie, awata pie, o'data pie, asi onzi pie dria,
49004032	te emi ma ovᴜ asi basi, asi ndriza be emi eselia, e'yo onzi kᴜzᴜ emi eselia ja, ekile Munguni e'yo onzi emini kᴜle Kristosirile.
49005001	E'yo 'disi emi ma 'ye e'yo, ma si ekile Munguni 'yelerile, ekile anzi lele avasi 'diyile.
49005002	Emi ma aci ani letasi ekile Kristoni emi lelerile, ekile erini i ma ngᴜlᴜpi fele afa feza edetarᴜ Mungu dri ovᴜzᴜ afa aji be arikarirᴜrirᴜ amasirile.
49005003	Te ali 'baza pi ma ru ma efᴜ emi tilia e'yo alatara kokorᴜri pie dria, li 'bazᴜ afasiri pie alᴜni kᴜ, ekile e'yoni 'ba alatararᴜ 'diyi silerile.
49005004	E'yo drinzarᴜri pi ma ovᴜ emi eselia alᴜni kᴜ, e'yo 'yoza azazarᴜri pie, aparaka pie, 'diyi e'yo onyirᴜni yo; te adani awa'difo 'yozᴜ Mungu tiari'i.
49005005	Te emi ma ni 'di, kini, 'ba ali o'bapiri kani 'ba e'yo onzikanyarᴜ 'yepiri, kani 'ba li 'bapi 'ba azini ma afasiri (eri 'ba wura toko inzipiri) alᴜni isuni awᴜrᴜso suru Kristo pini Mungu beri ma eselia kᴜ.
49005006	'Ba alᴜni ma ici emi e'yo 'yole efi kokorᴜ 'diyisi kᴜ, te e'yo 'diyisi adra Mungunini emu ani anzi e'yo inzipi kᴜ 'diyi ma dria.
49005007	E'yo 'disi emi ma eci ti yi be kᴜ,
49005008	a'disikᴜ emi ndra inini, te curu'do emi dizani Opi ma alia; emi ma aci ani anzi dizanile
49005009	(te diza ma efi 'yazari eyo onyirᴜ 'diyi ma alia dria, e'yo kililirᴜri pie, e'yo adarᴜri pie),
49005010	emi o'bi e'yo ngori ayiko fe Opi driniari nizᴜ.
49005011	Emi ma eci emi ti 'yeta efi 'yaza kokorᴜ inini 'diyi be kᴜ, te bani emi ma ega yi ma dria ega.
49005012	A'disikᴜ e'yo yini 'yele zizarᴜ 'diyi eri 'ba dri drinzarᴜ 'yozᴜ;
49005013	te e'yo dria dizani egale yi ma dria 'diyi e'da yi ra, a'disikᴜ afa afa e'dapi ceri eri dizani.
49005014	E'yo 'disi eri ‘yora, Mi orᴜ mi, mi 'ba o'du kopiri, mi ma enga 'ba draza ma eselia, te Kristoni nga diza fe mi dri.
49005015	E'yo 'disi emi ma ovᴜ mile be acita emini ndrezᴜ kililirᴜ, ekile 'ba ondᴜa kokorᴜ 'diyile kᴜ, te ekile 'ba ondᴜarᴜ 'diyile;
49005016	etu ma aga emi dria pirini kᴜ, ewuni ovᴜle onzirisi.
49005017	E'yo 'disi emi ma ovᴜ egata kokorᴜ kᴜ, te emi ma va e'yo Opini leleri.
49005018	Emi ma ati ewasi kᴜ, a'disikᴜ e'yo nderi e'yo saarᴜni; te emi ma ga tre Orindisi,
49005019	e'yo 'yozᴜ emi eselia zaburi pisi, ongo pie, ongo Orindini imbale 'diyi pie, ongo ngozᴜ o'disi, ngozᴜ emi asia Opi dri,
49005020	awa'difo fezᴜ o'du dria e'yo driasi Mungu Ata dri, Opi amani Yesu Kristo ma rᴜsi.
49005021	Emi ma ovᴜ inzita onyirᴜ be emi eselia rᴜta Kristonisi.
49005022	Emi okᴜ, emi ma ovᴜ inzitasi agupi emini vᴜ ekile Opi vᴜrile.
49005023	A'disikᴜ agupi eri okᴜ ma drini, ekile Kristoni ovᴜle kanisa ma drinirile, eri 'ba rua papiri'i.
49005024	Te ekile kanisani Kristo ma e'yo inzilerile, okᴜ ma inzi agupi yini e'yo driasi 'dinile.
49005025	Emi agupi, emi le okᴜ emini avasi ekile Kristoni kanisa lele avasi i ma ngᴜlᴜpi fezᴜ erisirile,
49005026	'dini eri ma 'ba eri alarᴜ, eri ojizᴜ e'yo Mungunirisi, ekile yisirile,
49005027	eri ma fe ani kanisani pa sozᴜ dizarᴜ eri ma milia nyibele kokorᴜ, e'yo onzi kani afa azini 'dinile 'diyi kokoro dria, te eri ma ovᴜ alarᴜ azini e'yo kokorᴜ.
49005028	'Dinile le agupi ma le okᴜ yini ekile yini yi ngᴜlᴜpi ma rᴜa lelerile. A'disikᴜ agupi okᴜ ini lepiri le 'di i ma ngᴜlᴜpi'i.
49005029	Drio 'ba alᴜni nguni nga i ngᴜlᴜpi ma rua onzi kᴜ, te eri adri eri agei te tani mbazᴜ, ekile Kristoni kanisa ma agei telerile,
49005030	a'disikᴜ ama rua erini ma esele.
49005031	E'yo 'dirisi 'ba ma kᴜ i ati pi andri be, ma ebi i okᴜ ini be, te yi iri tro nga yi oja ovᴜzᴜ rua alᴜrᴜ.
49005032	E'yo zizarᴜ vale kᴜ 'diri amborᴜ tᴜ, te ma 'di e'yo Kristo pini kanisa beri 'yo'i.
49005033	Te emi alᴜ alᴜ ma le okᴜ emini, emini emi ngᴜlᴜpi lelerile, te okᴜ ma inzi vini agupi ini indi.
49006001	Emi anzi, emi inzi 'ba emi tipi 'diyi ma e'yo Opi ma alia, te 'diniri kilili.
49006002	Mi inzi mi ati pi mi andri be ('di azita oko e'yo azile fezarᴜri beri'i),
49006003	mi ma ovᴜ ani drilebarᴜ, ovᴜzᴜ nyakua eli be kakaᴜ beni.
49006004	Emi ata, emi enya anzi emini ma asi aokoni engazᴜ yi ma asia kᴜ, te emi ma te yi agei imbatasi azini asi omiza Opinisi.
49006005	Emi ati'ba, emi inzi 'ba ovᴜpi emi ma drilia opirᴜ nyakua 'diyi ma e'yo urisi azini rua yazasi asi alᴜsi, ekile Kristo vᴜrile;
49006006	kiri lᴜ azi ngazᴜ 'ba ma milia ekile 'ba ayiko fepi 'ba dri 'diyile kᴜ, te ekile ati'ba Kristoni e'yo Munguni leleri 'yepi asisi 'diyile,
49006007	azi ngazᴜ asisile onyirᴜsi ekile Opi dririle, te 'ba dririle kᴜ,
49006008	a'disikᴜ emi ni ra 'ba dria alᴜ alᴜni nga e'yo onyirᴜ erini 'yeleri ma andeso isu Opi vᴜ, eri ka tro ovᴜ ati'boni kani kari'bani ti.
49006009	Te emi opi, emi 'ye yi vᴜ 'dinile indi, emi ma kᴜ uri fezᴜ yi dri e'yo 'yozasi ja, a'disikᴜ emi ni ra Opi yini emi beri ovᴜ 'bua, te eri openi 'ba kᴜ.
49006010	Te e'yo acepiri 'di, emi ma ovᴜ okporᴜ Opi ma alia, okpo erini amborᴜ tᴜrisi.
49006011	Emi ma su afa ombani Munguni 'diyi dria, emini ecozᴜ ani pa sozᴜ lokiri Satanini ogazᴜ beni.
49006012	A'disikᴜ afu amani fuleri ovᴜni 'ba rua ari be 'diyi be kᴜ, te opi be, okpo pie, 'ba wudrikuru ma dri cepi ini 'dorini 'diyi pie, orindi onzi ongᴜlᴜmᴜrᴜ angᴜ 'buaria 'diyi pie.
49006013	E'yo 'disi emi ma o'du afa ombani Munguni 'diyi dria ra, emi ma eco ani ari'ba ma dri aruzᴜ o'du onzirisi, azini emi ka e'yo dria 'ye 'bo emi ma so di pa ci.
49006014	Te emi ma so pa 'dini, emi anzu emi opile enyiriko e'yo adanirisi, emi su gombere e'yo kililirᴜrini emi agatia,
49006015	emi su enyiriko edele e'yo barᴜ asi anzurᴜrinisiri emi paa;
49006016	aga-piri emi ma 'du gombere a'itani emi dria, emini ecozᴜ ani 'ye acirᴜ 'ba onzini 'diyi inyuzarᴜ beni.
49006017	Emi 'du vini biri pataniri pi, sei Orindiniri be, 'di e'yo Munguniri'i.
49006018	Emi ma zi Mungu etu dria Orindi ma alia, Mungu ziza pisi matᴜ 'baza be dria. Emi ma ovᴜ mile be 'dani asi driasi, Mungu zizᴜ 'ba alatararᴜ 'diyi ma e'yosi dria,
49006019	azini masi indi, e'yo ma ovᴜ fezarᴜ ma dri olᴜzᴜ, mani ma ti azizᴜ asi uri kokorᴜrisi, fezᴜ ani 'bani e'yo barᴜ ma e'yo vale kᴜ zizarᴜri nizᴜ,
49006020	e'yo barᴜ 'dirisi ma di ojioᴜ arurᴜri; ma ma olᴜ ani e'yo 'diri asi uri kokorᴜrisi, ekile onyirᴜni ma ma olᴜ eri rarile.
49006021	Te Tukiko adripi mani lele, azi ma aza kopi asi adarᴜ be Opi ma aliari nga e'yo mani dria ece emi dri, emini e'yo mani 'yeleri nizᴜ ani.
49006022	Ma pe eri ma ti bani e'yo alᴜ 'di ma vᴜsi, emi ma ni ani e'yo amani, azini eri ma omi emi asi beni.
49006023	Asi anzurᴜ ma ovᴜ adripi vᴜ, leta pi a'ita be, engazᴜ Mungu Ata vᴜ azini Opi Yesu Kristo vᴜ.
49006024	'Yeta anzutiri ma ovᴜ 'ba dria Opi amani Yesu Kristoni lepi leta i depi kᴜrisi 'diyi be.
50001001	Paulo pi Timoteo be, ovᴜpi ati'ba Kristo Yesuni 'diyi, 'Ba alatararᴜ dria Kristo Yesu ma alia ovᴜpi Filipia 'diyi pi vᴜ, 'ba kanisa andripi 'diyi pie, 'ba kanisa ma aza kopi 'diyi pie :
50001002	'Yeta anzutiri pi ma ovᴜ emi vᴜ asi anzurᴜ be engazᴜ Mungu Ata amani pi vᴜ Opi Yesu Kristo be.
50001003	Ma awa'difo 'yo Mungu mani vᴜ paleko dria mani e'yo emini egaria,
50001004	zita mani ma alia dria ma adri Mungu zi emi dria ma e'yosi etuzu ayiko be,
50001005	emini ti ecile ma be e'yo barini kuzᴜ engazᴜ o'du ndra oko 'darisi ecazᴜ kpere o'du curu'dorisi.
50001006	Te ma a'i e'yo 'diri ma asia ada kini, Mungu azi onyirᴜ e'dopi emi aliari nga fe azi ndeni i dezᴜ dri fuzᴜ kilili cazᴜ kpere o'du Yesu Kristoniria.
50001007	Mani emi dria ma e'yo egazᴜ 'dinileri eri 'yeke, a'disikᴜ e'yo eminirini ovᴜle ma asiarisi, azini mani de ovᴜria ombe-zarᴜ kani mani de agata garia e'yo bari ma e'yosi azini e'yo olᴜria okposi, emi dria ovᴜ ti ecizᴜ ma be 'yeta anzutirisi.
50001008	Te Mungu ovᴜ 'ba e'yo mani ma eti nipiri, eri ni kini ava emini dria va ma tᴜ leta avasi Kristo Yesuniri ma alia.
50001009	Te ma zi Mungu 'dini, kini, leta avasi eminiri ma zo nga drile dika dika nita pi ma alia ondᴜa e'yo eti vazᴜri be dria,
50001010	emi ma ama ani e'yo agapi onyisi ra 'diyi yi a'izᴜ beni, emi ma ovᴜ ani asi alarᴜ be azini onzi kokorᴜ kpere cazᴜ o'du Kristo-niria,
50001011	emi ma ga tre efi 'yaza e'yo kililirᴜni ovᴜpi geri Yesu Kristonisiri be, diza pi fezᴜ ani Mungu dri inzita be.
50001012	Te ma le emi ma ni, ma adripi, e'yo ndra yi 'yepi ma ruaa 'diyi efᴜ tᴜni e'yo barini kuzᴜ,
50001013	te geri 'disi asikari dria aku opini ma agei tepi 'diyi, 'ba azini pie dria, yi ni ra ma ovᴜ ombezarᴜ Kristo ma e'yosi ;
50001014	azini adripi Opi ma alia 'diyi ma esele tᴜ tᴜni isu a'ita o'dirᴜ anzirikᴜ mani ma e'yosi, ovᴜzᴜ ani asi tezasi e'yo Munguni olᴜzᴜ uri kokorᴜ aga ra.
50001015	Adarᴜ 'ba azini yi e'yo Kristoni olᴜ ma'yalasi azini abalasi, te 'ba azini 'diyi olᴜ asi onyirᴜsi.
50001016	'Ba nde 'diyi yi e'yo olᴜ leta avasirisi yini nile Mungu 'ba ma 'doa e'yo bari ma eti nzezᴜrisi;
50001017	te 'ba azini 'dayi yi e'yo Kristoni olᴜ awatasi, asi alarᴜsi kᴜ, yini egale candi erezᴜ ma dri anzirikᴜ ma ombezᴜri ma driarisi.
50001018	Te e'yo ngoni ya? Geri driasi, kani asi inzorᴜsi, kani asi adarᴜsi, yi Kristoni olᴜ'i; e'yo 'dirisi ma ovᴜ ayikosi, adarᴜ ma nga ovᴜ ani ayikosi 'dani.
50001019	Te ma ni ra e'yo 'diri nga ofᴜ ma dri patarᴜ, zita eminisi azini Orindi Yesu Kristoni ovᴜpi fezarᴜ ma dririsi ;
50001020	te ma ovᴜ asi tezasi azini ma ega asi driasi ma ngani ovᴜ drinzasi e'yo alᴜnisi kᴜ, te curu'do ekile driorile, mani e'yo olᴜle uri kokorᴜrisi, Kristo ma ovᴜ inzizarᴜ rua maniri ma alia, kani idrisi, kani dratasi.
50001021	Te mani ovᴜzᴜ idrirᴜri eri Kristo'i, te drazᴜ rari eri orodrirᴜ.
50001022	Te ka ovᴜ mani ngazᴜ ovᴜzᴜ idrirᴜ ruasiri'i, 'diri nga ovᴜ ma dri efi 'yaza azi mani 'yelerini. Ka'dini ma nini kᴜ ma nga ngonileri pe ya.
50001023	Asi mani le e'yo 'diyi iri tro. Ma le dri kozᴜ muzᴜ ovᴜzᴜ Kristo be ra 'bo, 'di onyirᴜ aga dria.
50001024	Te agapi rari le ma ma ovᴜ rᴜa ma alia 'dani e'yo eminisi.
50001025	Te mani e'yo a'iria ma asia 'dinile ma ni ra ma nga ovᴜ 'dani, ma nga ovᴜ emi be dria emini zozᴜ ani drile a'ita ma alia ayikosi,
50001026	emi ma enya emi tᴜ aga ra Kristo Yesu ma alia e'yo manisi beni, mani ecale emi eselia dikarisi.
50001027	Te di, acita emini ma ovᴜ ekile e'yo barᴜ Kristonirini lelerile, ka'dinile ma ka eca emi vᴜ emi ndrezᴜ, kani ma ka eca kᴜ, ma ma eri e'yo emini, kini, emi so pa okporᴜ orindi alᴜsi, azini emi 'di a'di tualᴜ asi alᴜsi a'ita e'yo barinirisi ;
50001028	emi ma 'ye urisi ari'ba emini ma e'yosi alᴜni kᴜ. E'yo 'diri ovᴜ yi dri ecetarᴜ dri jaza yini ecezᴜ, te eri vini ecetarᴜ pata emini engapi Mungu vᴜri ecezᴜ indi.
50001029	Te eri ovᴜ fezarᴜ emi dri Kristosi, kiri eri a'izᴜ a'dule kᴜ, te candi nyazᴜ eri ma e'yosi indi,
50001030	emini ovᴜria a'di be tro tro ekile emini ndrele ma vᴜ, azini emini erile curu'do ovᴜ ma vᴜ indirile.
50002001	Asi omiza ka ovᴜ Kristo ma alia ci, kani asi omiza letani, kani ti ecita Orindini, kani asi ndriza ale beri, kani yikini,
50002002	emi ma fe ayiko mani ma ga tre, emini ovᴜle dria asi alᴜsi, ovᴜzᴜ leta alᴜ be, asisile alᴜ be, egata alᴜ be indirisi.
50002003	Emi ma 'ye e'yo awatasi kᴜ, kani afᴜ onzisi kᴜ indi, te asisile afᴜ kokorᴜsi emi dria alᴜ alᴜ ma inzi emi agyi aga emini emi ngᴜlᴜpi inzilerile.
50002004	Emi alᴜ alᴜ ma ega e'yo emi ngᴜlᴜpini a'dule kᴜ, te emi dria alᴜ alᴜ ma ega e'yo 'ba azinini indi.
50002005	Emi ma ovᴜ asisile ndra ovᴜpi Kristo Yesu ma aliari be emi ma alia,
50002006	eri'i ovᴜpi wura Munguni beri egani ndra e'yo ini ovᴜzᴜ Mungu be tro trori ovᴜ afa ini arile bizᴜ i ma ngᴜlᴜpinirᴜri'i kᴜ,
50002007	te eri 'ba i ngᴜlᴜpi ovᴜzᴜ tokorᴜ, erini wura ati'boni 'duria, erini i ojaria ovᴜzᴜ wura 'baniri be.
50002008	Te erini wura 'ba adaniri isuria 'bo, eri 'ba i va ovᴜzᴜ inzita kokorᴜ, e'yo erizᴜ kpere dra tia, ada drata pati rᴜaari'i.
50002009	E'yo 'disi Mungu 'ba eri uru inzizarᴜ tᴜ, ru ru azini 'diyi agapi driari fezᴜ eri dri,
50002010	'dini ru Yesu'irisi 'ba dria ma osi kᴜmᴜti va, kani 'ba 'bua 'diyi, kani 'ba nyakua 'diyi, kani 'ba angᴜ valerᴜa 'diyi,
50002011	azini andre dria ma e'da Yesu Kristoni Opi'i, diza fezᴜ Mungu Ata dri ani.
50002012	'Dinile, 'ba mani lele 'diyi, ekile emini e'yo mani erile o'du dria-rile, kiri mani ovᴜria emi be indiria a'dule kᴜ, te curu'do agapiri mani ovᴜria yoria, emi ma nga azi pata eminirini rutasi azini rua yaza be;
50002013	a'disikᴜ eri'i e'yo 'yepi emi alia fepi emini e'yo onyirᴜ erini leleri lezᴜ azini 'yezᴜ indirini ovᴜle Mungu'irisi.
50002014	Emi ma 'ye e'yo dria onota kokorᴜ azini agata gaza kokorᴜ,
50002015	emi ma ovᴜ ani e'yo kokorᴜ, inzo kokorᴜ, anzi Munguni ezata kokorᴜ, 'ba ambo be yi ojapi lokirirᴜ 'diyi ma eselia; emi e'da yi ma eselia ekile talale wudrikurua,
50002016	emini e'yo idrini eceria ; mani ngazᴜ ma enyazᴜ ani o'du Kristoniria, mani nzᴜle toko kᴜ, kani mani ma ecandile azisi oye kᴜrisi.
50002017	Te yi ka nga ari mani osᴜ edetarᴜ, edeta kani azi ngaza a'ita eminirini ma dria, ma ovᴜ di ayikosi tualᴜ emi be dria.
50002018	'Dinile emi ma ovᴜ vini ayiko be, ovᴜzᴜ ayikosi ma be tualᴜ indr.
50002019	Te ma ega ma asia Opi Yesu ma alia, Timoteo ma ti pezᴜ emi vᴜ mbelerᴜ, mani e'yo emini nizᴜ, asi mani omizᴜ ani beni.
50002020	A'disikᴜ ma vᴜ 'ba azini ovᴜpi asisile 'dinileri be, ngapi e'yo emini egapi asi adarᴜrisiri alᴜni yo.
50002021	Te 'ba dria yi e'yo yi ma ngᴜlᴜpini ndru, yi ndruni e'yo Yesu Kristoni kᴜ.
50002022	Te emi ni e'yo onyirᴜ erini, erini azi ngazᴜ ma be e'yo barini kuzᴜ ekile mvani adrile azi ngale ata berileri ra.
50002023	E'yo 'disi ma ega ma asia eri ti pezᴜ mbele, ma ka nga e'yo ngapi i 'yepi ma vᴜri ni 'bo;
50002024	te ma ovᴜ a'itasi Opi ma alia egazᴜ ace were ma ngᴜlᴜpini nga ca emi vᴜ ra.
50002025	Te ma milia eri onyirᴜ ma ma pe adripi mani Epafrodito ma ti emi vᴜ, eri 'ba azi ngapi ma be ovᴜpi asikarirᴜ ma be tualᴜ, 'ba emini tini epele alio mani ma aza kozᴜri'i;
50002026	te eri ovᴜ avasi tᴜ lezᴜ emi dria ndrezᴜ, azini eri ovᴜ candisi tᴜ emini erile kini eri ovᴜ azorᴜrisi.
50002027	Eri ovᴜ ndra azorᴜ ada, 'ye dra ra. Te Mungu 'ba yiki eri vᴜ, te eri vᴜ a'dule kᴜ, ma vᴜ indi, ma kazᴜ candi isuzᴜ candi azini ma dria kᴜ.
50002028	E'yo 'disi ma pe eri ma ti emi vᴜ avasi aga ra, 'dini emi ka eri ndre ra emi ma ovᴜ ani ayikosi, te ma'i indi, candi mani ma azi ma nze i ra.
50002029	E'yo 'disi emi ma a'i eri Opi ma alia ayiko driasi; te emi ma inzi 'ba 'dinile 'diyi inzi,
50002030	a'disikᴜ erini ndra 'yele drale azi Kristoni ma e'yosi, erini idri ini adile dra dririsi, eri ma fe ani azi emini ma ma aza kozᴜ acepi nga 'yele kᴜrini i dezᴜ kililirᴜ beni.
50003001	Te e'yo acepiri 'di, ma adripi, emi ma ovᴜ ayikosi Opi ma alia. Ma'i ma andeni mani e'yo alᴜ sile emi vᴜ dika dikarisi kᴜ, te emi'i, e'yo nderi nga emi ta mbani.
50003002	Emi ma ovᴜ mile be ocesi, emi ma ovᴜ mile be 'ba azi onzi 'yepi 'diyisi, emi ma ovᴜ vini mile be 'ba 'ba rua olipi 'diyisi.
50003003	Te 'ba agele liza adarᴜ beri ama'i, ama 'ba Mungu inzipi Orindisi, ama enyapi Kristo Yesusi, ovᴜpi afᴜ be rᴜa ma e'yosi kᴜ 'diyi.
50003004	Te ma'irᴜni, ma eco te ovᴜzarᴜ afᴜsi e'yo ruanisi ra. Ba azini ka ega i eco te ovᴜzarᴜ afᴜsi e'yo ruanisi ra ti, te ma aga yi ra :
50003005	yi li ma agele o'du arorisi, ma 'ba suru Israelini, ma a'bini Benya-mini'i, ma 'ba Ebraniani 'ba Ebra-nianini tileniri'i; azitanisi ma 'ba Farisaini;
50003006	e'yo asi vezanisi, ma inza ndra 'ba kanisani 'diyi; te e'yo kililirᴜ azitasirisi ma ovᴜ e'yo kokorᴜ.
50003007	Te e'yo dria ndra ovᴜpi ma dri orodrirᴜ 'diyi, ma la yi ekile afa avipi tokorᴜrile Kristo ma e'yosi 'bo.
50003008	Ada, ma la afa dria ekile afa avipi tokorᴜrile, nita mani Kristo Yesu Opi mani nizᴜrini agale tᴜ onyisi rarisi. Afa mani dria avi eri ma e'yosi, te ma la afa 'diyi ekile afa ngupi onzirile, eco mani ani Kristo isuzarᴜ orodri manirᴜ beni,
50003009	ma ma ovᴜ isuzarᴜ eri ma alia, ovᴜzᴜ e'yo kililirᴜ ma ngᴜlᴜpini azitasiri be kᴜ, te e'yo kililirᴜ isule a'ita 'bani Kristo a'izᴜrisiri be, Munguni 'ba lazᴜ kililirᴜ a'itasiri'i;
50003010	ma ma ni eri ani, okpo erini engazᴜ ani 'ba draza ma eseliari pi, ti eciza candi erini ma aliari pie, mani ma sizᴜ erile ekile erini dralerile,
50003011	'dini ma ma eco ani cazarᴜ engata 'ba draza ma eselia-ri vᴜ beni.
50003012	Ovᴜni kini ma isu 'bo, kani ma fu dri 'bo, 'dini kᴜ; te ma nzᴜ drile okposi 'dani, ma ma isu e'yo nde Kristo Yesuni ma bizᴜ aniri beni.
50003013	Adripi, ma egani ma isu e'yo nderi 'bo, 'dini kᴜ; te ma 'ye e'yo alᴜ 'di, e'yo ma ma vᴜtia 'diyisi avizᴜ ra azini ma rua fezᴜ okposi e'yo ma drilia 'diyi vᴜ,
50003014	ma nzᴜ drile baka vᴜ, afa azile fezarᴜri isuzᴜ, 'di omveta Munguni ama omvezᴜ uru Kristo Yesu ma aliari'i.
50003015	E'yo 'disi ama 'ba ecopi dri fupi ci 'diyi ama ma ega 'dinile; te di e'yo azinisi emi ka ovᴜ asisile be ndᴜ, Munguni nga e'yo 'diri ece emi dri indi.
50003016	Te di ama ma aci e'yo nde amani ecazᴜ 'bori ma alia.
50003017	Adripi, emi ma 'ye tualᴜ mani 'yelerile, azini emi ma lu 'ba acipi tro tro ekile eceta amani ecele ndra emi dririle 'diyi.
50003018	A'disikᴜ 'ba kakaᴜ mani yi ma e'yo olᴜle emi tia pale kakaᴜ, azini curu'do mani olᴜle emi tia mindre be 'diyi, yi aci onzi, yi ari'ba pati alaza Kristonirini.
50003019	Asiza yini eri dri jazani, mungu yiniri eri yi ma anyajoni, azini afᴜ yini yini yi enyazᴜri eri e'yo drinzarᴜ yiniri'i, yi e'yo nyakuni ega'i.
50003020	Te ama'i, ama 'ba suru 'buarini 'diyi, ama 'Ba 'ba Papiri Opi Yesu Kristo ngapi emupi 'buari ma mile ga;
50003021	eri nga rua amani inzita kokorᴜri oja o'dirᴜ eri 'bazᴜ ovᴜzᴜ ekile rᴜa dizarᴜ inirile, okpo erini erini ecozᴜ ani afa dria 'bazᴜ i ma palaarisi.
50004001	'Dini adripi mani, mani lele, emi ma avani ma vale tᴜ ovᴜpi ayiko mani pi diza mani be 'diyi, emi ma so pa okporᴜ Opi ma alia, 'ba mani lele 'diyi.
50004002	Ma azi Ewodia tia, ma azi vini Sunituke tia, yi ma ovᴜ egata alᴜ be Opi ma alia.
50004003	Ndi ma matᴜ 'ba mi vᴜ indi, mi 'ba azi ngapi ma be tualᴜ asi adarᴜsiri la, mi ma ko okᴜ 'diyi ma aza indi ; te yi 'ba ndra e'yo bari ma azi ngapi okporᴜ ma be tualᴜ, Kilementi pie, 'ba azini azi ngapi ma be tualᴜ yi ma runi ovᴜzᴜ sizarᴜ buku idriniri ma alia 'diyi pie dria 'diyi.
50004004	Emi ma ovᴜ ayikosi etuzu 'dani Opi ma alia; ma 'yo dika, Emi ma ovᴜ ayikosi.
50004005	'Ba dria ma ni asi e'yere eminiri. Opini ogogo.
50004006	Emi asi ma oti e'yo alᴜnisi kᴜ, te e'yo dria alᴜ alᴜ ma alia emi ma fe Mungu ma ni e'yo emini a'ile 'diyi, Mungu zizᴜ matᴜ 'bazᴜ awa'difo fezᴜ indi.
50004007	Azini asi anzurᴜ Munguni e'yo vaza 'bani agapi driari nga emi asi ma agei te asisile emini be Kristo Yesu ma alia.
50004008	Te e'yo azini acepiri 'di, ma adripi, emi ma dro asisile emini e'yo dria ovᴜpi adarᴜ 'diyi pi ma dria, e'yo dria ovᴜpi inzizarᴜ 'diyi pie, e'yo dria ovᴜpi kililirᴜ 'diyi pie, e'yo dria ovᴜpi alarᴜ 'diyi pie, e'yo dria ovᴜpi ndrizarᴜ 'diyi pie, e'yo dria ekupi onyirᴜ 'diyi pie, e'yo azini ovᴜpi onyirᴜ kani inzita be 'diyi pie dria.
50004009	Emi ma 'ye e'yo emini onile ma vᴜ, emini a'ile, emini erile, emini ndrele ma vᴜ 'diyi; te Mungu asi anzurᴜniri nga ovᴜ tualᴜ emi be.
50004010	Te ma ovᴜ ayikosi tᴜ Opi ma alia, a'disikᴜ curu'do ewu 'dopi ma vᴜtia emi fe egata emini e'yo mani egazᴜri ma enga dika; emi ega ndra e'yo 'diri ra 'bo, te emi isuni parini kᴜ.
50004011	Ma 'yoni e'yo 'diri mani wᴜle afaakosirisi kᴜ; a'disikᴜ e'yo mani ka ovᴜ ngoni yari ti, ma oni asi 'bazᴜ afa ma dria kᴜri 'bo.
50004012	Ma ni ovᴜzᴜ piriniri ra, ma ni vini ovᴜzᴜ afa be treri indi ; e'yo alᴜ alᴜ ma alia azini e'yo dria ma alia, ma ni e'yo zizarᴜ 'diri ma efi vazᴜ 'bo, imba ma ovᴜzᴜ trazarᴜ kani ovᴜzᴜ abirisi, ovᴜzᴜ afa be tre kani ovᴜzᴜ afa kokorᴜ.
50004013	Ma eco e'yo dria 'yeza-rᴜ 'ba okpo fepi ma dririsi.
50004014	Te e'yo yo, emi 'ye onyirᴜ emini ti ecile ma be ocoko mani ma aliarisi.
50004015	Te emi 'ba Filipia 'diyi, emi ma ngᴜlᴜpi ni ra, mani ndra e'doria e'yo bari olᴜzᴜria, mani efᴜria Makedoniaasi, kanisa alᴜni ti ecipi ma be afa feza fezᴜ a'izᴜri yo pe emi'i a'dule ;
50004016	a'disikᴜ mani ndra ovᴜria Tesalonikia 'dale ti, emi pe afa ma aza kozᴜ alio mani ma aliari ma ti ma vᴜ kiri pale alᴜ a'dule 'dini kᴜ.
50004017	Ovᴜni kini ma afa feza ndru, 'dini kᴜ; te ma efi 'yaza ndru, fezᴜ kalafe eminirini i erezᴜ.
50004018	Te emi ofe afa dria ma dri 'bo, afa mani aga ra; afa ga ma dri tre, mani afa engapi emi vᴜ Epafroditoni ejile 'diyi a'ile 'borisi, eri afa aji be arikarirᴜ, afa fele edetaro ovᴜpi a'izarᴜ, ayiko fepi Mungu driri'i.
50004019	Te Mungu maniri nga emi aza ko afaako emini ma alia fudri ra, lonyi erini ovᴜpi diza ma alia Kristo Yesu ma aliarini ovᴜlerile.
50004020	Diza ma ovᴜ Mungu Ata amaniri vᴜ 'dani 'dani. Amena.
50004021	Emi zi 'ba alatararᴜ Kristo Yesu ma alia 'diyi dria alᴜ alᴜ ci ci. Adripi ovᴜpi ma be 'diyi zi emi ci ci.
50004022	'Ba alatararᴜ dria yi zi emi ci ci, tᴜni 'ba ovᴜpi Kaisari vile akua 'diyi.
50004023	'Yeta anzutiri Opi Yesu Kristoni ma ovᴜ orindi emini be.
51001001	Paulo, 'ba Kristo Yesuni ti pele e'yo Munguni lelerisiri pi Timo-teo adripi amani be,
51001002	'Ba alatararᴜ azini adripi asi adarᴜ be Kristo ma alia ovᴜpi Kolosaia 'diyi vᴜ: 'Yeta anzutiri pi ma ovᴜ emi vᴜ asi anzurᴜ be, engazᴜ Mungu Ata amani vᴜ.
51001003	Ama 'yo awa'difo Mungu Opi amani Yesu Kristo ma Ata vᴜ, Mungu zizᴜ emisi etuzu 'dani.
51001004	Te ama eri a'ita emini Kristo Yesu ma aliari pi ma e'yo, leta emini 'ba dria alatararᴜ 'diyi lezᴜri be,
51001005	e'yo teza kᴜle tani mbale emi dri 'buari ma e'yosi. Emi eri ndra e'yo 'diri oko e'yo ada e'yo barini ovᴜpi olᴜzarᴜ,
51001006	ecapi emi vᴜ 'bori ma alia. Eri eca 'dinile angᴜ wudrikurᴜ dria ma alia, efi 'yazᴜ azini i erezᴜ ekile erini 'yele emi eselia engazᴜ o'du ndra emini e'yoni erizᴜ azini 'yeta anzutiri Munguni adarᴜri nizᴜrisirile,
51001007	ekile Epafrani imba-le emi dririle. Eri ama be ati'bo azirᴜ amani lele tᴜ, 'ba 'ba aza kopi asi adarᴜ be Kristo ma aliari'i;
51001008	eri olᴜ ama tia leta emini Orindi ma aliari ma e'yo indi.
51001009	E'yo 'disi engazᴜ o'du amani e'yoni erizᴜrisi, ama'i indi ama kᴜni Mungu zizᴜ azini matᴜ 'bazᴜ emisi kᴜ, emi ma ga tre nita e'yo erini leleri nizᴜrisi, ondᴜa dria pie, e'yo vaza Orindini feleri pie,
51001010	emi ma aci ani onyirᴜ ekile Opini lelerile, ayiko fezᴜ eri dri e'yo driasi, efi 'yazᴜ azi onyirᴜ ma alia dria, emini zozᴜ nita Mungunirisi.
51001011	Emi ma isu okpo dria ekile diza erini ma okponi ovᴜle-rile, emini ecazᴜ ovᴜzᴜ asi teza be dria, azini asi ande kokorᴜ be ayikosi,
51001012	awa'difo fezᴜ Ata ama 'bapi fudri ci awita 'ba alatararᴜ 'diyini isuzᴜ diza ma aliari vᴜ.
51001013	Eri opa ama okpo ininiri ma aliasi, ama ofizᴜ suru Mvi erini lele tᴜriniri ma alia;
51001014	onze ama Mvi erinisi e'yo onzi amani wuzᴜ.
51001015	Eri ovᴜ wura Mungu 'bani ecole ndrele kᴜrini, 'ba osile afa dria 'bale 'diyi ma drilia okori'i ;
51001016	a’disikᴜ erisi Mungu 'ba ndra afa dria, 'bua azini nyakua, afa ndrele ra 'diyi pi ndrele kᴜ 'diyi be, kani ogᴜŋa opini, kani suru nyazani, kani opi nyazani, kani okponi—'ba ndra afa dria geri eri vᴜrisi, azini eri ma e'yosi.
51001017	Eri ovᴜ afa dria ma drilia, azini afa dria eci yi tualᴜ okpo erinisi.
51001018	Eri ovᴜ rᴜa ma drini, rua nderi kanisa'i; eri e'dozani, 'ba osile oko engapi 'ba draza ma eseliari, eri ma ovᴜ ani afa dria 'diyi ma drilia.
51001019	Te Mungu ma milia eri onyirᴜ e'yo dria gapi i ma alia tre 'diyi ma ovᴜ Kristo ma alia,
51001020	azini Kristo-si eri ma eci afa dria ma ti i be agyirᴜ dika, erini asi anzurᴜ 'baria ari pati alaza erinirinisi, 'dini afa dria ma ovᴜ erisi, kani afa nyakua 'diyi kani afa 'bua 'diyi.
51001021	Te curu’do Kristo eci emi'i 'ba ndra ovᴜpi ari'barᴜ azini jururᴜ asisile emini ma alia azi onzi emini 'yelerisi 'diyi ma ti i be dika
51001022	rᴜa erini ari berini dralerisi, fezᴜ ani emini pa sozᴜ alatararᴜ nyibile kokorᴜ azini e'yo kokorᴜ eri ma milia,
51001023	emi ka ovᴜ 'dani a'ita ma alia, pa sozᴜ jo eti okporᴜ ma dria kirikiri, emini emi ojazᴜ vile asi 'baza e'yo bari emini erileriniri kᴜzᴜ kᴜ. Yi olᴜ e'yo barᴜ 'diri afa Munguni 'bale ovᴜpi 'bu etia 'diyi ma eselia dria ; yi 'ba ma, Paulo, 'ba azi nde ma aza kopiri'i.
51001024	Te curu’do ma ovᴜ ayikosi candi mani isule emi ma e'yosirisi, te ma fe inzata Kristoni ma joloko acepiri ma ga tre rᴜa mani ma alia rᴜa erini ma e'yosi, 'di kanisa'i.
51001025	'Ba ma 'ba kanisa nde ma aza kopirirᴜ, ekile azi Munguni fele ma dri emi vᴜ e'yo Munguni olᴜzᴜ teketekerile,
51001026	'di e'yo vale kᴜ ovᴜpi zizarᴜ gbudrio engazᴜ ewu ama a'bipi 'dayinisiri'i, te curu'do e'da e'yo nde 'ba alatararᴜ erini 'diyi vᴜ 'bo.
51001027	Mungu le fe 'ba 'diyi ma ni e'yo vale kᴜ zizarᴜ diza be 'diri ma lonyi ovᴜ ngopi ya 'ba jururᴜ ma eseilia, eri Kristo emi aliari, 'di asi 'baza diza tezᴜri'i.
51001028	Ama olᴜ 'ba 'diri ma e'yo, 'ba dria alᴜ alᴜ arizᴜ, azini 'ba dria alᴜ alᴜ imbazᴜ ondᴜa driasi, ama ma fe 'ba dria alᴜ alᴜni pa sozᴜ ovᴜzᴜ fudri ci Kristo ma alia.
51001029	E'yo 'disi ma azi nga tᴜ, o'bizᴜ asi driasi okposi, ekile eri ma okponi azi 'yele ma alia okposi tᴜrile.
51002001	Te ma le emi ma ni a'di mani 'dile emi ma e'yosi, 'ba Laodikiaa 'diyi pie, 'ba dria ma rᴜa ndrepi imilesi kᴜ 'diyi pieri ovᴜ amborᴜ tᴜ.
51002002	Yi ma omi yi asi ani yini ovᴜria ecizarᴜ tualᴜ leta avasirisi, yi ma isu lonyi e'yo vaza asi adarᴜsirini dria, yi ma ni ani e'yo vale kᴜ zizarᴜ Munguniri, 'di Kristo'i.
51002003	Eri ma alia lonyi ondᴜa pini nita be 'diyi dria ovᴜ zizarᴜ.
51002004	Ma 'yo e'yo 'diri, 'ba alᴜni kazᴜ emi icizᴜ e'yo 'yole lokirirᴜ ti aluzasirisi kᴜ.
51002005	Te ma ka tro ovᴜ emi be ruasi kᴜ ti, ma ovᴜ emi be tualᴜ orindisi, ovᴜzᴜ ayikosi acita emini kililirᴜri pi ndrezᴜ, pa soza kirikiri a'ita emini Kristoni a'izᴜri ma aliari be.
51002006	E'yo 'disi ekile emini Kristo Yesu Opini a'ilerile, emi ma aci eri ma alia 'dinile,
51002007	pa sozᴜ kirikiri pati ola okporᴜ berile, ovᴜzᴜ eri ma alia jo sile okpo berile, ovᴜzᴜ okporᴜ a'ita nde ma alia, ekile yini emi imbalerile, ovᴜzᴜ awa'difo be tre aga ra.
51002008	Emi te emi agei 'ba azini kazᴜ emi bizᴜ ati'borᴜ ondᴜa 'banisi azini lokiri tokorᴜrisi kᴜ, imbata 'bani idrileri ma vᴜti bizᴜ, azita nyakunile te e'yo Kristonile kᴜ.
51002009	A'disikᴜ e'yo dria gapi Mungu ma alia tre erini ovᴜzᴜ Mungurᴜri oja i rua 'banirᴜ, ovᴜ dria Kristo ma alia;
51002010	te eri ma alia emi ga tre e'yo ndesi 'bo indi, eri ovᴜ opi nyaza pi ma drirᴜ okpo be dria.
51002011	Te eri ma alia yi fe emi dri agele liza 'bani lile drisi kᴜri, eri agele liza Kristoni e'yo ruani trᴜzᴜri'i;
51002012	'dini yi sa emi tualᴜ eri be baputizi ma alia, fe vini emini engazᴜ eri ma alia tualᴜ eri be indi, emini Mungu eri engapi 'ba draza ma eseliari ma okpo a'ilerisi.
51002013	Te emini de ovᴜria drazarᴜ ezata eminisi azini rua agele lizaako eminisi, eri 'ba ndra emi idrirᴜ tualᴜ eri be, te eri wu ezata amani dria;
51002014	eri ini e'yo siza ama ogapi azita ndᴜ ndᴜsi ama dri arᴜpiri, eri 'du eri geriasi ra, eri di eri pati alaza ma ruaa.
51002015	Eri nde opi nyaza 'diyi pi teketeke, okpo azini 'diyi be, eri fe yi e'dazᴜ mgborᴜ, eri isu inzita amborᴜ erini yi ndele pati alazasirisi.
51002016	E'yo 'dirisi 'ba alᴜni ma li e'yo emini nyaka ma e'yosi kᴜ, kani afa mvᴜzasi, kani o'du omunisi, kani mba o'dirᴜsi, kani o'du sabatonisi dria kᴜ indi.
51002017	E'yo 'diyi yi e'yo ngapi ecapi 'diyi ma endrilendri; te rua nde eri Kristoniri'i.
51002018	'Ba alᴜni ma eza geri emini afa feza orodrirᴜri isuzᴜri inzosi kᴜ, lezᴜ emi ma ovᴜ afᴜ kokorᴜ tᴜ malaika inzizᴜ'i, pa sozᴜ eceta erini ndreleri ma alia, i ipizᴜ afᴜsi toko asisile drozᴜ e'yo ruani ma driarisi,
51002019	te yi ecini yi Dri be kᴜ, de drini okpo fe rua dria drini, te ruani i eciria tualᴜ falako pisi isu be, eri zo ani Munguni eri ezolenirisi.
51002020	Ka'dini emi ka dra Kristo be azita nyakuni vᴜ 'bo, emi ovᴜ azita ma palaa ekile 'ba ovᴜpi idrirᴜ e'yo nyakuni vᴜ 'diyile a'disi ya?
51002021	Ki-ni, Mi bi kᴜ, Mi 'bi ajini kᴜ, Mi elo ruani kᴜ
51002022	(te afa 'diyi dria nga dri ja ra 'bani 'yeria yi be 'boria), yi e'yo azile azita 'bani vᴜsi azini imba-ta 'bani vᴜsi 'diyi.
51002023	E'yo 'diyi ka tro yi e'da ekile ondᴜale inzita ceniri pi ma e'yosi, asisile afᴜ kokorᴜri pie, e'yo ruani gazᴜri pie ada, te yi ovᴜni orodrirᴜ li ruani ogazᴜ alᴜni kᴜ.
51003001	Ka'dini emi ka ovᴜ engazarᴜ 'ba draza ma eselia tualᴜ Kristo be 'bo, emi ma nda e'yo ovᴜpi urulerᴜ, pari Kristoni ovᴜzᴜ erini rizᴜ Mungu ma dri ndiaria 'diyi.
51003002	Emi ma dro asisile emini e'yo ovᴜpi urulerᴜ 'diyi ma dria, e'yo ovᴜpi nyakua 'diyi ma dria kᴜ.
51003003	Emi odra 'bo, te idri emini ovᴜ zizarᴜ Kristo be tualᴜ Mungu ma alia 'bo.
51003004	Te Kristo ovᴜpi idri amaniri ka nga i e'da ra, emi nga di e'da tualᴜ eri be diza ma alia indi.
51003005	Emi ma fᴜ ani rua emini ma esele ovᴜpi nyakunirᴜ 'diyi: ali 'bazᴜ pi, e'yo saarᴜ onzikanyarᴜri pie, ava ruani pie, li onziri pie, li 'bazᴜ afasiri pie, 'di ekile mungu andini inzizᴜrile.
51003006	E'yo 'diyisi adra Munguni emu anzi e'yo eripi kᴜ 'diyi ma dria.
51003007	Emi aci ndra e'yo 'diyi ma alia, emini de ndra adriria e'yo 'diyi ma alia.
51003008	Te curu'do emi ma o'be e'yo 'diyi dria emI vᴜsi ziri indi . aoko pi, adra pie, asi onzI pie, o'data pie, e'yo drinzani efᴜpi emi tiliari pie.
51003009	Emi ma li inzo emi eselia kᴜ, a'disikᴜ emi trᴜ 'ba okuri emi ruaa 'yeta erini be 'bo,
51003010	azini emi su 'ba o'dirᴜ, ovᴜpi 'bazarᴜ o'dirᴜ zozᴜ ani e'yo vazasi ovᴜzᴜ tro tro 'ba eri 'bapiri ma wurani ovᴜlerileri 'bo indi.
51003011	Eri ma alia 'ba ovᴜni 'ba Yunaninirᴜ, kani 'ba Yahudinirᴜ, 'ba agele liza be, kani 'ba agele liza kokorᴜ, 'ba jururᴜ, 'ba Sikutinirᴜ, ati'borᴜ, kani karimvarᴜ, 'dini kᴜ, te Kristo ovᴜ afa dria, azini e'yo dria ma alia.
51003012	Emi 'ba Munguni opele alatararᴜ, lele tᴜ 'diyi, e'yo 'disi emi ma su ani asi ndriza yiki beri pi, asi onyirᴜri pie, asi afᴜ kokorᴜri pie, asi e'yere pie, asi teza ande kokorᴜri pie,
51003013	e'yo 'yezᴜ emi eselia asi ndrizasi, e'yo onzi kᴜzᴜ emi eselia, 'ba azini ka ovᴜ e'yo be yi eselia; ekile Opini e'yo onzi emini kᴜlerile, emi 'ye 'dinile indi.
51003014	Te e'yo 'diyi ma dria dria emi ma su leta avasiri, 'di afa ombeza e'yo 'bani dri fuzᴜ ciriniri’i.
51003015	Asi anzurᴜ Kristoni yini emi omvezᴜ vᴜnia rua alᴜ ma aliari ma adri e'yo lizᴜ emi asia; azini emi ma ovᴜ awa'difo be.
51003016	E'yo Kristoni ma adri emi alia lonyi be tre ondᴜa driasi, emini emi imbazᴜ azini emi asi omizᴜ emi eselia; zaburi piyisi, ongo pie, ongo Orindini inibale 'diyi pie, emini ongo ngoria Mungu vᴜ asi emini ma alia 'yeta anzutirisi.
51003017	E'yo dria emini 'yele, kani e'yosi kani 'yetasi 'diyi, emi ma 'ye e'yo dria Opi Yesu ma rᴜsi, awa'difo 'yozᴜ Mungu Ata vᴜ erisi.
51003018	Okᴜ, emi ma inzi agupi emini, te onyirᴜ Opi ma aliarile.
51003019	Agu-pi, emi ma le okᴜ emini avasi, azini emi ma ovᴜ asi okarᴜ be yi vᴜ kᴜ.
51003020	Anzi, emi ma inzi 'ba emi tipi 'diyi e'yo dria ma alia, a'disikᴜ e'yo 'diri ayiko fe Opi dri tᴜ.
51003021	Ata, emi ma ecandi anzi emini kᴜ, yi ma ava kazᴜ otizᴜ kᴜ.
51003022	Ati'ba, emi ma inzi 'ba ovᴜpi opi eminirᴜ nyaku 'dori ma dria ruasi 'diyi e'yo dria ma alia, 'yezᴜ kiri yi ma milia a'dule ekile 'ba ayiko fepi 'ba dri 'diyile 'dini kᴜ, te asi alᴜsi, Opini rᴜzᴜ.
51003023	Te e'yo dria alᴜ alᴜ emini 'yeleri, emi ma 'ye asi driasi, Opi dri te 'ba dri kᴜ,
51003024	a'disikᴜ emi ni ra emi nga awᴜrᴜso isu oya eminirᴜ Opi dri ; te emi azi ati'boni nga Opi Kristo dri.
51003025	Te 'ba e'yo onzi 'yepiri nga panga onzi isu e'yo onzi erini 'yeleri vᴜsi, yi openi 'ba kᴜ.
51004001	Emi 'ba opirᴜ ati'ba ma drilia 'diyi, emi fe afa kililirᴜ azini 'yeke ati'ba emini dri, emini nile emi indi ovᴜ Opi be 'buarisi.
51004002	Emi ma fe emi asi Mungu zizᴜ 'dani, ovᴜzᴜ mile be Mungu ziza nde ma alia awa'difo be;
51004003	emi ma zi Mungu ama dri indi, eri ma zi jotile e'yo olᴜzᴜri ama dri, ma ma olᴜ ani e'yo vale kᴜ zizarᴜ Kristoni mani ovᴜzᴜ ani ombezarᴜ arujoari beni,
51004004	ma ma e'da eri kilili, ekile erini ovᴜle azizarᴜ ma dri e'yo olᴜzᴜrile.
51004005	Emi aci ondᴜasi 'ba ovᴜpi amvelerᴜ 'diyi ma milia, emi fe etu ma aga emi dria pirini kᴜ.
51004006	E'yo 'yoza emini ma ovᴜ etuzu 'yeta anzutiri be ekile afa alupi a'isirile, emi ma ni ani e'yo omvizᴜ 'ba alᴜ alᴜ ma tia 'yeke.
51004007	Tukiko adripi mani lele tᴜ, 'ba azi ma aza kopi asi adarisi, ovᴜpi ma be ati'bo azirᴜ Opi ma aliari nga e'yo mani olᴜ emi tia dria.
51004008	Ma pe eri ti emi vᴜ pila e'yo 'disi, emi ma ni ani e'yo amani, azini eri ma omi emi asi indi,
51004009	Onesimo be tualᴜ, eri adripi asi adarᴜ be mani lele tᴜ, ovᴜpi 'ba emini ma azi alᴜri'i. Yi nga e'yo dria i 'yepi 'doari olᴜ emi tia ra.
51004010	Arisitariko ovᴜpi arujoa ma beri pi zi emi ci ci, Marako Baranaba ma amvipi ma mvi pie (yi azi e'yo erini emi dri 'bo—eri ka eca emi vᴜ ra emi a'i eri),
51004011	Yesu omvele Yusito'iri pie. 'Ba agele liza be 'diyi ma eselia, 'ba 'diyi a'dule nga suru Munguni ma azi ma be tualᴜ, yi 'ba ma asi omipi 'diyi.
51004012	Epafra ati'bo Kristo Yesuni, 'ba emini ma azi alᴜri zi emi ci ci; eri o'bi okposi emi aza kozᴜ, Mungu zizᴜ emisi etuzu, emi ma so pa ani kirikiri ovᴜzᴜ fudri ci a'ita be eyo Munguni leleri ma alia dria.
51004013	Te ma ovᴜ 'ba e'yo erini ma eti nzepiri kini, eri 'ye azi amborᴜ tᴜ emi ma e'yosi, azini vini 'ba ovᴜpi Laodikiaa 'diyi pi ma e'yosi, Hierapolia 'diyi be.
51004014	Luka ojoᴜ lele tᴜri pi zi emi ci ci Dema be.
51004015	Emi ma zi adripi ovᴜpi Laodikiaa 'diyi pi ci ci, Numfa pie, kanisa ovᴜpi jo erini ma aliari pie.
51004016	Yi ka waraga 'diri la emi eselia 'bo, emi ma fe yi ma la eri kanisa 'ba Laodikiaa 'diyini ma alia indi; azini emi ma la vini waraga engapi Laodikiaari indi.
51004017	Te emi ma 'yo Arikipo ma tia kini, Mi ndre mi ma 'ye azi Opini fele mi driri dezᴜ dria kililirᴜ.
51004018	'Di zita mani, mani sile ma ngᴜlᴜpi ma drisiri, ma'i Paulo. Emi ega anzirikᴜ mani ma e'yo fo! 'Yeta anzutiri ma ovᴜ emi be.
52001001	Paulo pi, Silivano pie, Timoteo pie, Kanisa 'ba Tesalonikia 'diyini, ovᴜpi Mungu Ata pi ma alia Opi Yesu Kristo beri vᴜ: 'Yeta anzutiri ma ovᴜ emi vᴜ asi anzurᴜ be.
52001002	Ama awadifo fe Mungu dri etuzu 'dani emi e'yosi dria, emi egazᴜ Mungu ziza amani ma alia ;
52001003	ama kᴜni azi emini 'yele a itasiri. pi ma e'yo egazᴜ Mungu Ata amani ma milia, azi okporᴜ emini 'yele letasiri pie, asi teza emini Opi Yesu Kristo tezᴜri pie kᴜ.
52001004	Adripi Munguni lele 'diyi, ama ni opeza eminiri ra;
52001005	te e'yo barᴜ amaniri ecani ndra emi vᴜ e'yo 'yozasi a'dule kᴜ, te okpo be, Orindi Alatararᴜ ma alia, azini e'yo a'iza adarᴜ asiari be tᴜ; ekile emini e'yo amani ovᴜzᴜ ndra emi eselia emi e'yosi ngoni yari nilerile.
52001006	Te emi eca ndra 'ba ripi e'yo amani o'bipi e'yo driasi Opiniri be 'diyirᴜ, emini ndra e'yo nde a'iria inzata amborᴜ ma alia, te ayiko Orindi Alatararᴜnisi;
52001007	'dini emi ofᴜ ndra ecetarᴜ 'ba e'yo a'ipi Makedoniaa 'diyi azini Akayaa 'diyi dri dria.
52001008	A'disikᴜ engazᴜ emi vᴜ e'yo Opini ku wakaka 'bo, Makedo-niaa azini Akayaa a'dule kᴜ, te e'yo emini ovᴜzᴜ a'itasi Mungu vᴜri ere i pari dri dria, 'dini e'yo azini ama dri 'yozarᴜ anini yo.
52001009	Te 'ba nde 'diyi yi e'yo amani efizᴜ ndra emi eseliari olᴜni, azini e'yo emini emi ojazᴜ Mungu vᴜ, wura inzile inzi 'diyi kᴜzᴜ, emini azi ngazᴜ Mungu idrirᴜ adarᴜri dri,
52001010	emini Mvi erini, erini engale 'ba draza ma eselia, Yesu ama opapi aoko ngapi ecapiri ma aliari ma emviza 'buarisiri tezᴜri'i.
52002001	Te adripi, emi ma ngᴜlᴜpi ni ama fini ndra emi eselia oye kᴜ ;
52002002	te yini tro ndra ama ecandizᴜ oko, azini ama 'yezᴜ onzi Filipia rari ti, ekile emini nilerile, ama ovᴜ uri kokorᴜ Mungu amani ma alia e'yo barᴜ Munguniri olᴜzᴜ emi tia agata gaza okporᴜ ma eselesi.
52002003	Ama olᴜni asi omiza amani inzo ma e'yosi kᴜ, kani e'yo alatara kokorᴜrisi, kani lokirisi, 'dini kᴜ;
52002004	te ekile Munguni ama o'bile lale onyirᴜ erini ani e'yo bari kᴜzᴜ ama dri olᴜzᴜ 'borile, 'dinile ama olᴜ ra, ayiko fezᴜ 'ba dri kᴜ, te Mungu asi amani o'bipiri dri.
52002005	Te engazᴜ drio ama 'yoni e'yo inzita lokirirᴜri be kᴜ, ekile emini nilerile, kani li 'baza afasiri ma dri a'bᴜzᴜ inzosi, 'dini kᴜ, Munguni e'yo 'diri ma eti nipiri;
52002006	ama ndani inzita 'ba vᴜ, kani emi vᴜ, kani 'ba azini vᴜ alᴜni kᴜ, ama ka tro eco ovᴜzᴜ nzizarᴜ emi dri ekile 'ba Kristoni ti opele 'diyile ti.
52002007	Te ama ovᴜ e'yere emi eselia, ekile endriani anzi ma ta mbalerile.
52002008	'Dini, ava eminini ama vale tᴜrisi, ama ega ndra eri onyirᴜ kiri e'yo barᴜ Munguniri fezᴜ emi dri a'dule kᴜ, te asi amani fezᴜ indi, emini ovᴜle 'ba ama asini lele tᴜ 'diyi'irisi.
52002009	Te emi ega, adripi, azi okporᴜ azini matᴜrᴜ amani ngale ndrari; ama adri ndra azi nga inisi etusi, ama ma ovᴜ nzizarᴜ 'ba alᴜni emi eseliari dri kᴜ beni, amani ndra riria e'yo barᴜ Munguniri olᴜria emi tiaria.
52002010	Emi ovᴜ 'ba e'yo amani ma eti nzepi 'diyi, azini Mungu'i indi, kini ama ri ndra ovᴜ emi 'ba e'yo a'ipi 'diyi ma eselia asi alarᴜsi e'yo kililirᴜri be, asᴜ sᴜza ama ruaani ndra yo;
52002011	te emini nilerile, ama ri 'ye emi vᴜsi emi vᴜsi dria alᴜ alᴜ, ekile atani 'yele anzi ini vᴜrile, emi asi omizᴜ azini omvizᴜ, e'yo eti nzezᴜ emi dri,
52002012	emi ma aci ani onyirᴜ ekile Mungu emi omvepi fizᴜ suru ini pi ma alia diza ini berini lelerile.
52002013	E'yo 'disi ama kᴜni awa'difo 'yozᴜ Mungu dri kᴜ, a'disikᴜ emini e'yo Munguni 'diri eriria ama vᴜ, emi a'ini eri ekile e'yo 'banirile kᴜ, te ekile erini ovᴜle adadarᴜrile, ekile e'yo Munguni, azi ngapi emi 'ba a'ipi 'diyi ma aliarile.
52002014	'Dini, adripi, emi ofᴜ ndra ovᴜzᴜ 'ba kanisa Munguni ovᴜpi Yudiaa Kristo ma alia 'diyi ma pamvᴜ o'bipi 'diyirᴜ; a'disikᴜ emi ma ngᴜlᴜpi isu ndra candi emi ori'ba dri trotro ekile yini isule 'ba Yahudini dririle.
52002015	'Ba Yahudini 'diyi ofu ndra Opi Yesu pi nabi pie, inza ndra ama ama drozᴜ ra, te yi feni ayiko Mungu dri kᴜ, yi 'ba dria be ari'barᴜ,
52002016	ama ogazᴜ e'yo olᴜko 'ba Jururᴜ 'diyi dri si yini yi pazᴜ ani—'dini yi fe e'yo onzi yinini ezᴜzᴜ tre etuzu 'dani. Te aoko eca yi ma dria kpere etu asizani-ria 'bo!
52002017	Te ama'i, adripi, ovᴜpi esele cozarᴜ emi be ewu weresi, milesi te asi ma alia kᴜ 'diyi, ama 'ba asi tᴜ lezᴜ emi mile ndrezᴜ ava amborᴜsi;
52002018	a'disikᴜ ama le te ndra 'ye mu emi vᴜ—ma'i Paulo pale alᴜ azini pale iri—te Satani oga ndra ama si.
52002019	Te asi teza amani.. kani ayiko amani, kani ekilaza amani afᴜ 'bazᴜ Opi amani Yesu ma milia, ewu erini emvizᴜri ngarerisiri a'di'i ya? Eri emi'i kᴜ ya?
52002020	Te emi diza amani azini ayiko amaniri emi'i.
52003001	Te ama ka eco ama asi imbazarᴜ tezᴜ 'dani kᴜ, ama ega onyirᴜ 'ba ma kᴜ ama vile a'dule Atenea,
52003002	azini ama pe adripi amani Timo-teo, 'ba azi ngapi Mungu be e'yo barᴜ Kristoniri ma aliari ma ti, emi 'bazᴜ okporᴜ, asi emini omizᴜ a'ita emini ma alia,
52003003	'ba alᴜni ma asi ma oti inzata 'diyi ma e'yosi kᴜ. Te emi ngᴜlᴜpi ni ra ama ovᴜ pezarᴜ e'yo 'diri isuzᴜ.
52003004	Adarᴜ amani ovᴜria ndra emi be, ama olᴜ emi tia kililirᴜ oko kini yi nga ama ecandi inzatasi; emi ni ra e'yoni 'ye i 'dinile ra.
52003005	E'yo 'disi ma'i mani ecoria ma asi imbazᴜ tezᴜ 'dani kᴜ, ma pe ani 'ba ti a'ita emini ma e'yo nizᴜ, kani 'ba 'ba obepiri obe emi ra, ka'dini azi amani eri de di toko yani.
52003006	Te Timoteoni engaria emi vᴜ emvizᴜ ama vᴜ curu'do 'boria, azini erini e'yo kuza onyirᴜ a'ita emini pi ma e'yosi leta avasi emini beri ejiria ama vᴜ, kini emi e'yo amani ega onyirᴜ etuzu 'dani, lezᴜ ama ndrezᴜ avasi, ekile ama'i indi amani lele emi ndrele avasirile—
52003007	e'yo 'disi, adripi, emi omi di ama asi a'ita eminisi 'bo, candi amaniri pi ma alia inzata be dria;
52003008	a'disikᴜ ama curu’do idri-rᴜ, emini pa sole kirikiri Opi ma aliarisi.
52003009	Te ama eco awa'difo ngonini omvizarᴜ Mungu dri emisi, ayiko dria amani ovᴜzᴜ ayiko be emisi Mungu amani ma miliarisi ka ya?
52003010	Amani Mungu ziria asi driasi inisi etusi 'dani, lezᴜ emi mile ndrezᴜ, e'yo nga dri fupi a'ita emini ma alia kᴜri 'bazᴜ kililirᴜ beni.
52003011	Te Mungu Ata amani ma ngᴜlᴜpi, azini Opi amani Yesu, ma ede geri amani muzᴜ emi vᴜ fo;
52003012	Opi ma fe vini emini zozᴜ azini agazᴜ drile drile emini emi lezᴜ emi eselia, azini 'ba dria vᴜ, ekile ama'i indi amani 'yele emi vᴜrile,
52003013	eri ma 'ba asi emini okporᴜ e'yo onzi kokorᴜ alata ma alia Mungu Ata amani ma milia, ewu Opi amani Yesuni emvizᴜ 'ba alatararᴜ erini 'diyi be driarisi.
52004001	E'yo acepiri 'di, adripi, ama matᴜ 'ba emi vᴜ emi asi omizᴜ Opi Yesu ma alia, kini, ekile emini ndra e'yo a'ile ama vᴜ acizᴜ ani onyirᴜ azini ayiko fezᴜ Mungu dririle, ada ekile emini acilerile, emi ma ere emi drile drile.
52004002	Te emi ni e'yo amani azile emi dri Opi Yesusiri ra.
52004003	Te e'yo Munguni leleri 'di, 'baza emini alatararᴜri: emini emi onazᴜ ali 'bazasi;
52004004	emi dria alᴜ alᴜ ma ni ovᴜzᴜ rᴜa ini ma opirᴜ alata pi ma alia inzita be,
52004005	li ava ruanirini ma alia ekile 'ba jururᴜ Mungu nipi kᴜ 'diyile kᴜ;
52004006	'dini 'ba alᴜni ma eza kᴜ, adripi ini 'yezᴜ onzi e'yo 'diri ma alia, Opini ovᴜle 'ba arioti ofepiri'i e'yo 'diyi ma alia drianirisi, ekile amani emi bilendu lile drio, e'yo eti nzezᴜ emi tia okorile.
52004007	Te Mungu omveni ndra ama e'yo onzikanyarᴜsi kᴜ, te alata ma alia.
52004008	E'yo 'dirisi 'ba e'yo gapiri gani 'ba'i kᴜ, te Mungu Orindi Alatararᴜ fepi emi driri'i.
52004009	Te leta adripi lezᴜri ma e'yosi, leni ma ma si e'yo azini emi vᴜ kᴜ, emi ma ngᴜlᴜpini ovᴜle imbazarᴜ Mungu dri emi lezᴜ emi eseliarisi;
52004010	te adarᴜ emi le adripi ovᴜpi Makedonia dria ma alia 'diyi dria ra. Te ama emi asi omi, adripi, emi ma aga drile drile,
52004011	emi 'ye asi driasi ovᴜzᴜ e'yere, emi ma 'ye azi emi ngᴜlᴜpiniri, azi ngazᴜ dri eminisi, ekile amani emi azilerile;
52004012	acita eminiri ma e'da'i kililirᴜ 'ba ovᴜpi amvelerᴜ 'diyi vᴜ beni, alio afa azinini ma fu vini emi kᴜ indi.
52004013	Te adripi, ama leni emi ma ovᴜ nita kokorᴜ 'ba o'dua 'diyi ma e'yosi kᴜ, emi kazᴜ ovᴜzᴜ imvosi 'ba azini asi 'bapi e'yo tezᴜ kᴜ 'diyile kᴜ.
52004014	A'disikᴜ ama ka a'i kini Yesu dra ra, enga vini ra, 'dinile indi Yesusi, Munguni nga 'ba o'dua 'diyi eji eri be indi.
52004015	Te ama 'yo e'yo 'diri emi tia e'yo 'yoza Opinisi, kini, ama'i acepi nga idrirᴜ kpere emviza Opini vᴜ 'diyi, ama ngani mu 'ba o'dua 'diyi ma drilia oko kᴜ.
52004016	A'disikᴜ Opi ma ngᴜlᴜpini nga esi va ibizᴜ 'bua, e'yo oyᴜza be, o'duko malaika drilerᴜrini be, guka Munguni pie. Te 'ba drapi Kristo ma alia 'diyi yi nga enga okonini;
52004017	vᴜtinia ama'i 'ba acepi idrirᴜ 'diyi, ama nga ovᴜ o'duzarᴜ mbele-kocici yi be tualᴜ iriti ma alia, dri fuzᴜ Opi be angᴜ 'buari ma eselia agadua; 'dini ama nga ovᴜ Opi be tualᴜ 'dani.
52004018	E'yo 'disi emi ma omi emi asi emi eselia e'yo 'diyisi.
52005001	Te e'yo o'du pinisi ewu be, adripi, leni ma ma si e'yo azini emi vᴜ kᴜ.
52005002	Te emi ma ngᴜlᴜpi ni kilili kini o'du Opiniri nga emu ekile oguoᴜni emule ini berile.
52005003	'Bani de 'yoria, E'yo 'yaa pi asi anzurᴜ be, coti dri jazani nga emu yi ma dria rugbu, ekile mvaazoni okporovᴜ e'dulerile, te yi ngani yi pa alᴜni kᴜ.
52005004	Te emi'i, adripi, emi ovᴜni angᴜ biza ma alia, o'du nderini emi isuzᴜ ani oguoᴜle 'dini kᴜ.
52005005	Emi dria anzi dizani, emi anzi etuni; ama ovᴜni ini pini angᴜ biza be kᴜ.
52005006	Ka'dini ama ma ko o'du ekile 'ba azi 'diyile kᴜ, te ama ma te mile be azini asisile be.
52005007	A'disikᴜ 'ba o'du kopi 'diyi yi o'du ko inisi, azini 'ba trapi ewasi 'diyi yi tra inisi.
52005008	Te ama'i ovᴜpi etuni 'diyi, ama ma te asisile be, gombere a'ita pini leta beri suzᴜ, azini biri paria asi 'baza pata tezᴜri'i.
52005009	Mungu peni ama aoko isuzᴜ kᴜ, te pe ama pata a'izᴜ Opi amani Yesu Kristo
52005010	drapi amasirisi, 'dini ama ka ovᴜ mile be, kani ama ka o'du ko, ama ma ovᴜ ani idrirᴜ tualᴜ eri be.
52005011	Ka'dini emi omi emi asi emi eselia, emi otᴜzᴜ emi eselia emi agyi be, ekile emini 'yelerile.
52005012	Te ama matᴜ 'ba emi vᴜ, adripi, emi ma ama 'ba azi ngapi emi eselia, ovᴜpi emi drilia Opi ma alia, emi imbapi 'diyi ma e'yo,
52005013	azini emi ma inzi yi tᴜ aga ra leta avasirisi azi yini ma e'yosi. Emi ma ovᴜ asi anzurᴜ be emi eselia.
52005014	Te ama emi imba, adripi, emi ma ega 'ba 'yepi saarᴜ 'diyi ma dria, emi ma omvi 'ba asi tepi kᴜ 'diyi ma asi, emi ko 'ba okpo kokorᴜ 'diyi ma aza, emi ovᴜ asi teza be 'ba dria vᴜ.
52005015	Emi ovᴜ mile be 'ba alᴜni ma omvi e'yo onzi e'yo onzi ma paria agyi ini vᴜ kᴜ, te emi ma bi e'yo onyirᴜri ma vᴜti etuzu 'dani emi ma eselia azini 'ba dria vᴜ.
52005016	Emi ovᴜ ayikosi etuzu 'dani,
52005017	emi ma kᴜ Mungu zizᴜ kᴜ,
52005018	emi fe awa'difo e'yo driasi; te 'diri e'yo Munguni lele emi vᴜ Kristo Yesu ma aliari'i.
52005019	Emi ma inyu Orindi kᴜ,
52005020	emi 'ba e'yo ondriza aparakarᴜ kᴜ,
52005021	te emi o'bi e'yo dria; emi bi e'yo ovᴜpi onyirᴜri ci,
52005022	emi ona emi e'yo onzi ma suruti driasi.
52005023	Mungu asi anzurᴜniri ma ngᴜlᴜpi ma 'ba emi alatararᴜ teke-teke ; eri ma mba emi ma ngᴜlᴜpi ma orindi pi ma ta, asi pie, rua pie dria, emi isuzᴜ e'yo kokorᴜ o'du Opi ama-ni Yesu Kristoni emvizᴜrisi.
52005024	'Ba emi omvepiri ovᴜ asi ada be, eri nga 'ye ra.
52005025	Adripi, emi zi Mungu ama dri indi.
52005026	Emi zi adripi dria ci ci o'deza ava alatararᴜsirisi.
52005027	Ma emi azi oyo sozasi Opi ma rusi, emi ma la waraga 'diri adripi dria dri.
52005028	'Yeta anzutiri Opi amani Yesu Kristoniri ma ovᴜ emi be.
53001001	Paulo pi, Silivano pie, Timoteo pie, Kanisa 'ba Tesalonikia 'diyini, ovᴜpi Mungu Ata amani pi ma alia Opi Yesu Kristo beri vᴜ:
53001002	'Yeta anzutiri pi ma ovᴜ emi vᴜ asi anzurᴜ be engazᴜ Mungu Ata vᴜ azini Opi Yesu Kristo vᴜ.
53001003	Le ama ma fe awa'difo Mungu dri emisi etuzu 'dani, adripi, ekile erini ovᴜle onyirᴜrile, a'disikᴜ a'ita eminini zole zorisi, azini leta avasi emi dria alᴜ alᴜni emi eseliarini i . erele ererisi;
53001004	ani ama ma ngᴜlᴜpini adri ama enya emisi kanisa Munguni ma eselia, asi teza emini i e'dapi inzata emini dria pi ma alia candi emini beri pi ma e'yosi a'ita emini be.
53001005	E'yo 'diyi yi ecetarᴜ e'yo liza kililirᴜ Munguniri ecezᴜ, emini ovᴜzᴜ ani edezarᴜ onyirᴜ dri fᴜzᴜ suru Munguni emini candi isule e'yonisiri a'izᴜ beni.
53001006	Te eri ovᴜ e'yo kililirᴜni Mungu ma milia inzata ma arioti ofezᴜ 'ba emi inzapi 'diyi ma ruaa,
53001007	te emi ovᴜpi ecandizarᴜ 'diyi dri ava liza fezᴜ ama be tualᴜ, o'du Opi Yesuni i ecezᴜ ibizᴜ engazᴜ 'buarisirisi ; eri nga i ece malaika okpo inirini 'diyi be
53001008	aci andre ma alia, arioti ofezᴜ 'ba Mungu nipi kᴜ 'diyi ma ruaa, 'ba e'yo barᴜ Opi amani Yesuni inzipi kᴜ 'diyi be.
53001009	Eri nga panga onzi ofe yi dri, yi dri jazᴜ 'dani 'dani Opi ma milia-risi, yi ma esele cozᴜ diza okpo erini-rini be ziri,
53001010	o'du erini ngazᴜ emu-zᴜ diza isuzᴜ 'ba alatararᴜ erini 'diyi-si, i e'dazᴜ osutarᴜ 'ba eri a'ipi 'diyisi-risi, a'disikᴜ emi a'i e'yo eti amani nzele emi tiari ra.
53001011	E'yo 'disi etu dria ama Mungu zi emi dri, Mungu amani ma 'ba emi 'dere dri fᴜzᴜ omveta erini emi omvezᴜrisi, azini okpo inisi eri ma fe e'yo dria ayiko fepi i dri 'diyi ma 'ye yi, azi dria a'itani 'diyi be,
53001012	'dini Opi amani Yesu ma ru ma ovᴜ inzizarᴜ emi ma alia, azini emi eri ma alia, 'yeta anzutiri Mungu amanini azini Opi Yesu Kristoniri vᴜsi.
53002001	Te adripi, ama azi emi, emuta Opi amani Yesu Kristonisi, azini okᴜza amani ngazᴜ ama okᴜzᴜ tualᴜ eri vᴜrisi,
53002002	emi asisile ma ya mbele ya ya kᴜ, emi asi ma oti vini kᴜ, kani orindi ma e'yosi, kani e'yo 'yozasi, kani waraga 'bani egale enga ama vᴜrisi, ka 'yo kini o'du Opiniri eca 'bo.
53002003	'Ba alᴜni ma ici emi geri azinisi kᴜ; a'disikᴜ o'du nderi ngani nga eca kᴜ, de nga ewu 'bani asizᴜ vile a'ita kᴜzᴜri ecani nga okorisi raka kᴜ, azini de nga agu e'yo ezapi onzi, dri jaza mvirᴜri, e'dani nga i kᴜ.
53002004	Agu nderi ipi i uru aga afa dria omvele Mungurᴜ, kani inzile inzi 'diyi ogazᴜ, kpere eri ma ngᴜlᴜpini rizᴜ hekalu Munguni ma alia i e'dazᴜ ceni, kini i Mungu'i.
53002005	Emi egani e'yo ndra mani adrile 'yole emi be de ma indi 'diyi kᴜrᴜ?
53002006	Te di, emi ni e'yo eri ogapi curu'dori ra, 'dini eri ma ece i ani ewu inisi beni.
53002007	'Dini e'yo vale kᴜ zizarᴜ e'yo onziniri e'do i 'ye 'bo; te 'ba eri ogapiri eri curu'do oga 'dani, cazᴜ kpere yini eri nzeriaria.
53002008	Vᴜtinia agu e'yo ezapi onziri nga i e'da ndo, eri'i Opi Yesuni ngale fule ava efᴜpi i ma tiliarisi, eri dri jazᴜ e'data ini erini emuriarisiri.
53002009	Agu nderi ma emuta ovᴜ ekile Satanini azi ngalerile, 'yeta okporᴜ pisi dria eceta pie, tali inzorᴜ pie dria,
53002010	azini lokiri e'yo onzinirisi dria 'ba yi dri japi 'diyi dri, a'disikᴜ yini leta e'yo adarᴜ lezᴜri a'ile yini yi pazᴜ ani beni kᴜrisi.
53002011	E'yo 'disi Mungu epe icita 'ba icipi okposiri ma ti yi vᴜ, yi ma a'i e'yo inzorᴜ beni,
53002012	eri ma li di'ba dria e'yo adarᴜ a'ipi kᴜ, te ovᴜpi ayikosi e'yo onzisi 'diyi ma e'yo, yi ndezᴜ ra beni.
53002013	Te le ama ma fe awa'difo Mungu dri emisi etuzu 'dani, adripi Opini lele 'diyi, a'disikᴜ Munguni emi opele ndra okokele pata isuzᴜ, Orindini emi 'bale alatararᴜ azini emini e'yo adarᴜri a'ilerisirisi.
53002014	Eri omve vini emi e'yo 'dirisi e'yo barᴜ amanirisi indi, emi ma isu ani diza Opi amani Yesu Kristoniri beni.
53002015	E'yo 'dirisi, adripi, emi ma so di pa okporᴜ, emi ma bi e'yo idrile emi vᴜ emi imbazᴜ, kani e'yo olᴜzasi kani waraga amanisi 'diyi ci.
53002016	Te Opi amani Yesu Kristo ma ngᴜlᴜpi, azini Mungu Ata amani, ama lepi, asi omiza 'daniri pi fepi ama dri asi teza onyirᴜ 'yeta anzᴜti-risiri beri
53002017	ma omi emi asi, emi 'bazᴜ okporᴜ e'yo 'yeza onyirᴜ pi ma alia e'yo 'yoza pie dria.
53003001	E'yo acepiri 'di, adripi, emi ma zi Mungu ama dri, e'yo olᴜza Opini ma idri i ani drile drile mbele, ma ovᴜ inzizarᴜ ekile emi eseliarile,
53003002	azini Mungu ma ari ama ani 'ba e'yo 'yepi saarᴜ 'diyi pi ma dria 'ba asi onzi be 'diyi pie; a'disikᴜ 'ba dria ovᴜni a'ita be kᴜ.
53003003	Te Opini asi adarᴜ be, emi 'bazᴜ okporᴜ, emi agei tezᴜ 'ba onziri dri.
53003004	Ama 'ba ama asi Opi ma dria e'yo eminisi 'bo, nizᴜ kini emi e'yo amani azile emi tia 'diyi 'ye, azini emi nga yi 'ye 'dani.
53003005	Opi ma ce asi emini ma dri kililirᴜ leta emini Mungu lezᴜri ma alia, cazᴜ asi teza Kristoniri vᴜ.
53003006	Ama azi di emi tia, adripi, Opi amani Yesu Kristo ma rᴜsi, kini emi ma ona emi adripi dria alᴜ alᴜ acipi saarᴜ, e'yo amani idrile emi vᴜ emini a'ile 'diyi ma vᴜti bipi kᴜ 'diyisi.
53003007	Emi ma ngᴜlᴜpi ni geri onyirᴜ emini te ngazᴜ ovᴜzᴜ amaleri; a'disikᴜ ama acini ndra emi eselia saarᴜ kᴜ,
53003008	te ama nyani 'ba azini ma nyaka tokorᴜ alᴜni kᴜ, te ama inza ama azi okporᴜsi azi ngazᴜ ini be etu be, e'yo amani ma fe 'ba alᴜni emi eseliarini andezᴜ kᴜ.
53003009	Ovᴜni kini ama ovᴜni okpo be 'yezᴜ 'dinile kᴜ, 'dinini kᴜ, te ama le ama ma ngᴜlᴜpi 'bazᴜ ecetarᴜ emi dri, emini ani 'yezᴜ amani 'yelerile beni.
53003010	Amani ndra nga ovᴜria emi be indi, ama azi e'yo 'diri emi tia, kini: Agu ka le azi nga kᴜ, ma nya nyaka kᴜ indi.
53003011	Ama eri kini 'ba azini emi eselia acipi saarᴜ 'diyi indi, te yi ovᴜoᴜrᴜ, ngani azi alᴜni kᴜ, te yi ri e'yo osᴜ 'ba ma eselia.
53003012	Te ama e'yo azi 'ba 'dinile 'diyi ma tia, matᴜ 'bazᴜ yi vᴜ Opi Yesu Kristo ma alia, yi ma nga azi asi e'yeresi, yi ma nya nyaka yi ma ngᴜlᴜpiniri’i.
53003013	Te adripi, emi ma ande e'yo 'yeza onyirisi kᴜ.
53003014	'Ba azini ka e'yo amani 'yole waraga 'diri ma aliari eri kᴜ, emi ma ovᴜ mile be agu nderisi, emi eci emi eri be kᴜ, eri ma ovᴜ ani drinzasi beni.
53003015	Te emi ma 'ba eri ari'borᴜ 'dini kᴜ, emi ma imba eri adripile.
53003016	Curu'do Opi asi anzurᴜiniri ma ngᴜlᴜpi ma fe asi anzurᴜ emi dri o'du dria geri driasi. Opi ma ovᴜ emi be dria.
53003017	Mai Paulo, ma si zita emi zizᴜ ci ci 'diri ma drisi ma'i. 'Di eceta mani sile waraga mani 'diyi ma alia driari; ma adri si 'dini.
53003018	'Yeta anzutiri Opi amani Yesu Kristoniri ma ovᴜ emi be dria.
54001001	Paulo, 'ba Kristo Yesuni ti pele Mungu ama Papiri pi ma azita ma e'yosi Kristo Yesu asi teza amaniri beri,
54001002	Timoteo, mva mani adarᴜ a'ita ma aliari vᴜ: 'Yeta anzutiri pi, yiki pie, asi anzurᴜ pie, engazᴜ Mungu Ata vᴜ azini Kristo Yesu Opi amaniri vᴜ.
54001003	Mani ndra muria Makedoniaaria, ekile mani azile mi dri ovᴜzᴜ Efesoa 'danirile, mi ma azi ani 'ba azini ma tia yi ma imba imbata ndᴜni kᴜ,
54001004	yi ma 'ba asisile e'yo olᴜza o'dᴜko-le toko toko 'diyi ma dria, a'bianzi ma ru olazᴜ dekokorᴜ 'dini kᴜ; e'yo 'dinile 'diyi fe 'bani agata gazᴜ, aga e'yo Munguni ma ta mbazᴜ a'itasiri ra; curu'do ma e'yo azi 'dinile indi.
54001005	Te azita nde ma kalati asizᴜri eri leta efᴜpi asi alarᴜri pi ma alia, asisile onyirᴜri pie, a'ita lokiri kokorᴜri pieri'i.
54001006	Te 'ba azini yini yi ojaria kalaa e'yo 'diyi kᴜzᴜ, yi oja yi e'yo toko toko 'diyi o'yozᴜ;
54001007	yi ka tro le ovᴜzᴜ 'ba azita imbapi 'diyirᴜ ti, yi vani e'yo yini 'yoleri kᴜ, nini vini e'yo yini olᴜle okposiri kᴜ indi.
54001008	Te ama ni azita ovᴜ onyirᴜ, 'ba ka 'ye erisi ekile azita ndeni lelerile,
54001009	emini e'yo niria 'dini kini azita ovᴜni azizarᴜ 'ba kililirᴜ 'diyi ma e'yosi kᴜ, te 'ba azita kokorᴜ 'diyi pi ma e'yosi, 'ba saarᴜ 'diyi pie, 'ba Mungu gapi si 'diyi pie, 'ba e'yo ezapi 'diyi pie, 'ba alatara kokorᴜ 'diyi pie, 'ba Mungu ma ru o'dapi 'diyi pie, 'ba yi atini 'dipi 'diyi pie, 'ba yi andrini 'dipi 'diyi pie, 'ba 'ba 'dipi 'diyi pie,
54001010	'ba ali o'bapi 'diyi pie, agupi ali o'bapi agupi agyisi 'diyi pie, 'ba 'ba obipi jipi ati'barᴜ 'diyi pie, 'ba inzo lipi 'diyi pie, 'ba oyo sopi inzosi 'diyi pie, kani 'ba e'yo azini—ka ngoni ti —imbata adarᴜni ogale siri 'yepi 'diyi pie dria;
54001011	ekile e'yo barᴜ diza be Mungu inzizarᴜrini, ovᴜpi fezarᴜ ma dri tani mbazᴜrile.
54001012	Ma awa'difo fe 'ba okpo fepi ma driri dri, 'di Kristo Yesu Opi amaniri'i, erini ndra ma a'ile ovᴜzᴜ adarᴜ, erini ma 'bale azi ini ma aza kozᴜrisi,
54001013	ma ka ndra ovᴜ oko-risi 'ba Mungu ma ru o'dapiri, azini 'ba 'ba inzapiri, azini 'ba 'ba 'yepi egaŋasiri ti; ma isu yiki mani eri 'yele aniakosi azini a'itaakosirisi,
54001014	te 'yeta anzutiri Opi amanini aga tᴜ a'ita be azini leta avasi ovᴜpi Kristo Yesu ma aliari be.
54001015	E'yo 'yoza 'diri eri adarᴜ, azini eri fu dri 'ba driani a'izᴜ asi alᴜsi, kini Kristo Yesu emu nyakua 'ba ezapi 'diyi opazᴜ. Te 'ba ezapi 'diyi ma eselia 'ba ezapi agapi tᴜri ma'i;
54001016	te e'yo mani yiki isuzᴜ rari 'di, Yesu Kristo ma ece ani asi teza ini dria ma alia oko, eceta fezᴜ 'ba ngapi eri a'ipi kpere idri 'dani 'daniri vᴜ 'diyi dri beni.
54001017	Te inzita pi diza be ma ovᴜ Opi ovᴜpi 'dani 'dani, ecopi drapi kᴜ, 'bani ndrele kᴜ, Mungu alᴜri vᴜ, 'dani ewule ewule. Amena.
54001018	Ma fe azita 'diri kᴜ mi dri, mva mani Timoteo, ekile e'yo ondriza yini ondrile mi ma e'yosi driorile, 'dini e'yo nde 'diyisi mi ma 'di 'adi onyirᴜ ani beni,
54001019	a'ita pi ta mbazᴜ asisile onyirᴜ be. Te 'ba azini, yini asisile 'diri 'bale yi vᴜ rerisi, oguru yini a'itaniri 'de yia ra;
54001020	Humenayo pi ovᴜ 'ba 'diyi ma eselia Alegezanda be, 'ba mani fele kule Satani dri, yi ma ovᴜ imbazarᴜ yi kazᴜ Mungu ma ru o'dazᴜ kᴜ 'diyi.
54002001	E'yo 'dirisi ma azi okorisi, matᴜ 'baza pi 'yozᴜ 'ba driasi, zita pie, Mungu ziza pie, awa'difo feza pie,
54002002	opi piyisi, 'ba dria ovᴜpi 'ba drilia 'diyi pie, kini ama ma adri ani idri e'yererᴜ be azini asi anzurᴜ alia, adriza 'bani ani Mungu inzizᴜrisi inzita be dria.
54002003	'Diri ovᴜ onyirᴜ azini a'izarᴜ Mungu ama Papiri ma milia,
54002004	lepi 'ba dria ma ovᴜ pazarᴜ, azini yi ma eca e'yo adarᴜ nizᴜri.
54002005	A'disikᴜ Mungu ovᴜ alᴜ, azini 'ba 'ba ecipi Mungu be tualᴜri eri alᴜ indi, eri'i eri 'bani, Kristo Yesu'i,
54002006	eri i ngᴜlᴜpi fepi arotirᴜ 'ba dria onzezᴜri; e'yo eti nzezaniri ovᴜ kuzarᴜ ewunini dri furia.
54002007	'Ba ma e'yo 'diri olᴜzᴜ ojioᴜrᴜ azini 'ba ti pelerirᴜ (ma 'yo e'yo adarᴜ, ma lini inzo kᴜ), 'ba 'ba Jururᴜ 'diyi imbapi a'ita ma alia azini e'yo adarᴜ ma aliarirᴜ.
54002008	E'yo 'dirisi ma le 'ba agupirᴜ 'diyi ma zi Mungu pari dri dria, dri alatararᴜ ejᴜzᴜ uru, adra kokorᴜ azini agata gaza kokorᴜ;
54002009	'dinile okᴜ ma ede yi rua afa suza 'yekerisi, drinza onyirᴜ pisi asi e'yereri be; dri'bi cazasi kᴜ, kani melesi, kani nyorosi, kani bongo aje nyapi ambo-rᴜrisi kᴜ indi,
54002010	te 'yeta onyirᴜ 'diyisi, a'disikᴜ e'yo 'diyi si okᴜ e'dapi yi 'ba Mungu inzipi 'diyirᴜ 'diyi si si.
54002011	Okᴜ ma oni e'yo asi e'yeresi inzita dria ma alia.
54002012	Te ma a'ini okᴜ ma imba 'ba kᴜ, eri ma ce agupi ma dri kᴜ; te eri ma ovᴜ e'yere.
54002013	'Ba ndra Adamuni oko, vilerisi Eva'i;
54002014	icini ndra Adamuni kᴜ, te okᴜ nde ovᴜpi icizarᴜri e'de ezata ma aliani.
54002015	Te eri nga ovᴜ pazarᴜ e'yo mva osizanisi, yi ka ovᴜ a'ita pi ma alia 'dani, leta pie, asi alatararᴜ pie, asi e'yeresi.
54003001	E'yo 'yoza 'diri ovᴜ adarᴜ: 'Ba azini ka azi kanisa andrizᴜri ndru, eri 'ba i asi azi onyirᴜ ma dria.
54003002	E'yo 'dirisi 'ba 'ba andripiri ma ovᴜ 'ba e'yoni ndele kᴜ, ovᴜpi okᴜ be alᴜ, asi e'yere be, asisile anzurᴜ be, 'ba acipi kililirᴜ, omu a'ipi avasi wa'dirᴜ, 'ba 'ba imbapi onyirᴜ,
54003003	'ba atipi ewasi kᴜ, 'ba 'ba copi kᴜri'i; te eri ma ovᴜ 'ba e'yere, 'ba awapi mbele kᴜ, 'ba ava 'bapi silingi ma dria kᴜri'i.
54003004	Eri ma ce 'ba eri vile joa 'diyi dri onyirᴜ, anzi erini ma eri e'yo erini inzita be e'yo driasi ;
54003005	te 'ba azini ka ni jo ini ma dri cezᴜ kᴜ, eri nga kanisa Munguni agei te ngoni ngoni ya?
54003006	Eri ma ovᴜ 'ba fipi o'dirᴜri kᴜ, eri kazᴜ ovᴜzᴜ afᴜsi erini ngazᴜ ani e'dezᴜ e'yo liza 'ba asᴜ sᴜpirini ma alia kᴜ;
54003007	azini eri ma ovᴜ 'ba 'ba ovᴜpi amvelerᴜ 'diyini eri ma e'yo eti nzele onyirᴜ-ri'i, eri kazᴜ e'dezᴜ o'data kani emba 'ba asᴜ sᴜpirini ma alia kᴜ.
54003008	'Dinile 'ba azi ma aza kopi 'diyi ma ovᴜ inzita be, ma ovᴜ andre iri be kᴜ, 'ba ewa mvupi tᴜ 'diyi'i kᴜ, 'ba orodri ndrupi geri onzisi 'diyi'i kᴜ;
54003009	'ba e'yo ziza vale kᴜ a'itaniri ma ta mbapi asisile alarᴜ be 'diyi.
54003010	'Ba ma o'bi 'ba 'diyi oko raka te e'yo ka yi nde kᴜ, yi ma fi azi 'ba aza kozᴜri ma alia ndo.
54003011	'Dinile okᴜ yini ma ovᴜ inzita be, ma ovᴜ asᴜ be kᴜ, mile be yi agei tezᴜ e'yo driasi, asi adarᴜ be e'yo driasi.
54003012	'Ba azi ma aza kopi 'diyi ma ovᴜ okᴜ be alᴜ, anzi yini pi ma dri cezᴜ onyirᴜ 'ba aku yinia 'diyi be;
54003013	te 'ba aza kopi azi ngapi onyirᴜ 'bo 'diyi isu inzita onyirᴜ yi ma ngᴜlᴜpi dri, azini asi teza amborᴜ a'ita nde ovᴜpi Kristo Yesu ma aliari ma alia.
54003014	Ma e'yo 'diri si mi vᴜ mani egaria ace were ma nga mu mi vᴜ,
54003015	te ma ka ma dri ici 'dani, mi ma ni ani geri ecopi onyirᴜ 'bani ani ovᴜzᴜ jo Munguni ma aliari beni, 'di kanisa Mungu idrirᴜrini, pati idiaferᴜ azini jo eti e'yo adarᴜniri'i.
54003016	'Ba econi agata gazarᴜ e'yo 'dirisi kᴜ, e'yo zizarᴜ vale kᴜ adriza 'bani ani Mungu inzizᴜriniri ovᴜ amborᴜ ada: Eri e'da i rᴜa ma alia, ece eri 'ba kililirᴜ Orindisi, malaika ndre eri ra, olᴜ e'yo erini suru ndᴜ ndᴜ ma eselia, a'i eri nyakua, 'du eri uru diza ma alia.
54004001	Te Orindi 'yo ocikokorᴜ, kini ewu vilerisi 'ba azini yi nga asi vile a'ita kᴜzᴜ, asi 'bazᴜ orindi 'ba icipi 'diyi ma e'yo erizᴜ, imbata orindi onzi 'diyini be,
54004002	lokiri 'ba e'yo 'yopi inzorᴜ 'diyinisi, yi ngᴜlᴜpi ma asisile e'yo onzi nizᴜri otrᴜ i diri-dirirᴜ ekile vele acisirile;
54004003	yi azi 'ba ma bi okᴜ kᴜ, azini 'ba ma kᴜ nyaka azini Munguni ndra 'bale 'ba a'ita be e'yo adarᴜ nipi ra 'diyini nyazᴜ awa'dIfosiri ja.
54004004	Te afa dria Munguni o'bale 'diyi ovᴜ onyirᴜ, afa alᴜni ma ovᴜ gazarᴜ kᴜ, eri ka ovᴜ aizarᴜ awa'difosi;
54004005	a'disikᴜ eri ovᴜ 'bazarᴜ alarᴜ e'yo Munguni pisi Mungu ziza be.
54004006	Mi ka e'yo 'diyi ece adripi dri, mi nga ovᴜ 'ba azi Kristo Yesuniri ma aza kopi onyirᴜri, mini okpo isuria e'yo 'yoza a'ita pinisi imbata onyirᴜ mini vᴜtini bileri be.
54004007	Te mi ma ga e'yo 'yoza onzi okᴜ dezarᴜ 'diyini o'yolerile 'diyi si. Azini mi ma o'bi mi edezᴜ okporᴜ adriza 'bani ani Mungu inzizᴜri ma alia;
54004008	a’disikᴜ e'yo okpo ruani isuzᴜri ovᴜ orodrirᴜ ewu were, te adriza 'bani ani Mungu inzizᴜri ovᴜ orodrirᴜ e'yo driasi, te eri azi idri curu'dori pi fezᴜ, ngapi emupi ndori be.
54004009	E'yo 'yoza 'diri eri adarᴜ, azini eri fu dri 'ba driani a'izᴜ asi alᴜsi.
54004010	E'yo 'dirisi ama ama ecandi, azi ngazᴜ okposi, amani asi teza amani 'bale Mungu idrirᴜ, 'ba dria tᴜni 'ba a'ita be 'diyi opapiri ma driarisi.
54004011	Mi ma azi e'yo 'diyi, mi imba yi indi.
54004012	'Ba alᴜni ma 'ba mi aparakarᴜ eli minini ovᴜle wererisi kᴜ, te mi ma ovᴜ ecetarᴜ 'ba a'ipi 'diyi dri, 'yota pisi, adriza pie, leta pie, a'ita pie, asi alarᴜri pie dria.
54004013	De nga ma emuni kᴜ, mi ma 'ba mi asi buku lazᴜ, 'ba ma asi omizᴜ, 'ba imbazᴜ indi.
54004014	Mi ma kᴜ feta ovᴜpi mi alia, ndra fele mi dri e'yo ondrizasi 'ba 'wara 'dryini yi ma dri tiria mi driariari kᴜ.
54004015	Mi 'ba mi asi e'yo 'diyi ma dria, mi ma ovᴜ yi ma alia asi driasi, e'yo mini agazᴜ drileri ma e'da i 'ba dria ma milia beni.
54004016	Mi ma ndre onyirᴜ mi ngᴜlᴜpi ma agei tezᴜ imbata mini be ; mi ma ovᴜ 'dani e'yo 'diyi ma alia, ka'dini mini 'yeria 'dinile mi nga mi ngᴜlᴜpi pa 'ba mi eripi 'diyi be.
54005001	Mi ega mbazaᴜ ma dria kᴜ, te mi omi eri ma asi ekile atale; karile ekile adripile,
54005002	okᴜ 'wara 'diyi ekile andripile, okᴜ o'di 'diyi ekile amvipile, asi alarᴜsi dria.
54005003	Mi inzi awᴜzi ovᴜpi awᴜzi adarᴜ 'diyi.
54005004	Te awᴜzi ka ovᴜ anzi be, kani anzi 'diyi ma anzi be, yi ma ni okorisi 'ba yi vile akua 'diyi inzizᴜ, azini aroti ofezᴜ 'ba yi tipi 'diyi dri; 'di ovᴜ onyirᴜ Mungu ma milia.
54005005	Te awᴜzi ovᴜpi awᴜzi adarᴜ, kᴜle a'duleri, 'ba i asi Mungu vᴜ asi tezasi, ovᴜ 'dani matᴜ 'bazᴜ azini Mungu zizᴜ inisi etusi;
54005006	te awᴜ-zioᴜ asi 'bapi ayiko nyakuni ma driari dra 'bo, ka tro ovᴜ idrirᴜ ti.
54005007	Mi ma azi e'yo 'diyi, 'ba ma ovᴜ ani asᴜ kokorᴜ.
54005008	Te 'ba azini ka 'ba ini 'diyi ma aza ko afasi kᴜ, tᴜni 'ba eri vile akua 'diyi, ka'dini eri ga a'ita nderi si, onzi erini aga 'ba a'ipi kᴜriniri ra.
54005009	'Ba alᴜni ma ovᴜ sizarᴜ awᴜzirᴜ kᴜ de nga eli erini cani kali azia kᴜ, de eri ndra okᴜ agupi alᴜni;
54005010	'ba ka eri ma e'yo eti nze onyirᴜ, eri ka ndra anZi ini ezo onyirᴜ, ka ndra omu a'i wa'dirᴜ, ka ndra 'ba alatararᴜ ma pa oji, ka ndra 'ba inzale 'diyi ma aza ko, ka ndra 'yeta onyirᴜ ma vᴜti bi e'yo driasi.
54005011	Te mi ma ga awᴜzi o'dirᴜ 'diyi ma ru siko si, a'disikᴜ yi ka ca ovᴜzᴜ asi mbaza be Kristo gazᴜ yi nga le mu agupia,
54005012	te yi nga e'yo liza isu yini a'ita yini okori 'belerisi.
54005013	Azini vini yi nga eca ovᴜoᴜrᴜ, acizᴜ saarᴜ saarᴜ aku tiasi aku tiasi ; ovoᴜrᴜ a'dule kᴜ, te 'ba ru ezapi e'yo osᴜpi 'ba ma eselia, e'yo dri fupi kᴜ 'diyi o'yopi 'diyirᴜ.
54005014	E'yo 'dirisi ma le awᴜzi o'dirᴜ 'diyi ma mu agupia, ma oti anzi, ma te aku yini ma agei, ma fe ari'bo dri pari o'data o'dazᴜ kᴜ.
54005015	A'disikᴜ 'ba azini oja yi vile curu'do Satani ma vᴜti bizᴜ 'bo.
54005016	Okᴜ alᴜ a'ipiri ka ovᴜ awᴜzi be, eri ma ko yi aza afasi eri'i, e'yoni kazᴜ ovᴜzᴜ nzizarᴜ kanisa dri kᴜ; kanisa ma ko ani awᴜzi ovᴜpi awᴜzi adadarᴜ 'diyi ma aza'i.
54005017	'Ba ma la 'ba 'wara 'ba dri cepi onyirᴜ 'diyi fudri inzita isuzᴜ pale iri, tᴜni 'ba azi ngapi e'yo olᴜza pisi imbata be 'diyi;
54005018	'dini e'yo siza ‘yora, Mi ma ombe ranya ma ti erini anya tᴜria kᴜ, azini dika, 'Ba azi ngapiri fᴜ dri oya erini a'izᴜ ra.
54005019	Mi ma a'i asᴜ sᴜle 'ba 'wara azini ma ruaari kᴜ, pe kiri 'ba e'yo eti nzepi iri kani na 'diyi ma e'yosi.
54005020	Mi ma ega 'ba e'yo ezapi 'diyi ma dria 'ba dria ma milia, 'dini 'ba azini acepi 'diyi ma ovᴜ urisi beni.
54005021	Ma azi mi tia Mungu ma milia, Kristo Yesu ma milia, azini malaika erini opele 'diyi ma milia indi, mi ma mba e'yo 'diyi ma ta, mi ma li e'yo eti erikokorᴜ kᴜ, mi ma 'ye e'yo alᴜni 'ba opezasi kᴜ.
54005022	Mi ti mi dri 'ba ma dria mbele kᴜ, mi ma fi e'yo onzi 'ba azinini ma alia kᴜ; mi mba mi ma ta ovᴜzᴜ alarᴜ 'dani.
54005023	Mi mvu yi a'dule dika kᴜ, te mi mvu patiefi ma su were, azo mi alia mi 'yepi dika dikarisi.
54005024	E'yo onzi 'ba azinini 'diyi e'da yi 'ba ma milia, acizᴜ yi ma drilia e'yo liza vᴜ, te 'ba azinini 'diyi bi yi ma vᴜti vilerisi.
54005025	'Dinile azi onyirᴜ e'da yi 'ba ma milia indi; te ovᴜpi 'dinile kᴜ 'diyi, econi yi zizarᴜ kᴜ.
54006001	'Ba dria ovᴜpi ati'ba jezarᴜ 'diyi ma ega opi yini ovᴜ onyirᴜ fudri inzita driasi, 'ba kazᴜ ru Munguni o'dazᴜ imbataniri be kᴜ.
54006002	Ati'ba ovᴜpi opi a'ita be 'diyi be 'diyi ma ede yi onzi, yini ovule adripirᴜrisi, 'dini kᴜ; te yi ma nga azi ati'baniri aga ra, a'disikᴜ 'ba azi ma orodri isupi 'diyini ovᴜle 'ba a'ita be azini 'ba lele avasi 'diyirᴜrisi. Mi ma imba e'yo 'diyi, ma azi yi indi.
54006003	'Ba azini ka imbata ndᴜri imba, ka i asi 'ba e'yo onyirᴜ Opi amani Yesu Kristoni a'izᴜ kᴜ, imbata ekile adriza 'bani ani Mungu inzizᴜ-rileri a'izᴜ kᴜ indi,
54006004	eri i ipi afᴜ be, nini e'yo alᴜni kᴜ; te ava erini e'yo toko toko ozizᴜ azini agata gazᴜ e'yo ndᴜ ndᴜsiri fe eri dri azani; e'yo 'diyi ma alia ma'yala pi efᴜ di ani, omba pie, o'data Mungu o'dazᴜri pie, egata onzikanyarᴜ 'diyi pie,
54006005	awata 'ba ovᴜpi ezazarᴜ asisile yini ma alia, e'yo adarᴜ 'bepi ra 'diyini pie, 'ba 'diyi ega adriza 'bani ani Mungu inzizᴜri ovᴜ geri orodri isuzᴜri'i.
54006006	Te adriza 'bani ani Mungu inzizᴜ asi ayikorᴜ e'yo driasiri beri eri orodri amborᴜni;
54006007	te ama ejini ndra afa alᴜni nyakua kᴜ, ama econi vini afa alᴜni 'duzarᴜ amani fᴜria kᴜ;
54006008	te nyaka pi ka ovᴜ ama dri bongo be indi, ama asini nga ovᴜ ayiko be yisi.
54006009	Te 'ba lepi ovᴜzᴜ afa e'irᴜ 'diyi adri o'de obeta ma alia, azini emba ma alia, azini li kakaᴜ azazarᴜ 'ba ezapi 'diyi ma alia, e'yo 'diyi fe 'bani abazᴜ avizᴜ dri jaza pi ma alia drata be.
54006010	A'disikᴜ asi 'bazᴜ silingi lezᴜri ovᴜ ola e'yo onzi driani; 'ba azini yi ma asini vele e'yo nderisirisi, yi avi geri a'itani ra, yi so yi ngᴜlᴜpi ma asi rua suza kakaᴜ isuzᴜ.
54006011	Te mi'i, mi 'ba Munguni, mi ma apa e'yo 'diyisi; mi ma bi e'yo kililirᴜri pi ma vᴜti, adriza 'bani ani Mungu inzizᴜri pie, a'ita pie, leta avasiri pie, asi teza pie, asi e'yererᴜri pie.
54006012	Mi 'di a'di onyirᴜ aitaniri, mi bi idri 'dani 'dani yini ndra mi omvezᴜ eri isuzᴜ mini ndra e'data onyirᴜ e'daria 'ba e'yo eti nzepi kakaᴜ 'diyi ma miliari ci.
54006013	Ma azi mi Mungu idri fepi afa dria driri ma milia, azini Yesu Kristo e'data onyirᴜ ma e'yo eti nzepi Pontio Pilato ma driliari ma milia,
54006014	mi ma mba azita ma ta ezata kokorᴜ, o'data kokorᴜ, cazᴜ kpere Opi amani Yesu Kristoni i e'daria;
54006015	te eri nga i e'da ewu 'yekeria ra, eri kiri a'dule Opi asi ndriza be, Meleki melekini, Opi opiniri'i;
54006016	kiri eri'i a'dule ovᴜpi drata kokorᴜri, ovᴜpi diza 'bani ecozᴜ cazᴜ vᴜnia kᴜri ma alia, 'ba alᴜni ndrele nga kᴜ, kani ecole ndrele kᴜri'i. Inzita pi okpo 'dani 'daniri be ma ovᴜ erini. Amena.
54006017	Mi ma azi 'ba afa e'irᴜ nyakua 'diyi ma enya yi afᴜsi kᴜ, yi ma 'ba vini yi asi lonyi avipi mbeleri ma dria kᴜ, te ma 'ba yi asi Mungu afa dria fepi ama dri lonyirᴜ, amani yi a'izᴜ ayikosiri ma dria a'dule.
54006018	Yi ma 'ye onyirᴜ, afa yini ovᴜzᴜ yi be lonyirᴜ kakaᴜ 'diyi ma ovᴜ 'yeta onyirᴜ 'diyi, yi ma ovᴜ 'ba afa fepi avasi 'diyi, ti ecizᴜ 'ba ma aza kozᴜ,
54006019	'dini jo eti onyirᴜ 'bazᴜ yi ngᴜlᴜ-pi dri ewu ngapi ecapirisi, yi ma bi ani idri ada ovᴜpi ndi ndiri ci beni.
54006020	Timoteo la, mi te e'yo kᴜle tani mbazᴜ mi driri ma agei, mi ona mi e'yo 'yoza toko toko inzita kokorᴜ 'diyisi, azini agata gaza 'ba 'yopi inzosi yi 'ba nita be 'diyinisi;
54006021	te 'ba azini yini e'yo 'diyi ma vᴜti biria yi eza ra, yi gbi a'ita rwa. 'Yeta anzutiri ma ovᴜ emi be.
55001001	Paulo, 'ba Kristo Yesuni tini peleri, ekile e'yo Munguni lele-rile ekile aziza idrini ovᴜpi Kristo Yesu ma aliarile,
55001002	Timoteo, mva mani leleri vᴜ: 'Yeta anzutiri pi, yiki pie. asi anzurᴜ be, engazᴜ Mungu Ata vᴜ azini Kristo Yesu Opi amaniri vᴜ.
55001003	Ma 'yo awa'difo Mungu dri, mani azi ngazᴜ vᴜnia asisile alarᴜsi engazᴜ ma a'bipi vᴜri'i, mani e'yo mini egaria Mungu ziza mani ma alia inisi etusi 'dani.
55001004	Ma le mi ndre avasi, mani mindre mini ma e'yo egaria, ayiko ma ga ma asia tre ani.
55001005	Ma ega a'ita lokiri kokorᴜ ma e'yo ovᴜpi mi alia, te ovᴜpi ndra okorisi mi idi Loisi ma alia azini mi andri Eunike ma aliari, te ma ni adarᴜ a'ita nde 'diri ovᴜ mi alia indi.
55001006	E'yo 'dirisi ma fe di egata mi dri. mi ma fe ani feta Munguni ovᴜpi mi alia mani ndra ma dri 'bale mi driarisiri ma enga dizᴜ acile dika;
55001007	a'disikᴜ Mungu feni ama dri orindi asi urioᴜrᴜrini kᴜ, te orindi asi okpo beri pini, leta avasiri pie, asi e'yere-rᴜri pie.
55001008	E'yo 'dirisi mi ma ovᴜ drinzasi e'yo eti nzeza Opi amanirini ma e'yosi kᴜ, kani ma'i 'ba arurᴜ eriniri ma e'yosi kᴜ indi, te mi ma a'i candi isuzᴜ e'yo barisi okpo Munguni felerisi,
55001009	eri ama papi, ama omvepi omveta alatararᴜsiri’i, omveni ama 'yeta amanisi kᴜ, te e'yo eri ma ngᴜlᴜpini lelerisi, azini 'yeta anzutiri erinirisi, 'yeta anzutiri nde erini fele ama dri Kristo Yesu ma alia engazᴜ ewu driorisi,
55001010	te ecele curu'do e'data 'Ba ama Papiri Kristo Yesu-nisiri’i, te eri fu dra ma okpo ra, fe idri pini i e'dazᴜ e'yo 'bani dri jazᴜ kᴜri be e'yo barisi.
55001011	Te yi 'ba ma ovᴜzᴜ 'ba e'yo nde bari olᴜpirirᴜ, azini 'ba ti pelerirᴜ, azini 'ba 'ba imbapirirᴜ;
55001012	e'yo 'dirisi ma ovᴜ ani ecandizarᴜ 'dini. Te ma ovᴜni drinzasi kᴜ, a'disikᴜ ma ni 'ba mani alile 'bori ra, azini ma ovᴜ a'itasi nizᴜ eri eco afa mani kᴜle tani mbazᴜ eri vᴜri ma agei tezarᴜ cazᴜ kpere o'du 'darini ecaria.
55001013	Mi bi eceta e'yo 'yoza onyirᴜ 'diyi ecepi, mini erile ma vᴜri ci, aitasi azini leta avasi ovᴜpi Kristo Yesu ma aliarisi;
55001014	mi ma te e'yo onyirᴜ kᴜle mi dri tani mbazᴜri ma agei, Orindi Alatararᴜ ovᴜpi ama aliarisi.
55001015	Mi ni e'yo 'ba dria ovᴜpi Asiaa 'diyini ma kᴜzᴜri ra; Figelo pi ovᴜ 'ba 'diyi ma eselia Heremogene be.
55001016	Opi ma ovᴜ yikisi 'ba Onesiforo vile joa 'diyi vᴜ, a'disikᴜ eri fe ava o'dirᴜ ma dri pale kakaᴜ; eri ovᴜni drinzasi anzirikᴜ mani ma e'yosi kᴜ,
55001017	te eri ka ovᴜ Rumia eri ndru ma asi driasi, eri isu ma ra—
55001018	Opi ma fe erini yiki isuzᴜ Opi ma milia o'du 'darisi—te e'yo kakaᴜ erini 'yele Efesoa 'ba ma aza kozᴜ 'diyi, mi ni e'yoni onyirᴜ tᴜ mi'i.
55002001	E'yo 'dirisi mi'i, mva mani la, mi ma ovᴜ okporᴜ 'yeta anzutiri ovᴜpi Kristo Yesu ma aliarisi,
55002002	azini e'yo mini erile ma vᴜ 'ba e'yo eti nzepi kakaᴜ 'diyi ma miliari, mi ma fe tani mbazᴜ 'ba asi ada be ecopi 'ba azini imbapi indi 'diyi dri.
55002003	Mi ma a'i candi isuzᴜ ma be ekile asikari onyirᴜ Kristo Yesunirile.
55002004	Te asikari mupi ombaa 'bo 'diyi ma alᴜni ngani i eci adriza nyaku 'doriniri be kᴜ, eri ma fe ani ayiko 'ba eri sipi asikarirᴜri dri beni.
55002005	Te 'ba azini ka o'bi avita ma alia, eri ngani ekilaza isu kᴜ ka nzᴜ azita nderini lelerile kᴜria.
55002006	'Ba i ecandipi amvu ma azisiri ma e'do afa kazaniri nyazᴜ okoni.
55002007	Mi ma dro asisile mini e'yo mani 'yoleri ma dria, te Opini nga e'yo vaza fe mi dri e'yo dria ma alia.
55002008	Mi ma ega Yesu Kristo, Daudi ma orirᴜ, engapi 'ba draza ma eselia 'bori ma e'yo, ekile e'yo barᴜ mani olᴜlerile;
55002009	e'yo barᴜ 'dirisi ma ovᴜ ecandizarᴜ kpere mani ovᴜzᴜ ombezarᴜ ekile 'ba onzi 'yepirile. Te e'yo Munguniri ovᴜni ombezarᴜ kᴜ.
55002010	E'yo 'dirisi ma a'i candi 'diyi dria asi tezasi 'ba Munguni opele 'diyi ma e'yosi, 'dini yi indi ma isu pata ovᴜpi diza 'dani 'daniri be ovᴜpi Kristo Yesu ma aliari.
55002011	Te e'yo 'yoza 'diri ovᴜ adarᴜ, kini : Ama ka dra eri be, ama nga ovᴜ idrirᴜ eri be indi;
55002012	ama ka candi a'i asi teza be, ama nga opi nya eri be indi; ama ka eri ga si, eri'i eri nga ama ga si indi;
55002013	ama ka ovᴜ a'ita kokorᴜ, eri'i eri ovᴜ asi ada be 'dani— te eri econi i ma ngᴜlᴜpi gazarᴜ kᴜ.
55002014	Mi fe yi ma ega e'yo 'diyi, mi ma azi e'yoni yi dri Opi ma milia, yi ma ga agata e'yo 'yoza toko toko 'diyisi kᴜ, 'di orodri kokorᴜ, eri lᴜ 'ba eripi 'diyi eza eza.
55002015	Mima'ba mi asi mi ngᴜlᴜpi ecezᴜ Mungu dri 'ba Munguni a'ile rarirᴜ, 'ba azi ngapi drinzani ngazᴜ ani eri bizᴜ kᴜ, e'yo adaniri ma esele awapi kililirᴜrili'i.
55002016	Te mi ma kᴜ e'yo 'yoza toko toko inzita kokorᴜ 'diyi ja, te yi nga aga tᴜ e'yo alatarakokorᴜri alia,
55002017	e'yo yini nga anya ekile bele gbogborᴜ-rile. Humenaya pi Fileto be ovᴜ 'ba 'diyi ma eselia;
55002018	'ba 'diyi yi eza ra, yi gbi e'yo adarᴜri rwa, yini 'yole kini engata 'ba draza ma eseliari 'ye i 'borisi. Yi 'ba azini ma a'ita asᴜ va.
55002019	Te jo eti Munguniri so pa okporᴜ 'dani, eceta 'diri ovᴜ ekpazarᴜ ruania ci, kini: Opi ni 'ba ini 'diyi ra, azini 'Ba dria ru Opini omvepi 'diyi ma kᴜ e'yo onzi ja.
55002020	Jo amborᴜ ma alia imvᴜ ovᴜni lᴜ edele melesi azini dahabusi 'diyi a'dule kᴜ, te edele patisi azini sile odrisi 'diyi yi indi ; azini 'diyi ma azi inzitarᴜ, azini 'diyi ma azi inzita kokorᴜ.
55002021	'Ba azini ka i ngᴜlᴜpi 'ba alarᴜ e'yo 'diyi kᴜzᴜ, eri nga ovᴜ imvᴜ azi inzitarᴜrini, 'bazarᴜ alatararᴜ, dri fupi onyirᴜ opi ma azisi, ovᴜpi ngonde azi onyirᴜ 'diyisi driari.
55002022	Te mi ma apa li 'baza ndᴜ ndᴜ karilaᴜni 'diyisi ra, mi bi e'yo kililirᴜri pi ma vᴜti, a'ita pie, leta avasiri pie, asi anzurᴜ pie, 'ba Opi ma ru omvepi asi alarᴜsi 'diyi be tualᴜ.
55002023	Te mi ma ga zita zile azazarᴜ azini ondᴜa kokorᴜ 'diyi si, mini nile yi nga omba ejinirisi.
55002024	Te ati'bo Opiniri ma 'ba omba kᴜ, te eri ma ovᴜ e'yere 'ba dria vᴜ, eco erini ani 'ba imbazarᴜ beni, ovᴜzᴜ asi teza be candi ma alia,
55002025	'ba i ma dri arᴜpi 'diyi imbazᴜ asi e'yeresi. Kani Munguni nga asi ojaza fe yi dri e'yo adani nizᴜ ra yani,
55002026	yi ma isu ani egata o'dirᴜ, yini efᴜzᴜ emba 'ba asᴜ sᴜpirini ma aliasi, de yi ovᴜ obizarᴜ idrirᴜ eri dri ati'barᴜ e'yo erini leleri 'yezᴜ.
55003001	Te mi ma ni e'yo 'diri kini o'du vile 'diyisi ewu ewarᴜri nga eca ra.
55003002	Te 'ba yi nga yi ngᴜlᴜpi le, yi nga yi asi 'ba silingi ma dria, yi nga yi ngᴜlᴜpi ma e'yo inzi, yi nga ovᴜ asi afᴜrᴜ be, o'data o'dazᴜ, 'ba yi tipi 'diyi ma e'yo erizᴜ kᴜ, awa'difo kokorᴜ, alatara kokorᴜ,
55003003	yi nga ovᴜ 'ba leta be yi ma asia yo 'diyi, 'ba omba kᴜpi kᴜ 'diyi, 'ba asᴜrᴜ 'diyi, 'ba nipi yi dri sipi e'yosi kᴜ 'diyi, 'ba adrarᴜ, 'ba e'yo onyirᴜ lepi kᴜ 'diyi,
55003004	'ba 'ba o'di nyapi 'diyi, 'ba e'yo 'yepi singirirᴜ 'diyi, 'ba yi ipipi afᴜsi 'diyi, 'ba ayiko ruani lepi aga leta yini Mungu lezᴜri ra 'diyi ;
55003005	yi ovᴜ eceta adriza 'bani ani Mungu inzizᴜ-rini be ci, te yi ga okpo eriniri si. Mi ona mi yisi ra.
55003006	'Ba awa'dini 'diyi ma azi adri fi jo ma alia, okᴜa saarᴜ gapi e'yo onzisi tre, li ndᴜ ndᴜni ojileni 'diyi obizᴜ yinirᴜ;
55003007	okᴜ 'dini 'diyi adri e'yo oni o'du dria, te econi yini ecazarᴜ nita e'yo adaniri nizᴜ kᴜ.
55003008	Ekile Yane pini Musa ma dri arule agatasi Yambere berile, 'dinile yi'i indi yi agata ga e'yo adari ogazᴜ ; yi 'ba yi ma asisile-ni yi ezazᴜ 'bo, dri fupi a'ita nderi ma e'yosi kᴜ 'diyi;
55003009	te yi ngani aga drile kᴜ, a'disikᴜ aza yini nga i e'da 'ba dria ma milia, ekile 'ba 'dayinirini ndra i e'dalerile.
55003010	Te mi obi imbata mani pi ma vᴜti 'bo, adriza pie, e'yo mani ndrule 'yeleri pie, a'ita pie, asi e'yereri pie, leta avasiri pie, asi teza pie,
55003011	inza-ta pie, candi pie; mi ni e'yo ecapi ma ruaa Antiokiaa, Ikoniaa, Lusiteraa 'diyi pie dria; ma a'i inzata 'diyi asi tezasi; te Opi pa ma yi ma alia dria.
55003012	Adarᴜ, 'ba dria lepi acipi onyirᴜ Kristo Yesu ma alia 'diyi nga inzata isu ra,
55003013	te 'ba onzi azini 'ba inzorᴜ 'diyi nga aga drile drile e'yo onzi ma alia, yini 'ba iciria, azini 'bani yi iciria indi.
55003014	Te mi'i, mi ma ovᴜ e'yo mini erile 'bo azini mini nile mi asia 'bo 'diyi ma alia 'dani, mini 'ba mi imbapiri a'di'i yari nile rarisi;
55003015	azini kini engazᴜ mini ndra ovᴜria mvarᴜ mi ni e'yo siza alatararᴜ ecopi mi 'bazarᴜ ondᴜarᴜ pata isuzᴜ a'ita ovᴜpi Kristo Yesu ma aliarisiri ra.
55003016	E'yo siza dria efᴜ Munguni i ma ava vule driniarisi, eri ovᴜ orodrirᴜ imbatasi, egazᴜ 'ba ma dria yi ma e'yo onzi ecezᴜ, 'ba otᴜzᴜ kililirᴜ, azini imbata e'yo kililirᴜri imbazᴜrisi,
55003017	'dini 'ba Munguniri ma ovᴜ ani edezarᴜ ovᴜzᴜ ngonde afa dria be fudri ci, erini ani 'yeta onyirᴜ 'yezᴜ dria.
55004001	Ma azita fe mi dri Mungu ma milia, azini vini Kristo Yesu ngapi 'ba draza pi ma e'yo lipi 'ba idrirᴜ 'diyi beri ma milia, e'data erini i e'dazᴜri pi ma e'yosi opi nyaza erini be:
55004002	mi ma olᴜ e'yo, mi ma olᴜ 'dani ewu 'bani lele raria azini ewu 'bani lele kᴜria ti, mi ma ece e'yo adari, mi ma ega 'ba dria, mi ma omi 'ba asi, asi teza pisi imbata be dria.
55004003	Te ewu yini ngazᴜ imbata alarᴜri a'izᴜ kᴜri nga eca ra, te yi ma bileni ngale fole forisi yi nga yi dri 'ba yi imbapi 'diyi okᴜ yini lelerile,
55004004	yi nga yi ma bile oja yi kazᴜ e'yo adarᴜri erizᴜ kᴜ, yi nga yi oja e'yo 'yoza toko toko o'dᴜkorᴜ 'diyi erizᴜ.
55004005	Te mi'i, mi ma te mi agei e'yo driasi, mi ma a'i candi isuzᴜ, mi ma 'ye azi 'ba e'yo bari olᴜpiriniri ra, mi ma 'ye azi yini fele mi driri dria.
55004006	A'disikᴜ yi 'ye ma fe edetarᴜ curᴜ'do; etu mani drazᴜri eca 'bo
55004007	Ma 'di a'di onyirᴜri 'bo, ma de nzᴜta ongu nzᴜzᴜri 'bo, ma mba a'ita ma ta 'bo.
55004008	Engazᴜ curu’do yi mba ekilaza e'yo kililirᴜrini ma ta ma dri, Opi 'ba ma e'yo lipi kililirᴜ-rini ngale fele ma dri o'du 'darisiri; te ma dri a'dule kᴜ, te 'ba dria e'data erini i e'dazᴜri lepi 'bo 'diyi dri indi.
55004009	Mi ma o'bi asi driasi emuzᴜ ma vᴜ mbele.
55004010	A'disikᴜ Dema kᴜ ma ra, erini e'yo nyaku 'dorini lele-risi, eri mu Tesalonikia 'bo; Kere-seke mu Galatiaa, Tito mu Dalama-tiaa.
55004011	Lukani a'dule ovᴜ ma beni. Mi e'du Marakoni, ejizᴜ mi be indi; erini dri fule onyirᴜ ma aza kozᴜrisi.
55004012	Te ma pe Tukiko ma ti Efesoa 'bo.
55004013	Bongo 'beza mani kᴜle Troaa Karipo vᴜri mi eji indi mini emuria, azini buku 'diyi, te agapiri mi eji enyi edele karatasirᴜ waraga sizᴜ 'diyi.
55004014	Alegezanda 'ba mola dipiri 'ye ndra ma vᴜ e'yo onzi kakaᴜ; Opini nga eri ofe 'yeta erini 'yele 'diyi vᴜsi.
55004015	Mi ma ovᴜ mile be eri ma e'yosi indi, a'disikᴜ eri aru ama dri tᴜ e'yo amani 'yolerisi.
55004016	Mani e'yo mani ma eti nzeria 'ba e'yo lipiri ma milia pale okoria, 'ba alᴜni pa sopi ma beni yo ; te yi dria kᴜ ma ra. Ma la e'yo 'diri yi ma dria e'yo onzi yinirᴜ kᴜ fo!
55004017	Te Opi so ndra pa ma beni, eri fe okpo ma dri e'yo bari olᴜzᴜ ani kililirᴜ fudri ci, 'ba Jururᴜ 'diyi dria ma eri e'yoni beni. Te eri pa ma kami tilia ra.
55004018	Opini nga ma pa 'yeta onzi dria ma alia, azini eri nga ma ta mba cazᴜ suru ini 'buaria. Diza ma ovᴜ eri vᴜ 'dani 'dani ewule ewule. Amena.
55004019	Mi zi Pirisika pi Akula be ci ci, 'ba ovᴜpi Onesiforo vile joa 'diyi pie.
55004020	Erasito awi ndra Korintoa ; ma kᴜ ndra Turofimoni azorᴜ Miletoa 'dale.
55004021	Mi ma o'bi asi driasi emuzᴜ de nga ewu anguni ambizᴜri ecani kᴜ. Eubulo pi zi mi ci ci, Pudente pie, Lino pie, Kilaudia pie, adripi pie dria.
55004022	Opi ma ovᴜ orindi mini be. 'Yeta anzutiri ma ovᴜ mi be.
56001001	Paulo, ati'bo Munguni, 'ba Yesu Kristoni tini peleri, a'ita 'ba Munguni opele 'diyiniri ma e'yosi, azini nita 'bani e'yo adarᴜ nizᴜ dri fupi adriza 'bani ani Mungu inzizᴜri-ni lelerileri ma e'yosi indi,
56001002	asi teza idri 'dani 'dani Mungu ecopi inzo lizarᴜ kᴜrini azile ewu ndra driorisiri tezᴜ;
56001003	eri e'da e'yo erini ewuni dri furia 'yekeria, e'yo olᴜza fele kᴜle ma dri azita Mungu ama Papirinirisiri ma alia;
56001004	Tito, mva mani adarᴜ a'ita ama-ni mi be alᴜri ma aliari vᴜ : 'Yeta anzutiri asi anzurᴜ be, engazᴜ Mungu Ata vᴜ azini Kristo Yesu ama Papiri vᴜ.
56001005	E'yo mani ndra mi kᴜzᴜ Kire-teari 'di, mi ma ede e'yo yini 'yele kᴜ 'diyi kilili, azini mi ma ope 'ba 'wara aku ambo ambo 'diyi vᴜsi ekile mani azile mi tia 'borile;
56001006	'ba nde ma ovᴜ 'ba 'bani asᴜ sᴜzᴜ ruania kᴜrirᴜ, agupi okᴜ alᴜ beri, anzi erini ma ovᴜ 'ba e'yo a'ipi, 'bani yi ma ru 'yole onzi acita saarᴜsi kani edematarasi kᴜ 'diyi.
56001007	A'disikᴜ 'ba kanisa andripiri ma ovᴜ 'ba 'bani asᴜ sᴜzᴜ ruania kᴜrirᴜ, erini ovᴜle 'ba azi Munguni ma agei tepiri'irisi; 'ba e'yo 'yepi ini lelerile kᴜ, adra 'bapi mbele kᴜ, lepi ewa mvupi kᴜ, 'ba copi kᴜ, orodri isule geri onzisiri ndrupi kᴜrirᴜ;
56001008	te eri ma ovᴜ 'ba omu aipi avasi wa'dirᴜ, e'yo onyirᴜ lepi, asi e'yere be, e'yo kililirᴜ be, alatararᴜ, 'ba i ma ngᴜlᴜpi ta mbapirirᴜ ;
56001009	e'yo adarᴜ i ojapi kᴜri ovᴜpi imbatani lelerileri bipi cirirᴜ, eri ma eco ani 'ba imbazarᴜ imbata alarᴜsi, azini 'ba agata gapi 'diyi ndezarᴜ e'yosi indi.
56001010	A'disikᴜ 'ba edema tara be, e'yo toko toko o'yopi 'ba icizᴜ 'diyi yi kakaᴜ, tᴜni 'ba agele liza be 'diyi ma eselia;
56001011	mi ma oga yi ma tile e'yo 'yoko si, yi adri aku ndᴜ ndᴜ oja pi pi a'ita kᴜzᴜ yini imbata 'ba ma imba kᴜri imbaria orodri isule geri onzisiri ma e'yosi.
56001012	'Ba alᴜ yi ma eselia, nabi yi ma ngᴜlᴜpiniri, ‘yora, 'Ba Kiretea 'diyi ovᴜ etuzu 'ba inzo lipi 'diyirᴜ, obau onzirᴜ, ovᴜoᴜrᴜ nyaka nyapi lᴜ'i 'diyi.
56001013	E'yo eti nzeza 'diri ovᴜ adarᴜ. E'yo 'dirisi mi ma ega yi dria okposi, yi ma ovᴜ ani okporᴜ a'ita ma alia,
56001014	yi asi 'bazᴜ e'yo o'yoza toko toko o'dᴜkorᴜ 'ba Yahudini 'diyini erizᴜ kᴜ, kani azita 'ba e'yo adarᴜ kᴜpi 'bo 'diyini erizᴜ kᴜ indi.
56001015	Afa dria ovᴜ alarᴜ 'ba alarᴜ 'diyi dri, te 'ba ondirᴜ e'yo a'ipi kᴜ 'diyi dri afa alᴜni ovᴜni alarᴜ kᴜ; te asisile yini azini ondᴜa yini e'yo onyirᴜ pi ma esele cozᴜ e'yo onzi beri eza yi 'bo, ovᴜ ondirᴜ.
56001016	Yi e'da tisi kini yi ni Mungu ra, te yi ga eri si 'yeta yini 'yelerisi; yi ovᴜ afa ngule onzirile, e'yo eriza kokorᴜ, yi funi dri azi onyirᴜ 'yezᴜ alᴜni kᴜ.
56002001	Te mi'i, mi 'yo e'yo yi sipi imbata alarᴜri be 'diyi.
56002002	Mi ma imba 'ba 'wara agupirᴜ 'diyi ovᴜzᴜ mile be yi agei tezᴜ e'yo driasi, inzita be, asi e'yere be, ovᴜzᴜ okporᴜ a'ita pi ma alia, leta pie, asi teza pie.
56002003	Mi ma azi okᴜ 'wara 'diyi 'dinile indi, acita yini ma si i ekile 'ba alarᴜ 'diyinirile, yi ma di 'ba ma aji kᴜ, yi ma ovᴜ ewa ma ati'barᴜ kᴜ; te yi ma ovᴜ 'ba e'yo onyirᴜ imbapi 'diyirᴜ,
56002004	yi ma imba ani okᴜ o'dirᴜ 'diyi agupi yini lezᴜ avasi anzi yini be,
56002005	yi ma ovᴜ asi e'yere be, alarᴜ, 'ba aku yini ma azi ngapi 'diyi, ovᴜzᴜ asi onyirᴜ be, agupi yi ma ngᴜlᴜpini ma e'yo inzizᴜ, 'ba kazᴜ e'yo Munguni o'dazᴜ kᴜ.
56002006	Mi ma imba agupi o'dirᴜ 'diyi 'dinile indi ovᴜzᴜ asi e'yere be.
56002007	E'yo dria ma alia mi ma ece mi ngᴜlᴜpi ovᴜzᴜ eceta 'yeta onyirᴜnirirᴜ, imbata mini alia mi ma ece e'yo lokiri kokorᴜri pi, e'yo inzitarᴜri pie,
56002008	e'yo olᴜza alarᴜ 'bani ecole onzozarᴜ kᴜri pie, 'dini drinza ma bi 'ba 'ba dri arupiri ani, erini ovᴜle e'yo onzi be 'yozarᴜ ama dria alᴜni kᴜrisi.
56002009	Mi ma imba ati'ba opi yini inzizᴜ, ayiko fezᴜ yi dri e'yo driasi; yi ma omvi e'yo agatasi kᴜ,
56002010	yi ma ovᴜ drisisi be kᴜ, te yi ma ece asi adarᴜ e'yo driasi, fezᴜ imbata Mungu ama Papirini i e'dazᴜ ani ndrizarᴜ e'yo dria ma alia.
56002011	Te 'yeta anzutiri Munguni e'da i 'bo, pata ejizᴜ 'ba dria dri,
56002012	ama imbazᴜ ama ma ga adriza onzi amani ani Mungu inzizᴜ kᴜri pi, li nyakuniri be, ama ma ovᴜ wudrikuru curu'dori ma alia asi e'yeresi, e'yo kililirᴜri pie, adriza amani ani Mungu inzizᴜri pie;
56002013	ama ma lu e'yo teza drilebarᴜ amaniri vᴜ, eri e'daza diza Mungu amborᴜ ama Papiri Yesu Kristoni e'dazᴜri'i;
56002014	eri fe ndra i ngᴜlᴜpi amasi, eri ma onze ama e'yo onzi dria ma alia ani, azini eri ma oji ini 'ba ovᴜzᴜ suru i ma ngᴜlᴜpinirirᴜ, azi onyirᴜ 'yezᴜ asi driasi.
56002015	Mi ma 'yo e'yo 'diyi; mi ma omi 'ba asi, mi ma ece e'yo kililirᴜ 'ba dri okpo driasi. 'Ba alᴜni ma 'ba mi aparakarᴜ kᴜ.
56003001	Mi ma fe 'ba ma ega ovᴜzᴜ inzitasi 'ba opirᴜ 'diyi pi ma palaa 'ba 'ba dri cepi 'diyi be, yi ma e'yo erizᴜ, ovᴜzᴜ ngonde 'yeta onyirᴜ 'yezᴜ dria,
56003002	yi ma o'da 'ba alᴜni kᴜ, yi ma le agata gaza kᴜ, ma ovᴜ e'yere, asi e'yere ecezᴜ 'ba dria vᴜ.
56003003	Te ama'i indi, ama ovᴜ ndra ondᴜa kokorᴜ, bile kokorᴜ, icizarᴜ e'yosi, ovᴜzᴜ ati'barᴜ li ruani pi ma alia ayiko ndᴜ ndᴜ 'diyi be, adrizᴜ asi onzi pi ma alia ma'yala be, 'ba ngu ndra ama onzi, ama ngu ndra 'ba onzi indi.
56003004	Te asi onyirᴜ Mungu ama Papirini, azini leta avasi erini 'ba vᴜri, ka ndra i e'da ra,
56003005	eri pa ndra ama 'yeta ama ma ngᴜlᴜpini 'yele e'yo kililirᴜri ma alia 'diyisi kᴜ, te yiki erinisi, ama ojizᴜ osiza pale iririsi azini ama 'bazᴜ o'dirᴜ Orindi Alatararᴜrisi ;
56003006	eri osᴜ yiki 'diri ama dria tre aga ra, geri Yesu Kristo ama Papirinirisi,
56003007	'dini amani ovᴜria lazarᴜ kililirᴜ 'yeta anzutiri erinisi ama ma eca ani ovᴜzᴜ 'ba awita nyapi 'diyirᴜ, amani ani idri 'daniri tezᴜ asi tezasi.
56003008	E'yo 'yoza 'diri ovᴜ adarᴜ. Azini ma le mi ma olᴜ e'yo 'diyi okposi, kini 'ba Mungu a'ipi 'bo 'diyi ma fe yi asi 'yeta onyirᴜ 'yezᴜ 'dani. E'yo 'diyi ovᴜ onyirᴜ orodri fezᴜ 'ba dri.
56003009	Te mi ma kᴜ zita toko efi kokorᴜ 'diyi pi ja, a'bianzi ma ru olazᴜ 'diyi pie, agata gaza pie, awata awazᴜ e'yo azitanisi 'diyi pie; a'disikᴜ e'yo 'diyi ovᴜ toko orodri kokorᴜ.
56003010	'Ba azini ka i gbᴜ ndᴜ imbata adarᴜ kᴜzᴜ ja, mi ka ega eri ma dria pale iri 'bo, mi ga eri si,
56003011	mini niria 'ba awa'dinile 'diri oja i fᴜzᴜ 'bo, onzi 'yezᴜ'i; eri li e'yo ini ceni.
56003012	Ma ka nga Aritema ti pe mi vᴜ, yani Tukiko'i yani, mi ma fe mi asi emuzᴜ ma vᴜ Nikopolia, a'disikᴜ ede e'yo 'bo ovᴜzᴜ 'dale ewu angᴜni ovᴜzᴜ ambizarᴜria dria.
56003013	Mi fe mi asi Zena 'ba e'yo azitani nipiri pi ma ti pezᴜ Apolo be drile; mi ko yi ma aza yi ma ece ani afa azinisi kᴜ.
56003014	Te 'ba amani ma ni 'yeta onyirᴜ 'yezᴜ 'dani, 'ba ma aza kozᴜ candi yini ma alia, yi ma ovᴜ ani efi 'yaza kokorᴜ kᴜ beni.
56003015	'Ba dria ovᴜpi ma be 'diyi zi mi ci ci. Mi zi 'ba ama lepi a'ita ma alia 'diyi ci ci indi. 'Yeta anzuriri ma ovᴜ emi be dria.
57001001	Paulo, 'ba arurᴜ Kristo Yesu ma e'yosiri, Timoteo adripi amani be, Filemona 'ba azi ngapi ama be tualᴜ amani leleri pi vᴜ
57001002	Apia amvipi amani pie, Arikipo asikarirᴜ ama be tualᴜri pie, kanisa i okᴜpi jo mini ma aliari pie:
57001003	'Yeta anzutiri pi ma ovᴜ emi vᴜ asi anzurᴜ be engazᴜ Mungu Ata amani vᴜ azini Opi Yesu Kristo vᴜ.
57001004	Ma awa'difo fe Mungu mani vᴜ o'du dria, mani e'yo mini egaria Mungu ziza mani ma alia,
57001005	mani leta mini avasiri pi, a'ita mini be Opi Yesu vᴜ azini 'ba alatararᴜ 'diyi vᴜ driari ma e'yo erilerisi;
57001006	ma zi kini ti ecita a'ita minirini ma fe 'ba ma ni e'yo onyirᴜ dria alᴜ alᴜ ovᴜpi ama alia Kristosiri.
57001007	Te ma adri ovᴜ ayiko be tᴜ azini asi omiza be tᴜ leta mini avasirisi, ma adri la, a'disikᴜ 'ba alatararᴜ 'diyini okpo o'dirᴜ isule yi ma asia mi dririsi.
57001008	E'yo 'dirisi, ma ka tro ovᴜ okpo be Kristo ma alia azita azizᴜ mi dri e'yo dri fupi ciri 'yezᴜ ra ti,
57001009	leta ma e'yosi ma azini azitarᴜ kᴜ, te ma matᴜ 'ba mi vᴜ—ma'i mbazaᴜ Paulo, curu'do 'ba arurᴜ Kristo Yesu ma e'yosiri'i—
57001010	ma matᴜ 'ba mi vᴜ ma mvi Onesimo ma e'yosi, mani tile mani ovᴜria arujoari'i.
57001011	(Eri koni ndra mi aza onyirᴜ kᴜ, te curu'do eri ama aza ko mi be onyirᴜ.)
57001012	Ma omvi eri ma ngᴜ-lᴜpi mi vᴜ dika, eri asi mani ma adari'i.
57001013	Ma le te eri ma ta mba ma be 'doa, eri ma ko ani ma aza mi paria, pari yini ma ombezᴜ e'yo barisiri ma alia;
57001014	te ma leni e'yo alᴜni 'ye asisile mini nikokorᴜ kᴜ, 'dini e'yo onyirᴜ mini ma ovᴜ mini ecole e'yo andini 'yezarᴜ kᴜrisi 'dini kᴜ, te mi asini lele cenirisi.
57001015	Te kani eri ovᴜ esele cozarᴜ mi be ewu were e'yo 'disi yani, mini ani eri a'izᴜ dika ovᴜzᴜ mi be 'dani 'dani,
57001016	ati'borᴜ dika kᴜ te aga ati'bo ra, adripi ovᴜpi lezarᴜrirᴜ, tᴜni ma dri, te agapiri mi dri, e'yo ruanisi azini e'yo Opinisi indi.
57001017	Mi ka ega ma mi agyini, mi ma a'i eri ekile mini ma alilerile.
57001018	Te eri ka ndra onzi 'ye mi vᴜ, kani nya marini yani, mi si e'yo nderi ma dria.
57001019	Ma'i Paulo, ma ti dri ma'i ma nga eri ofe ra—te di mari mini ma vᴜri eri mi ngᴜlᴜpi'i, ma ka e'yoni 'yo mi tia kᴜ ti.
57001020	E, ma adri, ma le te ayiko isu mi vᴜ Opi ma alia. Mi ma fe okpo o'dirᴜ ma asia Kristo ma alia fo.
57001021	Te mani nile mi nga e'yo 'diri a'i rarisi, ma si mi vᴜ ani, te ma ni ra mi nga 'ye aga e'yo mani 'yoleri ra.
57001022	Te mi ede pari omuni lazᴜri ngonde ma dri indi, a'disikᴜ ma ovᴜ asi tezasi egazᴜ ma nga ovᴜ fezarᴜ emi dri, emini Mungu zilerisi.
57001023	Epafra, 'ba arurᴜ ma be tualᴜ Kristo ma aliari pi zi mi ci ci,
57001024	Marako pie, Arisitariko pie, Dema pie, Luka pie, 'ba azi ngapi ma be tualᴜ 'diyi.
57001025	'Yeta anzutiri Opi amani Yesu Kristoni ma ovᴜ orindi mini be. Amena.
58001001	Mungu ndra e'yo ndᴜ ndᴜ 'yopi drio geri ndᴜsi ndᴜsi ama a'bipi ma tia geri nabi vᴜrisiri,
58001002	eri 'yo ama tia ewu vile asizᴜ 'dori ma alia geri Mvi ini vᴜrisi, erini 'bale afa dria nyazᴜ erinirᴜ, Munguni vini afa dria 'bazᴜ erisiri'i.
58001003	Eri ovᴜ diza alatara Munguni e'dapiri, azini wura eri ma ada ecepiri indi, eri afa dria ta mba e'yo 'yoza erini okpo berisi. Eri ka e'yo onzi ede alarᴜ 'bo, eri ri va Mungu ovᴜpi Ambo Inzizarᴜ angᴜ urᴜ 'buariari ma dri ndiria,
58001004	aga malaika onyisi ra, ekile erini ru yi agapi onyisi rari isulerile.
58001005	Te eri 'yo ndra malaika ngori ma tia ya, kini, Mi ma Mvi'i, andrᴜ ma ti mi ra? Azini dika, Ma nga ovᴜ eri ma atarᴜ, azini eri nga ovᴜ mvi manirᴜ?
58001006	Azini dika, eri ka mva tile okori eji nyakua, eri 'yo kini, Malaika Munguni dria ma inzi eri.
58001007	Te e'yo malaikanisi eri 'yo kini, Eri o'ba malaika erini 'diyi ovᴜzᴜ olile, azini ati'ba erini 'diyi aci ma andredrilele.
58001008	Te e'yo Mvinisi eri 'yo, Mungu la, ogᴜŋa mini opiniri ovᴜ 'dani 'dani, azini kali mini suru dri cezᴜri eri kali e'yo kililirᴜrini.
58001009	Mi le e'yo kililirᴜri ra, mi ngu e'yo onzi onzi ; e'yo 'dirisi Mungu, Mungu miniri, osᴜ odᴜ ayikoniri mi dria agyi mini 'diyi agazᴜ.
58001010	Azini, Opi la, okokele mi 'ba nyaku eti mi'i, 'bu ovᴜ azi mi drini 'yeleniri'i;
58001011	yi nga dri ja ra, te mi ovᴜ 'dani 'dani; yi dria nga de afa suzale,
58001012	mi nga yi tra bongo 'bezale, yi nga yi oja ndᴜ afa suzale. Te mi ovᴜ ojakokorᴜ 'dani, eli mini ngani asi kᴜ.
58001013	Te eri 'yo ndra malaika ngori ma tia ya, kini, Mi ri ma dri ndiria, de nga ma 'bani ari'ba mini ovᴜzᴜ afa mi pa 'bazᴜ driniarirᴜ kᴜ.
58001014	Yi ovᴜni dria orindi ti opele azi 'yezᴜ 'ba 'yepi pata isupi awitarᴜ 'diyi ma aza kopi 'diyirᴜ kᴜ ya?
58002001	E'yo 'dirisi ama ma 'ba asi amani e'yo amani erileri ma dria aga ra, ama kazᴜ sizᴜ vile e'yo nderi kᴜzᴜ kᴜ.
58002002	A'disikᴜ e'yo ndra malaikani 'yoleri ka ovᴜ ndra okporᴜ, te ezata dria azini eritaako dria ka ndra panga kililirᴜri isu,
58002003	ka'dini ama ka pata amborᴜ 'dopi 'donileri 'ba afa tokole' ama nga apa ngoni ngoni ya? Pata nde Opini ndra e'dole olᴜleni, 'ba eri eripi 'diyini e'yoni 'bale okporᴜ ama driri’i,
58002004	Munguni indi e'yo eti nzeria yi be tualᴜ, eceta piyisi, tali pie, azi okporᴜ ndᴜ ndᴜ 'diyi pie, erini Orindi Alatararᴜ awaria yi dri erini lelerile.
58002005	Te eri 'bani angᴜ wudrikuru ngapi emupi amani e'yoni 'yoleri va malaika ma palaa kᴜ.
58002006	Te 'ba azini nze e'yo eti pari azinia, kini, 'Ba eri a'di afani, mini e'yoni egazᴜ 'dini ya? Kani mvi 'bani eri ngonirᴜ, mini eri andrizᴜ ani ya?
58002007	Mi 'ba eri malaika ma vᴜtia were, mi 'ba diza pi inzita be eri ma dria ekilazale, mi 'ba eri opirᴜ azi mi drini 'yeleni 'diyi ma drilia;
58002008	mi 'ba afa dria va eri ma palaa. Erini afa dria 'baria va eri ma palaa 'dini, eri kᴜni afa alᴜni 'bakokorᴜ eri ma palaa kᴜ. Te curu'do ama ndreni nga afa dria ovᴜ 'bazarᴜ eri ma palaa 'dinile kᴜ.
58002009	Te ama Yesu lu, eri ovᴜ ndra 'bazarᴜ malaika vᴜtia were, ecandiza dratani ma e'yosi, te curu'do 'ba diza pi inzita be eri ma dria ekilazale, 'dini 'yeta anzutiri Mungunirisi eri ma o'bi dra ma aji 'ba driasi.
58002010	'Dini afa driani ovᴜle 'bazarᴜ eri ma e'yosi, azini geri eri vᴜrisirisi, Munguni anzi kakaᴜ ejiria diza ma alia, e'yo 'di eco erisi onyirᴜ ambo yi dri cepi pata ma aliari 'bazᴜ ovᴜzᴜ kililirᴜ geri ecandizanirisi.
58002011	'Di-ni 'ba yi 'bapi alarᴜri azini 'ba 'bale alarᴜ 'diyi yi dria enga 'ba alᴜ vᴜ. E'yo 'dirisi eri ovᴜni drinzasi yi omvezᴜ adripirᴜ kᴜ,
58002012	kini, Ma nga ru mini olᴜ ma adripi 'diyi ma tia, ma nga ongo ngo mi inzizᴜ 'ba ongᴜlᴜmᴜrᴜ ma eselia.
58002013	Azini dika, Ma nga a'ita mani 'ba eri alia. Azini vini dika, Mi ndre, ma'i, anzi Munguni fele ma dri 'diyi be.
58002014	Anzi ma rua ari berini ovᴜle alᴜrisi, eri'i indi eri 'du afa 'diyi tro tro, 'dini dratasi eri ma oja 'ba ovᴜpi okpo dratani beri ovᴜzᴜ tokorᴜ, 'di 'ba asᴜ sᴜpiri'i;
58002015	azini eri ma otrᴜ 'ba dria dra ma urini ombele ati'barᴜ, ewu yini ovᴜzᴜ idrirᴜ ma alia dria 'diyi indi.
58002016	Adarᴜ eri bini wura malaikani kᴜ, te eri bi ori Iburahimuni ma wura.
58002017	E'yo 'dirisi eri ma ovᴜ 'bazarᴜ tro tro adripi erini 'diyile e'yo driasi, eri ma ovᴜ atalaᴜ edeta edepi agapi rari e'yo Mungunisi, yiki be azini asi adarᴜ be, 'ba 'diyi ma e'yo onzi edezᴜ.
58002018	'Dini erini ndra candi isule obetasi 'borisi, eri eco 'ba ovᴜpi obezarᴜ 'diyi ma aza kozarᴜ ra.
58003001	E'yo 'dirisi, adripi alatararᴜ omveta 'buari a'ipi tualᴜ 'diyi, emi ma ega Yesu 'ba ti epele azini atalaᴜ edeta edepi agapi ra a'ita amani e'daleriniri'i.
58003002	Eri ovᴜ asI adarᴜ be 'ba eri 'bapi atalaᴜrᴜri vᴜ, kile Musani ovᴜle asi adarᴜ be jo Munguni ma alia driarile.
58003003	Te la eri onyirᴜ diza isuzᴜ aga Musa ra, ekile 'ba jo sipirini inzita isule tᴜ jo nde agazurile.
58003004	A'disikᴜ jo dria alᴜ alᴜ ovᴜ afa 'bani sileniri'i, te 'ba afa dria 'bapiri eri Mungu'i.
58003005	Te Musa ovᴜ ndra asi adarᴜ be jo Munguni ma alia dria ekile atibole, e'yo yini ngale 'yole etu vilerisi 'diyi ma e'yo eti nzezᴜ;
58003006	te Kristoni, ekile mvile, ovᴜ asi adarᴜ be jo Munguni ma drilia. Jo nderi ama'i, ama ka asi okporᴜ amaniri pi bi ci, ayiko e'yo tezaniri be, kpere ewu asizᴜria.
58003007	E'yo 'dirisi, ekile Orindi Ala-tararᴜni 'yolerile, Andrᴜ emi ka o'duko erini eri,
58003008	emi ma 'ba asi emini mbazarᴜ kᴜ ekile o'du awatanisirile, ekile o'du o'bita roko driarinisi-rile,
58003009	emi a'bipini ndra ma o'bizᴜ yini ma oberiarile, yi ndre ndra 'yeta mani eli kali su.
58003010	E'yo 'dirisi asi mani ve aokosi anzi nde 'diyi ma e'yosi, ma ‘yora, Yi ovᴜ abazarᴜ asi yini ma alia o'du dria; yi nini nga geri mani kᴜ.
58003011	Ekile mani oyo sole adra manisi-rile, Yi ma fi ava liza mani ma alia alᴜni kᴜ.
58003012	Emi te emi agei, ma adripi, 'ba azini alᴜ emi eseliari kazᴜ ovᴜzᴜ asi onzi a'ita kokorᴜri be kᴜ, Mungu idrirᴜri kᴜzᴜ.
58003013	Te emi ma imba emi asi emi eselia o'du dria, de nga o'du omvele andrᴜri eri indi, 'ba azini alᴜ emi eseliari ma asi kazᴜ ovᴜzᴜ mbazarᴜ lokiri e'yo onzinisi kᴜ.
58003014	A'disikᴜ ama eca ovᴜzᴜ 'ba Kristo isupi 'diyirᴜ 'bo, ama ka a'ita amani okokeleri bi ci kpere ewu asizᴜria,
58003015	yini nga 'yoria 'dani, Andrᴜ emi ka o'duko erini eri emi ma 'ba asi emini mbazarᴜ kᴜ ekile o'du awatanisirile.
58003016	Te 'ba e'yo eripi 'diyi ma eselia, 'ba awapi eri be 'diyi a'di piyi ya? Yi 'ba dria efᴜpi ndra Misiria Musasi 'diyi kᴜ ya?
58003017	Azini asi erini ve aokosi eli kali su a'di piyi ma e'yosi ya? Ovᴜni 'ba e'yo ezapi, yi ma avᴜni o'dezᴜ roko dria 'diyi kᴜ ya?
58003018	Te eri so oyo yi ma fi ava liza erini ma alia alᴜni kᴜ a'di piyi dri ya? Ovᴜni kiri 'ba e'yo eripi kᴜ 'diyi kᴜ ya?
58003019	'Dini ama ndre econi yini fizarᴜ kᴜ, a'ita yinini ovᴜle yorisi.
58004001	E'yo 'dirisi ama ma ovᴜ urisi, aziza 'bani efizᴜ ani ava liza erini ma aliarini nga aceria indi, 'ba alᴜ emi eseliari kazᴜ e'dazᴜ ekile eri ece rarile 'dini kᴜ.
58004002	Te 'ba olᴜ e'yo bari ama tia 'bo, ekile ndra olᴜle yi ma tiarile tro tro; te e'yo nde yini erileri koni ndra yi ma aza kᴜ, a'disikᴜ e'yo nde ecini i tualᴜ a'ita be 'ba eripi 'diyi ma asia kᴜ.
58004003	E'yo 'dirisi ama'i, 'ba e'yo a'ipi 'diyi, ama fi ava liza nde ma alia ra, ekile erini 'yole 'borile, kini, Ekile mani oyo sole adra manisi-rile, Yi ma fi ava liza mani ma alia alᴜni kᴜ, ka tro azi nde ovᴜ dezarᴜ gbudrio, engazᴜ ewu nyaku eti 'bazᴜria.
58004004	Te eri 'yo pari azinia o'du aziriri ma e'yosi 'dinile, Te Mungu li ava o'du aziririsi azi erini dria ma vᴜtia.
58004005	Azini dika pari 'dori ma alia eri kini, Yi ma fi ava liza mani ma alia alᴜni kᴜ.
58004006	E'yo 'dirisi, ace 'ba azini ma fi alenia ra. te 'ba ndra yini e'yo bari olᴜzᴜ yi tia oko 'diyi awini ndra fi kᴜ, yini ovᴜle bile kokorᴜrisi,
58004007	eri pe vini o'duniri indi, 'yozᴜ Daudi ma alia, o'du kakaᴜ ma vᴜtia, Andrᴜ, ekile 'yole 'borile, Andrᴜ emi ka o'duko erini eri, emi ma 'ba asi emini mbazarᴜ kᴜ.
58004008	'Dini Yosua ka ndra ava liza fe yi dri ra, vᴜtinia Mungu ngani ndra o'du aziniri ma e'yo 'yo kᴜ.
58004009	E'yo 'disi ava liza sabatorᴜ ace indi 'ba Munguni 'diyi dri;
58004010	a'disikᴜ 'ba fipi ava liza Munguni ma alia 'bori, eri ma ngᴜlᴜpi li ava azi ini ma vᴜtia, ekile Munguni ava lile azi ini ma vᴜtiarile.
58004011	E'yo 'dirisi ama ma nda asi driasi fizᴜ ava liza nderi ma alia, 'ba alᴜni kazᴜ e'dezᴜ eritaako ndra ecele 'darilerisi kᴜ.
58004012	Te e'yo Munguni ovᴜ idrirᴜ, azini okpo be, eri cizarᴜ aga sei ciza si be irilerileri ra, eri 'ba so asi pi ma esele cozᴜ orindi be, kicolo pi ma esele cozᴜ odᴜ fala ma aliari be, eri asisile droza pi ma e'yo ni mbele egata asiari be.
58004013	Azini afa Munguni o'bale 'diyi ma azi alᴜni i e'dapi eri ma milia kᴜni yo, te afa dria ovᴜ pililirᴜ azini ecezarᴜ 'ba e'yo amanini ovuzu eri vuri ma milia ra.
58004014	Amani ovᴜria atalaᴜ edeta edepiri agapi ra fipi 'bua 'bori be, eri Yesu Mvi Munguniri’i, ama ma bi e'yo e'daza amani ci.
58004015	Te ama ovᴜni atalaᴜ edeta edepi agapi ra ecopi okpoako amani ma candi nipi kᴜri be kᴜ, te atalaᴜ amani ovᴜ ndra obezarᴜ e'yo driasi ekile amale, te ezani kᴜ.
58004016	E'yo 'dirisi ama ma esi ogᴜŋa 'yeta anzutirini vᴜ ogogo asi okporᴜsi, ama ma a'i yiki ani, azini ama ma isu 'yeta anzutiri ama aza kozᴜ etu e'yoni ama isuzᴜrisi.
58005001	Yi 'ba atalaᴜ dria alᴜ alᴜ edeta edepi agapi ra, pele 'ba ma eseliari azi ngazᴜ 'ba ma e'yosi e'yo Munguni ma alia, eri ma fe ani afa feza piyi edeta be e'yo onzisi.
58005002	Eri eco ovᴜzarᴜ asi e'yeresi 'ba e'yo nipi kᴜ 'diyi pi vᴜ 'ba avipi gerisi ra 'diyi be, a'disikᴜ eri ma ngᴜlᴜpini ovᴜle okpo kokorᴜ indirisi.
58005003	Te e'yo 'dirisi eri ma fe edeta e'yo onzi i ma ngᴜlᴜpini edezᴜ indi, ekile erini 'ba azini ma e'yo onzi edelerile.
58005004	'Ba alᴜni 'duni azi inzitarᴜ 'diri i drisi kᴜ, te Mungu ma omve erini ka, ekile erini Aronini omvelerile.
58005005	'Dinile Kristo inzini i ngᴜlᴜpi i 'bazᴜ atalaᴜ edeta edepi agapi rarirᴜ kᴜ, te 'ba 'yopi eri tia kini, Mi ma Mvi'i, andrᴜ ma ti mi ra-ri 'ba erini;
58005006	azini ekile erini 'yole pari azinia-rile, Mi ovᴜ atalaᴜ edeta edepirirᴜ 'dani 'dani ekile peza Melekizedekini pezᴜ-rile.
58005007	Te Kristo, ewu erini ovᴜzᴜ rua beria, fe ndra zita pi, matᴜ 'baza pie, wᴜta okporᴜri pie, mindre pie, 'ba ecopi eri papi dra ma aliari vᴜ, ovᴜ erizarᴜ ani erini Mungu rᴜlerisi.
58005008	Eri ka tro ovᴜ Mvi'i ti, eri oni ndra erita erizᴜ e'yo eri ecandipi 'diyisi;
58005009	eri ka e'yo 'diri de ofᴜzᴜ kililirᴜ 'bo, eri eca ovᴜzᴜ 'ba pata 'dani 'daniri fepirirᴜ 'ba dria eri eripi inzitasi 'diyi dri;
58005010	eri 'ba Munguni e'dale ovᴜzᴜ atalaᴜ edeta edepi agapi rarirᴜ ekile peza Melekizede-kini pezᴜrileri'i.
58005011	Ama ovᴜ e'yo be kakaᴜ 'yozᴜ eri ma dria, te yi ewarᴜ ecezᴜ, emini ovᴜle ondᴜa kokorᴜ e'yoni fizᴜ emi bilia mbele kᴜrisi.
58005012	A'disikᴜlete emi ma ovᴜ curu'do 'ba 'ba imbapi 'diyirᴜ, ewuni agale 'dopirisi, te emi le 'ba azini ma imba emi imbata oko e'yo Mungunirisi dika. Emi eca ovᴜzᴜ 'ba lesu lepi 'diyirᴜ, emi ovᴜni 'ba nyaka okporᴜrini sile 'diyi kᴜ;
58005013	'dini 'ba dria alᴜ alᴜ lesu ndrᴜpiri vani nga e'yo olᴜza e'yo kililirᴜri ma driari kᴜ, erini ovᴜle odekᴜarᴜrisi.
58005014	Te nyaka okporᴜri ovᴜ 'ba mbapi 'bo 'diyi dri, ovᴜpi egata be fudri ci e'yo onyirᴜ pi ma esele cozᴜ e'yo onzi be, yini asisile drole etuzurisi 'diyi.
58006001	E'yo 'dirisi ama ma kᴜ imbata oko e'yo Kristonirini, ama ma aga drile drile cazᴜ mbazᴜ dri fuzᴜ ci; ama ma 'ba jo eti dika dika kᴜ, efini e'yo asi ojaza azi dratani kᴜzᴜri pi, ovᴜzᴜ a'itasi Mungu vᴜri pie,
58006002	imbata e'yo baputiziniri pie, e'yo dri tiza 'ba driarini pie, engata 'ba draza ma eseliari pie, e'yo liza 'dani 'daniri pie.
58006003	Te ama nga e'yo 'diri 'ye ra, Mungu ka le ra.
58006004	A'disikᴜ 'ba ndra fipi diza ma alia 'bo, afa feza 'buari ma aji o'bipi 'bo, ecapi 'ba Orindi Alatararᴜ isupi 'bo 'diyirᴜ,
58006005	e'yo onyirᴜ Munguni 'yoleri pi ma aji o'bipi raka okpo ewu ngapi eca-pirini be,
58006006	mupi e'depi ndo 'diyi, econi 'ba 'dinile 'diyi omvizᴜ o'dirᴜ asi ojaza vᴜ dika kᴜ; yini Mvi Munguni dile pari ruaa dika yi ma ngᴜlᴜpisi, azini yini drinza fele eri dri 'ba dria ma miliarisi.
58006007	Te angᴜ nde ozoo 'dipi pale kakaᴜ driniari mvupi, nyaka kapi onyirᴜ 'ba angᴜ nde 'yapi 'diyi driri eri asi ndriza engapi Mungu vᴜri isu.
58006008	Te eri ka oci pi ka avaefi be, 'ba yi nga eri ga si, ace were yi nga eri otri ra; asizaniri vezᴜ acisiri'i.
58006009	Te 'ba amani lele 'diyi la, ama ka tro 'yo 'dinile ti, ama ovᴜ a'itasi emisi, e'yo emini ovᴜ onyirᴜ aga 'di ra, yi e'yo patani 'diyi.
58006010	Te Mungu ovᴜni onyi kokorᴜ, erini ani azi emini pi ma e'yo avizᴜ, leta avasi emini ecele ru erinisiri be, 'dini kᴜ, emini ndra azi ngaria 'ba alatararᴜ 'diyi dri, azini emini azi ngaria kpere curu'do 'dani.
58006011	Te ama le 'ba dria alᴜ alᴜ emi eseliari ma ece asi avarᴜ trotro 'dinile, e'yo tezᴜ asi tezasi cazᴜ kpere ewu asizᴜria,
58006012	emi ma ovᴜ ani ondᴜa kokorᴜ ovᴜsi kᴜ, te emi ma bi 'ba e'yo aziza isupi awitarᴜ a'itasi asi teza be 'diyi ma vᴜti, ovᴜzᴜ ani yile.
58006013	Te Mungu ka aziza azi Iburahimu tia, eri so oyo i ma ngᴜlᴜpi ma rusi, 'ba alᴜni eri agapi ra erini ani oyo sozᴜ eri ma rusirini ovᴜle yorisi,
58006014	kini, Mani asi ndriza feria ma nga asi ndriza fe mi dri ra ndi ndi, mani feria mini ezᴜzᴜria ma nga fe mi ezᴜ tre ndi ndi.
58006015	'Dini erini teria asi tezasi 'boria, eri isu aziza nderi ra.
58006016	Te 'ba yi adri oyo so 'ba yi agapi rari ma rusi, azini oyo soza fe agata gaza yini dria ma tini asizᴜ, e'yoni 'bazᴜ okporᴜni.
58006017	E'yo 'diri ma alia Mungu ka ndra le tᴜ e'yo ecezᴜ aga ra 'ba aziza isupi awitarᴜ 'diyi dri, kini i ojani e'yo amaza ini kᴜ, eri ece e'yoni oyo sozasi,
58006018	'dini e'yo yi ojapi kᴜ iri, Munguni ani ecozᴜ inzo lizarᴜ alenia kᴜ 'diyisi, ama 'ba apapi 'bo nzᴜpi asi teza ovᴜpi 'bazarᴜ ama driliari bizᴜ 'diyi ma isu ani asi omiza okporᴜ.
58006019	Asi teza 'diri ovᴜ ama dri aya nangarᴜ oguruni pa sozᴜ anirile ama asi bizᴜ, eri ojakokorᴜ, okporᴜ, fipi pari bongo jo ale alizᴜri ma kala alialerᴜria ;
58006020	Yesu fi pari nde ma alia amasi, ekile 'ba nzᴜpi 'ba ma driliarile, ovᴜpi 'bazarᴜ 'bo atalaᴜ edeta edepi agapi ra 'dani 'danirirᴜ, ekile peza Melekizedekini pezᴜrile.
58007001	Te Melekizedeki 'diri, opi Salemua, atalaᴜ edeta edepi Mungu Urᴜ Tᴜrini, dri fupi Iburahimu be erini emviria yini 'ba opirᴜ 'diyi ofuzᴜ 'bori ma vᴜtia, asi ndriza fepi eri dri,
58007002	Iburahimuni vini afa dria ma esele mᴜdri ma azi alᴜri awazᴜ eri driri. Okorisi eri opi e'yo kililirᴜrini (ru erini ma efi 'dini) azini vini eri opi Salemuari, efini opi asi anzurᴜni;
58007003	ata kokorᴜ, ayia kokorᴜ, a'bi kokorᴜ, ovᴜpi o'du erini e'dozᴜri be kᴜ, azini asiza idriniri be kᴜ indi, te ovᴜpi ekile Mvi Mungunileri, eri ovᴜ atalaᴜ edeta edepirirᴜ 'dani.
58007004	Te emi ega nga, 'ba 'diri ovᴜ amborᴜ tᴜ ngopi, Iburahimu ama a'bi amborᴜni afa opaza ma esele mᴜdri ma azi alᴜri fezᴜ eri driri ya!
58007005	Adarᴜ Levi ma anziyi azi edeta edezᴜri bipi 'diyi ovᴜ azita be afa ma esele mᴜdri ma azi alᴜ a'izᴜ 'ba vᴜ, adarᴜ adripi yini vᴜ, ekile azitani 'yolerile, 'ba nde 'diyi ka ovᴜ Iburahimu ma orini ti.
58007006	Te 'ba yini eri ma a'bi lazᴜ yi ma eselia kᴜri, eri a'i afa ma esele mᴜdri ma azi alᴜ Iburahimu vᴜ, azini fe asi ndriza 'ba ovᴜpi aziza beri dri.
58007007	'Ba econi agata gazarᴜ e'yo 'dirisi kᴜ, 'ba wereri adri asi ndriza isu 'ba ambo eri agapi rari vᴜ.
58007008	'Doa 'ba ecopi drapi 'diyi adri afa ma esele mᴜdri ma azi alᴜri a'i ra; te 'dale, 'ba yini eri ma e'yo eti nzele kini eri idrirᴜri a'ini.
58007009	Azini ama eco 'yozarᴜ, Levini indi, 'ba afa ma esele mᴜdri ma azi alᴜ a'ipiri fe afa ma esele mᴜdri ma azi alᴜ 'bo, geri Iburahimu ma aliarisi;
58007010	te eri ovᴜ ndra nga i a'bi ma rua alia, de Melekizedekini dri furia eri beria.
58007011	Te azi 'ba Levini edeta edezᴜri ka ndra eco 'ba 'bazᴜ dri fuzᴜ ci (te 'ba isu ndra azita azi nde 'dirisi), ka'dini atalaᴜ edeta edepi azini efᴜpi ekile peza Melekizedekini pezᴜrile, ovᴜpi omvezarᴜ peza Aronini pezᴜ-rile kᴜri ma enga a'disi ya?
58007012	'Dini azi atalaᴜni edeta edezᴜri ka ovᴜ ojazarᴜ, azita ma oja i indi ada.
58007013	A'disikᴜ 'ba yini e'yo 'diri 'yozᴜ erisiri eri suru andini, te 'ba alᴜni engapi suru nde 'diri ma aliari azi pari edeta edezᴜriari ngapini yo.
58007014	A'disikᴜ 'ba dria ni adarᴜ kini Opi amani enga Yuda alia; te Musa 'yoni atalaᴜ edeta edepi 'diyi ma e'yo suru nderi ma tia alᴜni kᴜ.
58007015	Te e'yo 'diri ovᴜ nizarᴜ onyirᴜ aga ra, atalaᴜ edeta edepi aziniri ka enga ekile peza Melekizedekini pezᴜrile,
58007016	ovᴜpi 'bazarᴜ azita e'yo rᴜani azizᴜrisi kᴜ, te okpo idri ecopi depi kᴜrinisiri.
58007017	A'disikᴜ yi nze e'yo erini ma eti 'dini, Mi ovᴜ atalaᴜ edeta edepirirᴜ 'dani 'dani, ekile peza Melekizedekini pezᴜ-rile.
58007018	'Dini yi 'ba azita okori tokorᴜ erini ovᴜle okpo kokorᴜ azini orodri kokorᴜrisi
58007019	(a'disikᴜ azita nde 'bani afa alᴜni dri fuzᴜ ci kililirᴜ kᴜ) ; azini yi ofi asi teza onyirᴜ aga ra, amani ani esizᴜ Mungu vᴜ ogogori.
58007020	Eri ovᴜni oyo soza kokorᴜ kᴜ.
58007021	Te 'ba 'dayi ovᴜ 'bazarᴜ atalaᴜ edeta edepi 'diyirᴜ oyo soza kokorᴜ, te eri'i ovᴜ 'bazarᴜ oyo soza be, ekile 'ba e'yo 'yopi eri ma tiarini 'yolerile, kini, Opi so oyo 'bo, eri ngani i oja kᴜ, Mi ovᴜ atalaᴜ edeta edepirirᴜ 'dani 'dani.
58007022	Te e'yo 'dirisi Yesu eca toborᴜ aziza agapi rari azizᴜ.
58007023	Adarᴜ atalaᴜ edeta edepi 'dayi ovᴜ kakaᴜ, a'disikᴜ dra oga yini ovᴜko 'dani 'danini;
58007024	te eri'i, erini ovᴜle 'dani 'danirisi, eri ovᴜ azi edeta edezᴜ ecopi i depi kᴜri be.
58007025	E'yo 'dirisi indi eri eco 'ba sipi Mungu vᴜ ogogo erisi 'diyi opazarᴜ teke teke, erini ovᴜle idrirᴜ 'dani 'dani Mungu zizᴜ yi dririsi.
58007026	Te atalaᴜ edeta edepi agapi ra 'dinileri fu dri amasi 'yeke, eri alatararᴜ, asi onzi kokorᴜ, ondi kokorᴜ, i esele copi 'ba e'yo ezapi 'diyi be ndᴜ, ovᴜpi 'bazarᴜ uru aga 'bu rari.
58007027	Leni eri ma ede edeta o'du vᴜsi o'du vᴜsi, kile atalaᴜ edeta edepi agapi ra 'dayile, okorisi i ma ngᴜlᴜpi ma e'yo onzi edezᴜ, vilerisi 'ba ma e'yo onzi edezᴜ ndo, 'dini kᴜ; eri 'ye 'di pale alᴜ fudri e'yo driasi ra, erini ndra i ngᴜlᴜpi feria edetarᴜ.
58007028	A'disikᴜ azitani adri 'ba ovᴜpi okpo kokorᴜ 'diyi ope 'bazᴜ atalaᴜ edeta edepi agapi ra 'diyirᴜ; te e'yo oyo soza nderini, ecapi azita nde ma vᴜtiari, eri 'ba Mvi ecopi dri fupi ci kililirᴜ 'bo 'dani 'danirᴜri'i.
58008001	'Dini e'yo amani 'yoleri ma dri ambori 'di'i: ama ovᴜ atalaᴜ edeta edepi agapi rari be 'dinile, ripi va ogᴜŋa Diza Ndrizarᴜrini ma dri ndiria 'bua,
58008002	ovᴜpi atalaᴜ pari alatararᴜri pi ma azi ngapi, bere adarᴜ Opini asoleni, 'bani asoleni kᴜri beri.
58008003	Yi 'ba atalaᴜ edeta edepi agapi rari dria alᴜ alᴜ afa feza piyi fezᴜ edeta be; e'yo 'dirisi le atalaᴜ 'diri indi ma ovᴜ afa erini ngale feleri be.
58008004	Eri ka te ovᴜ nyakua, ngani te ovᴜ atalaᴜ edeta edepirirᴜ kᴜ, a'disikᴜ 'ba afa feza fepi kile azitani 'yolerile 'diyi yi indi.
58008005	'Ba 'diyi yi eceta azini endrilendri pari 'buariniri ma azi nga; ekile Munguni Musani imbalerile, Musani 'yeria bere ederia 'dini, eri 'yo kini, Mi ndre onyirᴜ mi ma ede afa dria ekile eceta ecele mi dri oni ma dria-rile.
58008006	Te curu'do Kristo isu azi onyirᴜ agapi rari 'bo, erini ovᴜle 'ba 'ba ecipi Mungu be e'yo eciza onyirᴜ agapi ra, azile aziza agapi ra 'diyi berisirisi.
58008007	'Dini aziza okori ka ovᴜ ezata kokorᴜ, yi ngani ndra pari azini ndrᴜ aziza iriri ofizᴜ kᴜ
58008008	Te erini egaria yi ma dria, eri 'yo ra kini: Emi ne, o'duni emu ra, Opi ‘yora, o'du nde 'diyisi ma nga aziza o'dirᴜ 'ba ori'ba Israelini pi dri ori'ba Yudani be;
58008009	ekile ndra mani azile yi ma a'bipi tia o'du mani yi ma dri bizᴜ yi dri cezᴜ yi ofᴜzᴜ angᴜ Misiria-risi 'dinile kᴜ; te yi ovᴜni aziza mani ma alia 'dani kᴜ, azini ma egani e'yo yini kᴜ, Opi 'yo ra.
58008010	Te aziza mani ngale azile ori'ba Israelini be o'du 'dayi ma vᴜtiari eri 'di'i, Opi 'yo ra : Ma nga azita mani 'ba asisile yini ma alia, ma nga yi si yi ma asia; ma nga ovᴜ Mungu yini, yi nga ovᴜ 'ba mani.
58008011	Yi alᴜ alᴜ ngani 'ba eri vile akuari imba kᴜ, yi alᴜ alᴜ ngani vini adripi yini imba kᴜ, kini, Mi ma ni Opini; a'disikᴜ yi driani ngale ma nile rarisi, engazᴜ 'ba were tᴜri vᴜ cazᴜ 'ba yini 'wara agapiri vᴜ.
58008012	A'disikᴜ mani ngale yiki 'bale e'yo onzi yinisirisi, te ma ngani yi ma ezata ega dika kᴜ.
58008013	Erini 'yoria, Aziza o'dirᴜ, 'dinile, eri 'ba aziza okori okurᴜ 'bo. Te afa i ojapi okurᴜ azini ecapi dezarᴜri, ace were eri nga avi ra.
58009001	Te aziza okori ovᴜ azita be azi inzitaniri azizᴜ, azini eri ovᴜ pari alatararᴜ nyaku 'doriari be.
58009002	A’disikᴜ yi ede bere okori, alenia tala pati indi, mesa pie, mikate ecetarᴜri pie ; omve eri Pari Alatararᴜri'i.
58009003	Te bongo jo ale iriri alizᴜri ma alialerᴜ, bere omvele Pari Alatararᴜ Agapi Tᴜri indi ;
58009004	eri ma alia pari melerᴜ obiese vezᴜri pi indi, sanduku azizani ruani a'bᴜle melesi ciri be, sanduku nde ma alia imvᴜ melerᴜ ovᴜpi mana beri pi indi kali Aronini bi idipiri pie, oni 'bararᴜ azizani 'diyi pie;
58009005	azini eri ma drilia urᴜlerᴜ kerubi dizani indi, endri fezᴜ ogᴜŋa yikiniri ma dria. Te afa 'diyi ma e'yo ama econi 'yozarᴜ curu'do alᴜ alᴜ kᴜ.
58009006	Afa 'diyi ovᴜ edezarᴜ 'dinile 'bo, atalaᴜ edeta edepi 'diyi adri fi bere okori ma alia o'du dria, azi inzitani 'yezᴜ;
58009007	te bere iriri ma alia kiri atalaᴜ edeta edepi agapi rari fi, pale alᴜ eli vᴜsini, fini vini ari kokorᴜ kᴜ, te eri adri ari fe edetarᴜ i ma ngᴜlᴜpisi azini ezata 'ba driani ma e'yosi indi.
58009008	Orindi Alatara-rᴜrini e'yo 'diri eceria 'dini, kini geri fizᴜ pari alatararᴜ ma aliari ovᴜni nga ecezarᴜ kᴜ, de bere okorini nga pa soria 'dani
58009009	('di ovᴜ ecetarᴜ ewu curu'dorisi). Bere 'diri ma alia yi adri afa feza piyi fe edeta be, te edeta 'diyi econi 'ba Mungu inzipiri ma asisile i ma e'yo onzi nizᴜri 'baza-rᴜ dri fuzᴜ ci kᴜ,
58009010	a'disikᴜ azita 'diyi ovᴜ azizarᴜ e'yo ruanisi a'dule, nyaka pi ma e'yo azizᴜ, afa mvuza pie, ojiza ndᴜ ndᴜ 'diyi pie, ovᴜpi azizarᴜ de nga yi edeni e'yo o'dirᴜ kᴜ 'diyi.
58009011	Te Kristo eca 'bo, eri atalaᴜ edeta edepi agapi ra e'yo onyirᴜ ngapi ecapi 'diyiniri, eri fi pale alᴜ iriti Pari Alatararᴜri ma alia, agazᴜ bere ovᴜpi amborᴜ azini dri fupi ci agapi tᴜ, 'bani edele drisi kᴜri ma aliasi (efini, ovᴜni bere nyaku 'doriari kᴜ)
58009012	eri fini ndri ma arisi kᴜ, kani koanzi ma arisi kᴜ, te i ma ngᴜlᴜpi ma arisi, erini onzeza 'ba otrᴜzᴜ kpere 'dani 'dani isuria 'bo.
58009013	Te ndri pi ma ari monio be, azini ofᴜta tikarini cole 'ba alatara kokorᴜ di yi ma ruaari ka eco yi 'bazarᴜ alarᴜ ondi ruanisi,
58009014	ka'dini Kri-sto i ma ngᴜlᴜpi fepi edetarᴜ ezata kokorᴜ Mungu dri Orindi 'dani 'danirisiri ma arini nga asisile emini e'yo onzi nizᴜri 'ba alarᴜ, emini azi dratani kᴜzᴜ azi inzitani ngazᴜ Mungu idrirᴜri dri aga ra kᴜ ya?
58009015	E'yo 'dirisi eri ovᴜ 'ba 'ba ecipi Mungu be e'yo aziza o'dirᴜri-siri, te 'ba alᴜni drale e'yo onzi ovᴜpi 'yezarᴜ aziza okori ma palaa 'diyi ma arioti ofezᴜrisi, 'ba ovᴜpi omvezarᴜ 'diyi ma isu aziza awita 'dani 'dani-rini.
58009016	Te aziza afa awazᴜri ka ovᴜ indi, ma ni 'ba afa azipiri ma drata oko.
58009017	A'disikᴜ aziza afa awazᴜri ovᴜ okpo be kiri 'ba nderini drale 'borisi, te eri ovᴜ okpo kokorᴜ de nga 'ba eri azipirini ovᴜria idrirᴜ.
58009018	E'yo 'dirisi e'yo aziza okori indi ovᴜni e'dozarᴜ ari kokorᴜ kᴜ.
58009019	'Dini Musa ka de azita dria olᴜzᴜ 'ba dria ma tia ekile azitani 'yolerile 'bo, eri 'du koanzi ma ari, ndri ma ari pie, kabilo 'biko ekarᴜri pie, ediko bi pie, eri oya eri ani buku nde ma dria azini 'ba nde ma dria dria,
58009020	kini, 'Di ovᴜ ari e'yo aziza Munguni azile emi vᴜrini.
58009021	'Dinile eri oya ari bere pi ma dria, afazᴜ dria azi inzitani ngazᴜ 'diyi be.
58009022	Azini ekile azitani 'yolerile, eca ogogo afa dria ovᴜ 'bazarᴜ alarᴜ arisi, azini ari raza kokorᴜ wutani yo.
58009023	E'yo 'dirisi le eceta afa 'bua 'diyini ma ovᴜ 'bazarᴜ alarᴜ edeta 'diyisi, te le afa 'bua 'diyi ma ngᴜlᴜpi ma ovᴜ 'bazarᴜ alarᴜ edeta afa 'diyi agapi ra 'diyisi.
58009024	A'disikᴜ Kristo fini pari alatararᴜ edele drisi ovᴜpi ecetarᴜ pari adarᴜri ecezᴜria kᴜ, te eri fi 'bu adaria, i e'dazᴜ curu'do Mungu ma milia amasi.
58009025	Fini i ma ngᴜlᴜpi fezᴜ edetarᴜ pale kakaᴜ, ekile atalaᴜ edeta edepi agapi rarini file Pari Alatararᴜri ma alia eli vᴜsi eli vᴜsi, ari ovᴜpi erinirᴜ kᴜri berile kᴜ;
58009026	ka ndra ovᴜ 'dini, te'do isu eri ovᴜ ecandizarᴜ pale kakaᴜ engazᴜ ewu nyaku eti 'bazᴜria. Te curu'do eri e'da di i 'bo pale alᴜ ewuni asizᴜria, e'yo onzi wuzᴜ erini i ma ngᴜlᴜpi fele edetarᴜ'irisi.
58009027	Azini ekile erini ovᴜle 'bazarᴜ 'ba dri drazᴜ pale alᴜ, vᴜtinia fizᴜ e'yo liza ma aliarile,
58009028	'dinile Kristo indi, ovᴜ-pi fezarᴜ edetarᴜ pale alᴜ 'ba kakaᴜ ma e'yo onzi 'duzᴜ, nga i e'da pale iririsi, ezata kokorᴜ, pata ejizᴜ 'ba eri ma dri tepi 'diyi dri.
58010001	Te azitani ovᴜle kiri afa onyirᴜ ngapi emupi 'diyi ma endrile-ndri be, te ovᴜle afa nde ma wura mgbari be kᴜrisi, eri econi 'ba esipi ogogo 'diyi 'bazarᴜ ovᴜzᴜ fudri ci, edeta edele eli vᴜsi eli vᴜsi 'dani 'dani 'diyisi alᴜni kᴜ.
58010002	Ka ndra eco ra, te'do yi kᴜni ndra edeta edeko ja kᴜ ya? A'disikᴜ 'ba inzipi, 'bale alarᴜ pale alᴜ iriti 'bo 'diyi, ngani te egata yini e'yo onzi nizᴜri ega dika kᴜ.
58010003	Te edeta 'diyi ma alia yi e'yo onzi ega eli vᴜsi eli vᴜsi.
58010004	A'disikᴜ econi ari monioniri kani ndriniri azi onzi wuzarᴜ kᴜ.
58010005	E'yo 'dirisi erini emuria nyakua, eri 'yo, Mi leni edeta pi afa feza be kᴜ, te mi ede rua ngonde ma dri ra;
58010006	mi ovᴜni ayikosi edeta evele rᴜa be pi 'diyi pisi, edeta e'yo onzi edezᴜ 'diyi be kᴜ.
58010007	Ma nga di ‘yora, Mi ndre, ma eca ra (e'yo ovᴜ sizarᴜ 'dini buku trazari ma alia masi) e'yo mini leleri 'yezᴜ, Mungu la.
58010008	Urulerᴜ 'dia, eri 'yo te kini, Mi leni edeta pi, afa feza pie, edeta evele rua be pi 'diyi pie, edeta e'yo onzi edezᴜ 'diyi pie dria kᴜ, azini ayiko mini yi ma e'yosini yo (yi edeta edele ekile azitani 'yolerile 'diyi),
58010009	te vᴜtinia eri nga di ‘yora, Mi ndre, ma eca ra e'yo mini leleri 'yezᴜ. Eri wu e'yo okori, eri ma 'ba ani e'yo iririni pa sozᴜ ci beni.
58010010	E'yo nde Munguni lelerisi, ama ovᴜ 'bazarᴜ alarᴜ Yesu Kristoni i rua fele edetarᴜ pale alᴜ iriti 'borisi.
58010011	Adarᴜ atalaᴜ edeta edepi 'diyi dria alᴜ alᴜ adri pa so o'du vᴜsi o'du vᴜsi azi ngazᴜ, edeta ecopi azi onzi wupi alᴜni kᴜ 'diyi edezᴜ pale kakaᴜ dika dika.
58010012	Te eri'i, eri ka edeta alᴜ e'yo onzi edezᴜri ede fudri ewu driasi 'bo, eri ri va Mungu ma dri ndiria ra;
58010013	engazᴜ ewu 'dasi eri te de nga yi 'bani ari'ba erini ovᴜzᴜ afa i pa 'bazᴜ drinia ogᴜŋarᴜ kᴜ.
58010014	A'disikᴜ edeta alᴜsi eri 'ba 'ba ovᴜpi 'bazarᴜ alarᴜ 'diyi ovᴜzᴜ fudri ci ewu driasi 'bo.
58010015	Orindi Ala-tararᴜ nze vini e'yo ma eti ama tia indi; ka de 'yozᴜ kini,
58010016	Aziza mani ngale azile yi beri o'du 'dayi ma vᴜriari 'di, Opi 'yo ra: Ma nga azita mani 'diyi 'ba yi ma asia, ma nga yi si asisile yini ma alia indi;
58010017	vᴜtinia eri ‘yora, Te e'yo onzi yini ezata yini be, ma ngani e'yoni ega dika alᴜni kᴜ.
58010018	Te pari wuta e'yo 'diyi wuzᴜrini ovᴜzᴜ ciria, 'daa edeta e'yo onzi edezᴜri ovᴜni dika kᴜ.
58010019	E'yo 'dirisi, adripi, amani ovᴜria asi okporᴜ be fizᴜ pari alatararᴜria ari Yesunisi,
58010020	geri o'dirᴜ azini idrirᴜ erini edele amasi, bongo jo ale alizᴜri ma alesirisi, 'di rua eriniri'i;
58010021	azini amani ovᴜria atalaᴜ amborᴜ edeta edepi jo Munguni ma driliari be;
58010022	ama ma esi ogogo asi adarᴜsi a'ita gapi treri be, de oya ari asi amani ma dria, asisile amani e'yo onzi nizᴜri 'bazᴜ alarᴜ 'bo, oji vini ama rua yi alarosi 'bo indi.
58010023	Ama ma bi e'yo e'daza asi teza amani e'dazᴜri ci ojakokorᴜ, a'disikᴜ 'ba aziza azipiri ovᴜ asi adarᴜ be;
58010024	azini ama alᴜ alᴜ ma dro asisile ama agyi ma e'yo dria, fezᴜ leta pini zozᴜ azi onyirᴜ 'diyi be;
58010025	ama ma kᴜ okᴜza amani ama okᴜzᴜ tᴜalᴜri ja kᴜ 'ba azinini kᴜlerile, ama asi omizᴜ ama eselia ama agyi be; emi ma 'ye 'dini aga ra emini ndrele O'du nderi eca ogogo-risi.
58010026	Te ama ka e'yo onzi 'ye aka ceni, amani nita e'yo adarᴜ nizᴜri a'izᴜ 'bori ma vᴜtia, edeta e'yo onzi edezᴜri aceni dika kᴜ,
58010027	te e'yo teza uriurirᴜ e'yo liza tezᴜri pi ace, aci adrarᴜ ngapi ari'ba nyapiri beni.
58010028	'Ba azita Musani 'bapi tokori adri dra yiki kokorᴜ 'ba e'yo eti nzepi iri kani na 'diyi ma e'yosi.
58010029	Emi osu yi nga e'yo liza ambo agapi ra ngopi yari li 'ba Mvi Munguni otᴜpi pasi, ari e'yo azizani eri 'bapi alarᴜri lapi ekile afa alatara kokorᴜrile, Orindi 'yeta anzutirini edepi ambosiri ma dria ya?
58010030	Te ama ni eri'i 'yopi kini, Arioti omvizᴜri e'yoni mani, ma nga panga ofe ma'i; azini dika, Opini nga 'ba erini ma e'yo li ra, 'diniri ra.
58010031	E'dezᴜ Mungu idrirᴜri ma dri aliari ovᴜ e'yo uriurirᴜ tᴜri'i.
58010032	Te emi ma ega ewu drio emini diza ndrezᴜ 'bori ma vᴜtia, emini obeta amborᴜ ma candi agazᴜ asi tezasiri ma e'yo;
58010033	pale azinisi yi fe ndra drinza emi dri inzata be 'ba dria ma milia mgborᴜ, pale azinisi emi ovᴜ ti ecizᴜ 'ba yini 'yele 'dinile 'diyi be.
58010034	Te emi ovᴜ ndra yikisi 'ba ovᴜpi ombezarᴜ arujoa 'diyi vᴜ, azini vini 'bani afa emini oparia emi a'i e'yo nde ayikosi, emini nile emi ovᴜ afa agapi ra ovᴜpi 'daniri be cirisi.
58010035	E'yo 'dirisi emi ma kᴜ asi okporᴜ emini ovᴜpi orodri amborᴜ beri kᴜ.
58010036	Te le emi ma ovᴜ asi teza be, 'dini emi ka e'yo Munguni leleri 'ye 'bo, emi ma a'i ani e'yo aziza beni.
58010037	Te ace nga etu werea tᴜ 'ba ecapiri nga eca ra, ngani i dri ici 'dasi kᴜ;
58010038	te 'ba mani kililirᴜri nga ovᴜ idrirᴜ a'itasi, te eri ka si vile, ma asi ovᴜni ayikosi eri ma e'yosi kᴜ.
58010039	Te ama'i ama ovᴜni 'ba sipi vile dri jaza vᴜ 'diyi kᴜ, te ama 'ba ovᴜpi a'ita be orindi amani opazᴜ 'diyi.
58011001	A'ita ovᴜ e'yo amani tele asi tezasi 'diyi ma adari'i, azini vini e'yo amani ndrele kᴜ 'diyi ma e'yo ecezᴜri'i.
58011002	Te ama a'bipi 'wara 'diyini ovᴜle a'ita berisi, nze ndra e'yo yini ma eti onyirᴜ.
58011003	A'itasi ama ni 'bu pi nyaku be ovᴜ ndra 'bazarᴜ e'yo 'yoza Mungunisi, 'dini afa 'bani ndrele 'diyi ovᴜni ndra 'bazarᴜ afa yi e'dapi 'ba ma milia 'diyisi kᴜ.
58011004	Aitasi Habili fe Mungu dri edeta onyirᴜ tᴜ aga Kaininiri ra, e'yo nderisi nze e'yo erini ma eti kini eri ovᴜ kililirᴜ, Munguni e'yo eti nzeria afa feza erini ma e'yosi; e'yo 'dirisi erini draria 'bo ti, eri e'yo olᴜ 'dani.
58011005	A'itasi 'du Enokani 'bua uru, eri ma ndre dra kᴜ beni; yi isuni eri kᴜ, a'disikᴜ Munguni eri 'dule 'borisi. Te de nga 'duni eri kᴜ, nze e'yo erini ma eti kini eri fe ayiko Mungu dri ra.
58011006	Te a'ita kokorᴜ econi 'bani ayiko fezarᴜ eri dri kᴜ. A'disikᴜ 'ba emupi Mungu vᴜri ma a'i kini eri indi, azini eri adri orodri fe 'ba eri ndrupi 'diyi dri.
58011007	A'itasi Noa, Munguni e'yo 'bani ndrele nga kᴜ 'diyi eceria eri dri, 'ba i asi e'yo nde ma dria, ede maburu ori'ba ini opazᴜ; a'ita 'dirisi eri 'ba e'yo liza nyaku ma dria, azini eri ofᴜ ovᴜzᴜ 'ba e'yo kililirᴜ 'bani isule a'itasiri nyapi awitarᴜrirᴜ.
58011008	A'itasi Iburahimu, Munguni eri omveria, eri ra, mu angᴜ azini erini ngale a'ile awitarᴜria; eri fᴜ ra, te nini i mu ngoleari kᴜ.
58011009	A'itasi eri ovᴜ ndra ani'borᴜ angᴜ azile eri driri ma alia, ekile angᴜ ovᴜpi erinirᴜ kᴜri ma aliarile, eri adri ndra ovᴜ hema ma alia tualᴜ Isaka pi be Yakobo pie, yi 'ba aziza nde a'ipi awitarᴜ tualᴜ eri be 'diyi.
58011010	Te eri nda ndra aku ovᴜpi eti be, Munguni sile azini 'baleniri'i.
58011011	A'itasi Sara ma ngᴜlᴜpi isu okpo ori tizᴜ, eli erini ka aga 'bo ti, erini a'ile 'ba aziza azipiri ovᴜ 'ba adarᴜrisi.
58011012	E'yo 'dirisi engazᴜ agupi alᴜ ovᴜpi ekile 'ba drapi 'borileri ma alia, a'bianzi ezᴜ karakaraᴜ ekile 'bi'bio 'bua 'diyile, azini ekile cinya miri tiarile lakokorᴜ.
58011013	'Ba 'diyi odra dria a'ita alia, de nga yi isuni aziza nde 'diyi ma e'yo kᴜ, te yi ndre yi engazᴜ ziri, nga yI zI ci ci ayIkosi, e'da kini yi ovᴜ ani'barᴜ azini 'ba emuza nyakua 'diyi.
58011014	Te 'ba e'yo 'yopi 'dinile 'diyi ece kini yi ndru angᴜ yi ma ngᴜlᴜpinirᴜ.
58011015	Te yi ka ndra asisile 'ba angᴜ yini kᴜleri ma e'yo egazᴜ, te'do yi isu pari mvIzᴜ 'bo.
58011016	Te di curu'do yi angᴜ onyirᴜ agapi rari ndru avasi, 'di angᴜ 'buarii. E'yo 'disi Mungu ovᴜni drinzasi 'bani i omvezᴜ Mungu yinirᴜrisi kᴜ, 'dini erini aku edele yi dri 'borisi.
58011017	A'itasi Iburahimu, erini ovᴜria o'bizarᴜ, eri fe Isakani edetarᴜ, adarᴜ 'ba aziza a'ipi avasi 'bori fe i mvi tile alᴜ ilipilirᴜri edetarᴜni;
58011018	eri 'ba Munguni e'yoni 'yole eri ma e'yosi kini, Ori mini nga ovᴜ omvezarᴜ Isaka ma aliari'i.
58011019	Eri a'i kini Mungu eco eri engazarᴜ, ka tro 'ba draza ma eselia ti; te adarᴜ eri isu eri dika ecetarᴜ ekile 'ba engapi 'ba draza ma eseliarile.
58011020	A'itasi Isaka fe asi ndriza Yakobo pi dri Esau be, e'yo ngapi ecapi ndo 'diyisi.
58011021	A'itasi Yakobo, erini 'yeria draria, fe asi ndriza anzi Yusufuni dri alᴜ alᴜ, azini eri inzi Mungu, erini i atiria lote ini ma dria.
58011022	A'itasi Yusufu, ewu erini drazᴜri ka eca ogogo 'bo, eri olᴜ e'yo Israeli anziyini fᴜzᴜri, azini eri fe azita fala ini ma e'yosi.
58011023	A'itasi 'ba Musani tipi 'diyi, erini osiria, ozi eri mba na, yini ndrele eri ovᴜ odekᴜa ndrizarᴜrisi ; yi rᴜni azita opini kᴜ.
58011024	A'itasi Musa, eri ka zo 'bo, leni 'ba ma omve i Farau zi ma mvirᴜ kᴜ;
58011025	eri pe ini inzata isuzᴜ 'ba Munguni be tualᴜ, aga ovᴜzᴜ ayiko isule ewu were e'yo onzisiri beri ra.
58011026	Eri la drinza isule Kristosiri ovᴜzᴜ lonyi amborᴜ aga afa onyirᴜ Misiria 'diyi ra, te eri lu orodri Munguni ngale ofeleri vᴜ.
58011027	A'itasi eri kᴜ Misiri ra, rᴜni adra opini kᴜ; te eri ovᴜ okporᴜ 'dani erini Mungu 'bani ndrele kᴜri ndrele rarisi.
58011028	A'itasi eri 'ba omu agaza 'ba drilesiri pi ari oyaza be, 'ba amuruaanzi dri japiri ma elo yi rua kᴜ beni.
58011029	A'itasi yi zo Miri Ekarᴜri ra, ekile angᴜ a'wirᴜ ma driarile; te 'ba Misiria 'diyini o'biria zoria, miri emvᴜ yi ra, odra ra.
58011030	A'itasi abi kalirᴜ Yerikoari asᴜ i va, 'ba ka aci yi ma ageia o'du pale aziri 'bo.
58011031	A'itasi okᴜ awuoᴜrᴜ Rahabu jani dri 'ba e'yo eripi kᴜ 'diyi be tualᴜ kᴜ, erini 'ba angᴜ ma orile gapi 'diyi a'ile asi anzurᴜsirisi.
58011032	Ma nga drinia e'yo ngonini 'yo ya? Etu ngani dri fu ma dri kᴜ, ma ka e'yo Gideoni pini olᴜ, Baraki pie, Samisoni pie, Yefeta pie, Daudi pie, Samueli pie, 'ba nabirᴜ 'diyi pie dria
58011033	a'itasi yi aga opi nyaza 'diyi ombasi ra, yi 'ye e'yo kililirᴜ, yi isu e'yo aziza, yi bi kami 'diyi ma tile ci,
58011034	yi inyu okpo acini, yi opa yi sei ma sia, yi o'ba yi okporᴜ yini de ovᴜria okpo kokorᴜria, yi ovᴜ okpo be omba ma alia, yi odro juru yi otipi ombaa 'diyi ra.
58011035	Okᴜ yi isu 'ba yini odrapi 'bo 'diyini engaria dika. Oco 'ba azini 'diyi kai, te yi a'ini 'ba ma trᴜ yi kᴜ, yi ma a'i ani engata agapi rari beni.
58011036	'Ba azini 'diyi isu cota, kali pisi nini be, ovᴜ vini ombezarᴜ 'bazarᴜ arujoa indi.
58011037	O'be yi onisi, asi yi sosi, o'bi yi ra, ofu yi seisi; yi aci saarᴜ kabilo enyi be ruaa, azini ndri ma enyi be, yi ovᴜ afa kokorᴜ, inza yi ra, 'ye yi onzi ra
58011038	nyaku 'dori ma onyi funi dri onyi yiniri be kᴜ—yi aci saarᴜ roko dria, azini oni dria, oni gᴜle pi ma alia, 'bile nyakua 'diyi be.
58011039	Nze 'ba 'diyi dria ma e'yo eti onyirᴜ a'ita yinisi, te yi isuni aziza ma e'yo kᴜ,
58011040	Munguni afa onyirᴜ agapi rari edele drio amasirisi, 'dini yi ma ovᴜ 'bazarᴜ ovᴜzᴜ fudri ci ama kokorᴜ kᴜ.
58012001	E'yo 'dirisi ama'i indi, 'ba e'yo eti nzepi ongᴜlᴜmᴜrᴜ karakaraᴜ iritile 'diyini ama acele kururisi, ama ma trᴜ afa nzizarᴜ dria, e'yo onzi ama bipi mbeleri be, ama ma nzᴜ ongusi asi tezasi abala ovᴜpi 'bazarᴜ ama driliari ma alia,
58012002	ama ma 'ba mile amani Yesu vᴜ, eri ambo a'ita amani e'dopi azini 'bapi ovᴜzᴜ fᴜdri ciri'i, ayiko ovᴜpi 'bazarᴜ eri ma driliari ma e'yosi eri 'du candi 'bani eri dizᴜ pati ruaari asi tezasi ra, eri asini drinzani ma e'yosi kᴜ, azini eri ri va ogᴜŋa Munguniri ma dri ndiria 'bo.
58012003	Te emi ma ega Yesuni o'data 'ba e'yo onzi 'yepi 'diyini eri o'dazᴜ onzi 'dinileri 'duzᴜ asi tezasiri ma e'yo, emi kazᴜ ovᴜzᴜ andezarᴜ kani ava kokorᴜ asi emini ma alia kᴜ.
58012004	Emini a'di 'diria e'yo onzi be, emi 'dini omba kpere cazᴜ arini raria nga kᴜ.
58012005	Te e'yo olᴜza 'yopi emi tia ekile anzi tiarileri avi emi dri, kini, Mva mani, mi 'ba cota Opini mi imbazᴜri e'yo werele kᴜ, eri ka ega mi dria, mi ma ovᴜ ava kokorᴜ asi mini ma alia kᴜ.
58012006	A'disikᴜ Opini adri 'ba erini lele avasiri co eri imbazᴜ, eri adri anzi dria alᴜ alᴜ erini a'ile 'diyi oco ra.
58012007	Emi a'i cota asi tezasi imbata isuzᴜ. Mungu 'ye emi vᴜ ekile anzi vᴜrile; te mva atini cole eri imbazᴜ kᴜri ngori ya?
58012008	Te emi ka ovᴜ cota emi imbazᴜ 'ba driani isuleri be kᴜ, ka'dini de di emi alianzirᴜ, emi ovᴜni karianzini kᴜ.
58012009	Te di, ama ovᴜ ama atapi e'yo ruanisi 'diyi be ama cozᴜ imbatarᴜ, ama adri yi inzi ra. Ka'dini agapiri ama ngani Ata orindini inzi ovᴜzᴜ ani idri be kᴜ ya?
58012010	Adarᴜ 'ba nde imba ndra ama o'du were ekile erini ovᴜle onyirᴜ yi ma miliarile, te eri'i, eri ama imba ama 'yezᴜ onyirᴜ, ama ma ovᴜ ani 'ba alatara erini a'ipi 'diyirᴜ.
58012011	Cota ama imbazᴜri dria ovᴜni ayikorᴜ ama inilia ewu curu'dorisi kᴜ, te candirᴜ; te vilerisi eri nga efi e'yo kililirᴜni asi anzurᴜ beri ka 'ba cota ndeni imbaleni 'diyi dri.
58012012	E'yo 'dirisi emi enga emi dri akazarᴜ 'diyi ra, emi fe okpo kᴜmᴜti okpo kokorᴜ 'diyi dri,
58012013	azini emi ede geri kililirᴜ pa emini dri, 'dini fala ovᴜpi acozarᴜri ma nze i i pariasi kᴜ, te ma ovᴜ ani atizarᴜ beni.
58012014	Emi ndru ovᴜzᴜ asi anzurᴜ be 'ba dria vᴜ; azini ovᴜzᴜ asi alatararᴜ be, te 'ba alᴜni ovᴜpi 'dinile kᴜri econi Opi ndrezarᴜ kᴜ.
58012015	Emi ma ndre onyirᴜ 'ba alᴜni kazᴜ ecezᴜ 'yeta anzutiri Mungunisi kᴜ; ola asi onzini kazᴜ idizᴜ candi fezᴜ kᴜ, 'ba kakaᴜ yi kazᴜ yi ezazᴜ e'yo nderisi kᴜ;
58012016	'ba mile aci beri, kani 'ba e'yo Munguni 'bapi tokori kazᴜ ovᴜzᴜ emi eselia kᴜ, ekile Esau 'ba e'yo erini ovᴜzᴜ mva okorirᴜri fepi ozipi nyaka nyale vᴜ alᴜrisirile.
58012017	Te emi ni ra vilerisi eri ka le asi ndriza nde a'i awitarᴜ ndo, yi ga eri si, eri isuni pari asi ojazani kᴜ, eri ka tro eri ndru asi driasi mindresi ti.
58012018	'Dini emi ecani oni 'bani ecole elole drisi, vepi acisiri pi vᴜ kᴜ, iriti inicicirᴜri pie, angᴜ biza pie, oliriko pie,
58012019	gᴜka awᴜ pie, o'duko e'yo 'yopiri pie ; 'ba o'duko nde eripi 'diyi 'ba ndra matᴜ ma 'yo e'yo azini 'dinile 'diyi yi tia kᴜ.
58012020	Te yi econi e'yo ovᴜpi azizarᴜ, kini, Ka anyapani ti, ka oni elo, ma o'be eri onisi ra, 'diniri a'izarᴜ kᴜ.
58012021	Te afa e'dapi yi ma miliarini ovᴜle uriurirᴜ tᴜrisi, Musa kini, Ma ovᴜ urisi tᴜ, ma ruani ya ya.
58012022	Te emi eca oni Zioni pi vᴜ 'bo, aku Mungu idrirᴜrini, Yerusalemu 'buari pie, malaika karakaraᴜ lakokorᴜ 'diyi pie,
58012023	okᴜza kanisa amuruaanzi yi ma ru sile 'bua 'diyiniri pie, Mungu 'ba dria ma e'yo lipiri pie, orindi 'ba kililirᴜ ovᴜpi 'bazarᴜ ovᴜzᴜ fudri ci 'diyini pie,
58012024	Yesu 'ba 'ba ecipi Mungu be aziza o'dirᴜsiri pie, ari oyaza e'yo onyirᴜ tᴜ e'yo Habili ma arini 'yoleri agapi rari 'yopiri pie dria.
58012025	Emi ndre onyirᴜ emi ma ga 'ba e'yo 'yopiri ma ti kᴜ. Te 'ba ndra 'ba yi ma bilendu lipi nyakuari ma ti gapi si 'diyi ka ndra eco apazarᴜ kᴜ, ama ka ama oja vile 'ba e'yo 'yopi 'buari ma ti gazᴜ ama nga apa ngoni ngoni ya?
58012026	O'duko eriniri oya ndra nyaku etu 'darisi; te curu’do eri azi kini, Ace nga pale alᴜ dika ma nga ni kiri nyakuni oya a'dule kᴜ, te 'bu indi.
58012027	E'yo 'yole kini, Ace nga pale alᴜ dika, 'diri ece kini eri nga afa oyale ra 'diyi nze ekile afa ovᴜpi 'bazarᴜ 'diyile, 'dini afa oyale kᴜ 'diyi ma ace ani 'dani beni.
58012028	E'yo 'dirisi amani opi nyaza ecopi oyapi kᴜri isulerisi ama ma ovᴜ 'yeta anzutiri be, amani ecozᴜ ani azi ngazᴜ Mungu dri erini lelerile, inzita pisi rᴜta be;
58012029	te Mungu amaniri ovᴜ aci afa vepiri'i.
58013001	Leta adripini yi lezᴜri ma ovᴜ 'dani.
58013002	Emi ma avi omu a'izᴜ avasi wa'dirᴜ kᴜ, te geri 'dinilerisi 'ba azini a'i ndra malaika omu yinirᴜ, nikokorᴜ.
58013003	Emi ma ega 'ba arᴜjoa 'diyi ma e'yo, ekiile 'ba ovᴜpi arujoa yi be tualᴜ 'diyile; emi ma ega vini 'ba ovᴜpi inzazarᴜ 'diyi ma e'yo, ekile emi ngᴜlᴜpini ovᴜle rua berile.
58013004	E'yo okᴜ bizani ma ovᴜ inzizarᴜ 'ba dria ma eselia, azini e'yo agupi pini yi ecizᴜ okᴜ beri ma ovᴜ ezazarᴜ kᴜ; a'disikᴜ Munguni nga 'ba mile aci be 'diyi pi ma e'yo li 'ba ali o'bapi 'diyi beni.
58013005	Ava silingi lezᴜri ma ovᴜ emi ma asisilea kᴜ, afa emini ovᴜzᴜ yi be 'diyi ma fu dri emini ra; a'disikᴜ eri ma ngᴜlᴜpi ‘yora, Ma ngani ece mi aza kozᴜ kᴜ, ma ngani mi kᴜ kᴜ indi.
58013006	Ka'dini ama 'yo ani asi tezasi, Opini 'ba ma aza kopiri, ma ngani rᴜ kᴜ; 'ba eco ma rᴜaa a'di 'yezarᴜ ya?
58013007	Emi ma ega 'ba emi dri cepi, e'yo Munguni olᴜpi emi tia 'diyi ma e'yo; emi ma ega adriza yini ma kalati asizᴜri ma e'yo, emi bi a'ita yini ma vᴜti.
58013008	Yesu Kristo ojani i kᴜ, aje, andrᴜ, kpere 'dani 'dani.
58013009	Imbata andini o'dirᴜ ndᴜ ndᴜ 'diyi ma se emi kᴜ; te eri onyirᴜ asini okpo isuzᴜ 'yeta anzᴜtirisi, afa nyazasi kᴜ, 'ba acipi e'yo 'diyi ma alia 'diyi isuni ani orodri kᴜ.
58013010	Ama ovᴜ pari edeta edezᴜri be, te 'ba bere ma azi ngapi 'diyi econi nyakaniri nyazarᴜ kᴜ.
58013011	Te anyapa atalaᴜ edeta edepi agapi rarini yi ma ari ejile pari alatararᴜ ma alia edetarᴜ e'yo onzi edezᴜ 'diyi ma avᴜ ovᴜ vezarᴜ pari hema asozᴜri ma tia amve.
58013012	E'yo 'dirisi Yesu indi ovᴜ ecandizarᴜ aku tilia amve, eri ma 'ba ani 'ba alatararᴜ i ma ngᴜlᴜpi ma arisi beni.
58013013	E'yo 'dirisi ama ma fᴜ eri vᴜ pari hema asozᴜri ma tia amve, drinza nyazᴜ eri be.
58013014	Te 'doa ama ovᴜni aku ovᴜpi 'dani 'daniri be kᴜ, te ama aku ngapi ovᴜpi ndori ndrᴜ'i.
58013015	Yesusi ama ma ede ani edeta inzitaniri Mungu dri etuzu etuzu, 'di efi ama tile eri ma ru e'dapi 'diyini 'yaleri'i.
58013016	Te emi ma avi e'yo onyirᴜ 'yezᴜ azini afa feza fezᴜ 'ba dri kᴜ, a'disikᴜ Mungu le edeta awa'dinile 'diyi tᴜ.
58013017	Emi eri 'ba emi dri cepi 'diyi ma e'yo, emi ma ovᴜ yi ma palaa inzitasi ; yini emi orindi ma agei tele.. ekile 'ba ngapi afa ma kalafe ecepi 'diyilerisi. Yi ma 'ye 'diri ayikosi, te candisi kᴜ; yi ka 'ye candisi, ngani ovᴜ orodrirᴜ emi dri kᴜ.
58013018	Emi zi Mungu amasi, te ama ni adarᴜ ama ovᴜ asisile alarᴜ be, ama le acizᴜ alarᴜ e'yo dria ma alia.
58013019	Ma matᴜ 'ba emi vᴜ aga ra emi ma 'ye 'dinile, ma ma mvi ani emi vᴜ mbelerᴜ beni.
58013020	Te Mungu asi anzurᴜni Opi amani Yesu 'ba kabilo ocepi amborᴜ nderi engapi 'ba draza ma eselia, aziza 'dani 'daniri ma arisiri,
58013021	ma ede emi ovᴜzᴜ fudri ci afa onyirᴜ driasi e'yo erini leleri 'yezᴜ, e'yo ovᴜpi onyirᴜ eri ma miliari 'yezᴜ ama alia, Yesu Kristosi ; diza ma ovᴜ eri vᴜ 'dani ewule ewule. Amena.
58013022	Te ma azi emi tia, adripi, emi ma a'i e'yo asi omizani 'dori, te ma si waraga emi dri e'yo weresi 'do.
58013023	Emi ma ni, trᴜ adripi amani Timoteoni 'bo ; eri ka eca mbele, ma nga emi ndre eri be tualᴜ.
58013024	Emi zi 'ba emi dri cepi 'diyi dria ci ci, 'ba alatararᴜ 'diyi be dria. 'Ba engapi Italiaa 'diyi zi emi ci ci.
58013025	'Yeta anzutiri ma ovᴜ emi be dria. Amena.
59001001	Yakobo, ati'bo Munguni azini Opi Yesu Kristoniri, Suru mᴜdri drini iri yi erepi ndᴜ ndᴜ 'diyi vᴜ : Ma zi emi ci ci.
59001002	Emi ka ovᴜ obeta ndᴜ ndᴜ ma alia, ma adripi, e'yo 'diri ma ovᴜ emi dri ayikorᴜ,
59001003	emini niria o'biza a'ita emini o'bizᴜri eri asi teza eji.
59001004	Emi kᴜ asi teza ma de azi ini dri fuzᴜ 'yeke, emi ma ovᴜ ani fudri ci afa dria be 'yeke, emini ani ecezᴜ e'yo alᴜnisi kᴜ.
59001005	Te 'ba azini emi eselia ka ece ondᴜasi ra, eri ma zi Mungu afa fepi 'ba dria dri avasi, egapi 'ba dria kᴜri ma tia, eri nga ovᴜ fezarᴜ eri dri.
59001006	Te eri ma zi a'itasi, abaza kokorᴜ, te 'ba asisile abaza beri si ekile yi mbᴜza mirini olini drole azini adile 'dale 'dolerile.
59001007	Agu nderi ma ega i asia kini i nga afa azini isu Opi dri, 'dini kᴜ;
59001008	eri 'ba asi iri be, oyapi oya geri ini ma aliasi driari'i.
59001009	Te adripi valerᴜri ma ovᴜ ayiko be yini eri 'bale urᴜrisi,
59001010	azini 'ba afa e'irᴜri ma ovᴜ vini ayiko be yini eri 'bale valerisi, erini ngale lule va ekile ase fᴜlerisi.
59001011	Te etuni adri efᴜ oli acirᴜ be, eri fe aseni 'onyu onyu; fᴜni nga lu va, wura ndriza erini nga avi ra. 'Dinile alᴜ indi 'ba afa e'irᴜri nga dri ja acita erini ma alia ra.
59001012	'Ba pa sopi obeta ma alia ci asi tezasiri eri drilebarᴜ, a'disikᴜ eri ka nga o'bita eri o'bizᴜri aga 'bo, eri nga ekilaza idrini Opini ndra azile 'ba eri lepi 'diyi driri isu ra.
59001013	'Ba ovᴜpi obezaruri ma 'yo kini, Mungu obe mani, 'dini alᴜni kᴜ; te 'ba econi Mungu obezarᴜ e'yo onzisi kᴜ, Mungu obeni vini 'ba kᴜ indi;
59001014	te 'ba alᴜ alᴜ ovᴜ obezarᴜ li erinini eri sele jile bileni ewilerisi.
59001015	'Di ma vᴜtia, li ka mva isu i alia 'bo, eri ti ezatani; te ezata nde ka mba ra, eri osi dratani.
59001016	Adripi mani lele 'diyi la, 'ba ma ici emi kᴜ.
59001017	Afa feza onyirᴜ dria, azini feta kililirᴜ 'diyi dria ibi enga urᴜ, esizᴜ va engazᴜ Ata diza beri vᴜ, Ata nde i ojapi kᴜ ovᴜpi endrilendri ojataniri be kᴜri'i.
59001018	Eri asini lelerisi, eri ti ama e'yo adarᴜrisi, ama ma ovᴜ ani afa erini 'bale 'diyi ma esele afa kapi okorirᴜ.
59001019	Adripi mani lele 'diyi, emi ma ni 'diri. 'Ba dria ma ovᴜ e'yo erizᴜ mbele, e'yo 'yozᴜ e'yere, adra 'bazu mbele kᴜ,
59001020	a'disikᴜ adra 'bani 'yeni e'yo kililirᴜ Munguniri kᴜ.
59001021	E'yo 'disi emi ma nze e'yo ondirᴜ dria, azini asi onzi karakaraᴜ agapi rari pie, yi 'bezᴜ amve, emi ma a'i e'yo ovᴜpi sazarᴜ emi asia ecopi orindi emini papiri asi e'yeresi.
59001022	Te emi ma ovᴜ 'ba e'yo 'yepi 'diyirᴜ, te 'ba e'yo eripi bilesi toko 'yepi kᴜ yi ngᴜlᴜpi icipi inzosi 'diyirᴜ kᴜ.
59001023	Te 'ba ka ovᴜ 'ba e'yo eripi bilesi toko 'yepi kᴜrirᴜ, eri ovᴜ ekile 'ba i ma ngᴜlᴜpi ma mileti ndrepi mandara ma aliarile;
59001024	te eri ka i mileti ama 'bo, eri mu ra, coti mileti erini te e'dapi ngoni yari avi eri dri ra.
59001025	Te 'ba lupi azita kililirᴜ trᴜtaniri ma aliari, ka adri alenia 'dani, ka ovᴜ 'ba e'yo eripi avipi mbeleri'i kᴜ, te 'ba 'yeta 'yepi rari'i, 'ba 'diri eri nga ovᴜ drilebarᴜ erini 'yeta 'yeria.
59001026	'Ba azini ka ega i ma asia i bi dini Mungu inzizᴜri 'bo, de nga eri ombeni i andre kᴜ, te eri ici i ma asi, dini agu 'dirini Mungu inzizᴜri eri toko.
59001027	Dini Mungu inzizᴜ alarᴜ ezata kokorᴜ Mungu Ata ma miliari eri 'di'i: imvoanzi pi andrizᴜ awᴜzi pie ocoko yini ma alia, azini 'bani i ma agei tezᴜ e'yo nyakuni kazᴜ eri ezazᴜ kᴜ.
59002001	Ma adripi, a'ita emini Yesu Kristo Opi amani dizaniri a'izᴜri ma alia, emi ma ope 'ba kᴜ.
59002002	Te 'ba azini ka fi jo emini emi okᴜzᴜria mele driamvaari be, bongo ndrizarᴜri be ruaa, te 'ba alioni ka fi bongo ondirᴜ be indi ;
59002003	emi ka 'ba bongo ndrizarᴜ supiri lu 'yozᴜ, Mi ri pari onyirᴜ 'doria; azini emi 'yo 'ba aliorᴜ ma tia, Mi so pa 'dale, kani, Mi ri va pari mani ma pa 'bazᴜri ma etia 'doa;
59002004	ka'dini 'di ovᴜni 'ba opezᴜ emi eseliari kᴜ ya, emi ojani emi 'ba e'yo lipi asisile onzisi 'diyirᴜ kᴜ ya?
59002005	Adripi mani lele 'diyi la, emi eri. Mungu openi 'ba aliorᴜ afa nyakunisi 'diyi yi 'bazᴜ ovᴜzᴜ 'ba a'ita e'irᴜ, azini suru erini azile 'ba eri lepi 'diyi driri nyazᴜ yi ma afarᴜ kᴜ ya?
59002006	Te emi 'ba 'ba aliorᴜ 'diyi edematararᴜ. 'Ba afa e'irᴜ 'diyi adrini emi drilia opirᴜ emi nyazᴜ okposi kᴜ ya? Yi seni emi pari 'bani e'yo lizᴜria kᴜ ya?
59002007	'Ba 'diyi adrini ru onyirᴜ 'bani emi omvezᴜri o'da kᴜ ya?
59002008	Te di, emi ka azita suru opini nyaleriniri 'ye kilili e'yo sizani 'yolerile, kini, Mi ma le mi agyi mini mi ngᴜlᴜpi lelerile; emi 'ye onyirᴜ.
59002009	Te emi ka 'ba ope, emi 'ye onzi, azini azita nderi nde emi, emini e'yoni ezale rarisi.
59002010	Te 'ba azini ka azita inzi dria ra, te ka mu eza e'yo alᴜsi, eri eca ovᴜzᴜ 'ba azita dria ezapirirᴜ.
59002011	Te 'ba 'yopi, Mi 'ba ali kᴜ-ri, eri 'yo vini indi, Mi 'di 'ba kᴜ. Mi ka ali 'ba kᴜ ti, te ka 'ba 'di ra, mi ofᴜ ovᴜzᴜ 'ba azita ezapirirᴜ.
59002012	Emi ma 'yo azini emi ma 'ye ekile 'ba yini ngale yi ma e'yo lile azita trᴜtaniri vᴜsi 'diyile.
59002013	Te e'yo liza ovᴜ yiki kokorᴜ 'ba yiki 'bapi kᴜri ma dria; yikini i enya ayikosi erini e'yo liza ndelerisi.
59002014	Ma adripi la, orodrini ngoni ya, 'ba ka 'yo i ovᴜ a'ita be, te 'yeta erini yo? A'ita 'diri eco eri pazarᴜ ya?
59002015	Adripi kani amvipi ka ovᴜ pililirᴜ, ka ovᴜ nyaka kokorᴜ o'du dria,
59002016	te 'ba azini emi eseliari ka 'yo yi tia, Emi mu asi anzurᴜ be, emi mu aci yᴜ, emi tra nyakasi indi; te emi ka afa yini ndale yi ma rᴜa ma aza kozᴜri fe kᴜ, orodrini ngoni ya?
59002017	Awa'dini a'ita ovᴜ 'dinile: ka ovᴜ a'dule 'yeta kokorᴜ, eri ovᴜ idri kokorᴜ.
59002018	Te 'ba azini nga 'yo, Mi'i mi ovᴜ a'ita be, ma'i ma ovᴜ 'yeta be. Mi ece a'ita mini 'yeta kokorᴜri ma dri, te ma nga a'ita mani ece mi dri 'yeta manisi.
59002019	Mi a'i kini Mungu eri alᴜ ; mi 'ye onyirᴜ. Te orindi onzi yi a'i alᴜ indi—yi rᴜa ya ya ani.
59002020	Mi 'ba ondᴜa kokorᴜri la, mi leni ni kini a'ita 'yeta kokorᴜri ovᴜ toko, kᴜ ya?
59002021	Yi lani ama a'bi Iburahimuni kililiru 'yeta erinisi, erini i mvi Isakani fele pari edeta edezᴜri ma driarisi kᴜ ya?
59002022	Mi ndre a'ita 'ye tualᴜ 'yeta erini be, azini 'yeta nde 'diyisi a'ita eca i paria kililirᴜ,
59002023	te e'yo siza 'yopi kini, Iburahimu a'i Mungu ra, yi la e'yo 'diri eri dri e'yo kililirirᴜ, 'diri 'ye i trotro ; azini omve eri agyi Munguni.
59002024	Ka'dini emi ndre yi 'ba la kililirᴜ 'yetasi, te a'itasi a'dule kᴜ.
59002025	'Dini alᴜ indi, okᴜ awuoᴜrᴜ Rahabu ovᴜni ndra lazarᴜ kililirᴜ 'yeta erinisi, erini ojioᴜ a'ile azini ti pele geri andinisi-risi kᴜ ya?
59002026	Te ekile rua orindi kokorᴜrini ovᴜle avᴜnirile, 'dini alᴜ indi a'ita 'yeta kokorᴜri ovᴜ drazarᴜ idri kokorᴜ.
59003001	Ma adripi, emi ma ovᴜ 'ba 'ba imbapirirᴜ kakaᴜ kᴜ, a'disikᴜ emi ni ra ama nga e'yo liza amborᴜ agapiri Isu ra.
59003002	Te ama dria adri aba e'yo kakaᴜsi. Te 'ba azini ka aba e'yo 'yozasi kᴜ, 'ba nderi eri ovᴜ 'ba kililirᴜni, eri eco vini i ma rua dria ogazarᴜ indi.
59003003	Te ama ka afa ayarᴜri 'ba akanya ma tilia, yi ma 'ye ani ekile amani lelerile, 'dini ama oja yi rᴜa dria.
59003004	Mi ndre oguru indi; ka tro ovᴜ amborᴜ tᴜ, ka ovᴜ drozarᴜ oli okporᴜsi ti, te di yi ovᴜ ojazarᴜ atu gakanyarᴜrisi kala 'ba oguru ma ti pipiri ma asini leleria dria.
59003005	Awa'dini andre ovᴜ rua ma esele wereri'i, te eri e'yo ambo ambo 'yo afᴜ be tᴜ. Mi ndre, aci gaarᴜ nga pati kakaᴜ ve ngopi ya!
59003006	Andre eri acini. Andreni angᴜ ambo wudrikurule e'yo onzini rua amani ma esele ndᴜ ndᴜ 'diyi ma aliari'i, eri rua 'bani eza dria, eri adriza rᴜani 'bani osizᴜ eri beri ma ti dᴜ acisi, te yi dᴜ eri ma ngᴜlᴜpi ma ti Jehanumaa.
59003007	Te 'ba ma adani adri suru anyapani dria etali, aria pie, afa acipi agatisi nyakua 'diyi pie, afa ovᴜpi miri alia 'diyi pie dria, 'ba adri yi etali 'dini engazᴜ drio,
59003008	te 'ba alᴜni econi andre etalizarᴜ kᴜ—eri afa onzi ecole ogale kᴜri, eri ga enyata dra fepirisi tre tre.
59003009	Andresi ama Opi Ata ma ru idu, azini andresi ama 'ba tri, yi 'ba Munguni 'bale i ma wurasi 'diyi.
59003010	Ru iduza pi 'ba trizᴜri be yi ibi efᴜ tile alᴜa. Ma adripi, e'yoni ovᴜzᴜ 'dinileri funi dri kᴜ.
59003011	Yi a'di ma alia, yi aluzarᴜri pi adri ega yi drazarᴜri be 'bile alᴜa ya?
59003012	Ma adripi, eco elioni mizeitu efi 'yazarᴜ ya, kani eco zabibᴜni elio efi 'yazarᴜ ya? 'Dinile indi yi a'irᴜri econi yi aluzarᴜri fezarᴜ kᴜ.
59003013	'Ba ondᴜarᴜ emi eselia e'yo vapiri a'di'i ya? Eri ma ece 'yeta erini adriza onyirᴜsi, asi e'yere ondᴜaniri ma alia.
59003014	Te emi ka ovᴜ ma'yala drazarᴜri be azini awata be emi asia, emi ma enya emi afᴜsi kᴜ, emi ma li inzo e'yo adarᴜ ogazᴜ kᴜ.
59003015	Ondᴜa 'diri ibini enga 'bua esizᴜ va kᴜ, te eri ondᴜa nyakuni, ava ruani be, orindi onziniri'i.
59003016	Te pari 'bani ovᴜzᴜ ma'yala pisi awata beria, isu angᴜ di i ma aji ra, 'yeta onzikanyarᴜ be tre tre.
59003017	Te ondᴜa ibipi 'bua ururi, okorisi eri ovᴜ alarᴜ, vᴜtinia asi anzurᴜ be, asi e'yere pie, eri ngonde e'yo 'bani erizᴜ, eri ga yiki pie tre tre efi 'yaza onyirᴜ 'diyi pie, openi 'ba kᴜ, ovᴜni lokiri be kᴜ.
59003018	Efi 'yaza e'yo kililirᴜrini ma ori ovᴜ rizarᴜ asi anzurᴜ ma alia, 'ba e'yo 'yepi asi anzurᴜsi 'diyi ma e'yosi.
59004001	A'di enga ngoa, azini omba emi eseliari enga ngole ya? Engani ava ruani omba 'bapi emi rua ma esele 'diyi ma aliarisi kᴜ ya?
59004002	Emi li 'ba afasi ra, te emi ovᴜni afa nde be kᴜ; emi 'ba fu ani. Emi ma'yala 'ba tᴜ, te emi econi isuzarᴜ kᴜ; emi awa awa, emi omba 'ba ra. Te emi ovᴜni afa nde be kᴜ, emini zita zile kᴜrisi.
59004003	Emi zi, te emi isuni afa kᴜ a'disikᴜ emini zile onzi, emini lezᴜ ava ruani 'yezᴜ anirisi.
59004004	Emi okᴜ awuoᴜrᴜ 'diyi, emi nini kini agyi 'bazᴜ nyaku beri eri 'ba 'ba ovᴜzᴜ ari'barᴜ Mungu be kᴜ ya? Ka'dini 'ba azini ka le ovᴜ agyi nyakunirᴜ, agu nderi 'ba i ovᴜzᴜ ari'ba Mungunirᴜ.
59004005	Kani emi ega emi asia e'yo e'yo sizani 'yoleri 'yo toko ya, 'yozᴜ kini, Orindi erini 'bale ovᴜzᴜ ama aliari eri ovᴜ ava be kpere a'ya 'bazᴜ ama e'yosi?
59004006	Te eri fe 'yeta anzutiri ama dri aga ra; e'yo 'disi e'yo siza kini, Munguni 'ba ovᴜpi asi afᴜ be 'diyi ma dri aru, te eri adri 'yeta anzutiri fe 'ba ovᴜpi asi e'yeresi 'diyi dri.
59004007	Awa'dini emi ma ovᴜ inzitasi Mungu ma palaa ; emi ma oga 'ba asᴜ sᴜpiri, eri nga apa emi vᴜrisi ani.
59004008	Emi ma esi emi ogogo Mungu vᴜ, Munguni nga ani i esi emi vᴜ ogogo. Emi ma oji emi dri, emi 'ba ezapi 'diyi; emi ma 'ba emi asi alarᴜ, emi 'ba ovᴜpi asi iri be 'diyi.
59004009	Emi ma inza emi, emi ma ota eandisi, emi ma owᴜ awᴜ. Oguta emini ma oja i asi otazarᴜ, ayiko emini ma oja i asi nzizarᴜ.
59004010	Emi ma 'ba emi va asi e'yeresi Opi ma milia, eri nga emi 'ba uru.
59004011	Emi ma 'yo emi agyi ma ru onzi emi eselia kᴜ, adripi. 'Ba ka i adri ma ru 'yo onzi, kani ka i adri ma e'yo li onzi, eri azita ma ru 'yo onzi, eri e'yo azitani li indi. Te mi ka e'yo azitani li, mi ovᴜni 'ba azita 'yepiri'i kᴜ, te 'ba azita ma e'yo lipiri’i.
59004012	'Ba azita fepiri azini 'ba e'yo lipiri eri alᴜ, ecopi 'ba papi azini 'ba dri japiri'i. Te mi'i, mi agyi mini ma e'yo lipiri, mi a'di'i ya?
59004013	Emi eri curu’do, emi 'ba e'yo 'yopi 'dini 'diyi, kini, Andrᴜ kani drusi ama nga mu aku amborᴜa 'dale, ama nga ovᴜ 'dale eli alᴜ afa oziria orodri isuzᴜ;
59004014	te di emi nini e'yo druni 'de kᴜ. Idri emini a'dini ya? A'disikᴜ emi afᴜrᴜsa i e'dapi etu were, vᴜtinia afipi rari'i.
59004015	Te le emi ma 'yo 'dini, Opi ka le ra ama nga ovᴜ idrirᴜ, azini ama nga e'yo 'diri 'ye, kani 'dari.
59004016	Te curu' do emi emi enya afᴜ eminirisi. Enyaza awa'dinile 'diyi dria onzi.
59004017	Ka'dini 'ba ka ni e'yo onyirᴜ 'yezᴜ ra, te eri ka 'ye kᴜ, e'yo 'diri ezataro eri dri.
59005001	Emi eri curu’do, emi 'ba afa e'irᴜ 'diyi, emi ma owᴜ, emi ma ga lulu candi ngapi ecapi emi vᴜ 'diyisi.
59005002	Lonyi emini ma ra, odudu mbe bongo suza emini 'bo.
59005003	Mele emini pi dahabu emini be yi oja yi urizarᴜ 'bo; urizaniri nga e'yo eti nze emi dria, eri nga emi rᴜa nya acile.
59005004	Mi ndre, 'ba azi ngapi angᴜ emini vopi 'diyi ma oya, emini gale feko yi dri lokirisiri eri oyᴜ uru; azini otreta 'ba anya lopi 'diyini fi Opi asikari ongᴜlᴜmᴜrᴜniri ma bilia 'bo.
59005005	Emi ovᴜ ndra afa onyirᴜ nyakuni 'diyi be tre tre, emi 'ye ndra e'yo dria ava emi ruaarini lelerile ; emi fe emi asini trazᴜ o'du afa lizᴜrisi.
59005006	Emi li 'ba kililirᴜri ma e'yo eri ndezᴜ, emi fu eri 'bo; eri ogani emi kᴜ.
59005007	Awa'dini, adripi, emi ma ovᴜ asi teza be kpere Opini ecaria. Mi ndre, 'ba nga 'yapiri adri efi kaza nyakuni aje ambosiri ma mile ga, eri tezᴜ asi tezasi de ozoo ayini pi ozoo wadrini be 'dini nga drinia kᴜ.
59005008	Emi ma ovᴜ asi teza be alᴜ indi. Emi 'ba emi asi okporᴜ, o'du Opini ecazᴜrini ovᴜle ogogorisi.
59005009	Adripi, emi ono emi agyi ma dria emi eselia kᴜ, yi kazᴜ e'yo emini lizᴜ kᴜ; mi ndre, 'Ba e'yo Lipiri so pa jotilea 'bo.
59005010	Adripi, emi bi nabi e'yo 'yopi Opi ma rusi 'diyi ma e'yo ecetarᴜ candi nyaza pi ma e'yo ecezᴜ asi teza be.
59005011	Mi ndre, ama adri 'ba candi nyapi asi tezasi 'diyi omve 'ba drilebarᴜ. Emi eri asi teza Yobuni ma e’yo ra, emi ndre e'yo Opini 'yeleri ma asiza 'bo indi, kini Opini ovᴜ asi ndriza be tre azini yiki be tᴜ.
59005012	Te agapi driari, adripi mani, emi ma so oyo kᴜ, kani 'ba ma rusi kani nyaku ma rusi kᴜ, kani oyo azini e'yo ndᴜ ndᴜ 'diyisi kᴜ indi, te e'yo emini awa'diniri ma adri awa'dini, 'dini yori ma adri 'dini yo ; emi kazᴜ 'dezᴜ e'yo lizᴜri ma alia kᴜ.
59005013	'Ba azini emi eselia eandi be ya? Eri ma zi Mungu. 'Ba azini ovᴜ ayiko be ya? Eri ma ngo ongo inzitani.
59005014	'Ba azini emi eselia azo be ya? Eri ma omve 'ba 'wara kanisani, yi ma zi Mungu eri dria, yini odᴜ osᴜria eri ruaa Opi ma rᴜsi ;
59005015	Mungu ziza a'itasiri nga 'ba azo beri pa ra, Opini nga eri enga ra; eri ka tro ndra e'yo eza ra ti, eri nga e'yo nderi wu ra.
59005016	Awa'dini, emi e'da ezata emini emi eselia, azini emi ma zi Mungu emi alᴜ alᴜ dri, emi rua ma ovᴜ atizarᴜ beni. Zita 'ba kililirᴜni Mungu zizᴜri ovᴜ okpo be tᴜ e'yo 'yezᴜ.
59005017	Eliya eri ovᴜ ndra 'ba ekile amale, te eri zi Mungu okposi kini ozoo ma 'di kᴜ; ozoo 'dini ani nyakua kᴜ trᴜa eli na drinia mba azia.
59005018	Vᴜtinia eri zi Mungu dika; 'bu nga di ozoo fe, nyaku nga efi ini ka ani.
59005019	Adripi mani, 'ba azini emi eseliari ka aba e'yo adarᴜ kᴜzᴜ, te 'ba azini ka eri omvi ra,
59005020	emi ma ni kini 'ba 'ba onzi omvipi geri erini abazᴜriari nga orindi 'bani pa dra ma alia, eri nga ezata kakaᴜ ma dri a'bᴜ ra.
60001001	Petero, 'ba Yesu Kristoni ti peleri, 'Ba yi erepi ani'barᴜ angᴜ Pontoari pi ma alia 'diyi vᴜ, Galatia pie, Kapadokia pie, Asia pie, Bitunia pie,
60001002	yi 'ba opezarᴜ Mungu Atani nile drio, Orindini 'bale alatararᴜ, yini e'yo erizᴜ, Yesu Kristoni i ma ari oyazᴜ ani yi ma dria 'diyi : 'Yeta anzutiri pi ma ga tre emi vᴜ asi anzurᴜ be.
60001003	Ru Mungu Opi amani Yesu Kristo ma Atani ma ovᴜ inzizarᴜ, erini ama tile dika yiki ini amborᴜsi, amani e'yo teza idriniri isuzᴜ engata Yesu Kristoni 'ba draza ma eseliarisi,
60001004	amani vini awᴜrᴜso dri japi kᴜ, ondi kokorᴜ, onyupi kᴜ, tani mbazarᴜ 'bua emi driri tezᴜ.
60001005	A'ita eminisi okpo Munguniri emi agei te, emini ani pata ovᴜpi ngonde i ecezᴜ ewu asizᴜriari isuzᴜ.
60001006	E'yo nde 'dirisi, e'yo ka le eca ewarᴜ, emi ka tro candi isu obeta ndᴜ ndᴜsi ewu were curu'dorisi ti, te emi ovᴜ ayikosi ambo,
60001007	a'ita emini ovᴜpi o'bizarᴜ 'bo, ovᴜpi aje be amborᴜ mele o'bile acisi raka te i ezapi ndori agapi rari ma e'da i afa inzitarᴜ, dizarᴜ, ru iduzarᴜ, o'du Yesu Kristoni i ecezᴜrisi.
60001008	Te emi eri le avasi ra, de ndra emi ndreni eri kᴜ ; azini emi ka tro eri ndre curu'do kᴜ ti, emi a'i eri ra, emi ovᴜ ani ayikosi erisi ayiko amborᴜ 'bani ecole e'yoni 'yole tisi kᴜ dizarᴜ tᴜri be,
60001009	emini de e'yo asiza a'ita eminirini biria, 'di pata orindi emini pazᴜri'i.
60001010	Nabi 'yeta anzutiri ngapi ecapi emi vᴜri ma e'yo ondripi drio 'diyi ozi ndra pata 'diri ma e'yo tᴜ, etini ndruzᴜ;
60001011	yi ndrᴜ kani Orindi Kristoni ovᴜpi yi ma alia candi Kristoni pi ma e'yo eti nzepi oko, diza ecapi vᴜtiniari pieri ece e'yo 'diri a'di ma e'yosi ya, kani ewu ngorisi yani.
60001012	Eri ovᴜ ecezarᴜ yi dri kini yi koni ndra yi ma ngᴜlᴜpi ma aza e'yo nde 'diyisi kᴜ, te yi ko emi ma aza; 'ba e'yo bari olᴜpi emi dri Orindi Alatararᴜ ti epele 'buarisi 'diyi olᴜ e'yo 'diyi emi dri curu'do 'bo; malaika le e'yo 'diyi lu avasi.
60001013	E'yo 'dirisi emi ma ombe asisile emini kirikiri, emi ma ovᴜ mile be emi agei tezᴜ, emi ma 'ba emi asi 'yeta anzutiri Munguni ngapi ecapi emi vᴜ o'du Yesu Kristoni i ecezᴜrisiri ma dria, asi tezasi dria.
60001014	Emi ma ovᴜ ekile anzi e'yo eripi 'diyile, emi ma ede emi e'dazᴜ ekile ndra oko emini 'yele lisi aniako eminisirile kᴜ,
60001015	te ekile 'ba emi omvepirini ovᴜle alatararᴜrile, emi ma ovᴜ alatararᴜ indi adriza emini ma alia dria;
60001016	erini ovᴜle sizarᴜrisi kini, Emi ma ovᴜ alatararᴜ mani ovᴜle alatararᴜrisi.
60001017	Te emi ka 'ba 'ba opepi kᴜ te 'ba alᴜ alᴜ ma e'yo lipi azi erini vᴜsiri omve Atarᴜ, emi ma ovᴜ urisi ewu emini ovᴜzᴜ ani'borᴜ 'doarisi,
60001018	emini niria kini yi onzeni ndra emi adriza toko emi a'bipini imbaleri ma aliasi afa yi ezapi ra kani dahabuni, kani meleni 'diyisi kᴜ,
60001019	te ari aje be amborᴜ Kristonirisi, ekile kabilomva ezata kokorᴜ azini nyebile kokorᴜri ma arisirile.
60001020	Ni ndra eri drio, de nga nyaku eti 'bani i kᴜ, te ece eri ewu vile asizᴜ 'dorisi, emi ma e'yosi.
60001021	Erisi emi ovᴜ a'itasi Mungu eri engapi 'ba draza eselia diza fepi eri driri vᴜ, a'ita emini pi asi 'baza emini be ma ovᴜ ani Mungu vᴜ.
60001022	'Dinile emini orindi emini 'baria alatararᴜ 'bo, emini e'yo adarᴜri erilerisi ovᴜzᴜ ani adripi vᴜ ale lokiri kokorᴜrisi, emi ma le emi emi eselia avasi asi driasi.
60001023	Emi ovᴜ osizarᴜ o'dirᴜ 'bo, ori ecopi mazarᴜrisi kᴜ te ori ecopi mazarᴜ kᴜrisi, 'di e'yo Munguni ovᴜpi idrirᴜ, adripi 'dani 'daniri'i.
60001024	Te Ba rᴜa ari beri dria ovᴜ asele azini rᴜa ndriza erini dria ovᴜ ase fᴜle. Ase onyu ra, te fᴜni lu ra,
60001025	te e'yo 'yoza Opiniri nga ovᴜ 'dani 'dani. Te e'yo 'yoza 'diri eri e'yo barᴜ 'bani olᴜle emi tia 'bori'i.
60002001	E'yo 'disi emi ma kᴜ asi onzi dria ja toli pie dria, lokiri pie, a'ya pie, 'ba ma ru 'yozᴜ onziri pie dria.
60002002	Ekile odekᴜa osipi o'dirᴜ 'diyile, emi ma le lesu orindini toli kokorᴜri avasi, emi ma zo ani erisi cazᴜ pata vᴜ;
60002003	emi ka ajini o'bi 'bo, vazᴜ Opini asi ndriza be.
60002004	Emi emu eri vᴜ, eri oni idrirᴜ 'bani gale si te Munguni peleni, aje amborᴜ beri'i;
60002005	te emi indi, emi ovᴜ ekile oni idrirᴜ 'diyile, si emi ovᴜzᴜ jo orindinirᴜ, emini ngazᴜ ovᴜzᴜ suru kuhanini alatararᴜrirᴜ, edeta orindini Munguni ecole a'ile Yesu Kristo ma e'yosi 'diyi edezᴜ.
60002006	Erini ovᴜle sizarᴜ e'yo siza ma aliarisi : Mi lu, ma oni 'ba Zionia, eri oni opele jo kala 'bazᴜ, aje be amborᴜri'i, te 'ba eri a'ipiri ngani ovᴜ drinzasi kᴜ.
60002007	Emi eri a'ipi 'diyi vᴜ eri aje be amborᴜ, te 'ba eri a'ipi kᴜ 'diyi vᴜ, Oni 'ba jo sipi 'diyini gale siri, oni 'diri ofᴜ ovᴜzᴜ jo kalati ma oni drirᴜri'i;
60002008	azini Oni 'ba pa sipiri azini oni kᴜmᴜrᴜ; yi osi yi ma pa yini gale e'yo eriko sirisi, ekile erini ovᴜle pezarᴜ yi dririle.
60002009	Te emi ovᴜ suru pele rari, suru opini kuhanirᴜri, suru alatararᴜ, 'ba Munguni lele ovᴜzᴜ i ma 'barᴜ 'diyi, emi ma ece ani 'ba emi omvepi angᴜ inirᴜri kᴜzᴜ fizᴜ diza ini osutarᴜri ma aliari ma onyi.
60002010	Lani ndra emi sururᴜ kᴜ, te curu'do emi ovᴜ suru Munguniri ; emi isuni ndra yiki kᴜ, te curu'do emi isu yiki 'bo.
60002011	'Ba mani lele 'diyi, ma matᴜ 'ba emi vᴜ emi ma ga li ruani omba 'bapi orindi 'bani be 'diyi si, ekile 'ba ani'barᴜ acipi aci 'diyile.
60002012	Adriza emini ma ovᴜ onyirᴜ juru eselia, 'dini yi ka emi ru 'yo onzi ekile emi 'ba azi onzi 'yepi 'diyile ti, yini 'yeta onvirᴜ emini ndrelerisi yi ma nga ru Munguni inzi ani o'du erini yi andrizᴜrisi.
60002013	Emi ma eri azita 'bani dria Opi ma e'yosi, kani azita meleki ambᴜrᴜni erini ovᴜle 'ba dria ma driliarisi,
60002014	kani azita 'ba gavenarᴜ 'diyini, opini yi ti pele 'ba azi onzi 'yepi 'diyi ofezᴜ e'yo onzi yinisi azini 'ba azI onyirᴜ 'yepi 'diyi ma ru inzizᴜrisi.
60002015	E'yo Munguni lele ma ovᴜ 'yezarᴜri eri 'di, eMi ma ombe 'ba ondᴜa kokoro e'yo 'yopi aniakosi 'diyi ma ti ci, 'yeta onyirᴜ emini 'yele 'diyisi.
60002016	Emi ma ovᴜ 'ba otrᴜle 'bo 'diyile, te emi ma ovᴜ trᴜta emini be bongo 'bezale e'yo onzi zizᴜ kᴜ; te emi ma ovᴜ ati'ba Mungunirᴜ.
60002017	Emi ma inzi 'ba dria. Emi ma le adripiyi. Emi ma rᴜ Mungu. Emi ma fe inzita meleki dri.
60002018	Emi ati'ba azi ngapi joa 'diyi, emi ma inzi ambo emini ma e'yo rᴜta driasi; emi ma inzi ambo onyirᴜ asi ndriza be 'diyi a'dule kᴜ, te ambo asi be okangalirᴜ 'diyi indi.
60002019	Te 'ba ka candi nya e'yo kokorᴜ, erini asisile fele e'yo Munguni ma driarisi, 'di e'yo onyirᴜni.
60002020	Te emi ka e'yo eza ra, yi ka emi co e'yonisi, emi ka eri a'i asi tezasi, ru onyirᴜ emini isule aniri ngoni ya? Te emi ka 'ye onyirᴜ, yi ka emi ecandi e'yonisi, emi ka eri a'i asi tezasi, 'di e'yo onyirᴜ Mungu ma milia.
60002021	Te omve ndra emi e'yo 'dirisi, a'disikᴜ Kristo ecandi ndra i emisi, e'yo ecetarᴜ kᴜzᴜ emi dri, emi ma bi ani eri ma vᴜti acizᴜ eri ma pamvᴜsi.
60002022	Eri 'yeni e'yo onzi alᴜni kᴜ; yi isuni vini lokiri eri ma tilia kᴜ.
60002023	Yini eri o'daria eri omvini o'data ma arioti kᴜ; yini eri ecandiria eri omvini e'yo uri fezᴜ yi dri kᴜ; te eri kᴜ e'yo ini 'ba e'yo lipi kililirᴜri dri.
60002024	Eri'i eri ma ngᴜlᴜpi 'du e'yo onzi amani rᴜa ini ma alia pati ruaa, amani ani drazᴜ e'yo onzi vᴜ, ama ma ovᴜ idrirᴜ e'yo kililirᴜ vᴜ beni; te cota erinisi emi ovᴜ atizarᴜ.
60002025	Awa'dini, emi avi ndra gerisi kabilole, te curu'do emi emvi 'Ba kabilo Ocepi, azini orindi emini ma e'yo Ndrepiri vᴜ 'bo.
60003001	Dinile emi okᴜ 'diyi, emi ma ovᴜ inzitasi agupi emi ngᴜlᴜpini 'diyi vᴜ, 'dini agupi ka e'yo a'i kᴜ ti, yi ma oja yi asi, e'yo olᴜza kokorᴜ, okᴜ yini ma adriza ma e'yosi,
60003002	yini adriza emini alarᴜ inzita beri ndrelerisi.
60003003	Edeza emini ma ovᴜ edeza rᴜa amvelerᴜrini, kani dribi cazᴜ, kani onyiafa melerᴜ 'dini 'diyi osuzᴜ, kani bongo suzᴜ afᴜsi, 'dini kᴜ;
60003004	te eri ovᴜ agu emi asia e'dapi kᴜ, i edepi onyiafa ecopi mapi kᴜrisiri'i, onyiafa nderi eri orindi afᴜ kokorᴜ e'yere, ovᴜpi Mungu ma milia afa aje be amborᴜri'i.
60003005	Te okᴜ alatararᴜ asi 'bapi Mungu dria asi tezasi 'diyi adri ndra yi ede 'dinile, agupi yi ma ngᴜlᴜpini ma e'yo inzizᴜ,
60003006	ekile Sarani e'yo Iburahimuni inzile, eri omvezᴜ opi'irile. Te emi'i, emi ovᴜ anzi erini emi ka 'ye onyirᴜ, emi asi ka oti urisi kᴜ.
60003007	'Dinile emi agupirᴜ 'diyi, emi ma ovᴜ okᴜ emini vᴜ nita be, emini nile yi ovᴜ okpo be wererisi, inzita fezᴜ yi dri, emini idri fele 'yeta anzutirisiri isule awᴜrᴜsorᴜ yi be tualᴜrisi; e'yo kazᴜ zita emini Mungu zizᴜri ogazᴜ kᴜ.
60003008	E'yo vile asizᴜri 'di, emi dria ma ovᴜ asisile be alᴜ, emi ma ovᴜ yikisi, emi ma le emi emi eselia adripile, emi ma ovᴜ asi ndriza be, afᴜ kokorᴜ.
60003009	Emi ma ofe e'yo onzi e'yo onzi ma ariotirᴜ kᴜ, kani o'data o'data ma ariotirᴜ kᴜ indi; te parinia emi ma fe asi ndrizai, a'disikᴜ omve ndra emi e'yo 'dirisi, emi ma a'i ani asi ndriza awitarᴜ beni.
60003010	Awa'dini, Ba idri lepi avasi o'du onyirᴜ 'diyi ndrezᴜri, eri ma oga i andre, kazᴜ e'yo onzi 'yozᴜ kᴜ, ma oga vini i ti, kazᴜ e'yo lokirirᴜ 'yozᴜ kᴜ indi;
60003011	eri ma ona i e'yo onzisi, ma 'ye e'yo onyirᴜ; eri ma ndru asi anzurᴜri, ma bi vᴜtini.
60003012	Te mile Opini ovᴜ 'ba kililirᴜ 'diyi ma dria, azini bile erini ovᴜ zita yini erizᴜ. Te mile Opini ovᴜ ombarᴜ 'ba azi onzi 'yepi 'diyi vᴜ.
60003013	Te emi ka ovᴜ avarᴜ e'yo onyirᴜ 'yezᴜ, a'dini nga emi inzani ya?
60003014	Te 'ba ka emi ecandi e'yo kililirᴜrisi, emi drilebarᴜ. Emi ma 'ye yisi urisi kᴜ, emi asi ma oti kᴜ indi,
60003015	te emi ma inzi Kristo, eri 'bazᴜ Opirᴜ emi asia. Emi ma ovᴜ edezarᴜ etuzu e'yo omviza omvizᴜ 'ba dria e'yo teza ovᴜpi emi asiari ma e'yo zipi 'diyi ma tia, te ma omvi e'yo asi e'yeresi azini rᴜta be.
60003016	Emi ma ovᴜ asisile be onyirᴜ Mungu vᴜ, 'dini 'bani emi ru 'yoria onzi, drinza ma bi ani 'ba adriza emini onyirᴜ Kristo ma aliari o'dapiri.
60003017	Emini candi isuzᴜ e'yo onyirᴜ emini 'yelerisiri, Mungu ka le ra, ovᴜ onyirᴜ aga emini candi isuzᴜ e'yo onzi emini 'yelerisiri ra.
60003018	Te Kristo indi dra pale alᴜ 'ba ma e'yo onzisi, 'ba kililirᴜri 'ba onzi ma paria, ama jizᴜ Mungu vᴜ; fu ndra eri ruasi ra, te fe eri dri idri dika orindisi;
60003019	e'yo 'diri ma alia indi eri mu ndra e'yo olᴜzᴜ orindi ovᴜpi arujoa 'diyi tia,
60003020	yi ndra 'ba e'yo gapi si 'diyi, ewu Noa ngare Munguni tezᴜ asi tezasiri ma alia, yini de maburu ederia; maburu ndesi 'ba were, kiri 'ba aro a'dule, pa yi yi ma aliani.
60003021	Te e'yo curu'do, e'yo ndraka 'darini eceleri, eri baputizi; eri pa emi ojita ondi ruani ojizᴜrisi kᴜ, te e'yo omvizᴜ asisile onyirᴜ be Mungu vᴜrisi, engata Yesu Kristonirisi;
60003022	eri mu 'bua 'bo, ovᴜ curu’do Mungu ma dri ndiria, malaika piyini de ovᴜria eri ma palaa, opi pie, okpo pie dria.
60004001	Kristoni candi isule ruasirile, emi ede emi asisile 'dinileri be, ekile 'bani yi edele afa ombani berile, a'disikᴜ 'ba candi isupi ruasi 'bori eri kᴜ e'yo onzi 'bo;
60004002	emi ma fe ewu acepi emini ovᴜria rua ma aliari ma joloko li 'bani 'yezᴜ kᴜ, te e'yo Munguni leleri 'yezᴜ.
60004003	A'disikᴜ ewu ndra agapi 'bori fᴜ dri ama dri 'bo e'yo 'ba jururᴜ 'diyini leleri 'yezᴜ: acizᴜ e'yo saarᴜ 'yezᴜ, li ruani pie, ewa mvᴜzᴜri pie, ongo tᴜzᴜri pie, atizᴜ ewasiri pie, wura toko toko inzizᴜ azitani lele kᴜri pie.
60004004	E'yo 'dirisi 'ba yi osu tᴜ emini nzᴜle yi be tualᴜ e'yo 'yele saarᴜ onzikanyarᴜ aga driari 'yezᴜ kᴜrisi, yi o'da ani emi onzi;
60004005	te yi nga e'yo yini ola 'ba ovᴜpi edezarᴜ ngonde 'ba idrirᴜ 'diyi pi ma e'yo lizᴜ 'ba drazarᴜ 'diyi beri ma drilia.
60004006	E'yo 'disi yi olᴜ ndra e'yo bari 'ba odrapi 'bo 'diyi vᴜ, e'yo yini ma ovᴜ lizarᴜ ekile 'ba ovᴜpi rᴜa ma alia 'diyile, te yi ma ovᴜ ani idrirᴜ ekiie Munguni ovᴜle idrirᴜrile, orindi ma alia.
60004007	Te e'yo dria ma asiza eri ovᴜ ogogo; emi ma ovᴜ ani asi e'yere be azini emi ma te emi agei mile be Mungu zizᴜ.
60004008	Te aga dria, leta emini emi lezᴜ emi eseliari ma ovᴜ avarᴜ 'dani, te leta eri azi onzi karakaraᴜ a'bᴜ ra.
60004009	Emi ma a'i emi wa'dirᴜ emi eselia letasi, onoza kokorᴜ.
60004010	Ekile 'ba dria alᴜ alᴜni afa feza a'ilerile, emi ma ko ani emi aza emi eselia, ekile 'ba 'yeta anzutiri Munguni ndᴜ ndᴜ 'diyi ma agei tepi onyirᴜ 'diyile :
60004011	'ba azini ka e'yo olᴜ ra, eri ma olᴜ ekile Munguni e'yo 'yoza felerile; 'ba azini ka 'ba ma aza ko, eri ma 'ye ekile Munguni okponi felerile; 'dinile rᴜ Munguni ma ovᴜ dizarᴜ Yesu Kristosi e'yo dria ma alia. Diza ma ovᴜ eri vᴜ okpo opiniri be 'dani 'dani. Amena.
60004012	'Ba mani lele 'diyi, emi ma osu o'bita ecapi acirᴜ emi eselia emi o'bizᴜrisi kᴜ, ekile e'yo azini ndᴜ 'ye i emi vᴜni.
60004013	Te emi ma ovᴜ ayikosi emini ti ecile Kristo be candi erini ma aliarisi, ka'dinile indi diza erini ka nga i e'da ra emi ma ovᴜ ani ayiko amborᴜ agapi tᴜri be.
60004014	Yi ka drinza fe emi dri ru Kristonisi, emi ovᴜ drilebarᴜ, a'disikᴜ Orindi dizani azini Mungunirini rile emi driarisi.
60004015	Te emi eselia 'ba alᴜni ma isu candi erini 'ba 'dilerisi kᴜ, kani erini afa ogulerisi kᴜ, kani erini e'yo onzi 'yelerisi kᴜ, kani erini file e'yo 'ba azinini ma alia aka apadrirᴜsi kᴜ;
60004016	te 'ba azini ka candi isu erini ovᴜle 'ba Kristonirisi, eri ma ovᴜ drinzasi kᴜ, te eri ma inzi Munguni ru 'diri ma e'yosi.
60004017	Te ewu e'dozᴜ e'yo lizᴜ jo Munguni ma aliari eca 'bo; te e'yo liza ka e'do amasi oko, 'ba e'yo barᴜ Munguniri a'ipi kᴜ 'diyi ma e'yoni nga asi ngoni ya?
60004018	Te 'Ba kililirᴜ ka i pa ewarᴜ, ka'dini 'ba Mungu inzipi kᴜ, e'yo onzi 'yepiri nga i e'da ngoa ya?
60004019	Awa'dini, 'ba candi isupi ekile Munguni lelerile 'diyi ma fe orindi yini ta mbazᴜ 'Ba 'ba 'Bapi asi adarᴜ beri vᴜ, yi ma 'ye ani e'yo onyirᴜ 'dani.
60005001	Ma matᴜ 'ba 'ba atalaᴜrᴜ emi eselia 'diyi vᴜ, ma'i atalaᴜni indi, ma 'ba ecandiza Kristoni ma e'yo eti nzepi, azini 'ba ti ecipi diza ngapi i e'dapiri ma aliari'i.
60005002	Emi ma oce kabilo Munguni ovᴜpi emi eselia 'diyi, yi ma e'yo nezᴜ, 'bani emi omilerisi kᴜ te emi asini lelerisi, Munguni lelerile; yi ocezᴜ silingisi kᴜ te asi avarᴜsi;
60005003	emi ma ovᴜ opirᴜ 'ba fele emi dri 'diyi ma drilia kᴜ, te emi ma ovᴜ ecetarᴜ kabilo nde 'diyi ma milia.
60005004	'Dini, 'Ba kabilo Ocepi agapi rari ka nga e'da ra, emi nga ekilaza dizani onyupi kᴜri isu ra.
60005005	'Dinile, emi karilerᴜ 'diyi, emi ma inzi 'ba atalaᴜrᴜ 'diyi. Emi dria ma su asi e'yere, ovᴜzᴜ ani emi eselia asi afᴜ kokorᴜsi, a'disikᴜ Munguni 'ba asi afᴜ be 'diyi ma dri aru, te eri 'yeta anzutiri fe 'ba asi afᴜ kokorᴜ 'diyi dri.
60005006	Emi ma ovᴜ ani asi afᴜ kokorᴜri be dri okporo Munguniri ma etia, eri ma 'ba ani emi uru ewunirini ecaria.
60005007	Emi ma kᴜ e'yo asi otiza fepi emi dri 'diyi dria eri ma dria, a'disikᴜ eri ma asini e'yo emini egale amborᴜrisi.
60005008	Emi ma ovᴜ asisile e'yere be, emi ma ovᴜ mile be. Ari'bo emini 'ba asᴜ sᴜpiri eri aci kamile, awᴜ be 'ba ndazᴜ nyazᴜ.
60005009	Te emi ma oga eri, emi ma so pa kirikiri a'ita emini ma alia, a'disikᴜ emi ni ra candi eminile trotro 'diyi adri emi adripi wudrikurua 'diyi ecandi indi.
60005010	Emi ka ovᴜ ecandizarᴜ were 'bo, Mungu 'yeta anzutiri driani, emi omvepi fizᴜ diza erini 'dani 'dani Kristo ma aliari vᴜri ma ngᴜlᴜpini nga emi ede fudri ci, fezᴜ emini pa sozᴜ kirikiri, emi 'bazᴜ okporᴜ.
60005011	Okpo opirᴜ ma ovᴜ eri vᴜ 'dani 'dani. Amena.
60005012	Ma ega Silivano ovᴜ adripi asi adarᴜ beri; ma si ani waraga were emi dri eri ma dria, matᴜ 'bazᴜ, e'yo eti nzezᴜ kini 'diri 'yeta anzutiri Munguni adarᴜri'i ; emi ma so pa eri ma alia kirikiri.
60005013	'Ba ovᴜpi Babulonia ovᴜpi pezarᴜ emi be tualᴜ 'diyi zi emi ci ci; ma mvi Marako zi emi ci ci indi.
60005014	Emi zi emi emi eselia o'dezᴜ leta avasirisi. Asi anzurᴜ ma ovᴜ emi ovᴜpi Kristo ma alia 'diyi be dria.
61001001	Simoni Petero, ati'bo Yesu Kristoni azini 'ba erini tini peleri, 'Ba a'ita arikarirᴜ trotro ama-nirileri isupi e'yo kililirᴜ Mungu amanirinisi, azini Yesu Kristo ama Papirinisi 'diyi vᴜ:
61001002	'Yeta anzutiri pi ma ere yi drile drile emi vᴜ asi anzurᴜ be, Mungu pi nizᴜ Yesu Opi amaniri be.
61001003	A'disikᴜ okpo erini Mungu rᴜri fe ama dri e'yo dria capi idri pisi 'yeke, adriza 'bani ani Mungu inzi zᴜri be 'diyi, nita 'ba ama omvepi diza i ma ngᴜlᴜpini pisi onyi ini beri nizᴜrisi;
61001004	e'yo 'diyisi eri fe ama dri aziza erini ambo ambo arikarirᴜ 'diyi ra, emi ma ovᴜ ani aziza ndesi adriza Munguniri be emi pazᴜ e'yo 'ba ezapi ava onzisi nyakuarisi
61001005	E'yo nde 'disi emi ma fe emi asi dria onyi o'bazᴜ a'ita eminiri ma dria, te onyi ma dria nitani,
61001006	nita ma dria asi e'yo ruani gazᴜri'i, asi e'yo rᴜani gazᴜri ma dria asi tezani, asi teza ma dria adriza Mungu inzizᴜri'i,
61001007	adriza Mungu inzizᴜri ma dria leta adripi lezᴜri'i, te leta adripi lezᴜri ma dria ale 'ba dria vᴜri'i.
61001008	E'yo 'diyi ka ovᴜ emini, yi ka ga emi alia tre, yi nga fe emini ovᴜzᴜ ovᴜ kokorᴜ, efi 'yazᴜ 'dani, nita Opi amani Yesu Kristoni ma alia.
61001009	Te 'ba ovᴜpi e'yo 'diyi be kᴜri eri mileko'i, afa ogogori ndrezᴜ a'dule'i, eri ma drini avi ojita azi onzi erini oku 'diyi wuzᴜri ma e'yosi ra.
61001010	E'yo 'disi, ma adripi, emi ma fe emi asi aga ra omveta eminiri pi 'bazᴜ okporᴜ opeza eminiri be, te emi ka e'yo 'diyi 'ye ra kᴜmᴜ ngani emi si alᴜni kᴜ;
61001011	te 'dinile yi nga geri fe emi dri avasi fizᴜ suru i depi kᴜ Opi amani Yesu Kristo ama Papiriniri ma alia.
61001012	Awa'dini, ma nga ovᴜ ci ngonde 'dani fezᴜ emini e'yo 'diyi egazᴜ, emi ka tro yi ni ra, ka tro ovᴜ okporᴜ e'yo adarᴜ ovᴜpi emi beri ma alia ti.
61001013	Te ma kini eri 'yeke, mani nga ovᴜria rua borokorᴜ 'dori ma alia, ma ma fe emi ma enga e'yoni egazᴜ dika,
61001014	mani nile ma 'ye rᴜa mani borokorᴜ 'dori anzᴜ anzᴜrisi, ekile Opi amani Yesu Kristoni ecele ma dri 'borile.
61001015	Te ma nga ma asi 'ba fezᴜ mini e'yo 'diyi egazᴜ ewu vᴜsi dria, mani drazᴜ 'bori ma vᴜtia.
61001016	Te ama bini o'dᴜko olᴜle ondᴜa 'banisi 'diyi ma vᴜti kᴜ, amani okpo Opi amani Yesu Kristoni pi ma e'yo eceria emi dri emviza erini be, te ama ngᴜlᴜpi ndre ambo erini inzitarᴜri ama milesi.
61001017	Te eri isu inzita pi diza be engazᴜ Mungu Ata vᴜ, o'duko ibipi engapi diza inzitarᴜ tᴜri ma aliari ka eca eri vᴜ, kini, 'Di Mvi mani lele tᴜ ayiko fepi ma dri tᴜri'i.
61001018	Te ama eri o'duko ibipi engapi 'bua 'diri ama'i, amani ovᴜria eri be oni alatararᴜ ma dria.
61001019	E'yo nabirᴜri so pa ama dri ani okporᴜ aga okori ra. Emi ka emi asi 'ba drinia, emi 'ye onyirᴜ, si ekile tala dipi angᴜ bizarᴜriarile, de nga angᴜ tra ecani kᴜ, azini leleᴜ efᴜni dizᴜ emi asia kᴜ.
61001020	Te emi ma ni e'yo 'diri okorisi, kini e'yo siza nabirᴜri ma efi ovᴜni ekile 'ba alᴜ alᴜni egale yi ma ngᴜlᴜpisirile 'dini kᴜ.
61001021	Te e'yo nabirᴜri ma alᴜni ecani ndra 'bani lelenirisi kᴜ, te 'ba yi 'yo ndra Mungusi, Orindi Alatararᴜni yi dri celerisi.
61002001	Te nabi inzorᴜ enga ndra 'ba ma eselia, 'dinile 'ba 'ba imbapi inzorᴜ 'diyi nga ovᴜ emi eselia indi, ngapi imbata inzorᴜ dri jazaniri ofipi lokirisi 'diyi, kpere yini Opi yi jepiri gazᴜ, yini dri jata mbeleri fezᴜ ecazᴜ yi ma ngᴜlᴜpi ma dria.
61002002	Te 'ba kakaᴜ nga 'yeta yini onzikanyarᴜ 'diyi ma vᴜri bi; e'yo yinirisi 'ba yi nga geri e'yo adarᴜniri o'da o'da.
61002003	Te yini asi 'bale afa ma dria tᴜrisi, yi nga emi 'ba afa ozizale, afa yini erezᴜ e'yo 'yoza lokirirᴜrisi ; te e'yo lile yi ma driari icini i dri engazᴜ drio kᴜ, dri jaza yini koni o'du kᴜ.
61002004	Te Mungu ka ndra malaika e'yo ezapi 'diyi kᴜ kᴜ, te ka ndra vini yi 'be 'bile inicicirᴜ ma alia, yi ta mbazᴜ arurᴜ e'yo liza tezᴜ;
61002005	eri ka ndra wudrikuru okuri kᴜ toko kᴜ, te mba kiri Noa 'ba e'yo kililirᴜri olᴜpiri pi ma ta 'ba azini aziri 'diyi be, erini feria yini tizᴜ angᴜ a'bᴜzᴜ 'ba alatara kokorᴜ 'diyi ma dria;
61002006	eri li ndra vini aku ambo ambo Sodomu pi ma e'yo Gomora be, yi ovezᴜ kicikici ofᴜtarᴜ, yi dri jazᴜ teketeke, yi 'bazᴜ ecetarᴜ 'ba ngapi ovᴜpi alatara kokorᴜ 'diyi dri;
61002007	eri pa Loti 'ba kililirᴜ i ecandipi tᴜ adriza onzikanyarᴜ 'ba e'yo onzi 'yepi 'diyinisiri ra
61002008	('ba kililirᴜ 'diri, erini adriria yi ma eselia e'yo ndreria azini e'yo eriria, asi erini alarᴜri i ecandi etuzu etuzu 'yeta yini 'yele azitani lele kᴜ 'diyisi),
61002009	ka'dini Opi ni 'ba Mungu inzipi 'diyi opazᴜ obeta ma alia, ni vini 'ba e'yo onzi 'yepi 'diyi ma ta mbazᴜ e'yo be yi dria, cazᴜ kpere o'du e'yo lizᴜria;
61002010	tᴜni 'ba acipi e'yo rᴜani ma vᴜtia li onzikanyarᴜ 'ba ezapiri be, dri ceza anguni ma e'yo edepi ede 'diyi. 'Ba 'dinile 'diyi ovᴜ asi mbaza be, yi 'ye yini lelerile, yi 'yeni urisi 'ba dizarᴜ 'diyi o'dazᴜ kᴜ,
61002011	te malaika yi agapi okposi azini okpo e'yo 'yezᴜrisi ra 'diyi esᴜni yi a'dataasi Mungu vᴜ kᴜ.
61002012	Te 'ba 'diyi, ekile anyapa asisile kokorᴜ, otile anyaparᴜ 'bani ani yi obizᴜ yi ofuzᴜ ofᴜ 'diyile, e'yo yini nile kᴜri o'dapi 'diyi, yi nga vini dri ja indi 'ba 'dayini dri jalerila;
61002013	yi nga panga onzi isu yini e'yo onzi 'yelerisi. Yi ega 'yezᴜ saarᴜ etusiri eri ayikoni. Yi afa ondirᴜ, ezata drinzarᴜ, 'yezᴜ saarᴜ lokin yinirisi yini de nyaka nyaria emi be.
61002014	Yi ma mile aci tᴜ ali o'bazasi, yi kᴜni e'yo onzi 'yezᴜ kᴜ. Yi 'ba asi be pa sopi okporᴜ kᴜ 'diyi ewi. Li 'baza afasiri si yi ma asi tᴜ, yini 'yele 'danirisi. Yi anzi tritani!
61002015	Yi kᴜ geri piriri, yi aba ra; yini Balamu Beori mvi, lepi oya isupi e'yo onzisiri ma geri ma vᴜti bilerisi,
61002016	te ega drinia e'yo onzi erini 'yele 'darisi; akanya ecopi e'yo 'yopi kᴜri 'yo ndra e'yo o'duko 'banisi, nabi nderi ma e'yo azazari ogazᴜ.
61002017	'Ba 'diyi ovᴜ yi a'di yi kokorᴜ 'diyile, yi afᴜrᴜsa akulukuni drole rile; te mba angᴜ bizarᴜ iniciciri ma ta yi tezᴜ
61002018	Te yi e'yo ambo ambo toko toko 'diyi 'yo afᴜsi, yi 'ba yi papi ewasi 'ba abapi aba 'diyi ma dria 'diyi ma bile ewi, li onzikanyarᴜ ruanisi.
61002019	Yi azi yi tia yi trᴜzᴜ kᴜzᴜ ya, de yi ma ngᴜlᴜpini ovᴜria ati'ba e'yo onzikanyarᴜni; te 'ba ka ovᴜ ndezarᴜ e'yo azinisi, eri ovᴜ e'yo nde ma ati'boni.
61002020	Te 'ba ka yi pa e'yo alatara kokorᴜ nyakuni ma alia, yini Opi 'Ba 'ba Papiri Yesu Kristoni nilerisi, te vᴜtinia ka vini yi fe a'i e'yo nde 'diyisi dika, ka ovᴜ ndezarᴜ, e'yo yini vileri oja i onzi aga e'yo yini okori ra.
61002021	A'disikᴜ yini geri e'yo kililirᴜrini nizᴜ kᴜri te ndra ovᴜ onyirᴜ yi dri aga yini nizᴜ raka, yini vini yi ojazᴜ vile azita nde alatararᴜ ovᴜpi fezarᴜ yi driri kᴜzᴜ ndori ra.
61002022	Te e'yo 'ye i yi vᴜ trotro ekile e'yo o'beza adarᴜ 'dirile, kini, Oce mvi ogbe ini vᴜ, azini ezoandri ojile 'bori mvi i ogᴜzᴜ orita alia dika.
61003001	Ba mani lele 'diyi, 'diri bani waraga mani sile emi vᴜ iriri'i, te yi ma alia iri tro ma fe asisile emini alarᴜrini engazᴜ e'yo egazᴜ dika;
61003002	emi ma ega e'yo nabi alatararᴜ 'diyini ondrile drio 'diyi pi, azita Opi 'Ba 'ba Papirini fele geri 'ba ti opele emini 'diyi vᴜrisiri be.
61003003	Te emi ma ni e'yo 'diri okorisi, kini, ewu tini asizᴜrisi 'ba e'yo onzopi 'diyi yi nga eca e'yo onzozᴜ, acizᴜ li yini ma vᴜtia,
61003004	'yozᴜ kini, E'yo aziza azile emviza erinisiri ngoa ya? Te engazᴜ ewu ama a'bipini o'du kozᴜria kpere curu’do, afa dria adri ekile yini adrile engazᴜ nyaku eti 'bazᴜriarile.
61003005	Te yi ma dri avi e'yo 'dirisi aka, kini, 'bu pi ovᴜ indi e'yo 'yoza Mungunisi andra drio, nyaku efᴜpi miri ma alia i okᴜpi miri ma aliari be;
61003006	e'yo nde 'diyisi wudrikuru ewu 'dasiri ja ndra dri ra, yini tile driniarisi.
61003007	Te 'bu curu'dori pi nyaku be, yi ovᴜ ta mbazarᴜ aci tezᴜ e'yo 'yoza ndesi, kpere cazᴜ o'du Munguni e'yo lizᴜ azini 'ba Mungu rᴜpi kᴜ 'diyi ma dri jazᴜria.
61003008	Te 'ba mani lele 'diyi, e'yo alᴜ 'diri ma avi emi dri kᴜ, kini, o'du alᴜ ovᴜ Opi dri ekile eli alifᴜ alᴜle, te eli alifᴜ alᴜ 'diyi ovᴜ ekile o'du alᴜle.
61003009	Opi icini i dri e'yo aziza erinisi, 'ba azi 'diyini dri iciza egalerile kᴜ, te eri ma asi te emisi te te, erini lele 'ba alᴜni ma ja dri kᴜ, te 'ba dria ma oja yi asi rarisi.
61003010	Te o'du Opini nga eca oguoᴜni ecalerile, te o'du ndesi 'buni nga dri ja noza amborᴜ be, te afa dria yi nga aka acisi, te nyaku pi afa 'yele alenia 'diyi be nga ovᴜ vezarᴜ teketeke ra.
61003011	Afa 'diyi dria ka nga ovᴜ dri jazarᴜ 'dinile, emi ma ovᴜ di ani 'ba ngonirᴜ ka ya? Emi ma ovᴜ adriza alatararᴜ be Mungu inzizᴜ,
61003012	o'du Mungunirini ecazᴜri ma mile gazᴜ, lezᴜ avasi eri ma eca mbelerᴜ. O'du nde 'dirisi 'buni nga ti ko ve ra, nga aka ra, te afa dria yi nga ra acini yi velerisi!
61003013	Te ama'i, ama 'bu o'dirᴜ pi ma mile ga nyaku o'dirᴜ be, pari e'yo kililirᴜrini ovᴜzᴜ alenia, erini azileri'i.
61003014	E'yo 'disi, 'ba mani lele 'diyi, emini e'yo 'diyi ma mile garia, emi ma 'ye asi driasi eri ma isu emi asi anzurᴜ be, ondi kokorᴜ, azini drinza kokorᴜ.
61003015	Te emi ega kini asi teza Opi amanirini eri patani; ekile Paulo adripi amani lelerini sile emi vᴜ, ondᴜa ovᴜpi fezarᴜ eri dririsirile.
61003016	Eri 'yo e'yo e'yo 'diyi ma dria waraga erini ma alia dria. Te e'yo azini waraga nde ma alia yi ewarᴜ nizᴜ ; 'ba e'yo nipi kᴜ 'diyi pi oja e'yo nde onzi, 'ba pa sopi okporᴜ kᴜ 'diyi be, ekile yini e'yo siza azini ojale onzi yi ma ngᴜlᴜpi dri jazᴜrile.
61003017	E'yo 'disi, emi 'ba mani lele 'diyi, emini e'yo 'diri nile driorisi, emi ma te emi agei, abaza 'ba azi onzi 'yepi 'diyini kazᴜ emi sezᴜ e'dezᴜ, emini ani pa soza emini okporᴜri kᴜzᴜ kᴜ.
61003018	Te emi ma zo 'yeta anzutiri Opi amani Yesu Kristo ama Papiriniri pisi nita erini be. Diza ma ovᴜ eri vᴜ curu'do azini 'dani 'dani. Amena.
62001001	E'yo ovᴜpi okokele, e'yo amani erile 'bo, e'yo amani ndrele ama inilesi 'bo, e'yo amani lule vᴜnia, amani ruani elole ama drisi, E'yo idriniri ma e'yosiri—
62001002	idri ece i ra, ama ndre eri 'bo, ama e'yo eti nze, idri 'dani 'daniri ma e'yo olᴜzᴜ emi tia, idri nde ovᴜpi ndra Ata be, i ecepi ama driri'i—
62001003	e'yo amani ndre le ra, amani erile 'bori, ama olᴜ emi tia indi, emi ma eci ti ani ama be; ti ecita amani ovᴜ Ata be azini Mvi erini Yesu Kristo be indi.
62001004	Ama si e'yo 'diyi, ayiko amani ma ga tre ani.
62001005	E'yo oluza amani erile eri vu, amani olule emi tiari eri 'di'i Mungu eri dizani, eri ma alia angu biza aluni yo.
62001006	Ama ka 'yo ra ama ovᴜ ti ecizᴜ eri be, de ama aci angᴜ biza ma alia indi, ama inzo li, ama 'yeni e'yo adarᴜri kᴜ;
62001007	te ama ka aci diza ma alia, erini ovᴜle diza ma aliarile, ama ovᴜ ti ecizᴜ ama eselia, Yesu Mvi erini ma arini ama oji e'yo onzisi dria.
62001008	Ama ka 'yo ra ama ovᴜni e'yo onzi be kᴜ, ama ici ama ngᴜlᴜpi ceni, e'yo adarᴜri ama alia yo.
62001009	Ama ka e'yo onzi amani e'da, eri ovᴜ adarᴜ azini kililirᴜ e'yo onzi amani wuzᴜ, ama ojizᴜ e'yo kililirᴜ kᴜrisi dria.
62001010	Ama ka 'yo ra ama 'yeni e'yo onzi kᴜ, ama 'ba eri 'ba inzo lipirirᴜ, azini e'yo erini ama alia yo.
62002001	Anzi nyiri nyiri mani, ma e'yo 'diyi si emi dri emi kazᴜ e'yo onzi 'yezᴜ kᴜ beni; te 'ba azini ka e'yo onzi 'ye ra, ama ovᴜ 'Ba 'ba aza Kopi e'yo nzezasiri be indi Ata vᴜ, eri Yesu Kristo 'ba kililirᴜri'i;
62002002	eri ovᴜ edeta e'yo onzi amani ma adi cozᴜrirᴜ, e'yo onzi amanisi a'dule kᴜ te e'yo onzi wudrikuru drianisi.
62002003	Ama ka azita erini ma ta mba ra, e'yo 'disi ama ni kini ama ni eri ra.
62002004	'Ba 'yopi kini Ma ni eri ra, te azita erini ma ta mbapi kᴜri, eri 'ba inzo lipiri, e'yo adarᴜri eri ma alia yo;
62002005	te 'ba azini ka e'yo erini ta mba ra, leta Munguni zo eri alia tre 'bo ada. E'yo 'disi ama ni ra ama ovᴜ eri alia :
62002006	'ba 'yopi kini i ovᴜ eri aliari ma aci trotro erini ndra acilerile.
62002007	'Ba mani lele 'diyi la, ma sini azita o'dirᴜ emi dri kᴜ, te azita oku emini ovᴜzᴜ eri be okokeleri'i; azita oku nderi eri e'yo emini erile rari'i.
62002008	Ma si vini azita o'dirᴜ emi dri, e'yo nderi ovᴜ adarᴜ eri ma alia azini emi ma alia indi, a'disikᴜ angᴜ bizani aga aga, diza adarᴜri e'do dizᴜ curu'do 'bo.
62002009	'Ba 'yopi kini i ovᴜ diza ma alia, te i adrini ngupi onziri, eri ovᴜ angᴜ biza ma alia kpere curu'do.
62002010	'Ba i adrini lepiri ovᴜ diza ma alia 'dani, alenia afa kᴜmᴜle fepi 'bani abazᴜni yo.
62002011	Te 'ba i adrini ngupi onziri eri ovᴜ angᴜ biza ma alia, eri we aci angᴜ biza ma alia indi, nini pari ini muzᴜri kᴜ, angᴜ bizani mileni bile cirisi.
62002012	Ma si emi dri, anzi nyiri nyiri, e'yo onzi eminini ovᴜle wuzaru eri ma rusirisi.
62002013	Ma si emi dri, anzi atapi, emini 'ba ovᴜpi okokeleri nilerisi. Ma si emi dri, karile, emini 'ba onzi agale 'borisi. Ma si emi dri ra, anzi, emini Atani nile 'borisi.
62002014	Ma si emi dri ra, anzi atapi, emini 'ba ovᴜpi okokeleri nile 'borisi. Ma si emi dri ra, karile, emini ovᴜle okporᴜ, e'yo Mungunini ovᴜzᴜ emi alia 'dani, azini emini 'ba onziri agale 'borisi.
62002015	Emi ma le nyaku pi afa ovᴜpi nyaku ma alia 'diyi be kᴜ. Te 'ba azini ka nyaku le ra, leta Atani eri alia yo.
62002016	A'disikᴜ afa dria nyaku ma alia 'diyi, li ruani pi, li mileni pie, afᴜ 'bani yi ipizᴜ idri 'dorisiri pie, yi ovᴜni afa Atani kᴜ, te afa nyakuni.
62002017	Te nyakuni aga aga, li erini be; te 'ba e'yo Munguni leleri 'yepiri ovᴜ 'dani 'dani.
62002018	Anzi, 'diri eri etu asizᴜri'i; ekile emini erile kini ari'bo Kristoni emu emurile, curu’do ari'ba Kristoni efᴜ karakaraᴜ 'bo; e'yo 'disi ama ni ra eri ovᴜ etu asizᴜri'i.
62002019	Yi fᴜ ama eseliarisi ra, te yi ndra 'ba amani yo: yi ka te ndra ovᴜ 'ba amani, yi te'do ovᴜ ama be 'dani; te yini fᴜzᴜ 'diniri ece ani kini yi dria 'ba amani yo.
62002020	Te emi ovᴜ odᴜ osᴜza 'Ba Alatararᴜrini feleri be, te emi ni e'yo dria.
62002021	Ma sini emi dri emini e'yo adarᴜri nile kᴜrisi, 'dini kᴜ, te emini eri nile rarisi, azini kini e'yo inzorᴜ alᴜni ovᴜni e'yo adarᴜri ma alia kᴜ.
62002022	'Ba inzo lipiri a'di'i ya, kani 'ba gapi kini Yesu ovᴜni Kristo'i kᴜri'i kᴜ ya? 'Ba 'diri eri ari'bo Kristoni, Ata pi gapi Mvi be siri’i.
62002023	'Ba dria alᴜ alᴜ Mvini gapi siri ovᴜni Ata be kᴜ. 'Ba Mvini e'dapiri ovᴜ Ata be indi.
62002024	Te emi'irᴜni, e'yo emini erile okokeleri ma ovᴜ emi alia 'dani. Te e'yo emini erile okokeleri ka ovᴜ emi alia 'dani, emi indi nga ovᴜ Mvi pi ma alia Ata be 'dani.
62002025	E'yo 'diri eri e'yo aziza erini azile ama tiari, eri idri 'dani 'daniri'i.
62002026	Ma si e'yo 'diyi emi dri ra, 'ba emi icipi 'diyi ma e'yosi;
62002027	te emi'irᴜni, odᴜ osᴜza emini a'ile erI vᴜri eri ovᴜ emi alia 'dani, emi leni 'ba azinini emi imbazᴜ kᴜ; te ekile odᴜ osᴜza erinirini emi imbale e'yo driasirile, erini ovᴜle adarᴜ azini inzo kokorᴜrisi, 'dini ekile erini emi imbalerile, emi ma ovᴜ eri ma alia 'dani.
62002028	Te curu'do, anzi nyiri nyiri, emi ma ovᴜ eri alia 'dani, 'dini eri ka nga i e'da ra, ama ma ovᴜ asi uri kokorᴜri be ani, drinza ma bi ama milenia erini emuria kᴜ beni.
62002029	Emi ka ni ra eri kililirᴜ, emi ni alᴜ indi 'ba dria e'yo kililirᴜ 'yepi 'diyi ovᴜ tizarᴜ erisi.
62003001	Emi ndre leta ambo Atani fele ama dri 'doni 'dori, amani ovᴜzᴜ ani omvezarᴜ anzi Mungunirᴜ; te ama ovᴜ 'dini. E'yo 'disi nyaku nini ama kᴜ, erini eri nile kᴜrisi.
62003002	'Ba mani lele 'diyi, curu'do ama ovᴜ anzi Munguni, te e'yo amani ngazᴜ ovᴜzᴜ ngonile yari eceni nga i kᴜ. Ama ni ra eri ka i e'da ra, ama nga ovᴜ erile ra, amani ngale eri ndrele erini ovᴜleri-lerisi.
62003003	'Ba dria ovᴜpi asi teza 'diri be Yesu ma aliari nga i 'ba alatararᴜ erini ovᴜle alatararᴜrile.
62003004	'Ba dria alᴜ alᴜ e'yo onzi 'yepiri eri azita eza aka; azita ezazᴜ akari eri e'yo onzini.
62003005	Emi ni eri ece ndra i e'yo onzi wuzᴜ, te eri ma alia e'yo onzi yo.
62003006	'Ba dria alᴜ alᴜ ovᴜpi eri ma alia 'daniri 'yeni e'yo onzi kᴜ; 'ba e'yo onzi 'yepiri neni eri kᴜ, nini vini eri kᴜ indi.
62003007	Anzi nyiri nyiri, 'ba alᴜni ma ici emi kᴜ. 'Ba e'yo kililirᴜri 'yepiri eri 'ba kililini, erini ovᴜle 'ba kililirᴜrile.
62003008	'Ba e'yo onzi 'yepiri ibi enga 'ba asᴜ sᴜpiri vᴜ; a'disikᴜ 'ba asᴜ sᴜpiri 'ba ndra e'yo onzi 'ye okokeleni. Mvi Munguni e'da ndra i e'yo 'disi, eri ma ja 'yeta 'ba asᴜ sᴜpirini ma dri ra.
62003009	'Ba dria alᴜ alᴜ Munguni tileniri 'yeni e'yo onzi kᴜ; Mungu ma orini ovᴜle eri ma alia 'danirisi, econi erini e'yo onzi 'yezarᴜ kᴜ, Munguni eri tilenirisi.
62003010	Anzi Munguni piyi e'da yi e'yo 'disi anzi 'ba asᴜ sᴜpirini be: 'ba dria alᴜ alᴜ e'yo kililirᴜ 'yepi kᴜri ovᴜni 'ba Munguni kᴜ, 'ba i adrini lepi kᴜri vini 'dinile indi.
62003011	E'yo 'diri eri e'yo olᴜza emini erile okokeleri, kini ama ma le ama ama eselia;
62003012	ama ma ovᴜ Kainile kᴜ, eri 'ba 'ba onzirini, fu i adrini kai. Fu eri a'disi ya? 'Yeta erini 'yele 'diyini ovᴜle onzirisi, te 'yeta adrini 'diyini ovᴜle kililirᴜrisi.
62003013	Emi ma osu kᴜ, adripi, nyaku ka emi ngu onzi.
62003014	Ama ni ra ama efᴜ dra ma aliarisi fizᴜ idri ma alia 'bo, amani ama adripiyi lele avasirisi. 'Ba lepi kᴜri ovᴜ dra ma alia 'dani.
62003015	'Ba dria alᴜ alᴜ i adrini ngupi onziri eri 'ba 'ba fupiri, azini emi ni ra 'ba 'ba fupiri alᴜni ovᴜni idri 'dani 'dani be i ma alia kᴜ.
62003016	Ama ni leta avasiri e'yo 'disi, erini idri ini kᴜle va amasirisi; le ani ama ma kᴜ idri amani va ama adripisi.
62003017	Te 'ba azini ka ovᴜ afa nyakuni be, ka i adri alioni ndeleri ndre ra, te ka yiki i asiari ombe erisi ci, leta Munguni ovᴜ di eri ma alia ngoni ngoni ya?
62003018	Anzi nyiri nyiri, ama ma le ama e'yo 'yozasi kᴜ, kani tisi kᴜ, te 'yetasi azini e'yo adarᴜrisi.
62003019	E'yo 'disi ama nga ni ama 'ba e'yo adarᴜni 'diyi'i, te ama nga ama asi omvi eri milia ani,
62003020	ama asi ka nga e'yo li ama ndezᴜ cenirisi; a'disikᴜ Mungu aga ama asi ra, eri ni e'yo dria.
62003021	'Ba mani lele 'diyi, ama asi ka e'yo li ama ndezᴜ kᴜ, ama ovᴜ asi uri kokorᴜri be Mungu vᴜ;
62003022	te afa ngoni ngori amani zileri ama isu eri vᴜ, amani azita erini 'diyi ma ta mbale azini e'yo ovᴜpi onyirᴜ eri milia 'diyi 'yelerisi.
62003023	Azita eriniri 'di'i, ama ma a'i Mvi erini Yesu Kristo ma ru azini ama ma le ama ama eselia, erini azile ama tiarile.
62003024	'Ba azita erini 'diyi ma ta mbapiri ovᴜ eri ma alia 'dani, azini eri ovᴜ eri ma alia indi. 'Dini ama ni eri ovᴜ ama alia 'daniri, Orindi erini fele ama driri ma e'yosi.
62004001	'Ba mani lele 'diyi, emi ma a'i orindi dria kᴜ, te emi ma o'bi orindi nizᴜ kani yi ibi enga Mungu vᴜ yani; nabi inzorᴜ kakaᴜni efᴜle mule nyakua 'borisi.
62004002	Emi ni Orindi Munguniri e'yo 'disi: orindi dria alᴜ alᴜ e'yo e'dapi kini Yesu Kristo emu rua 'bani be rari enga Mungu vᴜni,
62004003	te orindi dria Yesuni e'dapi kᴜri engani Mungu vᴜ kᴜ. Orindi 'diri eri orindi ari'bo Kristonirini, emini erile 'bo kini eri emu rari; te curu'do eri efi nyakua 'bo.
62004004	Anzi nyiri nyiri mani, emi ovᴜ 'ba Munguni, emi aga yi 'bo; a'disikᴜ 'ba ovᴜpi emi aliari eri amborᴜ aga 'ba ovᴜpi nyakuari ra.
62004005	Yi 'ba nyakuni, yi e'yo nyakuni 'yo ani, nyakuni e'yo yini eri ra.
62004006	Ama'i ama 'ba Munguni. 'Ba Mungu nipi rari adri e'yo amani eri ra, 'ba ovᴜpi 'ba Mᴜnguni kᴜri erini e'yo amani kᴜ. Ama orindi e'yo adarᴜni pi ni orindi e'yo mzorᴜni be e'yo 'disi.
62004007	'Ba mani lele 'diyi, ama ma le ama; letani ibile engale Mungu vᴜrisi, azini 'ba dria leta be 'diyi isu Mungu ti yini, yi ni Mungu ra.
62004008	'Ba ovᴜpi leta be kᴜri nini Mungu kᴜ; Munguni ovᴜle letanirisi.
62004009	Leta Munguni ece i ama eselia e'yo 'disi, Mungu pe Mvi ini tile alᴜri ma ti nyakua, ama ma ovᴜ ani idri be erisi.
62004010	Letari 'dini, ovᴜni ama le Munguni ama'i 'dini kᴜ, te Mungu le amani, eri pe Mvi ini ma ti edetarᴜ e'yo onzi amani ma adi cozᴜ.
62004011	'Ba mani lele 'diyi, Mungu ka ama le 'dini, onyirᴜ ama ma le ama 'dinile indi.
62004012	Engazᴜ drio 'ba alᴜmi neni nga Mungu kᴜ; ama ka ama le ra, Mungu ovᴜ ama alia, leta erini zo ama alia tre 'bo indi.
62004013	Ama ni ra ama ovᴜ eri alia, azini eri ovᴜ ama alia e'yo 'disi, erini Orindi ini fele ama dri 'borisi.
62004014	Ama lu vᴜnia 'bo, ama e'yo eti nze kini Atani pe Mvi ini ma ti 'bo ovᴜzᴜ 'Ba 'ba Opapi nyakuarirᴜ.
62004015	'Ba Yesuni e'dapi eri Mungu ma Mvi'iri, Mungu ovᴜ eri alia, eri ovᴜ Mungu ma alia indi.
62004016	Ama ni ra azini ama a'i leta Munguni ovᴜpi ama vᴜri 'bo. Mungu eri letani; 'ba ovᴜpi leta ma aliari eri ovᴜ Mungu ma alia, Mungu ovᴜ eri ma alia indi.
62004017	Leta zo ama alia tre e'yo 'disi, ama ma ovᴜ ani asi uri kokorᴜri be o'du e'yo lizᴜrisi; a'disikᴜ ekile erini ovᴜlerile, ama'i ama ovᴜ alᴜ indi 'dinile nyaku 'diria.
62004018	Leta ma alia uri yo, te leta zopi tre 'bori eri uri 'be amve ra. Te urini bani candi fe; 'ba ovᴜpi urisiri ma alia leta zoni nga tre kᴜ.
62004019	Ama eri le ra erini ama lele okorisirisi.
62004020	'Ba azini ka ‘yora, Ma le Mungu, te eri ngu i adripini onzi, eri 'ba inzo lipiri; 'ba i adripi erini ndrele rari lepi kᴜri econi Mungu erini ndrele kᴜri lezarᴜ kᴜ.
62004021	Ama isu azita 'diri eri vᴜ, kini, 'ba Mungu lepiri ma le i adripi indi.
62005001	'Ba dria Yesuni a'ipi eri Kristo'iri, isu Mungu ti erini; 'ba dria ata 'ba tipiri lepi rari le 'ba erini tileri indi.
62005002	Ama ni ama le anzi Munguni e'yo 'disi, amani Mungu lele azini azita erini 'yele rarisi.
62005003	Leta amani Mungu lezᴜri 'di, amani azita erini ma ta mbazᴜri'i. Te azita erini ovᴜni nzizarᴜ kᴜ.
62005004	A'disikᴜ afa dria Munguni tile 'diyi aga nyaku ra; te agaza nyakuni agazᴜ rari eri 'di, a'ita amani.
62005005	'Ba nyakuni agapiri eri a'di'i ya? Eri 'ba Yesuni a'ipi eri Mungu ma Mvi'iri kᴜ ya?
62005006	'Ba emupi yi pisi ari beri eri 'di, Yesu Kristo'i; eri emuni yisi a'dule kᴜ, te yi pisi ari be.
62005007	Orindi eri e'yo eti nzeni, Orindini ovᴜle e'yo adanirisi.
62005008	Afa e'yo eti nzepi 'diyi yi na, Orindi pi, yi pi, ari pie; yi na tro eci yi e'yo alᴜ 'yozᴜ.
62005009	Ama ka e'yo 'bani eti nzeleri a'i ra, e'yo eti Munguni nzeleniri aga ra; te 'diri e'yo eti nzeza Munguni nzeleri, erini nzele i Mvi ma e'yosiri’i.
62005010	'Ba Mvi Munguni aipiri ovᴜ e'yo eti nzeza nderi be i ma alia. Te 'ba Mungu a'ipi kᴜri 'ba Mungu 'ba inzo lipirirᴜ 'bo, erini e'yo eti Munguni nzele i Mvi ma e'yosiniri a'ile kᴜrisi.
62005011	E'yo eti nzeza nderi eri 'di, kini, Mungu fe ama dri idri 'dani 'daniri, azini idri 'diri ovᴜ Mvi ini ma alia.
62005012	'Ba ovᴜpi Mvi beri ovᴜ idri nderi be ra; 'ba ovᴜpi Mvi Munguni be kᴜri ovᴜni idri nderi be kᴜ.
62005013	Ma si e'yo 'diyi emi dri, emi 'ba Mvi Munguni ma ru aipi 'diyi, emi ma ni ani emi ovᴜ idri 'dani 'daniri be.
62005014	Asi teza uri kokorᴜ amani ovᴜzᴜ ani eri be eri ma miliari eri 'di, ama ka afa erini lele feleri zi, eri ama eri ra.
62005015	Ama ka ni ra eri ama eri e'yo dria amani zilerisi ra, ama ni ra ama isu e'yo amani zile eri vᴜ 'diyi ra.
62005016	'Ba azini ka i adripi ndre erini e'yo onzi 'bani drazᴜ ani kᴜri 'yeria, eri nga zi ra, Munguni mga idri fe eri dri 'ba nde e'yo onzi 'bani drazᴜ ani kᴜri 'yepi 'diyi ma e'yosi. E'yo onzi 'bani drazᴜ ani rari indi; ma 'yoni eri ma zi e'yo nde 'dirisi kᴜ.
62005017	Azi onzi dria yi e'yo onzini, te e'yo onzi 'bani drazᴜ ani kᴜri eri indi.
62005018	Ama ni ra 'ba dria Munguni tileniri ovᴜni e'yo onzi 'yeria kᴜ, te 'ba Munguni tileri adri eri ma ta mbani, azini 'ba onziri eloni ani eri ma rᴜa kᴜ.
62005019	Ama ni ra ama 'ba Munguni, azini wudrikuru dria ovᴜ 'ba onziri ma palaa.
62005020	Ama ni ra Mvi Munguni eca 'bo, eri fe ama dri ondᴜa 'bo, amani ani 'ba adarᴜri nizᴜ; ama ovᴜ Mvi erini Yesu Kristo 'ba adarᴜri ma a'ia. 'Ba 'diri eri Mungu adarᴜri'i, eri vini idri 'dani 'daniri'i indi.
62005021	Anzi nyiri nyiri mani, emi te emi agei wura inzile inzi 'diyi ma e'yosi.
63001001	Atalaᴜ, okᴜ ovᴜpi pezarᴜri pi vᴜ anzi erini be, mani lele e'yo adarᴜ ma alia 'diyi; ma'i a'dule kᴜ, te 'ba dria e'yo adarᴜ nipi 'bo 'diyi;
63001002	e'yo adarᴜ ovᴜpi ama aliari ma e'yosi, eri nga ovᴜ ama be 'dani 'dani :
63001003	'Yeta anzutiri pi, yiki pie, asi anzurᴜ be, engapi Mungu Ata vᴜ azini Yesu Kristo Mvi Atani vᴜri nga ovᴜ ama be, e'yo adarᴜ azini leta avasiri ma alia.
63001004	Ma ovᴜ ayikosi tᴜ mani anzi mini 'diyi ma azi isule yini aciria e'yo adarᴜ ma aliarisi, ekile amani azita a'ile Ata vᴜrile.
63001005	Te curu'do ma zi mi, okᴜ la, ekile mani azita o'dirᴜ sile mi vᴜrile kᴜ, te azita nde ovᴜpi ama be okokeleri'i, kini, ama ma le ama.
63001006	Leta eri 'di, amani acizᴜ azita erini 'diyi vᴜsiri'i; azita nderi 'di, ekile emini erile okokelerile, 'dini emi ma aci ani eri ma alia.
63001007	A'disikᴜ 'ba 'ba icipi 'diyi efᴜ nyakua kakaᴜ, yi 'ba e'dapi kini Yesᴜ Kristo emuni rua 'bani be kᴜ 'diyi. 'Diri 'ba 'ba icipiri azini ari'bo Kristoni.
63001008	Emi ma ovᴜ mile be emi ngᴜlᴜpi ma agei tezᴜ, afa emini azi ngazᴜ 'bo 'diyi kazᴜ avizᴜ emi dri kᴜ, te emi ma isu oyani dria beni.
63001009	'Ba dria nzᴜpi drile yi drisi, tepi imbata Kristoni ma alia kᴜ 'diyi, ovᴜni Mungu be kᴜ; te 'ba ovᴜpi imbata nde ma alia 'daniri, 'ba 'diri ovᴜ Ata be, Mvi be indi.
63001010	'Ba azini ka eca emi vᴜ, ka imbata 'diri eji kᴜ, emi ma a'i eri jo emini ma alia kᴜ, emi ma fe eri dri i zi mi ci ci kᴜ ;
63001011	a'disikᴜ 'ba i zi mi ci ci fepi eri driri, eri ti eci eri be azi onzi erini 'yele 'diyisi.
63001012	Ma ovᴜ e'yo be kakaᴜ sizᴜ emi vᴜ, te ma leni yi si waraga bi ma dria vinosi kᴜ, te ma le avasi muzᴜ emi vᴜ, e'yo 'yozᴜ emi be milia milia, 'dini ayiko emini ma ga ani tre beni.
63001013	Amvipi mini ovᴜpi pezarᴜri ma anzi zi di mi ci ci.
64001001	Atalaᴜ, Gayo ovᴜpi lezarᴜ avasi, mani lele e'yo adarᴜ ma aliari vᴜ.
64001002	'Ba mani leleri, ma zi Mungu tia 'dini e'yo mini dria ma ovᴜ onyirᴜ, azini mi rua ma ovᴜ alarᴜ, ekile mi orindini ovᴜle onyirᴜrile.
64001003	Ma ovᴜ ndra ayikosi tᴜ, adripi ka eca e'yo mini adarᴜri ma eti nzezᴜ, ekile mini acile e'yo adarᴜ ma aliarile.
64001004	Ma ovᴜni ayiko azini amborᴜ ayiko 'diri agapi rari be kᴜ, mani eriria kini anzi mani yi aci e'yo adarᴜri ma alia.
64001005	'Ba mani leleri, azi mini 'yele adripi vᴜ, ka tro 'ba mini nile kᴜ 'diyi tiri eri azi adarᴜri'i.
64001006	'Ba nde 'diyi nze leta mini ma e'yo ma eti kanisa ma milia. Mi nga 'ye onyirᴜ mi ka yi idri drile acita yini ma alia ekile dri fupi Mungu ma miliarile.
64001007	A'disikᴜ Ru nde ma e'yosi yi fᴜ mu ra, afa alᴜni a'izᴜ 'ba jururᴜ dri kᴜ.
64001008	E'yo 'dirisi ama ma a'i 'ba 'dinile 'diyi ra, 'dini ama ma ovᴜ 'ba azi ngapi yi be tualᴜ e'yo adarᴜsi 'diyi ani.
64001009	Ma si e'yo azini kanisa vᴜ 'bo; te Diotrefe, lepi i 'bapi 'ba 'diyi ma driliari, a'ini ama kᴜ.
64001010	E'yo 'dirisi, ma ka nga mu ra, ma nga azi erini 'yeleri ma e'yo ega, erini ama aji diria toko e'yo 'yoza onzikanyarᴜ 'diyisi. Te e'yo 'diri funi dri eri dri a'dule kᴜ, te eri ma ngᴜlᴜpi a'ini adripi 'diyi kᴜ, eri vini 'ba lepi yi a'ipi 'diyi oga indi, yi odrozᴜ kanisa ma aliasi amve.
64001011	'Ba mani leleri, mi bi e'yo ovᴜpi onzirᴜri ma vᴜti kᴜ, te e'yo onyirᴜri'i. 'Ba 'yepi onyirᴜri eri 'ba Munguni, te 'ba 'yepi onziri ndreni nga Mungu kᴜ.
64001012	'Ba dria nze Demeterio ma e'yo eti 'bo, e'yo adarᴜ ma ngᴜlᴜpi ece vini e'yo erini; ama e'yo erini ma eti nze ama'i indi, azini mi ni ra e'yo eti nzeza amani ovᴜ adarᴜ.
64001013	Ma ovᴜ e'yo be kakaᴜ sizᴜ mi vᴜ, te ma leni yi sizᴜ mi vᴜ vino pisi kalamu be kᴜ;
64001014	te ma le avasi mi ndrezᴜ mbele, azini ama nga e'yo 'yo milia milia.
64001015	Asi anzurᴜ ma ovᴜ mi be. Mi agyi 'diyi zi mi ci ci. Mi ma zi ma agyi 'dayi ci ci rusi rusi.
65001001	Yuda, ati'bo Yesu Kristoni, Yakobo ma adrirᴜri, si waraga 'Ba ovᴜpi omvezarᴜ, ovᴜpi lezarᴜ Mungu Ata ma alia, ovᴜpi ta mbazarᴜ Yesu Kristosi 'diyi vᴜ:
65001002	Yiki pi, asi anzurᴜ pie, leta pie ma ga emi alia tre.
65001003	'Ba mani lele 'diyi, mani leria asi driasi e'yo sizᴜ emi vᴜ pata ama driani ma e'yosi, e'yo mi ma asi mani e'yo sizᴜ ani emi vᴜ matᴜ 'bazᴜ emi vᴜ emi ma 'ba omba asi driasi a'ita nde ovᴜpi fezarᴜ 'ba alatararᴜ 'diyi dri pale alᴜri ma e'yosi.
65001004	A'disikᴜ 'ba azini efi ndindirᴜ, yi 'ba ndra e'yoni sile drio yi ma isu ani e'yo liza 'diri 'diyi, yi 'ba Mungu inzipi kᴜ, 'yeta anzutiri Mungu amanirini ojapi e'yo drinzarᴜ, Ambo amani alᴜ Opi Yesu Kristoni gapi si 'diyi.
65001005	Te di, ma le emi ma ega, emi ka tro e'yo dria ni ndra 'bo ti, kini Opi ka okorisi 'ba opa angᴜ Misiriniasi 'bo, vilerisi eri ja 'ba a'ipi kᴜ 'diyi ma dri ra.
65001006	Azini malaika pari yini opirᴜri ma ta mbapi kᴜ, angᴜ adarᴜ yini ovᴜzᴜri kᴜpi ra 'diyi, kᴜ yi anzirikᴜ 'dani 'dani 'diyisi ini ma alia, e'yo liza o'du amborᴜni tezᴜ.
65001007	'Dinile Sodoma pi Gomora be, aku yi ma ageia 'diyi pie, yini yi ngᴜlᴜpi fele e'yo awurᴜ 'yezᴜ 'ba 'diyile tro trorisi, azini yini fule li 'bazᴜ rua ndᴜ ndᴜ ma driarisi, yi isu ani e'yo liza aci 'dani 'danirini yi ma ruaa, yi ovᴜ ani ecetarᴜ.
65001008	'Dinile 'ba 'diyi, orobini yi obiria, yi yi rua eza onzivᴜrᴜ, yi e'yo opini 'ba toko, yi 'ba 'ba drilia 'diyi o'da o'da.
65001009	Te Mikaeli malaika ma dri cepiri'i ti, eri ka omba 'ba Satani be, erini agata garia avᴜ Musani ma e'yosi, eri ovᴜni asi mbazasi e'yo lizᴜ eri ma dria o'datarᴜ kᴜ, te 'yo lᴜ kini, Opi ma ega mi driani.
65001010	Te 'ba 'diyi yi e'yo yini nile kᴜ 'diyi o'da, azini yi vini yi eza saarᴜ e'yo yini vale ceni ondᴜa yini yi osizᴜ eri berisi ekile anyapa egata kokorᴜ 'diyile 'diyi ma alia indi.
65001011	Eyawaye, 'ba 'diyi ye! yini acile geri Kainini ma aliarisi yo! yini nzᴜle badakarᴜ ezata Balamuni ma vᴜti bizᴜ oya ndazᴜrisi yo! yini dri jale agata gaza Koraniri ma aliarisi yo!
65001012	'Ba 'diyi yini omu nyaria emi be, ovᴜ kᴜmᴜ zizarᴜ omu emini letani 'diyi ma alia, yi fe yi ma ngᴜlᴜpini trazᴜ uri kokorᴜ; yi iriti ozoo kokorᴜ, olini odrole 'diyi; yi pati bi lupi elisi efi 'yakokorᴜ, drapi pale iri, onzele ola be pi pi 'diyi;
65001013	yi yi mirini ombᴜpi ombᴜ ombarᴜ, drinza yini ma kafuto emipi 'diyi; 'bi'bio acipi saarᴜ 'diyi, ede yi dri ini inicicirᴜri kpere 'dani 'dani.
65001014	Azini Enoka indi, a'bimva azirirᴜ e'dozᴜ Adamusiri, olᴜ ndra e'yo yini kini, Mi lu, Opi eca 'ba erini alatararᴜ alifᴜ mᴜdri 'diyi be,
65001015	'ba dria ma e'yo lizᴜ, azini egazᴜ 'ba Mungu inzipi kᴜ 'diyi ma dria dria azi onzi yini 'yele Mungu inzikokorᴜ 'diyisi, azini e'yo okporᴜ 'ba e'yo onzi 'yepi Mungu inzipi kᴜ 'diyini 'yole eri o'dazᴜ 'diyisi.
65001016	'Ba 'diyi yi 'ba onopi, 'ba amata amapi tᴜ 'diyi, acizᴜ li yini ma vᴜtisi, yi ma tileni e'yo 'yo afᴜsi tᴜ, yi adri 'ba inzi inzosi yini yi ma orodri ndazᴜ.
65001017	Te emi'i, 'ba mani lele 'diyi, emi ma ega e'yo 'yoza 'ba ti opele Opi amani Yesu Kristoni 'diyini 'yole okori;
65001018	emi ma ega kini yi 'yo emi tia kini, Ewu vileri ma alia 'ba o'data o'dapi 'diyi nga ovᴜ indi, acizᴜ li yi ma ngᴜlᴜpini Mungu inzikokorᴜri ma alia.
65001019	'Ba 'diyi yi 'ba esele coza fepi 'diyi, yi 'ba ruani, Orindi kokorᴜ.
65001020	Te emi'i, 'ba mani lele 'diyi, emi ezo emi ngᴜlᴜpi uru a'ita emini alatararᴜ tᴜri ma alia, Mungu zizᴜ Orindi Alatararᴜrisi;
65001021	emi ma mba emi ngᴜlᴜpi ma ta ale Mungunisi, emini yiki Opi amani Yesu Kristoni teria kpere idri 'dani 'dani vᴜ.
65001022	Emi ma ovᴜ yikisi 'ba azini pa sopi a'ita ma alia kililirᴜ kᴜ 'diyi vᴜ;
65001023	emi opa 'ba azini 'diyi, emini yi osezᴜ aci ma aliarisi; emi ma ovᴜ yikisi 'ba azini 'diyi vᴜ pi uri be; emi ma ngu bongo ondi ruanini i otizᴜ ruania ciri ngu ngu.
65001024	Curu'do eri'i ecopi emi agei tepi emini ani e'dezᴜ kᴜ, azini fepi emini pa sozᴜ diza erini ma milia asᴜ sᴜza kokorᴜ ayiko amborᴜ ma alia,
65001025	Mungu alᴜ a'dule 'Ba ama Papiri vᴜ, diza ma ovᴜ indi, Yesu Kristo Opi amanisi, ambo pie, dri ceza pie, okpo pie dria, engazᴜ ndra okokele, curu'do, azini kpere 'dani 'dani. Amena.
66001001	E'yo eceza Yesu Kristoni, Munguni fele eri dri e'yo ngapi yi 'yepi mbele ndo 'diyi ecezᴜ ati'ba erini ma tiari; eri pe tini malaika erini vᴜrisi, e'yo nde ecezᴜ ati'bo erini Yohana ma tia ;
66001002	eri'i eri nze e'yo Munguni pi ma eti, e'yo nzeza Yesu Kristoni be, ada afa dria erini ndrele 'diyi.
66001003	'Ba e'yo 'diri lapiri pi yi drilebarᴜ, 'ba e'yo ondriza eripi, e'yo sile aleniari ta mbapi 'diyi be; a'disikᴜ ewuniri ogogo.
66001004	Yohana si kanisa aziri ovᴜpi Asiaa 'diyi vᴜ : 'Yeta anzutiri pi ma ovᴜ emi vᴜ asi anzurᴜ be, engazᴜ 'ba ovᴜpi curu'do indi, azini ovᴜpi andra, azini emupi ndori pi vᴜ, orindi azIri ovᴜpi ogᴜŋa erini ma drilia 'diyi pie,
66001005	Yesu Kristo pie, eri 'ba e'yo eti nzepi adarᴜri, 'ba tile oko 'ba draza ma eseliari, 'ba opi a'birᴜ nyakua 'diyi ma dri cepiri. 'Ba ama lepi avasi, ama trᴜpi e'yo onzi amanisi i ma arisiri vᴜ;
66001006	eri'i ama 'bapi ovᴜzᴜ opi nyazanirᴜ azini atalaᴜ edeta edepi Mungu i ma Atarᴜri dri 'diyirᴜri'i; diza pi ma ovᴜ eri vᴜ 'dani 'dani e'yo dri cezaniri be. Amena.
66001007	Mi ne, eri emu iriti be; 'ba dria yi nga eri ndre yi milesi, 'ba ndra eri sopi 'diyi nga eri ndre indi ; suru dria nyakua 'diyi nga owᴜ owᴜ eri dri. Ma ovᴜ 'dini. Amena.
66001008	Ma Alifani azini Omegani, Opi Mungu ‘yora, 'ba ovᴜpi curu'do indi, azini ovᴜpi andra, azini ngapi emupiri, okpo dria ma e'i'i.
66001009	Ma Yohana, emi adri, inzata isupi emi be tualᴜ Yesusi, suru pie, asi teza pieri'i, ma ndra angᴜ i lipi yi ma alia omvele Patamo'iria, e'yo Mungunisi azini e'yo eti nzeza Yesunisi.
66001010	Ma ndra Orindi alia o'du Opinisi, te ma eri o'duko amborᴜ ma ngᴜkᴜa, ekile gᴜkanirile
66001011	'yozᴜ kini, E'yo mini ndreleri mi si buku alia, mi pe tini kanisa aziri 'diyi vᴜ; Efeso pi vᴜ, Simurina pie, Peregamo pie, Tuatira pie, Saridisi pie, Filadelefia pie, Laodikia pie.
66001012	Ma oja di ma, o'duko e'yo 'yopi ma beri ndrezᴜ. Ma ka ma oja 'bo, ma ndre talapati melerᴜ aziri,
66001013	te talapati nde 'diyi ma eselia ma ndre 'ba alᴜ ekile Mvi 'banile, afa suza supi i ruaa kpere paari, anzuzarᴜ baka melerᴜsi eri ma agatia.
66001014	Drini pi dribi be yi ovᴜ emverᴜ pambale, sile ; mileni di aci ma andre drilele,
66001015	pani ekile mola trile tri 'bale alarᴜ aci droza ma aliarile, o'dukoni ekile yi kakaᴜ ma o'dukole.
66001016	Eri 'du 'bi'bio aziri i ma dri ndisi; sei cizarᴜ si be irileirileri efᴜ eri ma tilia; andretini di ekile etu dipi okposirile.
66001017	Ma ka eri ndre ra, ma eco ma va eri ma palaa ekile 'ba avᴜle. Te eri 'ba i dri ndiri ma dria, kini, Mi rᴜ kᴜ, ma 'ba okori'i azini asizᴜri'i indi,
66001018	ma vini 'ba Idrirᴜri'i; ma dra ndra ra, te mi ne, ma ovᴜ di idrirᴜ kpere 'dani 'dani, azini ma ovᴜ fungua drata pini Pari 'ba drazaniri be 'diyi be.
66001019	E'yo 'disi mi si ani e'yo mini te ndrele 'diyi pi, e'yo ovᴜpi curu'do indi 'diyi pie, e'yo ngapi yi 'yepi ndo 'diyi pie.
66001020	E'yo vale kᴜ 'bi'bio aziri mini ndrele ma dri ndiri ma alia 'diyi pini, talapati melerᴜ aziri 'diyi beri eri 'di: 'bi'bio aziri yi malaika kanisa aziri 'diyini, azini talapati aziri yi kanisa aziri 'diyi.
66002001	Mi si malaika kanisa Efesoarini vᴜ kini: 'Ba 'bi'bio aziri bipi i dri ndia, acipi talapati melerᴜ aziri 'diyi ma eseliari, eri 'yo 'dini:
66002002	Ma ni 'yeta mini ra, azi ngaza mini pie, asi teza mini be, azini kini mi econi 'ba onzi 'diyi a'izarᴜ alᴜni kᴜ, mi o'bi ndra 'ba 'yopi yi ngᴜlᴜpi yi 'ba ti opele 'diyirᴜ de yi ovᴜni 'dini kᴜ 'diyi ra, mi isu yi inzorᴜ;
66002003	mi ovᴜ asi teza be, mi nya candi ru manisi, te mi andeni nga kᴜ.
66002004	Te e'yo onzi mani isule mi driari 'di, mi kᴜ leta mini okori 'bo.
66002005	Mi ma ega ani pari mini engazᴜ alenia e'dezᴜri ra, mi ma oja mi asi, mi 'ye 'yeta oko 'diyi. Ka kᴜ ma emu mi vᴜ, ma nga talapati mini 'du pari-niasi, mi ka mi asi oja kᴜria.
66002006	Te e'yo mini onyirᴜri 'di, mi ngu 'ba Nikolaitini 'diyi ma 'yeta mani ngule onzi 'diyi onzi.
66002007	'Ba ovᴜpi bile beri ma eri e'yo Orindini 'yole kanisa tiari. 'Ba agapiri dri, ma nga fe eri ma nya pati idrini ovᴜpi Paradisi Munguniriari ma efi.
66002008	Mi si malaika kanisa Simurinaa-rini vᴜ kini: 'Ba ovᴜpi okori azini asizᴜri, drapi ndra ra te ovᴜpi idrirᴜ dikari, 'yo 'dini:
66002009	Ma ni inzata mini pi, alio mini be ra (te mi lonyi e'ini), ma ni vini o'data 'ba 'yopi yi 'ba Yahudini de yi ovᴜni 'dini kᴜ 'diyini ra, te yi 'ba Satanini okᴜleni 'diyi.
66002010	Mi rᴜ candi 'yepi eccapi mi ruaari kᴜ. Mi ne, 'ba asᴜ sᴜpiri 'ye emi ma azi o'be arujoa, emi o'bizᴜ ani ; emi nga inzata isu o'du mᴜdri. Mi ma ovᴜ asi ada be kpere dra tia, te ma nga ani ekilaza idriniri fe mi dri.
66002011	'Ba ovᴜpi bile beri ma eri e'yo Orindini 'yole kanisa tiari. Dra iriri ngani 'ba agapiri fu alᴜni kᴜ.
66002012	Mi si malaika kanisa Peregamoarini vᴜ kini: 'Ba ovᴜpi sei cizarᴜ si be irileirileri beri 'yo 'dini:
66002013	Ma ni pari mini adrizᴜri, 'di pari ogᴜŋa Sataninirini ovᴜzᴜri'i; te mi bi rᴜ mani ci, mi gani a'ita mani kᴜ, ka tro o'du Antipasinisi ti, eri 'ba e'yo mani ma eti nzepi, 'ba mani asi adarᴜ be, yini fule emi eselia, pari Satanini adrizᴜriari'i.
66002014	Te ma isu e'yo alᴜ alᴜ mi dria ci: emini ovᴜle 'ba azini imbata Balamuni bipi 'diyi be 'dale indirisi ; eri 'ba Balakini imbapi afa kᴜmᴜrᴜ 'bazᴜ anzi Israelini ma drilia, yini ani afa wura inzile inziri edezᴜri nyazᴜ azini ali o'bazᴜ indiri’i.
66002015	'Dini emi indi emi ovᴜ 'ba azini imbata 'ba Nikolaitini 'diyini a'ipi 'diyi be.
66002016	Mi oja mi asi ani. Ka'dini kᴜ ma emu mi vᴜ mbele, ma nga a'di 'di yi be sei ma tiliarisi.
66002017	'Ba ovᴜpi bile beri ma eri e'yo Orindini 'yole kanisa tiari. Ma nga fe 'ba agapiri ma nya mana zizarᴜ, ma nga vini oni emverᴜ fe eri dri, te oni nderi ma ruaa si ru 'ba azinini nile kᴜ, kiri 'ba eri isupirini nileniri'i.
66002018	Mi si malaika kanisa Tuatiraarini vᴜ kini: Mvi Munguni, mile be dipi aci ma andre drileleri, azini pa be mola trile tririleri, 'yo 'dini:
66002019	Ma ni 'yeta mini pi, leta mini pie, a'ita mini pie, azi mini aza kozaniri pie, asi teza mini pie, te 'yeta mini vile 'diyi aga oko 'diyi ra.
66002020	Te e'yo onzi mani isule mi driari 'di, mi kᴜ okᴜ Yezebelirᴜ, 'yopi i ngᴜlᴜpini nabiniri ovᴜzᴜ 'dani, erini ati'ba mani 'diyi icizᴜ ani yi imbazᴜ ali o'bazasi, azini afa wura inzile inzi 'diyi edezᴜri nyazᴜrisi indi.
66002021	Te ma fe ndra ewu eri dri i asi ojazᴜ, te eri leni i asi oja awu 'baza ini kᴜzu kᴜ.
66002022	Mi ne, ma nga eri 'ba pari dria, azini 'ba ali o'bapi eri be 'diyi inzata amborᴜ ma alia, yi ka yi asi oja 'yeta erini 'diyi kᴜzᴜ kᴜria;
66002023	ma nga anzi erini ofu drasi. Te kanisa dria yi nga ni ma 'ba asisile pi ndapi asi beri'i, azini ma nga fe emi alᴜ alᴜ dri dria ekile 'yeta eminirile.
66002024	Te ma 'yo emi 'ba acepi Tuatiraa, imbata 'diri a'ipi kᴜ, e'yo Satanini 'bani adrile omvele e'yo alirᴜ va 'diyi nipi kᴜ 'diyi ma tia: ma o'bani afa nziza azini emi dria kᴜ;
66002025	kiri e'yo ovᴜpi emi be indiri, emi bi ci cazᴜ etu mani emuzᴜria.
66002026	'Ba agapi azini 'yeta mani ta mbapi cazᴜ etu asizᴜriari dri, ma nga okpo fe suru 'dryi dri cezᴜ,
66002027	azini eri nga yi oce kali ayarᴜsi, ekile yini imvᴜ sile odrisi 'diyi ofule nyingirikirile, ekile mani a'ile ma Ati dririle;
66002028	ma nga vini leleᴜ fe eri dri.
66002029	'Ba ovᴜpi bile beri ma eri e'yo Orindini 'yole kanisa tiari.
66003001	Mi si malaika kanisa Saridisiarini vᴜ kini : 'Ba ovᴜpi Orindi Munguni aziri piyi be, 'bi'bio aziri pieri 'yo 'dini: Ma ni 'yeta mini; mi ovᴜ ru be kini mi idrirᴜ, dere mi dra 'bo.
66003002	Mi ma te mi agei mile be, mi 'ba afa acepi 'yepi drapi 'diyi okporᴜ, a'disikᴜ ma isuni 'yeta mini capi kililirᴜ Mungu mani ma miliani kᴜ.
66003003	Mi ega ani e'yo mini a'ile 'bori azini erile 'bori; mi ma mba yi ma ta, mi oja mi asi. Mi ka mi agei te mile be kᴜ, ma nga emu oguoule, te mi ngani etu mani emuzᴜ mi vᴜri ni alᴜni kᴜ.
66003004	Te mi ovᴜ ru alᴜ alᴜ be Saridisia indi, 'ba afa suza yini ezapi kᴜ 'diyi; yi nga aci ma be bongo emverᴜ be, a'disikᴜ e'yo nderini yi sile rarisi.
66003005	Yi nga 'ba agapiri osu afa suza emverᴜsi, azini ma ngani ru erini ini buku idriniri ma aliasi alᴜni kᴜ ; te ma nga rᴜ erini e'da ma Ati ma milia, malaika erini be.
66003006	'Ba ovᴜpi bile beri ma eri e'yo Orindini 'yole kanisa tiari.
66003007	Mi si malaika kanisa Filadele-fiaarini vᴜ kini: 'Ba alatararᴜ, 'ba adarᴜ, ovᴜpi fungua Daudiniri be, afa ma ti zipi te 'ba alᴜni ngani tini opi kᴜ, azini afa ma ti opipi te 'ba alᴜni ngani tini zi kᴜri 'yo 'dini:
66003008	Ma ni 'yeta mini. Mi ne, ma 'ba jotile zizarᴜ 'ba alᴜni ecole opile kᴜri mi drilia 'bo; ma ni kini mi ovᴜ okpo be were, te ti mi mba e'yo mani ma ta 'bo, azini mi gani rᴜ mani kᴜ.
66003009	Mi ne, ma fe 'ba Satanini okᴜleni, 'yopi kini yi 'ba Yahudini de yi ovᴜni 'dini kᴜ, te yi 'ba inzo lipi 'diyi —mi ne, ma nga fe yi ma emu yi ecozᴜ va mi palaa inzizᴜ, yi ma ni ani kini ma le mi ra.
66003010	Mini asi teza maniri ma e'yo olᴜza ma ta mbalerisi, ma nga vini mi ta mba indi etu 'ba o'bizᴜ ngapi ecapi angᴜ wudrikuru drisi dria, 'ba ovᴜpi nyakua 'diyio'bizᴜrisi.
66003011	Ma emu mbele; mi bi afa ovupi mi beri ci, 'ba alᴜni kazᴜ ekilaza mini pazᴜ kᴜ.
66003012	Ma nga 'ba agapiri 'ba ovᴜzᴜ pati idiaferᴜ hekalu Mungu manirini ma alia; eri ngani fᴜ 'daarisi dika kᴜ, te ma nga Mungu maniri ma ru si eri ma dria, azini aku Mungu manirini ma ru, 'di Yerusalemu o'dirᴜ engapi 'bua Mungu maniri vᴜ esipi varii, ma nga vini rᴜ ma vile o'dirᴜri si indi,
66003013	'Ba ovᴜpi bile beri ma eri e'yo Orindini 'yole kanisa tiari.
66003014	Mi si malaika kanisa Laodi-kiaarini vᴜ kini: Amena nderi 'yo 'dini, eri ojioᴜ e'yo eti nzepi kililirᴜ azini adarᴜ, afa Munguni o'bale 'diyi e'dopi okori'i:
66003015	Ma ni 'yeta mini ra, mi ambini kᴜ, mi drini vini kᴜ indi. Ma le te mi ma ovᴜ ambizarᴜ kani drizarᴜ!
66003016	'Dini mini tole kiri yuu, drizarᴜ kᴜ kani ambizarᴜ kᴜrisi, ma 'ye ani mi ogbe ma tiliarisi va.
66003017	Mini 'yole kini, Ma afa e'ini, ma isu lonyi 'bo, lomere azini ndeni ma kᴜ; de mi nini mi ocokorᴜ tᴜ, azini candirᴜ, azini aliorᴜ, azini mile draza be, azini pililirᴜ 'diniri kᴜrisi,
66003018	ma imba mi, mi ma je ma vᴜ mele edele alarᴜ acisiri, mi ma eca lonyi e'irᴜ beni; afa suza emverᴜ mi ma su mi ruaa, drinza mi rua pililirᴜriniri kazᴜ e'dazᴜ kᴜ; azini mile aro mi mile efizᴜ, mi ma ndre angᴜ ani beni.
66003019	Ma adri ega 'ba dria mani lele 'diyi ma dria, ma adri vini yi imba ra; mi ma 'ba ani ava, mi asi ojazᴜ beni.
66003020	Mi ne, ma pa so jotile kpozᴜ; 'ba azini ka o'duko mani eri, ka jotile zi, ma nga fi eri vᴜ, ama nga nyaka nya eri be, azini eri'i ma be.
66003021	Ma nga fe 'ba agapiri ma ri va ma be ogᴜŋa mani ma dria, ekile mani agale 'bo azini rile va ma Ati be ogᴜŋa erini ma driarile.
66003022	'Ba ovᴜpi bile beri ma eri e'yo Orindini 'yole kanisa tiari.
66004001	E'yo 'diyi ma vᴜtia ma ndre, te mi ne, jotile zi i 'bua ra! Azini o'duko oko mani erileri ovᴜ ekile gᴜka e'yo 'yopi ma beri ma o'dukole, kini, Mi etu 'dole, ma nga e'yo ngapi yi 'yepi e'yo 'diyi ma vᴜtia ndo 'diyi ece mi dri.
66004002	Coti ma ovᴜ Orindi alia, te mi ne, isu de 'ba ndra ogᴜŋa 'bua 'bo, azini 'baniri ri ogᴜŋa dria!
66004003	Te 'ba ripiri ma wura e'da ekile oni yasiperile, azini sadiusile; gari e'dapi ekile oni emerodeleri ace ogᴜŋa nde agei kuru.
66004004	Azini ogᴜŋa kali iri drini su ace ogᴜŋa nderi ma agei kuru; 'ba 'wara kali iri drini su ori ogᴜŋa 'diyi ma dria, afa suza emverᴜ be yi ma ruaa, ekilaza melerᴜ be yi ma dria.
66004005	Te ovi pi efᴜ ogᴜŋa nde ma alia, o'duko pie, angᴜ liza pie. Azini tala acini aziri di ogᴜŋa nde ma drilia di di, yi Orindi Munguni aziri 'diyi;
66004006	ogᴜŋa ma drilia eri ekile miri talatalarᴜ e'dapi glasileri. Ogᴜŋa ma alia azini ogᴜŋa ma ageia, anyapa idrirᴜ su 'diyi indi, yi ma rᴜaa mile ga tre tre agatialerᴜ azini ngᴜkᴜalerᴜ:
66004007	anyapa okori ovᴜ kamile, anyapa iriri ovᴜ kojamvale, anyapa nari ma andreti ovᴜ 'banirile, anyapa suri ovᴜ aji sapi sarile.
66004008	Azini anyapa su 'diyi dria alᴜ alᴜ ovᴜ opile be azia azia, mile ga yi ruaa tre tre kurᴜ, yi ma alialerᴜ indi; yi lini ava etusi inisi kᴜ, yi 'yo 'dani kini, Alatararᴜ, alatararᴜ, alatararᴜ, Opi Mungu Okpoe'ini, ovᴜpi ndra, ovᴜpi curu'do indi, azini ngapi emupiri'i!
66004009	Anyapa idrirᴜ 'diyi ka diza pi fe inzita pie, awa'difo pie, 'ba ripi ogᴜŋa ma dria, ovᴜpi idrirᴜ kpere 'dani 'daniri dri ra,
66004010	'ba 'wara kali iri drini su 'diyi nga yi eco va 'ba ripi ogᴜŋa ma driari ma palaa, nga 'ba ovᴜpi idrirᴜ kpere 'dani 'daniri inzi, nga ekilaza yini o'be va ogᴜŋa ma drilia, 'yozᴜ kini,
66004011	Opi amani, Mungu amani, mi fu dri diza pi isuzᴜ, inzita pie, okpo pie ra; a'disikᴜ mi 'ba ndra afa dria mi'i, yi ovᴜ ndra 'bazarᴜ, yi ovᴜ indi, mini lele 'dinirisi.
66005001	Te ma ndre 'ba ripi ogᴜŋa ma driari ma dri ndiria buku indi sizarᴜ alenia azini ngᴜkᴜnia, opizarᴜ ci eceta tini opizᴜ aziri 'diyisi.
66005002	Ma ndre malaika okporᴜni e'yo olᴜria o'duko urusi, A'di ma onyi fu dri buku zizᴜ azini eceta tini opizᴜ 'diyi ondizᴜni ya?
66005003	'Ba alᴜni 'bua, kani nyakua, kani va nyaku ma etia, ecopi buku nde zipi, kani eri ndrepini yo.
66005004	Te ma wᴜ tᴜ yini 'ba alᴜni dri fupi buku zipi, kani eri ndrepini isule kᴜrisi.
66005005	Te 'ba 'wara ma azi alᴜ 'yo ma tia, Mi wᴜ kᴜ; mi ne, Kami suru Yudani, Ola Daudiniri, aga dri fuzᴜ buku pi zizᴜ, eceta erini aziri 'diyi be ra.
66005006	Azini ma ndre ogᴜŋa pi ma eselia anyapa idrirᴜ su 'diyi be, azini 'ba 'wara ma eselia, Kabilomvani pa soria, ekile lile 'borile, o'yᴜni aziri, mileni aziri, mile nde 'diyi yi Orindi Munguni aziri ti opele wudrikuru dria ma alia 'diyi.
66005007	Eri emu buku 'du 'ba ripi ogᴜŋa driari ma dri ndiria.
66005008	Eri ka buku 'du 'bo, anyapa idrirᴜ su 'diyi pi 'ba 'wara kali iri drini su 'diyi be, yi eco yi va Kabilomva ma palaa, yi dria alᴜ alᴜ ovᴜ o'di be, azini lu'bu melerᴜ gapi obiese arikarirᴜri be tre tre 'diyi be, yi zita 'ba alatararᴜ 'diyini.
66005009	Yi ngo ongo o'dirᴜ, 'yozᴜ, Mi fu dri buku 'duzᴜ, ecetani tini opizᴜ 'diyi zizᴜ ra, a'disikᴜ li ndra mi ra, te ari minisi mi je 'ba Mungu dri engazᴜ suruti dria ma eselia, ti 'yoza pie, 'ba pie, suru pie dria,
66005010	mi 'ba yi ovᴜzᴜ opi nyazanirᴜ azini atalaᴜ edeta edepi 'diyirᴜ Mungu dri; yi nga opi nya nyakua ra.
66005011	Te ma ndre ra, azini ma eri malaika kakaᴜ ma o'duko ogᴜŋa ma ageia, anyapa idrirᴜ 'diyi pie, 'ba 'wara 'diyi pie; kalafe yini alifᴜ mᴜdri pale alifᴜ mᴜdri, azini alifᴜ pale alifᴜ lakokorᴜ;
66005012	yini 'yoria o'duko urusi, Kabilomva lile 'bori fu dri okpo pi a'izᴜ, lonyi pie, ondᴜa pie, okpo opiniri pie, inzita pie, diza pie, asi ndriza pie dria!
66005013	Afa dria Munguni o'bale 'diyi 'buari pie, nyakuari pie, nyaku etiari pie, miri driari pie, afa dria ovᴜpi afa 'diyi ma alia 'diyi pie dria, ma eri yini 'yoria kini, Asi ndriza pi, inzita pie, diza pie, okpo opiniri pie ma ovᴜ 'ba ripi ogᴜŋa driari vᴜ, azini Kabilomva vᴜ 'dani 'dani!
66005014	Anyapa idrirᴜ su 'diyi ‘yora, Amena! 'Ba 'wara eco yi va inzizᴜ.
66006001	Te ma ndre Kabilomvani eceta tini opizᴜ 'diyi ma azi alᴜ ziria, ma eri anyapa idrirᴜ su 'diyi ma azi alᴜni 'yoria, ekile o'duko angᴜ lizanilerisi, kini, Mi emu!
66006002	Ma ndre ra, te mi ne, akanya emverᴜ, azini 'ba ripi eri ma ngᴜkᴜari ovᴜ osu be ; yi fe ekilaza driari eri dri, eri fᴜ ani agazᴜ omba ma alia, azini eri ma nga aga ani beni.
66006003	Eri ka eceta iriri zi ra, ma eri ra anyapa idrirᴜ iririni 'yoria kini, Mi emu!
66006004	Akanya azini efᴜ ra, eri akanya ekarᴜ; yi fe 'ba ripi eri ma ngᴜkᴜari dri eri ma nze asi anzurᴜ nyakuarisi ra, 'ba ma ofu yi ceni ceni beni; yi fe sei amborᴜ eri dri.
66006005	Eri ka eceta nari zi 'bo, ma eri anyapa idrirᴜ narini 'yoria kini, Mi emu! Ma ndre ra, te mi ne, akanya inirᴜ; azini 'ba ripi eri ma ngᴜkᴜari ovᴜ afa afa nziza o'bizᴜri be i ma dria.
66006006	Ma eri ekile o'duko efᴜpi anyapa idrirᴜ su 'diyi ma eseliarile kini, Nganu gobea alᴜ silingi alᴜsi, te anya gobea na silingi alᴜsi ; te mi ma eza odᴜ pi patiefi su be kᴜ.
66006007	Eri ka eceta suri zi ra, ma eri o'duko anyapa idrirᴜ surini 'yoria kini, Mi emu!
66006008	Ma ndre ra, te mi ne, akanya forotorᴜ, azini 'ba ripi eri ma ngᴜkᴜari rᴜni Dra'i; Pari 'ba drazaniri bi vᴜtinini. Yi fe okpo yi dri angᴜ wudrikurᴜ ma esele su ma azi alᴜri ofuzᴜ sei pisi, likisi, drasi, nguru asea 'diyisi.
66006009	Eri ka eceta towiri zi ra, ma ndre pari edeta edezᴜri ma etia orindi 'ba yini ofule e'yo Mungunisi, azini e'yo eti nzeza yini nzelerisi 'diyini;
66006010	yi otre o'duko urusi kini, Mi Opi Agapi Tᴜri, alatararᴜ azini adarᴜ, mi kᴜ e'yo likokorᴜ, azini avᴜ arioti amani ofekokorᴜ 'ba nyakua 'diyi ma ruaa cazᴜ ewu ngopi ya?
66006011	Yi fe afa suza izᴜrᴜ emverᴜ yi dri dria; nga 'yo yi tia kini yi ma li nga ande were, cazᴜ ati'ba yi ma azirᴜ azini yi ma adripirᴜ, 'bani ngale ofule yile 'diyi ma kalafeni cazᴜ i paria dria 'boria.
66006012	Te ma ndre ra eri ka eceta aziari zi ra, oyakia amborᴜ oya angᴜ, etu oja i inirᴜ ekile gunia cale anyapa ma podosirile, azini mba oja i dria arile,
66006013	azini 'bi'bio 'bua 'diyi lu va nyakua ekile elioni efi kapi nga kᴜ 'diyi lule va oli amboni eri oyalenirile;
66006014	wu 'bu ekile 'bani waraka tralerile, onze oni izᴜrᴜ dria alᴜ alᴜ piyi, angᴜ yi lipi miri alia 'diyi be, yi ma pariasi ra.
66006015	Opi nyakua 'diyi pi, 'ba amborᴜ 'diyi pie, 'ba asikari dri cepi 'diyi pie, 'ba afa e'ipirᴜ 'diyi pie, 'ba okporᴜ 'diyi pie, ati'bo jeza dria 'diyi pie, kari'ba pie dria, yi ozi yi oni ojia azini kata oni dria 'diyi ma eselia ;
66006016	yi 'yo ani oni piyi ma tia kata be, Emi e'de ama dria, ama ozizᴜ 'ba ripi ogᴜŋa driari ma milia, azini adra Kabilomvanirisi ;
66006017	a'disikᴜ etu amborᴜ yini adra 'bazᴜri eca di 'bo; eco a'dini pa sozarᴜni ya?
66007001	Di ma vᴜtia ma ndre malaika su 'diyini pa soria nyaku ma kalati su 'diyia, yi bi oli nyakua su 'diyi ci, oli kazᴜ lizᴜ nyakua, kani miria, kani pati azini ma rᴜaa dria kᴜ.
66007002	Te ma ndre malaika azinini eturia engazᴜ kala etuni efᴜrialerᴜria, eri eceta afa ti opizᴜ Mungu idrirᴜriniri be; eri oyᴜ uru o'duko urusi malaika su yini okpo fele yi dri nyaku pi ezazᴜ miri be 'diyi ma tia,
66007003	kini, Emi eza nyaku pi, miri pie, pati 'diyi pie dria kᴜ, cazᴜ amani eceta o'bazᴜ ati'ba Mungu amanirini ma andretiaria.
66007004	Ma eri 'ba yini eceta o'bale yi ma dria 'diyi ma kalafe, eri alifᴜ tᴜrᴜ alᴜ drini kali su drini su, yi 'ba eceta a'ipi engazᴜ suruti ndᴜ ndᴜ anzi Israelini 'diyini ma eselia dria 'diyi:
66007005	engazᴜ suru Yudani ma eselia yi o'ba eceta 'ba alifᴜ mᴜdri drini iri 'diyi ma dria, engazᴜ suru Reubenini ma eselia 'ba alifᴜ mᴜdri drini iri, engazᴜ suru Gadini ma eselia 'ba alifᴜ mᴜdri drini iri,
66007006	engazᴜ suru Aserini ma eselia 'ba alifᴜ mᴜdri drini iri, engazᴜ suru Nafutalini ma eselia 'ba alifᴜ mᴜdri drini iri, engazᴜ suru Manaseni ma eselia 'ba alifᴜ mᴜdri drini iri,
66007007	engazᴜ suru Simeonini ma eselia 'ba alifᴜ mᴜdri drini iri, engazᴜ suru Levini ma eselia 'ba alifᴜ mᴜdri drini iri, engazᴜ suru Isakarini ma eselia 'ba alifᴜ mᴜdri drini iri,
66007008	engazᴜ suru Zebulunini ma eselia 'ba alifᴜ mᴜdri drini iri, engazᴜ suru Yusufuni ma eselia 'ba alifᴜ mᴜdri drini iri, engazᴜ suru Benyaminini ma eselia yi o'ba eceta 'ba alifᴜ mᴜdri drini iri 'diyi ma dria.
66007009	E'yo 'diyi ma vᴜtia ma ndre ra, te mi ne, 'ba ongᴜlᴜmᴜrᴜ amborᴜ 'ba alᴜnini ecole lale kᴜ, engapi suruti dria pi ma eselia, suru dria pie, 'ba pie, ti 'yoza pie dria 'diyini pa soria ogᴜŋa ma drilia azini Kabilomva ma drilia, suzarᴜ afa suza izᴜrᴜ emverᴜsi, azini ndende be yi dria;
66007010	yi oyᴜ urᴜ o'duko urusi kini, Pata eri Mungu amani ripi ogᴜŋa driarini azini Kabilomvani!
66007011	Malaika dria oso pa kurᴜ ogᴜŋa ma ageia, 'ba 'wara pie, anyapa idrirᴜ su 'diyi pie; nga di yi eco o'bukurᴜ va ogᴜŋa ma drilia Mungu inzizᴜ,
66007012	kini, Amena! Asi ndriza pi. diza pie, ondᴜa pie, awa'difo pie, inzita pie, okpo pie, okpo e'yo 'yezᴜri pie, ma ovᴜ Mungu amani vᴜ kpere 'dani 'dani! Amena.
66007013	'Ba 'wara ma azi alᴜ omvi e'yo ma tia, kini, 'Ba osule afa suza izᴜrᴜ emverᴜsi 'diyi a'di piyi ya, yi ibi enga ngole ya?
66007014	Ma 'yo eri tia, Opi mani la, mi ni yi mi'i. Eri nga di 'yo ma tia, Ba 'diyi 'ba efᴜpi inzata amborᴜri ma alia, yi ma bongo ojipi 'bazᴜ emverᴜ Kabilomva ma arisi 'diyi.
66007015	E'yo 'disi yi ovᴜ ogᴜŋa Munguni ma drilia, azi ngazᴜ eri dri hekalu erini ma alia etu zu ini be rra; 'ba ripi ogᴜna driari nga hema ini aso yi ma dria.
66007016	Yi ngani ovᴜ abiri be dika kᴜ, yi avijo ngani yi fu dika kᴜ ; etu ngani 'de yi ma rᴜaa onzi kᴜ, driza be dria.
66007017	A'disikᴜ Kabilomva ovᴜpi ogᴜŋa ma eseliari nga yi oceni, eri nga vini yi dri ce yi a'di idrini 'diyi vᴜ; te Munguni nga mindre yi ma inilia 'diyi ini dria.
66008001	Eri ka eceta aziriri zi ra, angᴜ 'buari nga ovᴜ ndi ekile sawa alᴜ ma ali pile.
66008002	Ma ndre malaika aziri pa sopi Mungu ma drilia 'diyi, yi fe yi dri gᴜka aziri.
66008003	Malaika azini emu ra, nga pa so pari edeta edezᴜria, eri otekua melerᴜ obiese vezᴜri be; yi fe obiese vele veri kakaᴜ eri dri, eri ma ofe eri zita 'ba dria alatararᴜ 'diyini be pari melerᴜ edeta edezᴜ ogᴜŋa ma driliari ma dria.
66008004	Acika obieseniri nga di efᴜ malaika ma driasi tuzᴜ uru ziza 'ba alatararᴜ 'diyini be Mungu ma drilia.
66008005	Malaika nde nga otekua obiese vezᴜri 'du, fe eri ga tre aci engapi pari edeta edezᴜriarisi, nga eri da nyakua ; angᴜ liza pi, o'duko pie, ovi gaza pie, oyakia pie nga ovᴜ indi.
66008006	Malaika aziri ovᴜpi gᴜka aziri be 'diyi yi ede yi ngonde gᴜka vᴜzᴜ.
66008007	Okori vᴜ gᴜka ra, si pi aci be osale arisiri oda i ani nyaku dria ; eve nyaku ma esele na ma azi alᴜri ra, eve vini pati ma esele na ma azi alᴜri ra, eve ase ibirᴜ dria indi.
66008008	Malaika iriri vᴜ gᴜka ra, afa ekile oni amborᴜ vepi acisiri ovᴜ 'bezarᴜ miri alia; miri ma esele na ma azi alᴜ oja i ani arirᴜ,
66008009	afa Munguni 'bale ovᴜpi miri ma alia idri be 'diyi ma esele na ma azi alᴜri odra ra, oguru ma esele na ma azi alᴜ ja dri indi.
66008010	Malaika nari vᴜ gᴜka ra, 'bi'bio amborᴜ vepi acisi dipi alaka ma acileri e'de 'buasi va, e'de yi ara piyi ma esele na ma azi alᴜri ma dria, yi a'di be.
66008011	'Bi'bio nde ma ru Enyata Oka'i. Yi ma esele na ma azi alᴜri oja i enyata okarᴜ; 'ba kakaᴜ odra yi ndesi, yini yi ojale okarᴜrisi.
66008012	Malaika suri vᴜ gᴜka ra, etu ma esele na ma azi alᴜri pi dra ani ra, mba ma esele na ma azi alᴜri pie, 'bi'bio ma esele na ma azi alᴜri pie, yi alᴜ alᴜ ma esele na ma azi alᴜ ma ovᴜ ani bizarᴜ beni; etu ma di esele na ma azi alᴜ iniria kᴜ, ini ma ovᴜ 'dinile indi.
66008013	Ma ndre ra, ma eri aji alᴜ sapi 'bu ma agaduarini oyᴜria o'duko urusi kini, Candi, candi, candi emi vᴜ 'ba nyakua 'diyi ye! malaika na 'yepi vᴜpi 'diyi ma gᴜka ma o'duko acepi 'diyi ma e'yosi!
66009001	Malaika towiri vᴜ gᴜka ra, ma ndre 'bi'bio engapi 'bua e'depi va nyakuari ra, yi fe eri dri fungua 'bile asikokorᴜ drataniri ma tileniri ;
66009002	eri zi 'bile asikokorᴜ drataniri ma tile ra, acika efᴜ tilenia ekile acika aci droza amborᴜnirile, etu pi angᴜ 'buari be bi inicicirᴜ acika tileniarisi.
66009003	Ombi efᴜ acika nde ma alia, ere yi nyaku dria, yi fe okpo yi dri ekile otᴜnᴜkᴜani ovᴜle okpo be nyakuarile;
66009004	azi yi tia kini yi ma eza ase nyakuari pi, afa dria ibirᴜ 'diyi pie, pati pie dria kᴜ, pe lᴜ 'ba ovᴜpi eceta Munguni be yi ma andretia kᴜ 'diyi a'dule;
66009005	yi fe yi ma fu yi kᴜ, te ma inza yi mba towi, inzata yini ovᴜ ekile rua suza otᴜnᴜkᴜani fele 'ba dri erini 'ba zariarile.
66009006	O'du 'dayisi 'ba yi nga dra nda, te yi ngani eri isu alᴜni kᴜ; yi nga dra le avasi, te drani nga apa yisi ra.
66009007	Wura ombini ovᴜ ekile akanya edezarᴜ ngonde ombasirile; afa ekile ekilaza melerᴜ 'diyile ovᴜ yi ma dria ; andreti yini si yi ekile 'ba ma andretile,
66009008	dribi yini ovᴜ ekile okᴜ dribile, si yini ovᴜ ekile kami sile;
66009009	yi ovᴜ gombere paᴜrᴜ agatia 'diyi be ekile gombere paᴜrᴜ agatia ayarᴜ 'diyile, yi ma opile ma awᴜ ovᴜ ekile gari ombani ma awᴜle, akanya kakaᴜni nzᴜria ombaarile;
66009010	sobi yini ovᴜ ekile otᴜnᴜkᴜa ma sobile, iri 'ba dᴜzᴜri be, sobi yini ma alia yi ovᴜ okpo be 'ba ezazᴜ mba towi.
66009011	Yi ovᴜ malaika 'bile asikokorᴜniri be yi ma opirᴜ; rᴜni Ebrania tisi Abadoni'i, te Giriki tisi Apolioni'i,
66009012	Candi okori de i ra; mi ne, candi acepi iri 'diyi nga emu e'yo 'diyi ma vᴜtia.
66009013	Malaika aziari vᴜ gᴜka ra, te ma eri o'duko alᴜ engazᴜ pari edeta edezᴜ melerᴜ ovᴜpi Mungu ma driliari ma o'yᴜ su 'diyi ma eselia,
66009014	'yozᴜ malaika aziarirᴜ ovᴜpi gᴜka beri ma tia kini, Mi otrᴜ malaika su ovᴜpi ombezarᴜ yi ara amborᴜ Ufirate ma tia 'diyi.
66009015	Yi otrᴜ di malaika su edele ngonde etuni pi tezᴜ, o'duni pie, mbani pie, elini pie dria 'diyi ra, yi ma ofu ani 'ba ma esele na ma azi alᴜri ra beni.
66009016	Kalafe 'ba ombani nzᴜpi akanya dria 'diyini ovᴜ alifᴜ kali iri pale alifᴜ mᴜdri ; ma eri kalafe yini ra.
66009017	Ma ndre akanya orobisi: 'ba ripi yi dria 'diyi pie 'dini, yi ovᴜ gombere paᴜrᴜ agatia wura be acinirile, azini blurᴜ, azini a'ugbe alele 'diyi be, akanya ma dri ovᴜ ekile kami ma drile, yi ma tia aci pi efᴜ ra, acika pie, baruti pie.
66009018	'Ba ma esele na ma azi alᴜri ovᴜ fuzarᴜ inzata na 'diyisi, aci pisi, acika pie, baruti pie efᴜpi yi ma tilia 'diyi.
66009019	A'disikᴜ akanya ma okpo ovᴜ yi ma tilia azini yi ma sobia ; sobi yini si yi urile, yi dri be indi, yi 'ba eza ani yisi.
66009020	'Ba acepi ovᴜpi fuzarᴜ inzata 'diyisi kᴜ 'diyi ojani yi asi kᴜ, kᴜni 'yeta yi ma drini 'yeleni 'diyi kᴜ, kᴜni vini orindi onzi inzikokorᴜ ja 'dinini kᴜ, kᴜni wura inzile inzi edele melesi 'diyi pie, dahabusi 'diyi pie, molasi 'diyi pie, onisi 'diyi pie, patisi 'diyi pie dria ja 'dinini kᴜ, yi afa ecopi angᴜ ndrepi kᴜ, e'yo eripi kᴜ, acipi kᴜ 'diyi;
66009021	te yi ojani yi asi 'ba 'diza kᴜzᴜ kᴜ, 'ba rozᴜ olesiri kᴜzᴜ kᴜ, awu 'baza kᴜzᴜ kᴜ, ogu kᴜzᴜ kᴜ dria.
66010001	Ma ndre malaika azini okpo berini esiria 'buarisi va, su iriti i ma ruaa bongole, gari ago i eri ma dria urulerᴜ, andretini etule, pani ekile aci pa sopi pirirᴜ 'diyile.
66010002	Eri ma dria buku gaarᴜ ovᴜ zizarᴜ. Eri 'ba i pa dri ndiari miri dria, dri ejiari nyaku dria,
66010003	eri tre o'duko urusi ekile kamini onolerile; ka tre 'bo, angᴜ liza aziri 'diyi oli yi ma o'dukosi oli oli.
66010004	Angᴜ liza aziri 'diyi ka li 'bo, ma 'ye e'yoni si si, te ma eri o'duko engazᴜ 'bua 'yozᴜ kini, Mi ma 'ba eceta afa ma ti opizᴜri e'yo angᴜ liza aziri 'diyini olᴜleri ma dria ci, mi si yi kᴜ.
66010005	Malaika mani ndrele pa sopi miri ma dria nyaku beri ejᴜ i dri ndiari urᴜ 'bua,
66010006	nga oyo so 'ba ovᴜpi idrirᴜ kpere 'dani 'dani, 'bu pi 'bapi afa alenia 'diyi be, nyaku pie afa alenia 'diyi be, miri pie afa alenia 'diyi beri ma rᴜsi, kini ewu tezᴜri 'ye asi 'di,
66010007	te o'du o'duko malaika aziririnirisi, erini 'yeria vᴜria, e'yo zizarᴜ Munguniri de i ra ekile e'yo bari erini olᴜle ati'ba ini 'ba nabirᴜ 'diyi ma tiarile.
66010008	Ma eri o'duko teka mani erile 'buarini e'yo 'yoria ma be dika kini, Mi mu, mi 'du buku ovᴜpi zizarᴜri malaika pa sopi miri ma dria nyaku beri ma dria.
66010009	Ma mu di malaika vᴜ ani, ma 'yo eri tia eri ma fe ma dri buku gaarᴜ nderi. Eri 'yo ma tia, Mi 'du eri, nya; eri nga asi mini 'ba drazarᴜ, te mi tilia eri nga ovᴜ aluzarᴜ anyule.
66010010	Ma nga di buku gaarᴜ nderi 'du malaika ma dria, ma nya eri ra; eri ovᴜ ma tilia aluzarᴜ anyule, te ma ka eri nya 'bo, eri 'ba ma asi drazarᴜ.
66010011	Yi 'yo ma tia, Mi ma ondri e'yo dika 'ba kakaᴜ ma dria, suru pie, ti 'yoza pie, opi pie dria.
66011001	Fe ma dri ozᴜ ekile kalile, 'yo kini: Mi enga, mi o'bi hekalu Munguni pi, pari edeta edezᴜri be, 'ba inzipi alenia 'diyi pie,
66011002	te mi kᴜ irii ovᴜpi hekalu ma ageia amveri ; mi o'bi eri kᴜ, yini eri fele 'ba jururᴜ 'diyi dri 'borisi, yi nga aku alatararᴜ otᴜ yi pa agelesi va mba kali su drini iri.
66011003	Ma nga okpo fe 'ba mani e'yo eti nzepi iri 'diyi dri, yi nga e'yo ondri o'du alifᴜ alᴜ drini tᴜrᴜ iri drini kali azia, koliba be yi ma rᴜaa.
66011004	'Ba 'diyi ovᴜ mizeitu pati iri azini talapati iri, pa osopi Opi nyaku driliari ma milia 'diyi.
66011005	'Ba azini ka le yi 'yezᴜ onzi, aci efᴜ yi ma tilia ari'ba yini dri jazᴜ; 'ba azini ka le yi 'ye onzi, eri ma nga ovᴜ fuzarᴜ 'dinile.
66011006	Yi ovᴜ okpo be 'bu ma ti opizᴜ ci, ozoo ma 'di o'du yini ondrizᴜrisi kᴜ beni, azini yi ovᴜ okpo be yi ara ojazᴜ arirᴜ, azini nyaku ezazᴜ dra ndᴜ ndᴜ driasi, etu yini leleri vᴜsi dria.
66011007	Yi ka nga e'yo eti nzeza yini de ra, nguru efᴜpi 'bile asi-kokorᴜriari nga omba 'ba yi be, nga yi aga okposi ra, nga yi ofu ra,
66011008	avᴜ yini la geria aku amborᴜ 'bani omvele ti orindirᴜrisi Sodomu'i azini Misiri’i, pari 'bani Opi yini 'dizᴜ pati alaza ma rᴜaari ma alia.
66011009	'Ba efᴜpi 'ba piyi ma eselia, suruti pie, ti 'yoza pie, suru pie 'diyi ma azi ndre avᴜ yini o'du na ali be ra, te yi a'ini avᴜ yini sazᴜ 'bilia kᴜ.
66011010	'Ba ovᴜpi nyakua 'diyi ovᴜ ani ayikosi yi ma e'yosi, yi 'ye e'yo ayikorᴜ, afa feza fezᴜ yi ma eselia, nabi iri 'diyini ndra 'ba ovᴜpi nyakua 'diyi inzale rarisi.
66011011	O'du na ali be ma vᴜtia orindi idrini engapi Mungu vᴜri fi yi alia, yi oso pa urᴜlesi; azini uri amborᴜ bi 'ba nde yi ndrepi 'diyi ra.
66011012	Yi eri o'duko amborᴜ engapi 'buarini 'yoria yi tia, 'dini, Emi etu urᴜ 'dole! Yi tu di uru 'bua iriti ma alia, de ari'ba yini ji yi ndre si.
66011013	Etu 'dasi oyakia amborᴜ nga angᴜ oya ra, aku nderi ma esele mᴜdri ma azi alᴜri asᴜ i va; 'ba alifᴜ aziri odra oyakia nderisi, 'ba acepi 'diyi ovᴜ ani urisi, nga diza fe Mungu 'buari dri.
66011014	Candi iriri de i ra; mi ne, candi nari emu mbele.
66011015	Malaika aziriri vᴜ gᴜka ra, o'duko amborᴜ ovᴜ 'bua kini, Opi nyaza wudrikuruni oja i opi nyaza Opi amanirinirᴜ, azini Kristo erini-rinirᴜ, eri nga opi nya 'dani 'dani.
66011016	'Ba 'wara kali iri drini su ripi ogᴜŋa yini dria Mungu drilia 'diyi eco yi va o'bukurᴜ Mungu inzizᴜ,
66011017	kini, Ama 'yo awa'difo mi tia, Opi Mungu, Okpo E'ini, ovᴜpi curu’do indi azini ndrari, mini okpo mini amborᴜ 'dule opi nyazᴜrisi.
66011018	Suru yi ovᴜ ndra adrasi, te adra miniri pi emu ra, ewu mini 'ba draza 'diyi ma e'yo lizᴜri be, mini ani oya ofezᴜ ati'ba mini 'ba nabirᴜ 'diyi pi dri 'ba alatararᴜ 'diyi pie, 'ba mi rᴜ rᴜpi 'diyi pie, 'ba nyiri 'diyi pie 'ba 'wara 'diyi pie dria, mini vini 'ba nyaku dri japi 'diyi ma dri jazᴜri'i.
66011019	Zi hekalu Munguni ovᴜpi 'buari mgborᴜ, yi ndre sanduku e'yo aziza erinirini hekalua; ovi gaza pi nga ovᴜ indi o'duko pie, angᴜ liza pie, oyakia pie, ozoo si amborᴜ beri pie dria.
66012001	Eceta amborᴜ e'da i 'bua : okᴜ etu supi i ruaa, ovᴜpi mba be i ma pa ageleari, eri ma dria ekilaza 'bi'bio mᴜdri drini iri beri ci;
66012002	eri ovᴜ okporovᴜrᴜ, eri otre mvaazoni eri e'dulerisi, erini ovᴜria rua suza be e'yo mva osizanisi.
66012003	Eceta azini e'da i 'bua indi: mi ne, uri ambo ekarᴜ, ovᴜpi dri be aziri o'yᴜ be mᴜdriri, eri ma dri aziri 'diyi ma dria oku opini aziri.
66012004	Sobini okᴜ 'bi'bio 'bua 'diyi ma esele na ma azi alᴜri ra, o'be yi va nyakua. Uri nde so pa okᴜ te 'yepi osipiri ma drilia, okᴜ nde ka nga osi ra eri ma nya mva erini ani beni.
66012005	Eri osi agiamva, ngapi suru dria ma dri cepi kali ayarᴜsiri; yi ari mva erini eri 'duzᴜ Mungu vᴜ ogᴜŋa erinia,
66012006	te okᴜ nde apa roko dria, pari Munguni edele eri driria, ma fe nyaka eri dri 'dale o'du alifᴜ alᴜ drini tᴜrᴜ iri drini kali azia.
66012007	Omba nga di ovᴜ 'bua : Mikaeli mu malaika erini be omba 'bazᴜ uri nde be ; te uri pi malaika erini be 'ba omba ra,
66012008	te yi agani kᴜ, isuni pari yini 'bua dika kᴜ.
66012009	Yi 'be uri amborᴜ nderi va, eri uri oku drio, omvele 'Ba asᴜ Sᴜpiri'i, azini Satani'iri, eri 'ba wudrikuru dria icipiri—yi 'be eri va nyakua, o'be vini malaika erini 'diyi va eri be indi.
66012010	Ma eri o'duko amborᴜ 'bua kini, Pata pi eca 'bo, okpo pie, opi nyaza Mungu amanirini pie, Kristo eriniri ma okpo opirᴜri pie, a'disikᴜ 'be 'ba adripi amani 'diyi ma asᴜ sᴜpi, asᴜ sᴜpi yi ruaa Mungu amani ma milia etusi inisiri va 'bo.
66012011	Yi nde eri ari Kabilomvanisi, azini e'yo eti nzeza yinirisi; yi leni idri yi ma ngᴜlᴜpini kᴜ kpere yini draria.
66012012	E'yo 'disi mi 'bu la, emi ma ovᴜ ayikosi 'ba ovᴜpi mi alia 'diyi be! Te candi nyaku dri miri be, a'disikᴜ 'ba 'ba asᴜ sᴜpiri esi va emi vᴜ adra amborᴜ be tᴜ, erini nile ewu ini ace wererisi!
66012013	Uri ka ndre 'be i va nyakua ra, eri nga okᴜ nde agiamva osipiri inza.
66012014	Te yi fe opile iri aji amborᴜni 'diyi okᴜ nde dri, eri ma sa ani uri ma miliasi i paria roko dria, pari nderia yi nga nyaka fe eri dri ewu alᴜ, azini ewu iri, ewu ma ali be.
66012015	Uri nga yi wu i tilesi yi arale okᴜ ma vᴜtisi, lezᴜ yi arani eri 'duzᴜ.
66012016	Te nyaku ko okᴜ ma aza, nyaku nga i tile zi yi ara urini wule i tilesiri mvuzᴜ.
66012017	Uri ovᴜ adrasi okᴜ vᴜ, eri fᴜ mu omba 'bazᴜ eri ma ori acepi, 'ba azita Munguni ma ta mbapi e'yo Yesuni ma eti nzepi 'diyi be. Eri so pa cinya miri tiari ma dria.
66013001	Ma ndre nguruni efᴜria miri alia, eri o'yᴜ be mᴜdri, dri erini 'diyi aziri, o'yᴜ erini 'diyi ma dria oku opini mᴜdri indi, dri erini 'diyi ma dria rᴜ Mungu o'dazᴜ 'diyi indi.
66013002	Ngurᴜ mani ndreleri si i o'dᴜle, paniri ngurᴜ dubarᴜ ma pale, tileniri kami ma tilele. Uri fe okpo ini pi eri dri, ogᴜŋa iniri pie, okpo amborᴜ opini pie.
66013003	Ma ndre so dri erini ma azi alᴜ ekile kaile, te bele erini 'yezᴜ drazᴜri ati ra, te wudrikuru dria osu tᴜ nguru ma e'yosi, vᴜtini bizᴜ.
66013004	Yi nga uri inzi, erini okpo opiniri fele nguru dririsi, nga vini nguruni inzi indi kini, A'dini ovᴜ nguruleni ya? A'di eco omba 'bazarᴜ eri beni ya?
66013005	Fe eri dri ti e'yo amborᴜ 'diyi pi 'yozᴜ, o'data Mungu o'dazᴜri be ; yi fe okpo eri dri e'yo 'yezᴜ mba kali su drini iri.
66013006	Eri zi i ma tile Mungu o'dazᴜ, rᴜ erini pi o'dazᴜ pari erini adrizᴜri pie, 'ba ovᴜpi 'bua 'diyi pie.
66013007	Fe eri dri omba 'bazᴜ 'ba alatararᴜ be, yi agazᴜ. Fe vini okpo opiniri eri dri enyati pi ma dria, 'ba pie, ti 'yoza pie, suru pie dria.
66013008	'Ba dria ovᴜpi nyakua 'diyi nga eri inzi, yi 'ba dria alᴜ aIᴜ yini yi ma ru sile Kabilomva ovᴜpi fuzarᴜ engazᴜ ewu nyaku ma eti 'bazᴜriari vile buku idriniri ma alia kᴜ 'diyi.
66013009	'Ba azini ka ovᴜ bile be, eri ma eri ra:
66013010	Yi ka e'yo li 'ba 'bazu arurᴜ, yi nga eri 'ba arurᴜ; 'ba azini ka 'ba fu seisi, ma fu eri seisi. E'yo teza 'ba alatararᴜ 'diyini, a'ita yini be eri 'do'i.
66013011	Ma ndre nguru azinini efᴜria nyakuarisi; eri ovᴜ o'yᴜ be iri ekile kabilomvale, eri 'yo e'yo ekile urile.
66013012	Eri 'ye e'yo okpo dria nguru okorinirisi eri ma milia. Eri fe nyaku 'ba ovᴜpi alenia 'diyi be ma inzi nguru okori, eri'i bele erini ndra 'yezᴜ drazᴜrini atizᴜ rari.
66013013	Eri 'ye eceta amborᴜ ndᴜ ndᴜ, ecazᴜ kpere erini aci feria esizᴜ 'buarisi va nyakua 'ba ma milia.
66013014	Eri ici 'ba ovᴜpi nyakua 'diyi eceta yini fele eri dri 'yezᴜ ngurᴜ ma milia 'diyisi, 'yozᴜ 'ba ovᴜpi nyakua 'diyi ma tia kini yi ma ede nguru yini sole seisi te ovᴜpi idrirᴜri ma wura.
66013015	Fe erini ava fezᴜ wura nguruni dri, 'dini wura nde nguruniri ma 'yo e'yo ani, ma fe vini 'ba dria wura nguruni inzipi kᴜ 'diyi ma ovᴜ fuzarᴜ kai ra.
66013016	Eri fe yi ma 'ba eceta 'ba dria ma dri ndiria kani yi ma andretia, 'ba wererᴜ 'diyi pi 'ba 'wara be, 'ba afa e'irᴜ 'diyi pi 'ba aliorᴜ be, 'ba kari-'barᴜ 'diyi pi 'ba ati'barᴜ 'diyi be dria,
66013017	'dini 'ba alᴜni econi afa jezarᴜ kani afa ozizarᴜ kᴜ, pe kiri 'ba ovᴜpi eceta nderi beri a'dule, eceta nderi ovᴜ rᴜ nguruni kani rᴜ erini ma namba.
66013018	Ondᴜa 'do'i. 'ba ovᴜpi ondᴜa beri ma la nguru nde ma namba ; eri 'ba ma namba ra, namba erini ovᴜ tᴜrᴜ azia drini kali azia drini azia.
66014001	Ma ndre ra, te mi ne, Kabilomva so pa oni Zionia, azini eri be 'ba alifu tᴜrᴜ alᴜ drini kali su drini su, ovᴜpi ru erini be azini Ati ma rᴜ be sizarᴜ yi ma andretia 'diyi.
66014002	Ma eri o'duko engazᴜ 'bua, ekile yi kakaᴜ ma o'dukole, azini ekile o'duko angᴜ liza amborᴜnirile; o'duko mani erileri ovᴜ ekile 'ba o'di copi 'diyini o'di colerile,
66014003	yi.ngo ekile ongo o'dirᴜle oguŋa ma drilia, azini anyapa idrirᴜ su 'diyi pi ma drilia 'ba 'wara 'diyi be. 'Ba alᴜni econi ongo 'diri nizarᴜ kᴜ pe lᴜ 'ba alifᴜ tᴜrᴜ alᴜ drini kali su drini su, yini jele nyakua 'diyi.
66014004	'Ba 'diyi yi 'ba e'yo ezapi okᴜsi kᴜ 'diyi, te yi mba yi ma ta alarᴜ; 'ba 'diyi yi 'ba Kabilomva ma vᴜti bipi geri dria erini muzᴜria 'diyi; je ndra yi 'ba ma eselia ovᴜzᴜ anya kapi okorirᴜ Mungu vᴜ Kabilomva be;
66014005	inzo yi ma tilia yo, yi ovᴜ e'yo onzi kokorᴜ.
66014006	Ma ndre malaika azinini .saria 'bu eselia agadua, ovᴜzᴜ e'yo barᴜ 'dani 'daniri be olᴜzᴜ 'ba nyakua 'diyi ma tia, suru dria pi ma tia, enyati pie, ti 'yoza pie, 'ba pie dria;
66014007	eri 'yo o'duko urusi kini, Emi ma rᴜ Mungu, emi ma fe diza eri dri, etu erini e'yo lizᴜrini ecale 'borisi; emi ma inzi 'ba 'bu pi 'bapi nyaku pie, miri pie, yi a'di pie driari'i.
66014008	Malaika azini iriri bi vᴜtini, kini, Babuloni amborᴜri e'de va 'bo, eri e'de va 'bo, ndra suru dria emvᴜpi awu erini ali o'bazᴜri ma patiefi ma susiri'i.
66014009	Malaika azini nari bi yi ma vᴜti 'yo o'duko urusi kini, 'Ba azini ka nguru pi inzi wura erini be ra, ka eceta a'i i ma andretia kani i ma dri agelia,
66014010	eri nga vini patiefi su Mungu ma adrani, osᴜle osakokorᴜ okelea aoko erinirini ma aliari mvᴜ indi; yi nga eri .ecandi aci pisi baruti be, malaika alatararᴜ piyi ma milia Kabilomva be.
66014011	Aci yi ecandi-zᴜri ma acika tu uru 'dani 'dani ; 'ba nguru pi inzipi wura erini 'diyi pi lini ava etusi inisi kᴜ, 'ba ndra ru erini ma eceta a'ipi 'diyi be.
66014012	'Ba alatararᴜ azita Munguni ma ta mbapi a'ita Yesuni be 'diyi ma asi tezari 'di'i.
66014013	Ma eri o'duko engapi 'buari kini, Mi si : Drileba 'ba odraza ngapi odrapi Opi ma alia engazᴜ curu'do 'diyi dri. Eri 'dini ada, Orindi ‘yora, yi ma li ande azi okporᴜ yini 'diyi ma vᴜtia, te 'yeta yini bi yi vᴜti!
66014014	Ma ndre ra, te mi ne, iriti emverᴜ indi ; ma ndre 'ba azini ekile mvi 'banile erini riria iriti nde ma dria, ekilaza melerᴜri ovᴜ eri ma dria, drinia eli cizarᴜ anya lozᴜri indi.
66014015	Malaika azini efᴜ hekaluasi oyᴜzᴜ o'duko urusi 'ba ripi iriti driari ma tia kini, Mi 'ba eli mini, mi lo, a'disikᴜ etu anya lozᴜri eca 'bo, afa kaza nyakuniri 'wi 'bo.
66014016	'Ba ripi iriti driari nga di eli ini 'be nyakua, yi nga ani afa kaza nyakuni lo.
66014017	Malaika azini efᴜ hekalu ovᴜpi 'buariasi, eri indi ovᴜ eli cizarᴜri be.
66014018	Malaika azini ovᴜpi okpo be aci driari efᴜ pari edeta edezᴜria, nga oyᴜ o'duko urusi 'ba ovᴜpi eli cizarᴜ beri ma tia kini, Mi 'ba eli cizarᴜ mini, mi oti zabibu nyakuari ma efi kapi ngᴜlᴜrᴜ 'diyi, eri ma efini nile 'borisi.
66014019	Malaika nde nga di eli ini 'be nyakua, nga zabibu nyakuari ma efi oti ani, nga yi o'be afa ambo patiefi ma su nzizᴜ adra Mungunirini ma alia ;
66014020	yi nga di patiefi tᴜ pasi pari suni nzizᴜri ma alia aku ageia amve, ari nga efᴜ afa patiefi ma su nzizᴜri ma alia, tizᴜ cazᴜ baka akanya ma ti ojazᴜri vᴜ, kpere ekile mailo tᴜrᴜ irile 'dipi.
66015001	Ma ndre eceta azini 'bua, ambo osutarᴜ, malaika aziri ovᴜpi inzata vile asizᴜ aziri 'diyi be 'diyi, te adra Munguni nga di dri fu inzata 'diyisi.
66015002	Ma ndre ekile miri talatalarᴜ osale aci berile, azini 'ba nguru pi agapi wura erini pie, ru erini ma namba pie 'diyini pa soria miri talatalarᴜ nderi ma tia, yi o'di Munguni be yi ma dria.
66015003	Yi ongo Musa ati'bo Mungunirini ngo, ongo Kabilomvaniri be, kini, Yeta mini yi amborᴜ azini osutarᴜ, Opi Mungu Okpo E'i la! Geri mini 'diyi yi kililirᴜ azini adarᴜ, mi Opi amborᴜ 'dani 'daniri!
66015004	A'di ngani mi rᴜ kᴜni ya, Opi la, a'di ngani mi ru 'ba dizarᴜ kᴜni ya? A'disikᴜ mi a'dule mi alatararᴜ. Suru dria nga emu nga inzi mi drilia, e'yo 'yeza mini kililirᴜ 'diyini yi e'dalerisi.
66015005	E'yo 'diyi ma vᴜtia ma ndre ra, yi zi bere e'yo eti nzezaniri ma hekalu 'buari ma tile ra;
66015006	malaika aziri ovᴜpi inzata aziri be 'diyi nga di efᴜ hekalu ndeasi, bongo alatararᴜ dizarᴜ ovᴜ yi ruaa, anzu yi agati baka melerᴜsi.
66015007	Anyapa idrirᴜ ma azi alᴜ nga okele aziri melerᴜ Mungu ovᴜpi 'dani 'daniri ma adrani gazᴜ yi ma alia tre 'diyi fe malaika aziri 'diyi dri;
66015008	acika nga di ga hekalu ma alia tre engazᴜ diza Munguni pi vᴜ okpo erini be; 'ba alᴜni econi fizarᴜ hekalu nde ma alia kᴜ de nga inzata aziri malaika aziri 'diyini deni nga yi kᴜ.
66016001	Ma eri o'duko amborᴜ efᴜpi hekalu nde ma aliarini 'yoria malaika aziri ma tia kini, Emi mu, emi oda adra Munguni okele aziri ma aliari nyaku ma dria.
66016002	Alᴜri mu ra, nga di afa okele ini ma aliari da nyaku ma dria; eri nga ofᴜ belerᴜ rᴜa suza be onzikanyarᴜ 'ba ovᴜpi eceta nguruni be, azini eri ma wura inzipi 'diyi ma ruaa.
66016003	Iriri nga afa okele ini ma aliari da miri ma dria; eri nga ofᴜ ari 'ba avᴜnirile, afa idrirᴜ ovᴜpi miri ma alia 'diyi odra dria ra.
66016004	Nari nga afa okele ini ma aliari da yi ara pi ma dria yi a'di be; eri ofᴜ arirᴜ.
66016005	Ma eri malaika yi nde 'diyinirini 'yoria kini, Mi ovᴜpi curu'do, azini andrari, mi 'Ba Alatararᴜni, mi kililirᴜ mini e'yo lile 'dinirisi.
66016006	Yini 'ba alatararᴜ 'diyi pi ma ari adale 'ba nabirᴜ 'diyi berisi, 'dini mi fe yi dri ari mvᴜzᴜ ani. Te e'yo nde fu dri yi dri trotro!
66016007	Te ma eri pari edeta edezᴜrini 'yoria kini, Ada, Opi Mungu, Okpo E'i la, e'yo liza mini 'diyi yi adarᴜ azini kililirᴜ.
66016008	Suri nga afa okele ini ma aliari da etu ma dria; fe eri dri 'ba ozazᴜ acisi ;
66016009	nga 'ba ove drita okporᴜrisi, 'ba yi nga di ani Mungu ovᴜpi okpo be inzata 'diyi ma driari ma rᴜ o'da ra, te yi ojani yi asi diza fezᴜ eri dri kᴜ.
66016010	Towiri nga afa okele ini ma aliari da ogᴜŋa nguruni ma dria; angᴜ erini nyaleri bi inirᴜ, 'ba yi nya yi ma andre yi ma rᴜani sulerisi,
66016011	yi o'da vini Mungu 'buari ma rᴜ, rua suza yini ma e'yosi bele yini be, te ti, yi ojani yi asi 'yeta yini kᴜzᴜ kᴜ.
66016012	Aziari nga afa okele ini ma aliari da yi ara amborᴜ Ufirate ma dria; yiniri nga nzu dria, geri edezᴜ opi amborᴜ engapi kala etuni efᴜrialerᴜria 'diyi dri.
66016013	Ma ndre orindi na alatara kokorᴜ 'diyi ekile odruko-drule, yini efᴜria uri ma tilia, azini nguru ma tilia, azini nabi inzorᴜri ma tilia;
66016014	yi orindi onzi, tali 'yepi 'diyi; yi efᴜ mu yi erezᴜ opi amborᴜ wudrikurᴜa 'diyi vᴜsi dria, yi okᴜzᴜ tualᴜ omba 'bazᴜ o'du amborᴜ Mungu Okpo E'irᴜni pelerisi.
66016015	(Mi ne, ma emu oguoᴜle! 'Ba tepi mile be, afa suza ini ma ta mbapiri eri drilebarᴜ, eri kazᴜ acizᴜ pililirᴜ kᴜ, 'ba kazᴜ drinza erini ndrezᴜ kᴜ!)
66016016	Yi nga opi nde 'diyi okᴜ tualᴜ pari yini omvele Ebrania tisi Hari-Magedoni'iria.
66016017	Aziriri nga afa okele ini ma aliari da oli alia ; o'duko amborᴜ nga efᴜ hekalu ma alia engazᴜ ogᴜŋa opiniri vᴜ, 'yozᴜ kini, 'Ye i 'bo!
66016018	Ovi pi nga ga, o'duko pie, angᴜ liza pie; oyakia amborᴜ oya angᴜ indi, engazᴜ 'bani ovᴜria nyakᴜ ma driaria ti, oyakia azini amborᴜ okpo be 'donileri 'yeni ndra i 'dinile kᴜ.
66016019	Aku amborᴜri nga i ale ali esele be na, azini aku 'ba jururᴜ 'diyini nga yi asᴜ ra, Mungu nga vini Babuloni amborᴜri ma e'yo ega indi, okelea aoko erini adrarᴜri ma patiefi ma su beri fezᴜ eri dri.
66016020	Angᴜ yi lipi miri ma alia 'diyi nga apa ra, 'ba isuni oni izᴜrᴜ 'diyi dika kᴜ;
66016021	si amborᴜ, alᴜ alᴜ dria nzipi ekile onzini nzilerile 'diyi o'de 'buasi va 'ba ma dria; 'ba yi nga Mungu ma rᴜ o'da inzata sinirisi, a'disikᴜ inzata nderini ovᴜle amborᴜ tᴜrisi.
66017001	Te malaika aziri ovᴜpi okele be aziri 'diyi ma azi alᴜ emu ra, nga e'yo 'yo ma be kini, Mi emu 'doa, ma nga okᴜ awuoᴜrᴜ ali o'bapi tᴜ ripi yi kakaᴜ ma driari ma e'yo liza lile driniari ece mi dri;
66017002	eri'i opi amborᴜ nyakua 'diyini ndra ali o'bazᴜ eri beri, 'ba ovᴜpi nyakua 'diyini atizᴜ patiefi ma su eri ma ali o'bazanirisiri'i.
66017003	Te eri 'du ma Orindi alia jizᴜ roko dria, ma ne okᴜni riria ngurᴜ ekarᴜ ma dria.. nguru nderi ma rua ga tre rᴜ Mungu o'dazᴜ 'diyisi, eri dri be aziri, o'yᴜ be mᴜdri.
66017004	Okᴜ nderi su bongo okalakokalarᴜri pi i ruaa bongo ekarᴜri be, su vini i ruaa mele pi onyiafarᴜ, oni aje nyapi tᴜ 'diyi pie, nyoro ndrizarᴜ aje nyapi tᴜ 'diyi pie, eri ma dria okelea melerᴜ afa ngule onzi 'diyi pini gazᴜ alenia tre afa alatara kokorᴜ eri ma ali o'bazani 'diyi beri;
66017005	si rᴜ eri andretia e'yo zizarᴜ 'dini: BABULONI AMBORU, OKU AWUOURU ALI O'BAPI 'DIYI PI MA ANDRI E'YO NGULE ONZI NYAKUA 'DIYI BERI'I.
66017006	Ma ne okᴜ nderi ovᴜ atizarᴜ 'ba alatararᴜ 'diyi ma arisi, azini 'ba Yesu ma e'yo eti. nzepi 'diyi ma arisi indi. Ma ka eri ne ra, ma osu tᴜ osuta amborᴜsi.
66017007	Malaika nga di 'yo ma tia, Mi osu a'disi ya? Ma nga e'yo zizarᴜ okᴜ nde pini ece mi dri, nguru eri jipi ovᴜpi dri be aziri o'yᴜ mᴜdriri be.
66017008	Nguru mini ndreleri ovᴜ ndra indi, te eri curu'do yo, te eri 'ye efᴜ 'bile asikokorᴜria muzᴜ dri jazᴜ; 'ba ovᴜpi nyakua, yini yi ma rᴜ sile buku idrini ma alia engazᴜ ewu nyaku ma eti 'bazᴜria kᴜ 'diyi nga osu osu yini nguru ndreria, a'disikᴜ eri ndra indi, te eri curu’do yo, te eri nga eca ndo.
66017009	Asisile ondᴜa beri eri 'do'i: dri aziri yi oni izᴜrᴜ aziri, okᴜni rizᴜ yi ma dria 'diyi;
66017010	opi aziri yi indi, towi 'diyi o'de 'bo, alᴜri ace indi, aziniri ecani nga kᴜ; eri ka nga emu ra eri ma ovᴜ ewu were.
66017011	Nguru ovᴜpi ndra indi te curu’do yori, eri ma ngᴜlᴜpi vini opi arori'i, eri ovᴜ 'ba aziri 'diyi ma azi alᴜ, te eri mu dri ja ra.
66017012	O'yᴜ mᴜdri mini ndrele 'diyi yi opi mᴜdri opi nyapi nga kᴜ 'diyi, te yi nga okpo isu ovᴜzᴜ opirᴜ sawa alᴜ, nguru nde be tualᴜ.
66017013	Yi ovᴜ asisile be alᴜ, nga okpo yini fe okpo opirᴜri be nguru nderi dri;
66017014	yi nga a'di 'di Kabilomva be, te Kabilomvani nga yi aga ra, erini ovᴜle Opi opini azini Meleki melekinirisi, azini 'ba ovᴜpi eri be 'diyi yi 'ba omvele, 'ba opele, 'ba asi adarᴜ be 'diyi.
66017015	Eri 'yo ma tia, Yi nde mini ndrele okᴜ awuoᴜrᴜ ali o'bapirini rizᴜ driniari, 'diri 'ba pie, 'ba ongᴜlᴜmᴜrᴜ pie, suru pie, ti 'yoza pie.
66017016	O'yᴜ mᴜdri mini ndrele 'diyi azini nguru nde yi nga okᴜ awuoᴜrᴜ ali o'bapiri ngu onzi ; yi nga eri kᴜ pirini azini pililirᴜ, nga za eri rᴜaari nya, nga eri eve acisi kicikici,
66017017	a'disikᴜ Mungu 'ba e'yo yi asia e'yo erini leleri 'yezᴜ, ovᴜzᴜ asisile be alᴜ, opi nyaza yini fezᴜ nguru dri, cazᴜ kpere e'yo Munguni 'yole 'diyini ngazᴜ yi 'yezᴜria.
66017018	Okᴜ mini ndrele 'diri eri aku amborᴜ opi nyapi opi nyakua 'diyi ma driari'i.
66018001	E'yo 'diyi ma vᴜtia ma ndre malaika azinini engaria 'buarisi esizᴜ va, eri okpo be amborᴜ; nyaku ovᴜ mvezarᴜ diza erinisi.
66018002	Eri oyᴜ uru o'duko okporᴜsi kini, Babuloni amborᴜri e'de va 'bo, eri e'de va 'bo! Eri oja i pari orindi onzi 'diyini adrizᴜrirᴜ, azini pari orindi alatara kokorᴜ dria 'diyini yi ta mbazᴜrirᴜ, azini pari aria alatara kokorᴜ dria, 'bani ngule onzi 'diyini yi ta mbazᴜrirᴜ indi ;
66018003	a'disikᴜ suru dria o'de va patiefi ma su awu erini ali o'bazᴜrinisi 'bo, opi nyakua 'diyi o'ba ali erisi ra, 'ba afa ozipi nyakua 'diyi ofᴜ afa e'irᴜ lonyi erini i enyazᴜri ma okposi.
66018004	Ma eri o'duko azini engapi 'buari kini, Ba mani la, emi ma efᴜ eri ma aliarisi ra, emi kazᴜ ti ecizᴜ eri be azi onzi erini ma alia kᴜ, emi kazᴜ inzata isuzᴜ eri be kᴜ indi;
66018005	a'disikᴜ azi onzi erini okᴜ yi tualᴜ cazᴜ trᴜa 'bua urᴜ, azini Mungu ega ezata erini.
66018006	Mi ofe eri ekile erini ofelerile, mi ofe eri paleko iri 'yeta erini 'yele 'diyi vᴜsi ; okelea erini afa osazᴜri ma alia mi osa afa eri dri paleko iri.
66018007	Ekile erini diza fele i ngᴜlᴜpi dririle, azini erini i enyale lonyi inisirile, mi ma ofe eri dri inzata pi candi be 'dipi. Erini 'yole i asia kini, Ma ri okᴜ opirᴜrirᴜ, ma ovᴜni awᴜzioᴜni kᴜ, ma ngani candi ndre alᴜni kᴜ, 'dinirisi,
66018008	e'yo 'disi inzata erini 'diyi nga eca o'du alᴜ ma alia, yi 'di : dra pi, awᴜ wuza pi, liki pie, eri nga ovᴜ vezarᴜ acisi kicikici indi; a'disikᴜ Opi Mungu e'yo erini lipiri ovᴜ okporᴜ.
66018009	Opi nyakua ndra ali o'bapi erisi, yi enyapi eri be lonyi erinisi 'diyi nga awᴜ wᴜ azini lulu ga, yini aci eri vepiri ma acika ndrelerisi;
66018010	yini pa soria re inzata erini ma urisi, 'yozᴜ kini, Eyawaye! Eyawaye! aku amborᴜ Babuloni ye! aku okpo beri ye! E'yo liza mini eca sawa alᴜ ma alia coti 'doni!
66018011	'Ba afa ozipi nyakua 'diyi nga awᴜ wᴜ erisi, nga lulu ga eri ma e'yosi indi, a'disikᴜ 'ba alᴜni afa yini ejileri jezᴜni dika yo;
66018012	afa ejiza melerᴜri pi, dahaburᴜri pie, oni aje nyapi tᴜri pie, nyoro ndrizarᴜ aje nyapi tᴜri pie, bongo mile be nyiriari pie, bongo okalakokalarᴜri pie, lasirᴜri pie, ekarᴜri pie; azini pati dria aji be arikarirᴜ 'diyi pie, afazᴜ dria edele ewasisi 'diyi pie, afazᴜ dria edele pati aje nyapi tᴜrisi 'diyi pie, molasiri pie, ayasiri pie, oni ndrizarᴜrisiri pie;
66018013	madalasini pie, afa aji be arikarirᴜri pie, obiese vele veri pie, odᴜ rua efizᴜri pie, odᴜ arikarirᴜri pie, patiefi ma su pie, mizeitu odᴜ pie, anyafᴜra inikinirᴜri pie, nganu pie, ti pie, kabilo pie, akanya pie, gari akanyani pie, 'ba rua pie, orindi 'bani pie.
66018014	Patiefi mi asini lele avasi 'diyi kᴜ mi ra, afa osorᴜ 'diyi pi avi mi dri dria afa ndrizarᴜ 'diyi be ra, 'ba ngani yi isu dika alᴜni kᴜ!
66018015	'Ba afa 'diyi ozipi ofᴜpi afa e'irᴜ eri ma e'yosi 'diyi nga pa oso re inzata erini ma urisi, awᴜ wᴜria azini lulu garia,
66018016	kini, Eyawaye! Eyawaye! aku amborᴜri ye! bongo mile be nyiriari pi supi okalakokalarᴜri pie, ekarᴜri pie, mele pi supi i ruaa onyiafarᴜ oni aje nyapi tᴜri pie, nyoro ndrizarᴜ aje nyapi tᴜri pieri ye!
66018017	Lonyi amborᴜ 'dopi ja dri sawa alᴜ ma alia coti 'doni ya! Ba oguru ma ti opipi 'diyi dria alᴜ alᴜ, 'ba dria acipi yi dria kani angᴜ ngoria 'diyi pie, 'ba azi ngapi oguru ma alia 'diyi pie, 'ba dria azi ngapi miria 'diyi pie, oso pa re,
66018018	yi nga otre uru yini aci eri vezᴜri ma acika ndrelerisi, kini, Aku i sipi aku amborᴜ 'dirileri ngori ya?
66018019	Yi nga irifᴜra omvᴜ yi dria, nga otre uru, awᴜ wᴜria azini lulu garia kini, Eyawaye! Eyawaye! aku amborᴜri ye! pari 'ba dria ovᴜpi oguru be miri ma alia 'diyini ofᴜzᴜ afa e'irᴜ lonyi erini tᴜrisiri ye! Ja eri ma dri sawa alᴜ ma alia coti 'doni ya!
66018020	Mi 'bu la, mi ma ovᴜ ayikosi erisi, emi 'ba alatararᴜ 'diyi la, 'ba ti opele 'diyi pie, nabi pie, a'disikᴜ Munguni e'yo emini lile eri ma driarisi!
66018021	Malaika alᴜ okporᴜri nga di oni ekile oni anya 'izᴜrileri 'du 'be miri alia, kini, Yi nga Babuloni, aku amborᴜri, 'be va rugbu okposi 'dini, yi ngani eri isu dika alᴜni kᴜ;
66018022	'ba ngani 'ba o'di copi 'diyi pi ma o'duko eri mi alia dika alᴜni kᴜ, 'ba ongo ngopi 'diyi pie, 'ba ejeleko vᴜpi 'diyi pie, 'ba gᴜka vᴜpi 'diyi pie dria; 'ba ondᴜoᴜrᴜ afa dria ndᴜ ndᴜ edepi 'diyi ngani e'da mi alia dika alᴜni kᴜ; 'ba ngani oni anya 'izᴜri ma awᴜ eri mi alia dika alᴜni kᴜ;
66018023	diza talani ngani di mi alia dika alᴜni kᴜ ; 'ba ngani izio pi ma o'duko, amurua ma o'duko be, eri mi alia dika alᴜni kᴜ ; a'disikᴜ 'ba mini afa ozipi 'diyi ovᴜ ndra 'ba amborᴜ nyakua, azini mi ici ndra suru dria ole minisi.
66018024	Te yi isu nabi pi ma ari eri ma alia, 'ba alatararᴜ 'diyi pie, 'ba dria yini ofule nyakua 'diyi pie dria.
66019001	E'yo 'diyi ma vᴜtia ma eri o'duko ekile o'duko amborᴜ 'ba ongᴜlᴜmᴜrᴜ kakaᴜ 'bua 'diyinirile, 'yozᴜ kini, Haleluya! Pata pi, diza pie, okpo pie ovᴜ Mungu amanirini,
66019002	a'disikᴜ e'yo liza erini ovᴜ adarᴜ azini kililirᴜ; eri li okᴜ awuoᴜrᴜ ali o'bapi tᴜ nyaku ezapi ali o'baza erinisiri ma e'yo 'bo, azini eri ofe ari ati'ba ini 'diyini ma arioti eri dria.
66019003	Yi nga 'yo pale iri, Haleluya! Acika erini tu uru 'dani 'dani.
66019004	'Ba 'wara kali iri drini su 'diyi pi eco yi va Mungu ripi ogᴜŋa driari inzizᴜ, anyapa idrirᴜ su 'diyi be, kini, Amena. Haleluya!
66019005	O'duko nga di efᴜ ogᴜŋa vᴜ, kini, Emi inzi Mungu amani, emi ati'ba erini dria, emi 'ba eri rᴜpi 'diyi, 'ba nyiri 'ba 'wara pie dria.
66019006	Ma eri ekile o'duko 'ba ongᴜlᴜmᴜrᴜ kakaᴜ 'diyinirile, azini ekile yi kakaᴜ ma o'dukole, azini o'duko angᴜ liza okporᴜ 'diyinirile, kini, Haleluya! Opi Mungu amani, Okpo E'iri eri angᴜ nya opirᴜni.
66019007	Ama ma ovᴜ ayikosi, nyoŋa be tᴜ, ama ma fe diza eri dri, a'disikᴜ o'du Kabilomvani okᴜ bizᴜri eca 'bo, amurᴜoᴜ erini ede i 'bo;
66019008	fe erini bongo mile be nyiriari suzᴜ i ruaa dizarᴜ, alarᴜ— bongo mile be nyiriari eri 'yeta kililirᴜ 'ba alatararᴜ 'diyini.
66019009	Eri 'yo ma tia, Mi si 'dini, 'Ba omvele omu Kabilomvani okᴜ bizᴜri nyazᴜ 'diyi yi drilebarᴜ. Eri 'yo ma tia, E'yo 'diyi yi e'yo adarᴜ Munguni 'diyi.
66019010	Ma nga di ma eco va eri ma palaa eri inzizᴜ, te eri 'yo ma tia, Mi 'ye 'dini kᴜ! Ma ovᴜ ati'boni trotro mile, azini adripi mini e'yo Yesuni ma eti nzepi 'diyile. Mi inzi Mungu'i. A'disikᴜ e'yo Yesuni ma eti nzeza eri orindi e'yo olᴜza nabilerini.
66019011	Ma ndre 'bu zi i ti mgborᴜ, te mi ne, akanya emverᴜ! 'Da 'ba ripi driniari ma ru Asi Ada'i azini Adarᴜ'i; eri e'yo li azini a'di 'di e'yo kililirᴜrisi.
66019012	Mileni di aci ma andre drilele, oku ndrizarᴜ kakaᴜ ovᴜ eri ma dria; eri ru be sizarᴜ, te 'ba alᴜni nini kᴜ, kiri eri ma ngᴜlᴜpi nini.
66019013	Eri su bongo yini sᴜle ari ma aliari i ruaa, omve rᴜni E'yo Munguni'i.
66019014	Asikari ongᴜlᴜmᴜrᴜ 'bua, ripi akanya emverᴜ ma dria, bongo mile be nyiriari emverᴜ azini alarᴜ supi yi rᴜaa 'diyi bi vᴜtini.
66019015	Sei cizarᴜ efᴜ eri ma tilia, eri ma oga suru ndᴜ ndᴜ ani, eri nga yi oce kali ayarᴜsi; eri nga tᴜ pari aoko adrarᴜ Mungu Okpo E'ini ma patiefi ma su nzizᴜri ma dria.
66019016	Si ru bongo erini ma ruaa, azini eri ma opilia 'dini, MELEKI MELEKINI AZINI OPI OPINI.
66019017	Ma ndre malaika alᴜni pa soria etu ma alia, eri oyᴜ o'duko urusi 'yozᴜ aria dria sapi 'bu ma eselia agadua 'diyi ma tia kini, Emi emu, emi okᴜ emi tualᴜ omu amborᴜ Mungunia,
66019018	emi ma nya opi piyi zarᴜ, 'ba asikari dri cepi 'diyi pie, 'ba ombarᴜ 'diyi pie azini akanya za pie, 'ba ripi yi ma dria 'diyi pie, ma nya 'ba dria zarᴜ, kari'ba pie ati'ba be, 'ba nyiri 'diyi pie, 'ba 'wara be.
66019019	Ma ndre nguru nderi, opi nyakua 'diyi pie, asikari ongᴜlᴜmᴜrᴜ yini be, okᴜ yi tualᴜ a'di 'dizᴜ 'ba ripi akanya driari be, asikari ongᴜlᴜmᴜrᴜ erini pie.
66019020	Yi bi ngurᴜ pi nabi inzorᴜ tali erini ani 'ba ovᴜpi eceta nguruni be eri ma wura inzipi 'diyi icizᴜ 'diyi 'yepi eri ma miliari be. O'be yi iri tro idrirᴜ aci mirile vepi barutisiri ma alia.
66019021	Ofu 'ba acepi 'diyi sei 'ba ripi akanya ma driarini, efᴜpi eri ma tiliarisi; aria dria nga di tra za yinisi.
66020001	Ma ndre malaikani esiria 'buarisi va, eri ovᴜ fungua 'bile asikokorᴜniri be, azini anzirikᴜ amborᴜ ovᴜ eri dria.
66020002	Eri bi uri nderi, uri oku drio ovᴜpi 'Ba asᴜ Sᴜpiri azini Satani'iri, nga eri ombe eli alifᴜ alᴜ,
66020003	eri 'bezᴜ 'bile asikokorᴜri ma alia, nga tini eci ci, nga oderi 'ba drinia ecetarᴜ, eri kazᴜ suru icizᴜ dika kᴜ de nga eli alifᴜ alᴜ 'diyi deni yi kᴜ, te 'di ma vᴜtia eri ma ovᴜ trᴜzarᴜ ewu weresi.
66020004	Ma ndre ogᴜŋa opini, 'ba ori yi ma dria, fe yi dri e'yo lizᴜ. Ma ndre vini 'ba yini drini olile Yesu ma e'yo eti nzezasi azini e'yo Mungunisi 'diyi ma orindi, azini 'ba nguru pi inzipi wura erini be kᴜ, eceta nderi a'ipi yi andretia azini yi dri agelea kᴜ 'diyi. Yi nga enga idrirᴜ, yi nga opi nya Kristo be eli alifᴜ alᴜ.
66020005	Te 'ba draza azini acepi 'diyi engani idrirᴜ kᴜ de nga eli alifᴜ alᴜ 'diyi deni yi kᴜ. 'Di engata okori'i.
66020006	'Ba pari isupi engata okori ma aliari eri drilebarᴜ azini alatararᴜ! Dra iriri ovᴜni okpo be 'ba nde 'diyi elozᴜ kᴜ, te yi nga ovᴜ atalaᴜ edeta edepi Mungu pini Kristo be 'diyirᴜ, yi nga opi nya eri be eli alifᴜ alᴜ.
66020007	Eli alifᴜ alᴜ ka yi de ra yi nga Satanini trᴜ arᴜjo iniasi,
66020008	eri nga efᴜ suru ovᴜpi wudrikurᴜ ma kala su 'diyia 'diyi icizᴜ, 'di Gogi pi Magogi be, yi okᴜzᴜ tualᴜ a'di 'dizᴜ; kalafe yini ovᴜ ekile cinya miriarile.
66020009	Yi etu angᴜ wudrikuru ma eselesi, nga aku okporᴜ 'ba alatararᴜ 'diyini ma agei ace kuru, aku lele tᴜri be; te aci nga ibi e'de 'buarisi va, nya yi teketeke,
66020010	te yi nga 'Ba asᴜ Sᴜpi yi icipiri 'be aci mirile vepi barutisi, pari ngurᴜ pini ovᴜzᴜ nabi inzorᴜ beri ma alia, nga yi ecandi etusi inisi 'dani 'dani.
66020011	Te ma ndre ogᴜŋa emverᴜ amborᴜ, 'ba ripi driniari be; nyaku pi apa eri ma milia 'bu be ra, isuni pari yi dri dika kᴜ.
66020012	Ma ndre 'ba draza, 'ba 'wara piyi 'ba nyiri be, yini pa soria ogᴜŋa opini ma drilia; buku yi ovᴜ zizarᴜ. Yi nga buku azini alᴜ zi indi, 'di buku idriniri'i. Yi nga 'ba odraza 'diyi ma e'yo li e'yo yini ovᴜpi sizaro buku 'diyi ma aliarile, 'yeta yini vᴜsi.
66020013	Miri ofᴜ 'ba draza ovᴜpi eri ma alia 'diyi, Dra pi Pari 'ba drazaniri be ofᴜ vini 'ba draza yi ma alia 'diyi indi; yi li 'ba dria alᴜ alᴜ ma e'yo 'yeta yini vᴜsi.
66020014	Yi nga di Dra pi o'be Pari 'ba drazaniri be aci mirileri ma alia. 'Di dra iriri, aci mirileri'i;
66020015	ka 'ba azini isu ovᴜpi ru sikokorᴜ buku idriniri ma aliari, yi nga eri 'be aci mirileri ma alia.
66021001	Ma ndre 'bu o'dirᴜ nyaku o'dirᴜ be; a'disikᴜ 'bu okori pi nyaku okori be aga 'bo, yi mirini dika yo.
66021002	Ma ndre vini aku alatararᴜ, Yerusalemu o'dirᴜri, erini esiria 'buarisi va engazᴜ Mungu vᴜ, edezarᴜ ngonde ekile amuruoᴜni i osule onyiafasi agupi ini dririle ;
66021003	ma eri o'duko amborᴜni efᴜria ogᴜŋa vᴜ 'yozᴜ kini, Mi ne, pari Munguni ovᴜzᴜri ovᴜ 'ba be, eri nga ovᴜ yi be tualᴜ, yi nga ovᴜ 'ba erini, Mungu ngᴜlᴜpini nga ovᴜ yi be, nga ovᴜ Mungu yini;
66021004	eri nga mindre ini yi ma miliasi dria, dra ngani ovᴜ dika kᴜ, awᴜ wᴜza pi lulu gaza pie, rua suza pie, ngani ovᴜ dika kᴜ ; e'yo oko 'diyi aga 'bo.
66021005	Eri'i ripi ogᴜŋa driari ‘yora, Mi ne, ma afa dria 'ba o'dirᴜ. Eri ‘yora, Mi si, a'disikᴜ e'yo 'diyi yi e'yo 'yole asi adasi azini adarᴜ 'diyi.
66021006	Eri 'yo ma tia, Yi 'ye yi 'bo! Ma Alifa'i azini Omega'i, 'di e'dozani azini asizani. Ma nga yi a'di yi idrinirini fe toko avasi 'ba ovᴜpi yi avijo beri dri.
66021007	'Ba agapiri nga afa 'diyi isu i ma afarᴜ, ma nga ovᴜ Mungu erini, eri nga ovᴜ mva mani.
66021008	Te 'ba urioᴜrᴜ 'diyi pi, 'ba a'ipi kᴜ 'diyi pie, 'ba afa ngule onziri 'yepi 'diyi pie, 'ba 'ba 'dipi 'diyi pie, 'ba ali o'bapi 'diyi pie, 'ba olerᴜ 'diyi pie, 'ba wura toko inzipi 'diyi pie, 'ba dria inzo lipi 'diyi pie, pari yini nga ovᴜ aci mirile vepi aci pisi barᴜti beri ma alia; 'diri dra iriri'i.
66021009	Malaika aziri ovᴜpi okele aziri inzata aziri vile asizᴜ 'diyini gazᴜ yi ma alia tre 'diyi be 'diyi ma azi alᴜ nga emu e'yo 'yo ma be kini, Mi emu 'dole, ma nga mi dri amurᴜoᴜ, okᴜ Kabilomvaniri ece.
66021010	Eri nga ma 'du Orindi alia, ji oni amborᴜ azini izᴜrᴜ ma dria, nga ma dri aku alatararᴜ Yerusalemuni ece, erini esiria 'buarisi va engazᴜ Mungu vᴜ,
66021011	eri diza Munguni be, diza erini ovᴜ ekile oni aje nyapi agapi tᴜri ma dizale, ekile oni jasipe ovᴜpi alarᴜ glasilerile.
66021012	Eri abi kalirᴜ be amborᴜ azini izᴜrᴜ, kali nde ma tile yi mᴜdri drini iri, kalitile 'diyi ma alia malaika mᴜdri drini iri indi; si ru kalitile 'diyi ma dria ci, 'diyi anzi Israelini ma suru mᴜdri drini iri 'diyini;
66021013	woko etuni efᴜrialerᴜria kalitile na, woko andralerᴜria kalitile na, woko urulerᴜria kalitile na, woko etuni 'derialerᴜria kalitile na.
66021014	Abi kalirᴜ aku ageiari ovᴜ ndu be mᴜdri drini iri, si ru mᴜdri drini iri yi ma ruaa ci, 'ba mᴜdri drini iri Kabilomvani ti opele 'diyini.
66021015	'Ba e'yo nzepi ma beri ovᴜ ozᴜ afa o'bizᴜ edele melesiri be aku pi o'bizᴜ, kalitileni 'diyi pie, abini pie.
66021016	Aku nde ma kalati su dria trotro, oconi ovᴜ trotro walani be; eri nga aku o'bi ozᴜsi, isu eri ekile mailo alifᴜ alᴜ tᴜrᴜ towile; oconi pie, walani pie, izᴜni ururi pie ovᴜ dria trotro.
66021017	Eri nga abini o'bi ra, isu eri wuale tᴜrᴜ alᴜ drini kali su drini su, 'bani adrile o'bile wualesirile, te malaika o'bini.
66021018	Si abi rua jasi-pesi, te aku nde ovᴜ mele alarᴜ ekile oni talatala alarᴜrile.
66021019	Ede abi kalirᴜ aku ageiari ma ndu ndrizarᴜ oni ndᴜ ndᴜ dria aje nyapi tᴜ 'diyisi; abi ndu okori jasipeni, iriri eri safirani, nari eri kalakedoni, suri eri emerodeni,
66021020	towiri eri sarado-nukisini, aziari eri sadiusini, aziriri eri kurusolitoni, arori beruleni, oromiri eri topazeni, mᴜdriri eri kurusoparasoni, mᴜdri drini alᴜri eri huakintoni, mᴜdri drini iriri eri ametusitoni.
66021021	Kalitile mᴜdri drini iri yi nyoro ndrizarᴜ aje nyapi tᴜ mᴜdri drini iri 'diyi, kalitile alᴜ alᴜ vᴜsi nyoro alᴜ alᴜ, geri amborᴜ aku eselesiri eri mele alarᴜ, ekile oni talatala dizarᴜrile.
66021022	Ma ndreni hekalu aku nde ma alia kᴜ, a'disikᴜ Opi Mungu Okpo E'i pi Kabilomva be yi ovᴜ hekalu erini.
66021023	Aku nde leni etᴜ pi mba be dizᴜ eri ma alia kᴜ, a'disikᴜ diza Mungunini dile eri ma alianirisi, Kabilomva ovᴜ tala erinirᴜni.
66021024	Suru yi nga aci diza erini ma alia ; opi nyakua 'diyi nga diza yini inzitarᴜri eji alenia,
66021025	yi ngani kalitile erini opi etusi alᴜni kᴜ—inini ovᴜle 'dale yorisi;
66021026	yi nga diza suruni pi eji ofi alenia inzita yini be.
66021027	Te afa dria alatara kokorᴜ 'diyi pi ngani fi alenia alᴜni kᴜ, 'ba afa ngule onziri 'yepi 'diyi pie, 'ba inzo lipi 'diyi pie, te kiri 'ba runi sile Kabilomva ma buku idriniri ma alia 'diyi nga fini.
66022001	Eri ece ma dri yi ara idrini, mile be alatararᴜ glasile, efᴜpi ogᴜŋa Mungu pini ma alia Kabilomva beria,
66022002	rapi geri amborᴜ erini ma eselia agaduari ; yi ara ma tia 'aa'dosi azini 'aa'dasi pati idrini indi, efi 'yapi suruti ndᴜ ndᴜ mᴜdri drini iri, efi kapi mba vᴜsi mba vᴜsiri; pati nde ma bi ovᴜ aroni suru ma azo atizᴜ.
66022003	Otrita ngani ovᴜ dika 'de kᴜ, te ogᴜŋa Mungu pini Kabilomva beri nga ovᴜ alenia; ati'ba erini yi nga azi nga eri inzizᴜ,
66022004	yi nga mile erini ndre, eri ma runi nga ovᴜ yi ma andretia.
66022005	Ini ngani ovᴜ dika kᴜ; yi leni diza talani kani diza etᴜni kᴜ, a'disikᴜ Opi Munguni ngale diza fele yi drinirisi ; yi nga opi nya 'dani 'dani.
66022006	Eri 'yo ma tia, E'yo 'diyi yi e'yo 'yole asi adasi, azini adarᴜ 'diyi. Opi, Mungu nabi ma orindiniri, epe malaika erini ma ti e'yo ngapi yi 'yepi mbele 'diyI ecezᴜ ati'ba erini ma tia.
66022007	Mi ne, ma emu mbele. 'Ba e'yo ondriza buku 'diri ma aliari ta mbapiri eri drilebarᴜ.
66022008	Ma'i, Yohana, ma 'ba e'yo 'diyi eripiri azini ndrepiri. Mani eriria, mani ndreria, ma eco ma va malaika e'yo 'diyi ecepi ma driri ma palaa eri inzizᴜ;
66022009	te eri 'yo ma tia, Mi 'ye 'dini kᴜ! Ma ovᴜ ati'boni mile trotro azini adripi mini nabirᴜ 'diyile, azini 'ba e'yo buku 'diri ma aliari ta mbapI 'diyile. Mi inzi Mungu'i.
66022010	Eri 'yo ma tia, Mi 'ba eceta e'yo ondriza buku 'diri ma alia 'diyi ma dria tini ecizᴜ ci kᴜ, a'disikᴜ ewuniri inyia.
66022011	'Ba e'yo ezapiri ma eza nga ini 'dani, 'ba ovᴜpi onzikanyarᴜri ma ovᴜ nga ini onzikanyarᴜ 'dani, 'ba ovᴜpi kililirᴜri ma 'ye nga ini kililirᴜ 'dani, 'ba ovᴜpi alatararᴜri ma ovᴜ nga ini alatararᴜ 'dani.
66022012	Mi ne, ma emu mbele, panga mani ovᴜ ma be, mani ngazᴜ ani 'ba dria alᴜ alᴜ ofezᴜ azi yinini ovᴜlerile.
66022013	Ma Alifa'i azini Omega'i, okori azini vileri, e'dozani azini asizani.
66022014	'Ba afa suza yini ojipi 'diyi yi drilebarᴜ, 'dini yi ma eco ani muzᴜ pati idriniri vᴜ, ma fi ani kalitilesi aku nde ma alia.
66022015	Amvelerᴜ oce yi indi, 'ba olerᴜ pie, 'ba ali o'bapi 'diyi pie, 'ba 'ba 'dipi 'diyi pie, 'ba wura toko inzipi 'diyi pie, 'ba dria inzo lepi azini lipi 'diyi pie.
66022016	Ma Yesu'i, ma pe malaika mani ma ti e'yo 'diyi ma eti nzezᴜ emi tia kanisa dri. Ma ovᴜ ola Daudini azini ori erini, 'bi'bio leleᴜrᴜ dipi angᴜ trasiri'i.
66022017	Orindi pi amurᴜoᴜ be yi ‘yora, Emi emu. 'Ba e'yo eripiri ma 'yo indi, Emi emu. 'Ba ovᴜpi yi avijosiri ma emu; 'ba lepiri ma mvu yi idriniri tokorᴜ.
66022018	Ma e'yo eti nze 'ba dria e'yo ondriza buku 'diri ma aliari eripi 'diyi ma tia, kini: 'Ba azini ka e'yo azini o'ba e'yo 'diyi ma dria, Munguni nga inzata ovᴜpi sizarᴜ buku 'diri ma alia 'diyi o'ba eri ma dria;
66022019	'ba azini ka e'yo sile buku e'yo ondriza 'dirini ma alia 'diyi ma azi nze, Munguni nga pari erinI nze pati idrini pi vᴜsi aku alatararᴜri be ra, yini e'yoni sile buku 'diri ma alia'diyi.
66022020	'Ba e'yo 'diyi ma eti nzepiri 'yo 'dini, Adada, ma emu mbele. Amena. Mi emu fo, Opi Yesu!
66022021	'Yeta anzutiri Opi Yesuni ma ovᴜ 'ba alatararᴜ be dria. Amena.
