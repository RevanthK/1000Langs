42001001	अनि मावा नडुमते येसुना जिवाता बारेते बाताल बाताल आत, अदेन कोटान्साटि पकाय लोकुरक बुतो कितोरक।
42001002	येरक येसुना बुतोतुन मुनेटाले हुळवालोरकेडाल अनि प्रबुना पोल्लोतुन वेहवालोरक सेवक लोकुरकेडाल येसुना बारेते बाताल बातान आत ओद पोल्लोतुन करियतोरक।
42001003	नना वने येसुना पोल्लोतुन बराबर करियतान इन्जोक अव सबोय पोल्लोनुंग मुनेटाले करो-करो हुळसुन, हे माननिय तियुपिलुस, नियासाटि अव पोल्लोनुंग ओळीय ओळीय कोटका इन्जोक नना निस्चय कितोनान।
42001004	निमा येसुना बारेते करिहतोन ओद पोल्लोंग बदाम पकाय सच्चो मन्तांग इन्जोक निमा पुन्तानासाटि लुकाल पोरोयता नना इद कोटिला आतोनान।
42001005	अनि यहुदि प्रदेसतोर राजाल हेरोदेसना काळदे अबिया पोरोयता याचक लोकुरकना दलते जकरयाल पोरोयतोर परमेस्वरदोर वरोर याजक मतोर; अनि ओना मुतेहारि हारुनना वंसता मता ताना पोरोय इलिसिबाल मता।
42001006	ओरक आळिवुर परमेस्वरना सबोयि आग्यतुन अनि नियमतुन स्विकारकिस मानेमायवाल मतोरक,
42001007	ओरांग चवांग पुतांग हिलेंग आसि बाक्याकि इलिसिबाल गोड्डे मता अनि मुतेन-इवुर मुदयाह आस मतोरक।
42001008	पजा जकरयाल आपुना गोहडिता पारीते परमेस्वरना मुने सेवा कियाना बुतोकींदुर,
42001009	असके याजक लोकुरकला रितिरिवाज अनुसार जकरयाना पोरोय चिटीतिगा पसियतु कि ओर प्रातना लोतिगा हन्जुन परमेस्वरदुन हुम हेविर।
42001010	जकरयाल प्रातना लोतिगा हुम हियान बेरा लोकुरक बाहरो प्रातना किंदुरक।
42001011	अनि जकरयाल हुम हिंदुर अद बेरा उन्दि स्वरगदुत ओना तिंदानतीके नितिताल दिसतु।
42001012	असके जकरयाल हुळसुन पकाय वरियतुर।
42001013	असके स्वरगदुत जकरयान इंता: “हे जकरया, निमा वरियमा, बाक्याकि निया प्रातनातुन परमेस्वर केंजतोर; अनि निया मुते इलिसिबाल नियासाटि वरोर पेकान जन्मा हियार, अनि ओना पोरोय निमा युहना इरकि।
42001014	निकुन पकाय गिरदा आयार:अनि ओना जन्मेमायानासे पकाय लोकुरक गिरदा आयनुरक,
42001015	बाक्याकि येर पेकाल परमेस्वरदा मुने होजोर आयनुर; अनि येर बसकेन अंगुरता जोमा अनि डाळंगो उंनोर आयनुर; अनि येर आपुना याना पोटातीगाळले पवित्र आत्माते निंदानुर।
42001016	अनि येर इस्रायेल लोकुरकनिगाडाल पकाय लोकुरकुन ओरा परमेस्वरदा हेरे वापस ततानुर।
42001017	ओर एलियाना आत्मा अनि लावदे आसुन ओना मुने मुने ताकानुर अनि अवाल बाबोना मन्दुन चवांग पुतांगसंग उन्दि कियानुर, अनि आग्या केंजोर ओरक लोकुरकुन इदाम बदले कियानुर कि दरमि लोकुरकला पोल्लोतुन केंजानुरक अनि प्रबुना पोल्लोतुन केंचुन ताकानुरक इदाम उन्दि दल प्रबुनसाटि बने कियानुर।”
42001018	जकरयाल स्वरगदुततुन इंतोर कि, “इद नना बदाम पुनका? बाक्याकि नना ते मुदयाल मंतोना; अनि नावा मुतेवने सेळो आता। ”
42001019	असके स्वरगदुत जकरयान इंतोर, “नना वरोर जिब्राइल पोरोयतोर स्वरगदुत आंदान अनि परमेस्वरदा मुने निचमंतोना; अनि नना नियासंग वळकन्साटि अनि उन्दि सोबाता पोल्लो केंजहन्साटि नाकुन परमेस्वर लोहतोर।
42001020	हे जकरया केंजा, बाक्याकि नावा वेहताल पोल्लोतिगा विस्वास इरवि इंजोक, इद पोल्लो सबोय पुरा आयो-आयार अद वरि निमा मुकाल मन्कि अनि वळक परवि आयकि इंजोक स्वरगदुत इंतोर।”
42001021	अनि लोकुरक जकरयान पोसनेक पकाय बेरा आतु इंजोक आचरय आतुर कि, जकरयान इचोन बेरा मन्डलितिगा बाक्या लाकतु।
42001022	अनि जकरयाल मंडलीताल बाहरो पासियतुर, मति लोकुरासंग वळकिला परोर आतुर: इंजोक लोकुरक पुतुरक कि मन्डलितिगा जकरयाल दरसन हुळतुर, अनि जकरयाल लोकुरकुन इसारा किन्दुर, मति ओर वळक परोर आतुर, बाक्याकि ओर मुकाल आस मतोर।
42001023	अनि प्रातना लोतिगा जकरयाना सेवाकिस आत, असके ओर आपुना लोतिके हतुर।
42001024	इव दियाने पजा जकरयाना मुते इलिसिबल मेंदुत आत; अनि सेयुंग महिनानल आपुनतुन इदाम इंजोक मकीहच इरस मता कि,
42001025	“समाज लोकुरा मुने नावा अपमान मक्हान्साटि परमेस्वर इव दियाने दया किसुन नावासाटि इदाम कितुर।”
42001026	सारुंग महिनाने परमेस्वरनिकेडाल वरोर जिब्राइल पोरोयदोर स्वरगदुत, गलिलता नासरत सेहेरतिगा,
42001027	उन्दि कुवारि लेयाना हेरे लोहतुर अद लेयान मरमिंग कियन्साटि तलिक्स मन्तोर ओना पोरोय युसुप मता अनि येर दावुद राजाना वंसातोर वरोर मानेय मतोर: अद कुवारि लेयाना पोरोय मरियम मता।
42001028	अनि स्वरगदुत मरियमना लोनलोपा वासुन मरियमिन इंता, “निया भलो आयि, बाक्याकि निया पोरो परमेस्वरदा अनुग्रह आता! प्रबु नियासंग मन्तोर! ”
42001029	मरियम स्वरगदुतता पोल्लोतुन केंचुन पकाय वरियत, अनि आल्हिला लाकतु कि, इद नावासाटि बदाटा विचारता पोल्लो आंद?
42001030	स्वरगदुत मरियमिन इंता, “हे मरियम, वरियमा, बाक्याकि परमेस्वरदा अनुग्रह निया पोरो आता।
42001031	हे मरियम केंजा, निमा मेंदुत आयकि, अनि वरोर पेकान जन्मा हियाकि; अनि ओना पोरोय निमा येसु इरकि।
42001032	येर होजोर आयनुर अनि सबोय से होजोर परमेस्वरदोर मरि इंदहनुर। अनि परमेस्वर बदाम दावुदिन राजाल बेनहकितुर अदाम लेहका येसुन वने राजाल बनेहकियानुर,
42001033	अनि येर इस्रायेल देसतिगा रोजदियासाटि राज्य कियानुर; अनि ओना राज्य बोस्केय मारे आयो आयार।”
42001034	असके मरियम स्वरगदुततुन इतु, “इद बदाम आयार। नना ते बोरे मानेयसंग इदाम समंद इरोने।”
42001035	स्वरगदुत मरियमिन इतु, “परमेस्वरदा पवित्र आत्मा निया पोरो रेयार, अनि सबोय से होजोर परमेस्वरदा लाव नियापोरो मंदार। इंजोक येर परमेस्वरदा पवित्र आत्मा ते जन्मेमायवाल मन्तोर अनि परमेस्वरदोर मरि इंदहानुर।
42001036	हे मरियम केंजा निया परिवारतिगा इलिसिबल सेळो आता मति तान पेकाल आयवाल मन्तोर, अदेन गोडडे इंदुर, मति इदेक तान सारुंग महिनांग आतांग।
42001037	बाक्याकि बोद-आयि पोल्लो परमेस्वरनासाटि असम्बव हिले।”
42001038	असके मरियम स्वरगदुततुन इतु, “केंजा नना परमेस्वरदा दासि आंदान, इंजोक निया वेहताल पोल्लोता अनुसार नावागा आयि।” असके स्वरगदुत मरियमना हेरेटाल हतु।
42001039	अनि अदेदियाते मरियम सान्डे तेयार आसुन यहुदि लोकुरा उन्दि मटा देसता सेहेरतिगा हतु,
42001040	अनि मरियम जकरयाना लोतिगा हन्जुन इलिसिबन कय जोळेकित।
42001041	बदाम इलिसिबल मरियमना कय जोळेकियाना लेंगदुन केंजतु अदामे इलिसिबाना पोटातिगा चवा करसिला लाकतु, अनि इलिसिबल परमेस्वरदा पवित्र आत्माते निंदित।
42001042	अनि इलिसिबाल मरियमिन होजोर लेंगदे इंता: “निमा सबोय आसकनासे दन्य मन्तोन, निमा बोद चवातुन जन्मा हियाकि अद चवानुन परमेस्वर अनुग्रह कितोर!
42001043	इद अनुग्रह बगाडाल आत कि नावा प्रबुना अवहारि नावा हेरे वात?
42001044	हे मरियम निमा केंजा, बदाम निया कय जोळे कियाना लेंगदुन केंजतान अदामे नावा पोटोता चवा गिरदा आसुन करसिल लाकतु।
42001045	अनि इलिसिबल मरियमिन इंता, दन्य मन्तोन जो निमा परमेस्वरदा वेहताल अद पोल्लोतुन परमेस्वर पुरा कियार इंजोक निमा विस्वास कितोन! ”
42001046	अनि मरियम इत कि “नावा जिवा प्रबुना स्तुति किन्ता
42001047	अनि नावा आत्मा नावोर मुक्ति केवाल परमेस्वरन से गिरदा आत,
42001048	बाक्याकि परमेस्वरना आपुना दासिना नम्रता हुळसुन देयाकितुर; इंजोक हुळाट इदेक इगडाल सबोय पिळि-पिळितोरक लोकुरक नाकुन दन्य इंदानुरक,
42001049	बाक्याकि ओर सबोय से होजोर लाववाले परमेस्वर नाकुनसाटि हजो-हजो बुतो कितोर ओर पवित्र मन्तोर।
42001050	अनि परमेस्वरदा देया ओरक लोकुरकला पोरो मंदार जो परमेस्वरदुन वरयांतोर ओरा पिळि-पिळितिगा परमेस्वरदा देया मन्ता।
42001051	परमेस्‍वर आपुना लावदुन तोहतु, अनि बोरक लोकुरक आपुनतुन होजोर समजे मांदुरक, ओरक लोकुरकुन पुळसीतुर।
42001052	परमेस्वर इदाम लोकुरकुन जो आपुना लावदे राज्य किंदुरक ओरकुन ओरा राज्यगदीतल पुळतुर; अनि ओरा राज्यगदितुन गरिब लोकुरकुन हितुर।
42001053	परमेस्वर करहायवालोरकुन सोबाय सोबायता तिंदा-उंडा हितुर, अनि दनिलोकुरकुन कालि केयदे बाहरो टंडसीतुर।
42001054	परमेस्वर बदाम मावोर दादा दादिलोरकुन वचन हितुर अदामे अब्राहम अनि अब्राहमना वंसतिगा परमेस्वर दया कियानुर इनजोर अलिहच परमेस्वर आपुनोर सेवक इस्राएलिन मदत किन्तोर।”
42001056	अनि मरियम इलिसिबाना लोतिगा मुंड महिनांग इलिसीबांसंग मता अनि पजा मरियम आपुना लोतिके वातु।
42001057	अनि इलिसिबानांग महिनांग पुरा आतुंग, अनि इलिसिबल वरोर पेकान जन्मा हितु।
42001058	असके इलिसिबाना लोन हेरेटोरक अनि ताना सगातोरक लोकुरक परमेस्वर इलिसिबना पोरो पकाय होजोर देया कितुर इनजोर केंचुन गिरदा आतुरक।
42001059	अनि इदाम आत कि आठवा दियाने पेकाना कतना कियान्साटि जकरियाना लोतिगा वातुरक अनि पेकाना पोरोय बाबहोराना पोरोय लेहका जकरया इरीला लाकतुरक,
42001060	असके पेकाना अवहारि इंदीला लाकतु कि, “आयो! मति येना पोरोय युहना इराट।”
42001061	लोकुरक इलिसिबन इन्तोरक, “निया परिवारतिगा बोनाय इदाहटा पोरोय हिले!”
42001062	असके लोकुरक पेकाना बाबोन से इसारा किसुन पुचे मातुर कि ओना बाताल पोरोय इराना मन्ता?
42001063	असके जकरयाल कोटाना उन्दि पाटी तलकसुन अद पाटीतिगा कोटसीतुर कि “ओना पोरोय युहना मन्ता।” अनि सबोय लोकुर दंगेमातुरक।
42001064	असके जकरयाना टोडी अनि वंजेर कुलेमात अनो ओर वळकिला लाकतुर; अनि परमेस्वरदा दन्यवाद किया लाकतुर।
42001065	जकरयाना हेरेगुरे मनवालोर लोकुरकुन पकाय वरे आतु; जकरयानागं अनि ओना मरिना बारेते वळकानांग अव सबोय पोल्लोनुंग यहुदि देसतोरक मटा प्रदेसतिगा सबोय लोकुरक पुतुरक,
42001066	अनि सबोय केंजवालोर लोकुरक आप–आपुना मंदे आल्हील लाकतुर कि “येर पेकाल बदाहटोर आयनुर?” बाक्याकि परमेस्वर ओनासंग मतोर।
42001067	अनि युहनानोर बाबाल जकरयाल पवित्र आत्माते निंदितुर अनि जकरयाल भविस्यावानि वेहिला लाकतुर:
42001068	“इस्रयेल देसतोर लोकुरकना प्रबु परमेस्वर चोकट मन्तोर बाक्याकि ओर आपुना लोकुरा हेरे वास ओरकुन पिसिहतोर,
42001069	अनि आपुना सेवक दाबुदना वंसतिगा मावासाटि वरोर उद्दार केवालतुन लोहोतोर,
42001070	(अदाम ओर पहलेटाले बविष्यवेहवालोरा द्वारा वेहचोर वातोर),
42001071	परमेस्वर मावा लोकुरकुना दुस्मन अनि सबोयि वेयरिताल मावा लोकुरा उद्दार कियानुर,
42001072	आपुना पवित्र वाचातुन आलिहिस मावोर बाब-दादिला पोरो दया कितोर,
42001073	इद वाचा मावोर बाबो अब्रहामिना हेरे ओर शपथ किस इनज मतोर:
42001074	ओर मावोर दुस्मनकना कयदाल माकुन पिसहानुर
42001075	इनजोर माक लोकुरक हिम्मते मावा जिवोतमेन ओना नजरते पवित्र अनि परमेस्वरना नजरते धर्मी बनेमास ओन माने मासोर मनिर।
42001076	“हे पेकाल, निकुन सबोयिसे होजोर परमेस्वरना बविस्य वेहवाल इन्जोक इन्दानुर, बाक्याकि परमेस्वरना हरि तेयार कियानसाटि ओना मुने मुने दाकि,
42001077	परमेस्वरताल पापता मापि मिलेमास उद्दार पुटानसाटि निमा परमेस्वरना लोकुरकुन बुद्दि वेहकि।
42001078	मावोर लोकुरा परमेस्वरता दयाते मावा साटि स्वरगताल ज्योति पुटार।
42001079	इद ज्योति अन्धकारतिगा मन्वालोरकुन अनि हायानातुन वरिवालोरकुन ज्योति तोहानुर अनि माक लोकुरकुन सान्दिता हरिते ओयनुर”
42001080	अनि युहान पेकाल बरसोरिंगअनि आत्माता लावदे बरसोरिंगहोजोर आतुर, अनि इस्रायेल लोकुरकुन प्रबुना पोल्लोता संदेस वेहानाता मुने केळातिगा मतोर।
42002001	अनि अद बेरा ओगुस्तुस सबोयसे हजोर राजाल मतोर, असके ओनिकेडाल इदाम आग्या आसमता कि रोमि राज्यतोर लोकुरक ओरा मुनेटोर लोकुरक बगा मंतोरक अगा हन्जुन आपुनांग पोरोय कोटहिर।
42002002	(अनि इद पहले पोरोय कोटाना बेरा मता; अद बेरा क्विरिनियुस सिरिया जिलातोर अदिकारि मतोर।)
42002003	सबोय लोकुरक आप–आपुना पोरोय कोटहान्साटि आपुना नाटेने, सेहेरिने हतुरक।
42002004	अनि युसुपवाने दावुद राजाना परिवारता वंसातोर मतोर, इंजोक युसुप गलिलता नासरेत सेहेरतिगाडाल पासिय्सुन दावुद राजाना सेहेर येहुदि प्रदेसता बेतलहमतिगा हतुरक।
42002005	अनि युसुप मरमिंग कियान्साटि मरियामिन तलिक्स मतोर अद मेंदुत मता, ओरक पोरोय कोटान्साटि वातुरक।
42002006	असके युसुप अनि मरियम बेतलहेमतिगा मतोरक अनि मरियमना जन्मेमायाना दिवोसंग पुरा आतुंग,
42002007	अनि मरियम आपुना पहले मरिन जन्माहीत। अनि चवातुन जुन्हीते हुरिचुन कोळकातिगा इरतु, बाक्यकि ओरकुन बेतलहेमतिगा जागा पुटो आत।
42002008	अनि अद देसतिगा पकाय बेळांग मेहवालोर मंतोरक, अनि ओरक नरका आपुनागं बेळानुगं बरिपलातीगा केपदुंरक।
42002009	अनि परमेस्वरदा उन्दि स्वरगदुत बेळांग मेहवालोरक्ला हेरे वासुन नितित, असके परमेस्वरदा वेळचि ओरा हिरमुटा मंचतु, अनि ओरक पकाय वरियतुरक।
42002010	असके स्वरगदुत मेहवालोरकुन इंता, “वरियमाट। अनि निमाट केंजाट, नना मिकुने होजोर सोबाता गिरदाता पोल्लोतुन वेहान्तोना इद पोल्लो सबोय लोकुरकसाटि आयार।
42002011	मति नेंड दावुद राजाना बेतलहेम सेहेरतिगा मियासाटि वरोर मुक्तिकेवाल जन्मे मातोर; अनि येरे मसिहाल प्रबु आंदुर।
42002012	अनि इद पोल्लोता चिना इदाम आयारकि: मिकुन अगा वरोर चवातुन जुन्हीते हुरिहताल अनि कोळकातिगा हुंजीहताल दिसानुर।”
42002013	अनि अचोन बेरा सान्डे सान्डे अद स्वरगदुतसंग असा स्वरगदुतक्ना गोहडि परमेस्वरदा स्तुति किसोरिंग अनि इदाम इन्जोरिंग दिसतुंग,
42002014	“स्वरगतिगा परमेस्वरदा महिमा अनि दरतितिगा ओरक लोकुरकुन जो परमेस्वर बिचार किन्ता ओरकुन सान्ति हियानुर।”
42002015	अनि स्वरगदुतक मेहवालोरकला हेरेटाल स्वरगतिके हतुंग,असके मेहवालोरक इन्तोरक, “देट माक बेतलहेम हन्जुन इद पोल्लोतुन पुचेमायकट अनि स्वरगदुत माकुन वेहता, अदेन हुळकाट।”
42002016	अनि बेळांग मेहवालोरक सान्डे हन्जुन कोळकातिगा चवातुन हुन्जिताल अनि चवा हेरे मरियम, युसुपिन, हुळतुरक।
42002017	अनि बेळांग मेहवालोरक स्वरगदुत चवाता बारेते ओरकुन बाताल वेहच मता इनजोर वेहता अद पोल्लो पुरा आत,
42002018	अनि स्वरगदुत बेळांग मेहवालोरकुन अद चवाता बारेते वेहच मता अद पोल्लोतुन बेळांग मेहवालोरक वेहिला लाकतुरक असके लोकुरक चाक्केमातुरक।
42002019	मति मरियम इव सबोय पोल्लोनुंग केंचुन आपुना मंदे इरसुन आल्हीन्दु।
42002020	अनि स्वरगदुत बदाम बेळांग मेहवालोरकुन वेहच मता, अदामे ओरक सबोय पोल्लोनुंग केंचुन अनि हुळसुन परमेस्वरदा महिमा अनि स्तुति किसोरिंग हतुरक।
42002021	आट दियाना पजा चवाता कतना कियाना बेरा वात, असके चवाता पोरोय येसु इरतुरक, बाक्याकि चवा मरियमना पोटातिगा वायानाता मुने स्वरगदुत अद चवाता पोरोय वेहच मता।
42002022	–
42002023	(अनि परमेस्वर मुसान हिताल नियमता अनुसार “सबोयसे मुनेटोर मरि परमेस्वरसाटि समरपित मन्तोर।”) येसुना अवालना सुद्दि आयाना दिन्क आतुंग, असके नियमता अनुसार परमेस्वरिन समरपन कियानसाटि येसुन अवाल-बाबो येसुन येरुसलेमता मंडलीतिग ततुरक,
42002024	अनि परमेस्वरदा नियमता पोल्लो अनुसार: “पुराळ पिटेना उन्दि जोळी या परेवानागं रंड पिलागं तचुन बलि केविर।”
42002025	यरुसलेम सेहेरतिगा समोन पोरोयतोर वरोर मानेय मतोर, अनि ओर मानेय दरमि अनि परेमस्वरता भक्ति केवाल मतोर। अनि ओर इस्रायेल लोकुरकना मुक्ति केवान पोसदुंर, अनि ओर समोन्ना पोरो पवित्र आत्मा मन्द।
42002026	अनि परमेस्वरता पवित्र आत्माता व्दारा समोनिन वेहच मतोर कि लोकुरकला मुक्ति कियानसाटि परमेस्वर लोहतोर मसिन हुळवा निमा हायवि आयिकि।
42002027	समोनिन परमेस्वरता आत्मा मंडलीतिगा हंदीला वेहत इंजोक मंडलीतिगा वातुर। असके मरियम अनि युसुप येसुन मन्डली लोपा ततुर कि येसुन्साटि नियम अनुसार केविर,
42002028	अनि समोन येसुन आपुना कोराते येतितुर अनि परमेस्वरदुन महिमा किसुन इतुर:
42002029	“हे प्रबु, इदेक निमा नाकुन निया पोल्लोता अनुसार सांतीते ओम।
42002030	बाक्यकि निमा मुक्तिकेवान लोहति ओन नना हुळतान,
42002031	येन निमा सबोय देसतोरक लोकुरकला मुक्तिसाटि लोहतोन,
42002032	ओर परमेस्वरदीगा विस्वास केवोरक सबोयि देसता लोकुरकुन जिवोत परमेस्वरतुन प्रकड किस तोहानुर। अनि सबोयि देसता लोकुराकडाल निवोर आचतोर इस्रायेल लोकुरक मान स्विकार कियानुर।”
42002033	येसुना अवाल–बाबो जो येसुना बारेते समोन वेहंदुर अवेकुन केंचुन चक्केमांदुरक।
42002034	अनि समोन ओरकुन आसिस हिसुन मरियमिन इंतोर: “केंजा, हुचुलोरक इस्रायेल लोकुर येसुना पोरो विस्वास केवोरक आयनुरक अनि हुचुलोरक विस्वास कियानुरक अनि इदामे आयन्साटि ओन उन्दि चिना इरतोर मति येसुन होंगते पकायि लोकुरक वळकानुरक,
42002035	अनि ओना दुक-तकलिब अनि होंगतुन हुळसुन निया मंदीगा इदाम आयार कि, बदाम कसेर कद्यान्ता अदाम निया मंदीगा पकाय दुकता नोमुर आयार।”
42002036	अनि असेरना पाळिताल पनुएलना पेडि हन्नाल पोरोयदा उन्दि भविस्यावानि वेहेच मता। अद पकाय सेळो आस मन्द: अनि मरमिंग आता पजा आपुना मुद्योसंग सात वरसांग मता,
42002037	अनि हन्नाल चोवरांसी वरसानाल रांडि मता। अनि अद परमेस्वरदा प्रातना लोतुन तासिवो आंदु, मति उपास अनि प्रातना किस-किस नरका–पियाल परमेस्वरदा सेवा किंदु।
42002038	अनि समोन येसुना आवालबाबोनासंग वळकन्दुर असके हन्नाल अद मंडलीतिगा वात। अनि येसुन हुळत असके परमेस्वरदा दन्यवाद किया लाकत। येसुना बारेते इस्रयेल लोकुरकना मुक्तिकेवाल परमेस्वरसाटि हरहूळसमतोर जो लोकुरकुन हन्ना वेहिला लाकतु।
42002039	मरियम अनि युसुप प्रबुना नियमता अनुसार प्रातना लोतिगा सबोय बुतोतुन किस मारिहतुर अनि गलिला प्रदेसता आपुना नासरत सेहेरतिगा हतुरक।
42002040	अनि येसु होजोर आसोरिंग लावदे अनि बुद्दि पुरा आसोरिंग हतुर; अनि परमेस्वरदा अनुग्राह येसुनासंग मता।
42002041	अनि येसुनोर अवाल–बाबो हरसाल पसाहा तिहारते येरुसलेमतिगा हंदुरक।
42002042	अनि येसु बारा वरसानोर आतुर, असके ओरा रितिता अनुसार यरुसलेमतिगा हन्दुरक।
42002043	अनि पसाहाता तिहार किसुन मरियम अनि युसुप आपुना लोतिगा वायिला लाकतुरक, मति येसु यरुसलेमतिगाय मतोर; अनि येसुनोर अवाल–बाबो पुनोरक आतुरक।
42002044	अनि येसुनोर अवाल–बाबो इदाम समजे मातुर कि येसु बोरे दुसरो लोकुरासंग वायिला आतोर, उन्दि दिया आत मति येसु दीसोर असके आपुनोर परिवारतिगा अनि पुतोरक लोकुरकनिगा पळकिला लाकतुरक।
42002045	अनि मरियम, युसुपिन येसु पुटोर आतुर, असके ओरक पळक्सोरिंग यरुसलेम सेहेरतिगा असा हतुरक,
42002046	अनि मुंड दियाना पजा मरियम अनि युसुप येसुन प्रातना लोतिगा परमेस्वरदा पोल्लोतुन करिवालोरकला नडुम उचुन ओरांग केंजदुर अनि ओरकुन प्रश्ना किंदुर अचोन बेरा येसुन कलियतुरक।
42002047	अनि बोचोलोरक लोकुरक येसुनागं केंजदुरक ओरक सबोय येसुना समजेमायाना अनि उत्तर हिंदुर अदेन सेचक्केमांस मंदुरक।
42002048	मरियम अनि युसुप येसुन हुळसुन दंगेमातुरक। अनि येसुना अवहारि मरियम येसुन इतु, “हे नोना, निमा माकुन पळकनाहकिन इदाम बाक्या किति? हुळा निया बाबाल अनि नना किलसोरिंग निकुन पळकंदोम”
42002049	येसु आपुनोर अवाल–बाबोन इतुर, “निमाट नाकुन बाक्या पळकंदिट? बांग निमाट पुनविटकी नाकुन आपुन बाबोना लोन मंदाना मन्ता?”
42002050	अनि येसु आपुनोर अवाल–बाबोन इतुर अद पोल्लोतुन येसुना अवाल–बाबो समजे मायोरक आतुर।
42002051	अनि येसु आपुनोर अवाल-बाबोन्संग हतुर अनि नासरेत सेहेरतिगा वातुरक अनि आपुनोर अवाल–बाबोन आदरमानते अनि नम्रताते मन्दिला लाकतुर। अनि येसुना अवहारि अव सबोय पोल्लोनुंग आपुना मंदे इरतु।
42002052	येसु बुद्दिते, मेंदुलते, परमेस्वरदा अनि मानेयक्ना दयाते बरसोरिंग हतुर।
42003001	अनि रोम राज्यते तिबिरियुस पोरोयतोर वरोर होजोर राजाल मतोर। ओना राजतुन पंदरा वरसांग पुरा आतपा पुंतियुस पिलातुस यहुदि येरियातिगा रोम देसतोर वरोर राज्यपाल मतोर। अनि गलिल प्रदेसतिगा हेरोदेस राजाल मतोर। इतुरिया अनि त्रकोनितिस इद प्रदेसतिगा हेरोदेसनोर सावत्र तमो पिलिपुस राजाल मतोर। अनि अबिलेने प्रदेसते लिसानियास राजाल मतोर।
42003002	अन्ना अनि केय्पा प्रातना लोतिगा होजोह याजक मतोरक अद बेरा जकरयाना मरि युहनाल जो केळातिगा मंदुर असके परमेस्वर ओनासंग वळकतुर।
42003003	आपुना पापता पस्चाताप किस परमेस्वर आपुना पापता हिता मापितुन प्रकड कियानसाटि पस्तेमायानाता बप्तीस्माता पोल्लोतुन वेहंदुर।
42003004	बदाम येसायाल भविस्यावानि केवालना युहनाना बारेते कागेदतिगा कोटतोर: “केळातिगा वरोर केयवाना पोल्लो आन्ता, ‘प्रबुना हरि बेस किमट, ओनांग साळाकिंग तयारिकिमट।
42003005	सबोय गुमयानुंग निहाट, अनि सबोय मटाकुन अनि टेका जागातुन सवान किमट; अनि बोव वकळे मंतांग ओवेकुन सीदो किमट, अनि बोद अडिय पोरो मंतांग ओवेकुन बरोबर किमट।
42003006	असके सबोय लोकुरक परमेस्वरदा मुक्तितुन हुळानुरक।’ ”
42003007	लोकुरक डगिना-डगि पसियसुन युहनाना हेरे बप्तिस्मा येतिला वायिला लाकतुरक, अनि युहन्नाल लोकुरकुन इंतोर “हे तरास्तोरक पिलांग!, मिकुन बोर वेहतुर कि वायाना दियाते परमेस्वरता दंडताल बचेमास मनट?
42003008	अनि निमाट मिया पापता पास्चाताप कितिट इनजोर निमाट आपुना जिवाते लोकुरा मुने प्रकट किमट।अनि मिया मंदे इदाम आल्हिमाट कि ‘मावोर बाबाल अब्राहम मन्तोर’। नना मिकुन वेहानतोना कि परमेस्वर अब्रामीन्साटि इव कलकनिगाडाल वने चवा उपजे किया परान्तोर।
42003009	इदेक मरस मराता बुडुमतिगा उदितोर, अनि बोद मरा सोबाय कायांग हेवो आयार अद मरातुन कदियसुन किस्तिगा अदानुर।”
42003010	असके लोकुरक युहनान पुचेमायिला लाकतुर कि, “माक बाताल कियाकोम?”
42003011	अनि युहनाल लोकुरकुन इतुर कि, “बोनिगा रंड बंडींग मंतांग ओर बोनिगा हिले ओनासांग तुसीर अनि बोनिगा हिले ओन हेविर।”
42003012	टेक्स येतवालोर वने बप्तिस्मा येतिला वातुरक अनि युहनान पुचे मांतोरक “हे गुरु माक बातांग कियाकोम?”
42003013	अनि युहनाल टेक्स येतवालोरकुन इंतोर, “मिकुन बोचोक डब्बुंग येतिला वेहतोर अदेन से वलेंग येतमाट।”
42003014	असा पुलिसकवने पुचेमातुर कि, “माक बातांग कियाकोम?” युहनाल पुलिसकुन इंतोर, “निमाट बोने जबरदस्ति दन डब्बुंग तलक्माट अनि बोनिगाय जुटा दोस लावेकेमाट, अनि मिकुन बोचोन पगार पुटांता ओचोडेय समादान मन्ट।”
42003015	अनि लोकुरक मसि माकुन मुक्तिकियानसाटि वायनुर इदाम आशा किस मंदुरक अनि सबोय लोकुरक आपु–आपुना मंदे युहनाना बारेते आल्हिदुंर कि येरे मसिहा ते आयोर,
42003016	अनि युहनाल सबोय लोकुरकुन उतर हिन्तोर, “नना ते मिकुन एते बप्तिस्मा हिंतोना, मति वरोर वायवाल मन्तोर ओर नावासे वने पकाय ताकेतवाले मन्तोर; नना ते इद लायिक हिलेन कि ओनांग करतंग हरपुहनांग डोरिनुंग टंडापरोन; ओर ते मिकुन पवित्र आत्माते अनि किसते बपतीस्मा हियानुर।
42003017	ओना हेति ओना कय्दे मन्ता; अनि ओर आपुनांग गोहकुन सोबाय तुळहानुर; अनि सोबातांग गोहकुन आपुना डोलंगीते इरानुर; मति बुसातुन किस्तिगा अदानुर अनि अद किस बस्केन पियो आयार।”
42003018	पकाय वेहच-वेहच युहनाल लोकुरकुन करहितुर अनि सोबाता पोल्लो वेहचोरिंग मंदुर।
42003019	–
42003020	युहनाल होंगदे हेरोदेस राजान इतुर, बाक्याकि हेरोदेस राजाल आपुना तमोना मुतेन आपुना मुते बनेकिसि इंजोक युहनाल होंगदे पकाय रांगतुर, हेरोदेस पकायि पाप किस मतोर अनि असावने ओर उन्दि पाप कितुर: ओर युहनान टानातिगा केहचितुर।
42003021	सबोय लोकुरक बप्तिस्मा येतितुरक असके येसुवने बप्तिस्मा येतितुर अनि प्रातना किंदुर ते पोरोडाल आबार कुलेमात।
42003022	अनि पवित्र आत्मा परेवाता मेंदुल लेहका येसुना पोरो रेयतु, अनि इगा इदाम लेंग वात: “निमा नावोर मायातोर मरि आन्दि, नना नियासे पकाय गिरदा मंतोना।”
42003023	अनि येसु स्वरगता पोल्लो वेहिला लाकतुर, असके ओर तिसा वरसानोर मतोर। बदाम लोकुरक सम्जेमांदुर कि येसु युसुपनोर मरि मतोर, अनि युसुप एलीनोर मरि मतोर,
42003024	अनि एलि मत्तातना मरि मतोर, अनि मतात लेविनोर मरि मतोर अनि लेवि मलाकिनोर मरि मतोर, अनि मलाकी यनाना मरि मतोर, अनि यनान युसुपनोर मरि मतोर,
42003025	अनि युसुप मतित्यानामरी मतोर, अनि मतित्याल आमोसनोर मरि मतोर, अनि आमोस नहुमना मरि मतोर, अनि नहुम असल्यानोर मरि मतोर, अनि असल्या नोगहनोर मरि मतोर,
42003026	अनि नोगह मातनोर मरि मतोर, अनि मात मतित्याहनोर मरि मतोर, अनि मतित्याह सिमिनोर मरि मतोर, अनि सिमि योसेकनोर मरि मन्तोर, अनि योसेक योदाहनोर मरि मतोर,
42003027	अनि योदाह युहनानोर मरि मतोर, अनि युहना रेसानोर मरि मतोर, अनि रेसा जरुब्बाबिलनोर मरि मतोर, जरुब्बबिल सालतियेलनोर मरि मतोर, अनि सालतियेल नेरीनोर मरि मतोर,
42003028	अनि नेरी मलाकिनोर मरि मतोर, अनि मलाकी अद्दीनोर मरि मतोर, अनि अद्दी कोसामनोर मरि मतोर, अनि कोसाम इलमोदामनोर मरि मतोर, अनि इलमोदाम एरनोर मरि मतोर,
42003029	अनि एर येसुनोर मरि मतोर, अनि येसु इलाजारनोर मरि मतोर, अनि इलाजार योरीमनोर मरि मतोर, अनि योरीम मतातनोर मरि मतोर, अनि मतात लेविनोर मरि मतोर,
42003030	अनि लेवि समोननोर मरि मतोर, अनि समोन यहुदाहनोर मरि मतोर, अनि यहुदाह युसुपनोर मरि मतोर, अनि युसुप योनाननोर मरि मतोर, अनि योनान इलयाकीमनोर मरि मतोर,
42003031	अनि इलयाकीम मलेयाहनोर मरि मन्तोर, अनि मलेआह मिन्नाहनोक मरि मतोर, अनि मिन्नाह मत्ततानोर मरि मतोर, अनि मत्तता नाताननोर मरि मतोर, अनि नातान दावुदनोर मरि मतोर,
42003032	अनि दावुद यिसेयनोर मरि मतोर, अनि यिसेय ओबेदनोर मरि मतोर, अनि ओबेद बोवाजनोर मरि मतोर, अनि बोवाज सलमोननोर मरि मतोर, अनि सलमोन नहसोननोर मरि मतोर,
42003033	अनि नहसोन अम्मीनादाबनोर मरि मतोर, अनि अम्मीनादाब अरनीनोर मरि मतोर, अनि अरनी हिस्त्रोननोर मरि मतोर, अनि हिस्त्रोन पिरिसनोर मरि मतोर, अनि पिरिस यहुदाहनोर मरि मतोर,
42003034	अनि यहुदाह याकुबनोर मरि मतोर, अनि याकुब इसहाकनोर मरि मतोर, अनि इसहाक अब्राहमनोर मरि मतोर, अनि अब्राहम तेरहनोर मरि मतोर, अनि तेरह नाहोरनोर मरि मतोर,
42003035	अनि नाहोर सरुगनोर मरि मतोर, अनि सरुग रुनोर मरि मतोर, अनि रु पिलिगनोर मरि मतोर, अनि पिलिग एबिरनोर मरि मतोर, अनि एबिर सिलहनोर मरि मतोर,
42003036	अनि सिलह केनाननोर मरि मतोर, अनि केनान अरपचदनोर मरि मतोर, अनि अरपचद सेमनोर मरि मतोर, अनि सेम नुहनोर मरि मतोर, अनि नुह लिमिकनोर मरि मतोर,
42003037	अनि लिमिक मतुसिलहनोर मरि मतोर, अनि मतुसीलह हनोकनोर मरि मतोर, अनि हनोक यिरिदनोर मरि मतोर, अनि यिरिद महललेल्नोर मरि मतोर, अनि महललेल केनाननोर मरि मतोर,
42003038	अनि केनान एनोसनोर मरि मतोर, अनि एनोस सेतनोर मरि मतोर, अनि सेत आदमनोर मरि मतोर, अनि आदम परमेस्वरदोर मरि मतोर।
42004001	अनि येसु, पवित्र आत्माते निंदचुन, यरदन डोडाताल वातुर अनि परमेस्‍वरदा आत्मा येसुन सुनसान केळातिगा ओतु,
42004002	अनि सेय्तान चालिस दियांग येसुना परिक्सा किंद। अनि अव चालिस दियांग येसु बाराय तिनोर, अनि चालिस दियांगपुरा आतुंग असके येसुन पकाय करवस्तु।
42004003	असके सेय्तान येसुन इतु, “अनि निमा परमेस्वरदोर मरि आंदि तो, इद कलदुन इनकि, हारि बनेमाइ।”
42004004	येसु सेय्तानतुन इतुर, “पवित्र पुस्ताकते कोटताल मन्ता कि: ‘मानेय हारीतेय जिवोत मनोर आयनुर।’ ”
42004005	असावने सेय्तान येसुन मटा पोरो ओतु अनि उन्दि झडकाते(जेय्कसिना) दरतितांग सबोय देसकुन तोहतुर,
42004006	अनि सेय्तान येसुन इतु, “नना इद सबोय अदिकार अनि दन सम्पाति निकुन हियाका, इद दन सम्पाति सबोयता अदिकार नाकुन हिता मन्ता, अनि बोन हियाका इन्तोना ओन हिंतोना।
42004007	इंजोक निमा नावांग काल्क अरकि ते, इद सबोय निया आयार।”
42004008	येसु सेय्तानतुन उत्तर हितुर, “पवित्र पुस्ताकतिगा कोटताल मन्ता: ‘निमा आपुनोर प्रबु परमेस्वरिन कय जोळे किम; अनि केवल परमेस्वरना उपासना किम।’ ”
42004009	असके सेय्तान येसुन यरुसलेमतिगा ओसुन प्रातना लोता पोराडा कोडितिगा निपिहतु, अनि येसुन इतु, “अनि निमा परमेस्वरदोर मरि आस मन्कि ते, इद प्रातना लोता पोरोडाल अडिय डेया।
42004010	बाक्यकि पवित्र पुस्तकतिगा कोटताल मन्ता कि: “ ‘परमेस्वर नियासाटि आपुनांग स्वरगदुतकुन आग्या हियानुर, अनि स्वरगदुतक वासुन निकुन केपानुंग;
42004011	अनि ‘स्वरगदुतक निकुन आपुनांग केयक्ने ताहानुंग बाक्याकि निया कालकुन कल पळमा कि अनि निकुन नोमुर आयमा कि इंजोक।’ ”
42004012	येसु सेय्तानतुन उत्तर हितुर, “पवित्र पुस्तकतिगा कोटताल मन्ता कि ‘निमा आपुना प्रबु परमेस्वरना परिक्सा केमा।’ ”
42004013	अनि सेय्तान सबोय परिक्सा किस हुळतु, असके जेय्कसिनासाटि येसुना हेरेटाल सेय्तान वितितु।
42004014	अनि येसु पवित्र आत्माता लावदे निंचुन गलिल प्रदेसतिगा वातुर, अनि येसुना पोल्लो हेरेगुरेटांग प्रदेसतिगा अवतु।
42004015	येसु ओरांग समाज मन्डलितिगा प्रबुना पोल्लो वेहचोरिंग मंदुर, अनि सबोय लोकुरक येसुन महिमा किंदुरक।
42004016	असा येसु नासरेत सेहेरतिगा वातुर, अगा पाले-पोसे किसी; अनि आपुना रितिते अनुसार सब्तदिया समाज मन्डलितिगा हन्जुन पवित्र पुस्तक वाचेकियानसाटि नितितुर।
42004017	येसायाह भविस्यावानि वेहवाना पवित्र पुस्तकतुन वरोर सेवक येसुना कय्दे हितुर अनि येसु पवित्र पुस्तक टंडसुन इदाम कोटताल जागातिगा वाचे कितुर कि:
42004018	“प्रबुना आत्मा नावा पोरो मन्ता, नना गरिब लोकुरकुन सोबता परमेस्वरदा पोल्लो केंजहान्साटि नाकुन आचतोर। अनि नाकुन इदेन्साटि लोहतोर कि बंदि लोकुरकुन, मुक्तिता सन्देस हियान्साटि अनि अंदरालोरकुन कोंडांग हियान्साटि परमेस्वरदा सोबता पोल्लोतुन वेहन्साटि पिडित लोकुरकुन मुक्ति कियानसाटि,
42004019	अनि परमेस्वरदा दया कियाना बेरा वाता इदाम वेहानासाटि नाकुन लोहतोर” इंजोक ओर वाचेकितुर।
42004020	अनि येसु पवित्र पुस्तकतुन बंद किसुन सेवकना केय्दिगा हितुर अनि उदितुर; असके सबोय समाज मंडलितोर लोकुरक येसुन हुळिला आस मंदुरक,
42004021	अनि येसु लोकुरकुन इंदा लाकतुर कि, “नेंड इगा पवित्र पुस्तकतिगा कोटताल पोल्लो मिया मुने पुरा आतु।”
42004022	अनि सबोय लोकुरक येसुन बेस मन्तोर इंदा लाकतुर, बाक्याकि येसुना तोडिताल सोबाता पोल्लो पसिय्दुगं इंजोक लोकुर येसुन से दंगेमातुरक; अनि इंदा लाकतुर कि “येर ते युसुपना मरि आंदुर बहे?।”
42004023	असके येसु लोकुरकुन इतुर, “निमाट नाकुन जरुर इदाम इंकीट कि: ‘हे डाक्टेर, निमा आपुनतुन बेसकीम! निया बारेते बाताल आयि केंजतोरोम कि कपरनहुम सेहरतिगा कितोन, अदेन निया सेहरतिगा वने किम’।”
42004024	अनि येसु लोकुरकुन इतुर, “मिकुन नना सच्चो वेहान्तोना कि बोरे बविस्या वेहवाल मानेय आपुना नाटेने मान–आदार कल्योर।
42004025	अनि नना मिकुन सच्चो वेहान्तोना कि, एलियाना दियाते साळे मुंड वरसांग पिर वायो आतु अनि सबोय देसतिगा होजोर दुस्काळ आत, इस्रायेल लोकुरक पकाय हातुर इंजोक पकाय रांडिह आतुंग।
42004026	अनि परमेस्वर एलियान बोरे इस्रायेलोकुरकना हेरे लोहोर आतुर मति दुसरो देसता सेय्दा प्रदेसता सारपत नाटेना उन्दि रांडिना हेरे लोहतुर।
42004027	अनि एलीसा बविस्या वेहवाना बेराते पकाय इस्राए लोकुरकनिगा कोळि बिमारि मता, मति सिरिया देसतोर नामान पोरोयतोर कोळि बिमारिताल बेस आतुर, अनि बोरे दुसरो कोडि बिमारिताल बेस आयोरक आतुरक।”
42004028	इद पोल्लो केंचुन बोचोलोरक लोकुरक समाज मंडलितिगा मन्तोर, ओरक पकाय होंग आतुरक,
42004029	अनि सबोय लोकुर होंगदे तेदितुरक अनि येसुना हिरमुटा आसुन सेहेरताल बाहरो पसिहतुर, अनि बोद मटातिगा सेहेर उचमंदुर, अद मटापोरो येसुन ओतुर अनि मटा पोरोडाल अडिय दुरसवालोरक मतोरक।
42004030	मति येसु लोकुरकला नडुमताल पसिय्सुन हतुर।
42004031	असा येसु गलिलता कपरनहुम सेहेरतिगा हतुर; अनि सब्तदिया लोकुरकुन परमेस्वरदा पोल्लो करिहतुर।
42004032	अनि लोकुरक येसुनागं पोल्लोनुंग केंचुन दंगेमातुरक, बाक्याकि येसुन पोल्लो करिहाना अदिकारते मता।
42004033	अनि वरोर मानेय समाज मन्डलितिगा मतोर, ओनिगा दुस्टा आत्मा मता। ओर होजोर लेंगदे केय्सुन तेदितुर,
42004034	अनि दुस्टातमा इंता, “हे येसु नासरि, मवासे निया बाताल बुतो मन्ता? बांग निमा माकुन नास कियान्साटि वातोन? नना निकुन पुंतोना कि, निमा बोर आन्दि ते, निमा ते परमेस्वरदोर पवित्र मानेय आन्दि! ”
42004035	असके येसु सेय्तानतुन रांगसुन इतुर, “कमेक मन अनि ओनिगाडाल पसिय्सुन हन!” अनि दुस्टा आत्मा ओन नडुम पलातिगा हुक्तु अनि बोदे नोमुर केवाय ओनिगाडाल पसिइतु।
42004036	अनि इदेन हुळसुन सबोय लोकुरक दंगेमातुरक, अनि इंदालाकतुर कि, “इद पोल्लो बदामना आंद? बाक्यकि येसु अदिकार अनि लावदे दुस्टा आत्मातुन आग्या हिन्तोर अनि दुस्टा आत्मा पस्यांता! ”
42004037	अनि इदाम लेहका नल्गोंस बासानांग प्रदेसकनिगा येसुनांग पोल्लोंग फेय्लेमायिला लाकतुंग।
42004038	अनि येसु समाज मंडलितिगाडाल तेचुन समोना लोतिगा हतुर। अनि समोन्ना पोयहारिन पिनि तारिच मन्द, अनि समोन्नोर लोतोरक पिनि पेय्स मन्द तानासाटि येसुन वेहतुर कि तान बेस किम।
42004039	असके येसु पिनि पेय्ता बायिना हेरे निचुन पिनितुन रांगतुर, अनि पिनि अचोन बेरा रेयत, अनि अद बायि बेस आसुन ओरांग सेवा किया लाकतु।
42004040	अनि पोळद मुळंदान बेरा, बोना–बोना लोतिगा रंग-रंगनांग बिमारिते हुंच मंदुरक, ओरकुन लोकुरक येसुना हेरे ततुरक, अनि येसु वरोवरोनिगा केय इरसुन ओरकुन बेसकितुर।
42004041	अनि दुस्टात्मागं येसुना मुने केय्सोरिंग अनि इदाम इंजोरींग कि, “निमा परमेस्वरदोर मरि आन्दि!” पकाय लोकुरकनिगाडाल दुस्टात्मागं पसिय्तुंग मति येसु दुस्टात्मानुगं रांगदुर अनि वळकिला हेवोर आंदुर, बाक्याकि दुस्टात्मांग पुंज मंदुंग कि येसु मसि आंदुर इंजोक।
42004042	अनि पजा पोळद पसिय्त अचोन येसु अद नाटेनाल पसिय्सुन केळाता सुनसान जगाते हतुर। अनि लोकुरक डगिना-डगि येसुन पळकसोरिंग येसुना हेरे वातुरक, अनि येसुन रोकेकियाला लाकतुर कि ओरा हेरेटाल येसु हंमाकीर।
42004043	मति येसु लोकुरकुन इतुर, “नाकुन दुसरोह सेहेरकनिगावने परमेस्वरदा राज्यता सोबता पोल्लोतुन वेहाना मन्ता, बाक्याकि नाकुन परमेस्वरदा पोल्लोतुन वेहन्साटि लोहतोर।”
42004044	अनि येसु गलिल प्रदेसतांग समाज मन्डलितिगा परमेस्वरदा पोल्लोतुन वेहचोरिंग मंदुर।
42005001	अनि परमेस्वरदा पोल्लो केंजान्साटि प्रबु येसुना हेरे पकाय मानेयक्ना बिळ लागंदु, अनि येसु गन्नेसरत नाहारता टेकातिगा निचमंदुर,
42005002	असके नाहारता टेकातिगा रंड डोंगांग हुळतुर, अनि डिवरोहु ओद डोंगातिगाडाल रेय्सुन जालिनुंग नोरिला आस मंदुरक।
42005003	अनि अव डोंगानिगाडाल उन्दि डोंगातिगा येसु अन्जतुर, अद डोंगा समोन्ना मता, अनि येसु समोनिन इतुर कि डोंगातुन टेकातिगाडाल हुचुन लोपा ओम। असके येसु डोंगातिगा उचुन लोकुरकुन परमेस्वरदा पोल्लो वेहिला लाकतुर।
42005004	अनि येसु लोकुरकुन परमेस्वरदा पोल्लो वेहाना मारिहतुर, असके येसु समोनिन इंतोर, “डोंगातुन कोल एतिगा ओम,अनि मिनक पेयान्साटि मियांग जालिनुंग एतिगा वाटाट।”
42005005	अनि समोन येसुन इंतोर, “हे गुरुजि, माक ते नरका पलिंग मेहनत कितोरोम अनि उन्दि गेला पेयोम, मति निया वेहनासे जालि वाटकान।”
42005006	असके समोन अनि आपुनोर संगवारि लोकुरक जालितुन एतिगा वाटतुर, अनि जालितुन पिळिंगतुर ते पकाय मिनक वातुंग अनि जालि हरिला लाकतु।
42005007	असके ओरक दुसरो डोंगाते मनवालोरकुन केयतुर कि ओरक वासुन मदत केविरक। रन्डु डोंगातिगा मिनक निन्दीतुंग। अनि रंडोसक डोंगा मिनकना भारते मुळिंदिला लाकतुंग।
42005008	अनि इव सबोय हुळसुन समोन जो पतरास इंतोर, ओर येसुनागं कालकनिगा अरतुर अनि इतुर, “हे प्रबु; नावा हेरेटाल हन, नना पापि मानेय मंतोना!”
42005009	बाक्याकि येसु ओरकुन पकाय मिनक पेय्सितुर इंजोक पतरासिन अनि ओनोरक गोतयाकुन पकाय दंगेमातुरक,
42005010	अनि अदामे जब्दीनोर मरि याकुब अनि युहनालवने, ओरक समोना संगवारक मंतोरक ओरक वने दंगेमातुरक। असके येसु समोनिन इतुर, “वरिय्मा; नेटाल निमा मानेयकुन परमेस्वरना हेरे तत्वाल आय कि।”
42005011	असके समोन अनि ओनोर संगवारक डोंगानुंग टका ओदा ततुरक, अनि आपुना सबोयतुन हरचुन येसुना परके आतुरक।
42005012	अनि येसु बोदे उन्दि सहेरतिगा मन्तोर, असके अद सहेरतिगा कोळि बिमारीतोर वरोर मानेय वातुर। अनि ओर येसुन हुळसुन,ओनागं कालकनिगा अरसुन कय जोळे किसुन इतुर, “हे प्रबु, येसु निया इच्चा मंदार ते नाकुन इद बिमारिताल सुद्दकीया परांतोन।”
42005013	अनि येसु कोळि बिमारि मानेयतुन इटतुर अनि इतुर, “नावा इच्चा मन्ता कि निमा कोळि बिमारिताल सुद आम!” अनि ओर कोळिबिमारिताल अचोन बेरा सुदरे आतुर।
42005014	असके येसु कोळि मानेयीतुन चेतेह किस वेहतुर कि, “नना निकुन सुदरे कितान अदेन बोने वेहमा, मति सान्डे हन्जुन प्रातना लोतोर याजकीन तोहा अनि ओर निकुन हुळानुर कि निमा कोळि बिमारिताल सुद आतोन कि आयवि अनि सुद आतोन इंजोक वेहानुर ते निमा मुसाना नियम नुसार हन्जुन बलि हियाना चिजतुन बलि हिम, असके निया सुद आयाना गवाहि याजाक वेहानुर।”
42005015	मति येसुना चमत्कार कितांग पोल्लोनुंग लोकुरक पुन्दिला लाकतुर, अनि लोकुरा बिळदा-बिळ येसुना हेरे परमेस्वरदा पोल्लोग केजान्साटि अनि सुदरेमायानसाटि येसु बेगा हन्दुर अगा लोकुरक डंगि आन्दुरक।
42005016	मति येसु मटातिगा अलगो हजुंन प्रातना किंदुर।
42005017	अनि उन्दि दिया इदाम आतकि, येसु सोबाता पोल्लो लोकुरकुन करिहन्दुर, असके हुचुलोरक परीसिलोकुरक अनि दरमता पोल्लोतुन करिवालोरक अगा उच मंतोरक। ओरक गलिल प्रदेसतोर अनि यहुदि प्रदेसता सबोयि नाटेनोरक अनि येरुसलेम सेहेरतालवनेl लोकुरक वास मतोरक अनि सुदरे कियान्साटि परमेस्वरता लाव येसुनासंग मता।
42005018	अनि अद बेरा हुचुक लोकुरक वरोर लकवा बिमारि मानेयतुन कटुलते ताहचुन ततुरक, अनि येसुना हेरे लोपा ओयान्साटि उपाय हुळदुंरक।
42005019	मति लोकुरा गोहडिता माराते लकवा बिमारि मानेयतुन लोपा ओय्परोरक आतुरक, असके ओरक लोन पोरो तंजचुन अनि कवलानुंग गुचिचुन अनि बिमारि मानेयतुन कटुलसंगेय येसुना मुने रेहचितुरक।
42005020	असके ओरा विस्वासतुन हुळसुन येसु लकवा बिमारि मानेयतुन इतुर, “हे मानेय, निया पापता मापि आत।”
42005021	असके परीसि लोकुरक अनि यहुदि दरमतुन करिवालोरक एकमेका वळकिला लाकतुर कि, “येर बोर आंदुर जो परमेस्वरना निंदा किन्तोर? अनि परमेस्वरिन सेळेकिंतोरक बोर पापता मापि किया परान्तोर?”
42005022	अनि येसु ओरा मंदा वळकाना पोल्लोतुन पुतुर अनि ओरकुन इंतोर, “निमाट आपुहना मंदे बाक्या पुसकिने वळकांतोरीट?
42005023	अनि इदाम इन्दाना ते सुदोय मन्ता कि, ‘निया पापता मापि आता’ इंजोक, मति इदाम इन्दाना कि ‘तेदा अनि हन वलिय्ला’?
42005024	‘अनि येसु इंतोर’ नना मिकुन वेहान्तोना कि “निमाट पुंट नना मानेयतोर पेकाल दरतितिगा पापता मापि हियानावने अदिकार मन्ता…” अनि येसु लकवा बिमारि मानेयतुन इतुर, “नना निकुन इंतोनाकि, तेदा अनि निया कटुल पेय्सुन निया लोतिके हन।”
42005025	अनि लकवा बिमार आस मन्तोर ओर मानेय सान्डे लोकुरा मुने तेदितुर, अनि ओर बोद कटुलतिगा बिमार आसुन हुंज मन्तोर अद कटुलतुन ताहचुन परमेस्वरदा जय–जयकार किसोरिंग आपुना लोतिके हतुर।
42005026	असके सबोय लोकुर दंगेमातुरकक अनि परमेस्वरता महिमा किया लाकतुर अनि पकाय वरिय्सुन इंतोर, “नेडु माक होजोर चमत्कार हुळतोम।”
42005027	अनि लकवा बिमारि मानेयतुन सुदरे किता पजा, अगाडाल येसु बाहरो हतुर अनि वरोर लेवि परोयदोर टेक्स येतवाल टेक्स येताना आफिसतिगा ओन उदितोर हुळतुर। अनि येसु टेक्स येतवाल लेविन इतुर, “निमा नावा परके वरा,”
42005028	असके टेक्स येतवाल लेवि आपुना सबोयतुन हरचुन येसुना परके हतुर।
42005029	असके लेवि आपुना लोतिगा येसुन्साटि उन्दि होजोर जेवन इरतुर; अनि टेक्स येतवालोर लोकुर अनि असा दुसरो लोकुरवने ओरासंग जेवेकियान्साटि उच मंतोरक, अनि अगा पकाय लोकुरा जेवन मता।
42005030	असके परीसि अनि यहुदि दरमतुन करिवालोरक येसुना चेलालोकुरा हेरे हन्जुन शिकायत कितुरक, “निमाट ते चुगिं येतवालोरासंग अनि ‘पापिलोरासंग’ बाक्या तिंतोरीट-उंटोरीट?”
42005031	येसु परीसि अनि यहुदि दरमतुन करिहवालोरकुन उत्तर हिन्तोर, “बोर बिमारते हिलेर ओन डाक्टरता जरुरि हिले, मति बोर बिमार मन्तोर, ओन डाक्टरता जरुरत मन्ता।
42005032	अनि नना दरमि लोकुरकुन्साटि आयो मति, पापि लोकुरा मन्दुन परमेस्वरनिगा मन लावेह कियान्साटि नना वातोना।”
42005033	परीसि अनि यहुदि दरमतुन करिहवालोर येसुन इंतोर, “युहनाना चेलालोरक ते बरोबर उपास इरांतोरक, अनि प्रातनावने किन्तोरक। अनि इदामे परिसीनोर चेलालोरकवने उपास इरांतोर, मति निया चेलालोरक ते हरोज तिंतोर-उंटोरक।”
42005034	असके येसु ओरलोकुरकुन इंतोर, “बाताल निमाट दुल्हाल बरातसंग मंदानुर ते निमाट बराततुन उपास इरपरांतोरीट?
42005035	मति इदाम उन्दि दिया वायार, अदिया दुल्हान बरातिगडाल अलगो कियानुर, असके ओरक अवदियाने उपास कियानुरक।”
42005036	अनि येसु उन्दि वेसोळवने परीसि अनि दरमतुन करिहवालोरकुन वेहतुर: “उन्दि जुनाल कपडा हरारते बोरे पुनाल कपडा कदिसुन जोळेह केवोर। बाक्याकि अदाम कियार ते, पुनाल कपडा हरार, अनि अद कपडा जुनालतिगा मिसळे मायो आयार।
42005037	अनि बोर पुनाल अंगुरता जोमा जुनाल तोलाता जोरातिगा निहोरक। बाक्याकि अदाम कियार ते, पुनाल अंगुरता जोमा हुळुक बेरा इरतेक ग्यास तयारास तोलाता जोरातुन हरिहार, अनि जोमा वांगार अनि तोलाता जोरावने कराब आयार।
42005038	मति लोकुरक पुनाल अंगुरता जोमातुन पुनाल तोलाता जोरातिगा इरीला पहाजे।
42005039	अनि बोरे मानेय जुनाल अंगुरता जोमा उंडानुर ओर मानेय पुनालतुन बिचार केवोर आयनुर, बाक्याकि ओर मानेय इंतोर कि, जुनाल अंगुरता जोमा बेस मन्ता।’ ”
42006001	अनि असा सब्त दिया येसु अनि येसुनोर चेलालोरक डंडकनिगाडाल हन्दिला आस मंदुरक, अनि येसुना चेलालोरक डंडतांग गोहकुन उच्चुन कय्दे तुस्क-तुस्कतुसुन तिजोरिंग हंदीला आस मंदुर।
42006002	असके परीसि लोकुरकनिगाडाल हुचुलोर परीसि लोकुरक येसुन इंदा लाकतुर कि, “निमाट गोहकुन उच्चुन तिंदाना बुतो किन्तोरिट इदाम सब्त दिया कियाना बेस हिले?”
42006003	येसु परीसि लोकुरकुन उत्तर हिन्तोर, “बाताल निमाट पवित्र सास्त्रतुन वाचे केविट, दावुद राजाल अनि दावुद राजानोर गोत्याहकुन करवस मन्द असके बाताल कितुर?
42006004	अनि दावुद राजाल बदाम परमेस्वरना प्रातना लोतिगा हतुर, अनि तरिहतांग हारिनुंग तितुरक, अनि अव हारिनुगं याजक लोकुरकुन हरचुन दुसरो लोकुरकुन तिंदा पोल्लो मता। मति अव हारिनुगं आपुना गोत्‍याहकुन वने तिंदाला हितुर।”
42006005	अनि येसु परीसि लोकुरकुन इंतोर, “नना मानेयतोर मरि सब्ता दियातोरवने मालक आंदान।”
42006006	अनि इदाम आतकि उन्दि दियाता सब्त दियाते येसु प्रातना लोतिगा हन्जुन प्रबुना सोबाता पोल्लो करिहन्दुर, अनि अगा वरोर मानेय मतोर ओर मानेयता तिंदान केय वच मता।
42006007	अनि दरमतुन करिहवालोरक अनि परीसि लोकुरक येसुना पोरो दोस लाव्हेकीयन्साटि मोका हुळंदुर कि, येसु सब्त दिया सुदरे किन्तोर कि केवोर इंजोक।
42006008	मति येसु ओरक लोकुरकना मंदा पोल्लोतुन येसु पुंदुर इंजोक येसु वतिता केय्वाले मानेयतुन इतुर, “तेदा, अनि नडुम निता।” ओर तेचुन नितितुर।
42006009	असके येसु परीसि अनि दरमतुन करिहवालोरकुन इंतोर, “नना मिकुन पुचेमांतोना कि सब्त दिया बोद चोकोट मन्ता, बेस कियाना बा गलति कियाना; अनि जिवातुन पिस्हाना बा नास कियाना?”
42006010	अनि येसु लोकुरनिके हुळुसुन वतिता केय्वालेन इंतोर, “निया केय्दुन ताहा।” अनि ओर आपुना केय्दुन ताहतुर, असके येसु ओना वतिताल केय्दुन बेसकितुर।
42006011	मति परीसि अनि दरमतुन करिहवालोरक येसुनागं पोल्लोनुंग केंचुन पकाय होंग आतुरक अनि ओरक बिळतिगाडल बाहरो पसिय्सुन येसुना बारेते एकामेका वळकिला लाकतुर कि येसुन दोस लावे किसुन माक बदाम होवकिकाट।
42006012	अनि उन्दि दिया येसु मटातिके प्रातना कियाला हतुर, अनि परमेस्वरना मुने नरका-पलिंग प्रातना किसोरिंग वियिहतुर।
42006013	अनि विय्ता पजा, येसु आपुना चेलालोकुरकुन केय्तुर अनि ओरिगाडाल बारा लोकुरकुन आचतुर, अनि ओरकुन प्रेरित इतुर:
42006014	अनि ओरक बारा चेलालोरक येरक आंदुरक: जो समोन येना पोरोय्दुन येसु पतरास इरतुर, अनि पतरासना तमो आंद्रीयास, अनि याकुब, अनि युहनाल, अनि पिलिपुस, अनि बरतुल्मे,
42006015	अनि मत्ति, अनि तोमास, अनि हल्पाइनोर मरि याकुब, अनि समोन, अनि समोनिन जेलोतेसवने इन्तोरक,
42006016	अनि याकुबना पेकाल यहुदाल अनि यहुदाल इस्कोरियोती अनि येरे प्रबु येसुन पेय्पीचिवाल बनेमातुर।
42006017	असके येसु आपुनोर चेलालोरासंग अडिय रेय्तुरक अनि नालंगोस बसांग बरोबर मंतांग जागातिगा नितितुर। अनि येसुना चेलालोरकला होजोर बिळ अगा मतोरक। अनि सबोय यहुदिया प्रदेसतोरक, अनि येरुसलेम प्रदेसतोरक, अनि सेय्दा समुद्र हेरेटा सुर अनि सेय्दा प्रदेतोरक पकाय लोकुरक मतोरक,
42006018	अनि ओरक लोकुरक येसुनांग सोबातांग पोल्लोनुंग केंजान्साटि अनि आपुना बिमारिताल सुदरे आयान्साटि येसुना हेरे वातुरक, अनि बोनिगा दुस्टातमा पेय्ताल अनि सतेह कितांग आत्मांग मंदुंग ओरकुन येसु बेस किंदुर,
42006019	अनि सबोय लोकुरक येसुन इटीला हुळदुंरक, बाक्याकि येसुनिगाडाल परमेस्वरदा लाव पसिय्सुन सबोय लोकुरकुन सुदरे किंदुर।
42006020	असके येसु आपुना चेलालोरकुन हुळसुन इंतोर: “दन्य मन्तोरिट जो निमाट गरिब मन्तोरिट, बाक्याकि परमेस्वरदा राज्य मियाय मन्ता।
42006021	“दन्य निमाट मन्तोरिट जो करहांतोरिट, बाक्याकि मिया करदुन परमेस्वरनिकेडाल सतुष्ट पुटार। “दन्य निमाट मन्तोरिट जो इदेक किलांतोरिट, बाक्याकि निमाट गिरदा आयकिट।
42006022	“दन्य निमाट मन्तोरिट जो नावागा विस्वास किन्तोरिट इंजोक नावा वजेसे लोकुरक मिकुन दुस्मान कियानुरक, अनि मिकुन पसिचियानुरक अनि मिकुन निंदा कियानुरक।
42006023	“इदाम उन्दि दिया वायार असके निमाट गिरदा आसुन येन्दिला लागिकिट, बाक्याकि हुळाट मियासाटि स्वरगतिगा होजोर प्रतिफल मन्ता। ओरा बाबो-दादिलोरकवने बविस्या वेहवालोरकुन इदामे सतेहकिसुन होवकस मतोरक।
42006024	“मति हे सावकार लोकुरक मिकुन होजोर दंड मन्ता, बाक्याकि निमाट आपुना सुख-सान्ति पुटता।
42006025	“अनि निमाट इदेक तिंज-उंजुन सोबायमंतोरिट मति मिकुन होजोर दंड पुटार, बाक्याकि निमाट करहायकिट। अनि निमाट इदेक पकाय गिरदाते मन्तोरिट मति मिकुन होजोर दंडमंता, बाक्याकि दुक आय्कीट अनि किल्किट।
42006026	“अनि मिकुन लोकुरक सोबाय अनि चोकोट इन्तोरक, मति मिकुन होजोर दन्ड पुटार बाक्याकि ओरा बाबो-दादिलोरकवने जुटा बविस्य वेहवालोराबारेते वने इदामे कितुरक।
42006027	“अनि येसु केंजवालोरकुन इंतोर नना मिकुन इन्तोना कि निमा आपुना दुस्मनीन माया किम, अनि निकुन बोर होंग किन्तोरक ओरा निमा भल्ला किम,
42006028	अनि मिकुन जो सराप हिन्तोरक, ओरकुन आसिस हिमट, अनि बोर मिया अपमान किन्तोरक, ओरकुन्साटि प्रातना किमट।
42006029	अनि बोर निया उन्दि कोरवितिगा पिटहानुर ओनामुने दुसरो कोरवितुनवने मुनेह किसिम। अनि बोर निया बिलान्कट उंदानुर, ओर निया कराना बंडीतुनवने तलकानुरतो ओन आयो इन्मा।
42006030	अनि बोर आयि निकुन तलकानुरतो, अवेन हिम अनि नियाचिजतुन उंदानुर अदेन, ओन तलिहक्मा।
42006031	अनि मियासंग लोकुरक सोबाय कियाला पहाजे इदाम मिया इच्चा मन्ता अदामे निमाटवने लोकुरासंग सोबाय किमट।
42006032	“अनि निमाट आपुनोर माया केवालोरासंग माया किसोरींगे मंकिट ते बाताल पायदा? बाक्याकि ‘पापिलोकुरक वने’ आपुनोरक माया केवालोरासंग माया किन्तोरक।
42006033	अनि निमाट आपुनोर मदत केवालोरा संगे ओरकुने निमा मदत किसोरिंग मन्तोरिट, ते बाताल पायदा? बाक्याकि ‘पापिलोकुर वने’ इदामे किन्तोरक।
42006034	अनि निमाट लोकुरकुन उदारि हिंतोरिट अनि उदारि हितांग पुटानुंग इंजोक उदारि हिन्तोरक, ते बाताल पायदा? बाक्याकि ‘पापि लोकुरकुन’ वने उदारि हिंतोरकि अचोके असा पुटानुंग इंजोक विस्वास मन्ता।
42006035	अनि निमाट आपुनोर दुस्मन लोकुरासंग माया किमट, अनि ओरा मदत्त किमट, उदारि हिता ओद मिकुन वापस पुटार इनजोर भरोसा इरमा इद बावते निमा लोकुरकुन उदारि हिमट। असके मिकुन्साटि स्वरगतिगा होजोर आसिस मंदार, अनि निमाट सबोनसे होजोर परमेस्वरदोर चवांग आयकिट, बाक्याकि परमेस्वरदा दन्यवाद केवालोर अनि बोदेतोर लोकुरा पोरो वने दया किन्तोर।
42006036	अनि बदाम स्वरगतोर बाबाल दया किन्तोर, अदामे निमाट वने दया किमट।
42006037	“अनि निमाट बोनाय पोरो दोस लावेह केमाट, ते मिकुन वने दोस लावेह केवोर आयनुर। अनि निमाट बोनायपोरो दोसि इरमाट, ते मिकुन वने दोसि इरोर आयनुर, अनि निमाट दुसरोन मापि कियाकिट तो, मिकुन वने मापि कियानुर।
42006038	अनि निमाट हियाकिट, ते मिकुन वने हियानुर। मिकुन काहचुन हियांपा पुरा निहचुन नोवच-नोवचुन अनि हालेह किस-किसुन तुरनाहकिन मिकुन हियानुर, बाक्याकि निमाट बापेडे काहचुन हिंतोरिट, अपेडेय मिकुनवने काहच हियानुर।”
42006039	असके येसु ओरकुन उन्दि पिटो वेहतुर: “वरोर अंदडाल मानेयतुन दुसरो अंदडाल मानेय हरि तोहपरोर आयनुर, बाक्याकि ओरक इवुरास अंदळाह मंतोरक इंजोक इवुर जनलोरक गुम्यातिगा अरानुरक।
42006040	अनि चेलाल आपुना गुरुनसे होजोर आयोर, मति बोर गुरुना सिक्सनते पुरा आयनुर ओरे आपुना गुरुना लेहका आयनुर।
42006041	“अनि निमा आपुना तमोनांग कोंडानिगाळांग चिपळिनुंग हुळांतोन, अनि निया कोंडानिगा जीलपे मन्ता अद निकुन समजे मायो?
42006042	अनि निमा आपुना कोंडानांग जीलपेन हुळपरवि ते आपुना तमोन बदाम इंदापरकी, ‘हे तमो, पोसा निया कोंडातांग चिपळिनुंग टंडसीका’, मति हे कपटि मानेय मुने नियांग कोंडानंग जीलपे टंडा असके निवोर तमोनांग कोंडानिगाळांग चिपळिनुंग चोकोड हुळसुन टंड परकी।
42006043	“अनि कराब मरातिगा सोबातांग कायांग हाद परोंग, अनि सोबाता मरातिगा कराब कायांग हादिला परोंग।
42006044	सबोय मराकनांग कायान से मराकुन पुन्तोर; बाक्याकि लोकुरक मरका मराताल अंजीरतांग कायांग कोयोरक, अनि गोटि मराताल अंगुरताग कायांग कोयोरक।
42006045	समजदार मानेय आपुना मन्ता मतांग चोकोट भण्डारतिगडाल सोबातांग पोल्लोंग वेहांतोर, अनि कराब मानेय आपुना कराब मंदीगाडल कराब पोल्लोंग वेहांतोर; बाक्याकि मंदीगा बोद निंचमंता अदे ओना टोडिताल पस्यांता।
42006046	“अनि येसु इंतोर, निमाट नावांग पोल्लोनुंग केंजविट ते नाकुन ‘हे प्रबु, हे प्रबु,’ बाक्या इन्तोरीट?
42006047	मति बोर आयि नावा हेरे वांतोर अनि नावांग पोल्लोनुंग केंचुन माने मांतोर ओर मानेय बदाम मन्तोर नना मिकुन वेहान्तोना।
42006048	अनि येर मानेय ओना लेहका मन्तोर कि, ओर आपुना लोन बनेहकियांपा जागातुन पकाय कोल कातितुर अनि कल्कने नेवदुन बनेकितुर। अनि उन्दि दिया पकाय होजोर उसा वात, अनि अद जो पकाय होजोर उसा लोतिगा अदळेमात मति अद लोतुन हालेकियाला परो आत, बाक्याकि अदलोता नेव कल्कने दोहताल मता।
42006049	मति बोर मानेय नावांग वेहतांग पोल्लोनुंग केंचुन मानेमायोर येर ओर मानेयना लेहका मन्तोर जो ओर आपुना लोतुन तोळिय जागातिगा बोदे नेवकातवा आपुना लोन बनेकितुर। अनि उन्दि दिया पकाय हजोर उसा अद लोतिगा अदळेमात, अनि सान्डे अरतु अनि सबोय नास आत।”
42007001	अनि प्रबु येसु लोकुरकुन परमेस्वरदा पोल्लोतुन वेहच मारिहतुर, असके कपरनहुम सेहेरतिगा वातुर।
42007002	अनि कपरनहुम सेहेरतिगा रोमन राज्यतोर नुर सेयनिक लोकुरा तुकडितोर वरोर अदिकारि मतोर, अनि ओनोर वरोर मायातोर दास मन्तोर, अनि ओर बिमार आसुन हायवाल मन्तोर।
42007003	असके ओर अदिकारि येसुना बारेते केंचतुर अनि यहुदि लोकुरा मुनेटोरक होजोर लोकुरा हेरे हन्जुन ओरकुन लोहतुर कि, ओरक येसुन हेरे हन्जुन कय जोळे केविर कि येसु वासुन नावोर दासतुन बेस केविर।
42007004	अनि यहुदि लोकुरा जुनोरक होजोर लोकुरक येसुना हेरे हन्जुन, पकाय कय जोळे किसुन इतुरक, “सेय्निक लोकुरा अदिकारि इद लायेक मन्तोर कि, निमाहंजुन ओनोर दासतुन बेस किम,
42007005	बाक्याकि सेय्निक लोकुरा अदिकारि मावा यहुदि जाति लोकुरासंग पकाय माया किन्तोर, अनि ओरे मावा समाज मंडलितुन बनेकियान्साटि मदत्त कितोर।”
42007006	असके येसु ओर लोकुरासंग सेय्निक लोकुरा अदिकारना लोतिके हन्दानसाटि पासिय्तुरक। मति अदिकारना लोतिगा अवाना हेरे अदिकारि आपुनोर गोत्यालोकुरकुन इदाम इंदन्साटि लोहतुर कि: “हे प्रबु, निमा तकलिब आयमा बाक्याकि नना इद लायेक हिलेन कि निमा नावा लोता अडिय वाय।
42007007	निया लायेक हिलेन कि निया हेरे वायका। मति अगाडाले उन्दि पोल्लो इंजीन तो, नावोर दास बेस आयनुर।
42007008	बाक्याकि नाना सेय्निक लोकुरा पोरो अदिकार किन्तोना, मति नावा पोरो वने अदिकारि लोकुरक मंतोरक। अनि नना वरोन ‘हन,’ इन्तोना ते ओर दान्तोर; अनि दुसरोन इन्तोना कि ‘वाय,’ ते ओर वांतोर। अनि बोरे नावोर दासतुन ‘इद बुतो किम,’ इन्तोना ते ओर किन्तोर।”
42007009	अनि इदाम वेहाना लेंगदुन केंचुन येसु चके मातुर, अनि परके मिळिन्चुन लोकुरा बिळदुन इतुर, जो येसुना परके वायिला आस मंदुरक, “नना मिकुन इन्तोना कि नना यहुदि लोकुरकनिगावने सेय्निक लोकुरा अदिकारना लेहका विस्वास कल्योने।”
42007010	अनि लोहच मतोर, ओनोर गोत्‍याह लोतिगा वासुन सेय्निक लोकुरा अदिकारीना दासतुन बेस आतोर हुळतुर।
42007011	अनि हुचुक दियाना पजा, येसु नायिन पोरोयदा उन्दि सेहेरतिगा हतुर, येसुनोर चेलालोरक अनि मानेयक्ना बिळ येसुनासंग हंदीला आस मंदुरक।
42007012	अनि अद सेहेरता हेरे अवतुरक, असके हुळाट अद सेहेरता वरोर हातोर मानेयतुन मिसिला ओयिला आस मंदुरक अनि ओर आपुना अवहारिन वरोरे पेकाल मतोर, अनि अद बायि रांडि मता। अनि अद सेहेरतोरक पकाय लोकुरक ओयिला आस मंदुरक।
42007013	अनि प्रबु अद रांडि बायिन हुळसुन, ओन देया वातु अनि येसु रांडि बायिन इतुर, “हे यावो निमा किलमा।”
42007014	अनि येसु हेरे वासुन टाहटोळतुन इटतुर, असके टाहटोळतुन कांजवालोरक लोकुरक पोसतुरक। अनि येसु हातोर मानेयतुन इतुर “हे लेयोर, नना निकुन इन्तोना तेदा!”
42007015	अनि ओर हातोर मानेय जिवेमास उदितुर, अनि वळकिला लाकतुर। असके येसु पेकान ओना यान सोपेकिसितुर।
42007016	अनि सबोय लोकुरिगा वरे आत, अनि लोकुरक परमेस्वरदा महिमा किसुन इंदा लाकतुरक, “मावा नडुम वरोर होजोर भविस्यावानि वेहवाल वातोर, अनि परमेस्वर आपुनोरक लोकुरिगा देया कितोर।”
42007017	अनि येसुना बारेते इद पोल्लो यहुदि प्रदेसता सबोयि जागातिगा अनि हेरे गुरेटांग देसक्नीगा अवतु।
42007018	अनि युहनानोर चेलालोरक येसुनांग कियाना चमत्‍कारकुन हुळसुन इव सबोय पोल्लोनुंग युहनान वेहतुरक।
42007019	असके युहनाल आपुनोर इवुर चेलालोकुरकुन केय्सुन प्रबु येसुना हेरे इदाम पुचे मायान्साटि लोहतुर कि, “मसिहा वायवाल मन्तोर, ओर निमाय आन्दि या माक असा दुसरोन पोसोरिंग मन्कोम?”
42007020	युहनानोर चेलालोरक येसुना हेरे वासुन इतुरक, “युहना बप्तिस्मा हेवाल माकुन निया हेरे इदाम पुचे मायान्साटि लोहातोरकी, मसि निमाय आन्दि या माक असा दुसरोन पोसोरिंग मन्कोम?”
42007021	अनि येसु अचोन बेरा पकाय बिमारि लोकुरकुन अनि नोमुर वारकुन, अनि दुस्टात्मांग पेय्तांग लोकुरकुन तिस्तुर, अनि पकाय अंदरालोरकुन हुळन्‍साटि बेस कितुर।
42007022	अनि येसु युहनानोर चेलालोरकुन इतुर, “इदेक बातांग आयि हुळतोरिट अनि केंजतोरिट, अवेकुन हन्जुन युहनान वेहकिट: अंदळालोरक हुळांतोरक, अनि लेंगळालोरक ताकांतोरक वल्यांतोरक, कोळि बिमारि लोरकुन सुद्दि किन्तोर, बेयराह लोकुरक केंजांतोरक, हातोर मानेयकुन जिवेह किन्तोर, अनि गरिब लोकुरकुन परमेस्वरदा सोबाता पोल्लो केंजहांतोर।
42007023	जो नावा पोलोतुन केन्जुन परके हनोर ओर मानेय दन्य मन्तोर”
42007024	अनि युहनानोर लोहतोरक चेलालोरक हतुरक असके येसु युहनना बारेते वेहिला लाकतुर: “युहनाल केळातिगा बप्तिस्मा हिंदुर, असके निमाट बाताल हुळान्साटि हंज मतोरिट? बाताल अगा होलेमायाना जाळितुन?
42007025	ते निमाट बाताल हुळान्साटि हंज मतोरिट? बाताल सुतिता कपळा करतोर मानेयतुन हुळन्साटि हंज मतोरिट? केंजाट, बोर मानेय सोबातांग अनि मांजतंग कपळांग करांतोरक अनि तिंज-उंजुन गिरदाते मंतोरक ओरक राजमहाळतिगा मंतोरक।
42007026	ते निमाट बाताल हुळन्साटि हंज मतोरिट? मति नना मिकुन वेहान्तोनाकि, बविस्‍या वेहवालोरकलासे वने होजोर मानेयतुन हुळान्साटि हंजमतोरिट।
42007027	अनि युहनाना बारेते पवित्र पुस्तकतिगा कोटताल मन्ता: “ ‘केंजा, नना आपुना दुततुन निया मुने-मुने लोहंतोना, ओर निया मुने हरितुन तयार कियानुर।’
42007028	अनि येसु इंतोर, नना मिकुन वेहान्तोना कि, बोचोलोर लोकुरक कोय्ताहनिगाडाल जन्मे मातोरक, ओरा पेय्कि युहनानसे बोरे होजोर हिलेरक; मति बोर मानेय परमेस्वरदा राज्यतिगा हुडलोन से हुडलोर मन्तोर, ओर युहनानसे वने होजोर मन्तोर।”
42007029	(अनि सबोय सादो मानेयक केंचुन अनि टेक्स येतवालोरकवने,युहनान से बप्तिस्मा येचुन परमेस्वरदुन सच्चो माने मातुरक।
42007030	मति परीसिलोकुरक अनि पवित्र पुस्तकतुन वाचेकिसुन करिहवालोरक बप्तिस्मा येतोरक अनि परमेस्वरदा आदेसतुन माने मायोरक आतुरक।)
42007031	“अनि नना इद पिळितोर लोकुरकुन बोद पिटो वेहचुन वेहका कि, येरक लोकुरक बोना लेहका मंतोरक?
42007032	अनि ओरक अव चवांग लेहका मंतोरक कि हाटुमतिगा उचुन चवांग वरवरोन केयसुन इंतांग: “ ‘माक नियासाटि हुलुळ नेकितोम, अनि निमा येंदवि आति, माक हामुर पाटांग ओतोम मति निमा किल्वि आति।’
42007033	बाक्याकि बाप्तिस्मा हेवाल युहनाल हारिंग तिनोर आतुर अनि अंगुरता जोमा वने उनोर आतुर, अनि निमाट इन्तोरीट कि, ‘युहनाना लोपा दुस्टातमा मन्ता।’
42007034	मति मानेयतोर मरि तिंजोर-उंजोर वातोर, अनि निमाट इन्तोरीट कि, ‘हुळाट, ओर पकाय हळकु अनि तिन्वाल-उन्वाल मानेय मन्तोर, अनि टेक्स येतवालोरकला अनि “पापि लोकुरा” गोतयाल मन्तोर इन्तोरीट।’
42007035	अनि परमेस्वरतिगा विस्वास केवालोरक स्वरगता ग्यानतुन आपुना ताकाना-वळकानाते तोहानुंरक।”
42007036	अनि वरोर बोरे परीसि मानेय प्रबु येसुन कय जोळेकिस विन्ति कितुर कि, येसु परीसि मानेयसंग जेवेकेविर अनि येसु परीसिना लोतिगा हन्जुन जेवेकियान्साटि उदितुर।
42007037	अनि अद सेहेरतिगा उन्दि पापि आळ मता अनि अद आळ पुतकी प्रबु येसु परीसिना लोतिगा जेवेकियान्साटि उदितोर इंजोक, असके अद आळ उन्दि सिसीते किम्ति सुगुंद निय ततु,
42007038	अनि अद पापि आळ येसुनांग कालक हेरे परके निचुन किल्सोरिंग येसुनांग कालकुन कनेळदे नाहचुन, अनि आपुनांग तलातांग कलकने उमसिला लाकतु अनि प्रबु येसुना आदरकियानसाटि ओनांग कालकुन एकदम-एकदम कालक अरसुन ओनांग कालक पोरो सुगुंद निय लावेकिंदु।
42007039	अनि इदेन हुळसुन परीसि मानेय जो येसुन आपुना लोतिगा जेवेकियान्साटि केयस मतोर ओर आपुना मंदे आलहिला लाकतुर कि, “येर मानेय बविस्य वेहवाल मतेक पुन्ज मनेर कि, नाकुन इटता आळ बोद आन्द अनि बदाम मनता बाक्याकि इद आळ पापि मन्ता।”
42007040	अनि येसुन केयस मतोर ओर परीसि मानेयतुन येसु इंतोर, “हे समोन, नाकुन नियासे उन्दि पोल्लो इन्दाना मन्ता।” समोन इन्तोना, “हे गुरु इन।”
42007041	“असके येसु इंतोर, “बोरे सावकारनोर इवुरक करजदारक मंतोरक। वरोर मानेयतिगा सेयुंग नुरदा करजा मता, अनि दुसरो मानेयनिगा पंनास रुपयांगना करजदार मंतोरक।
42007042	अनि सावकारिन हियान्साटि ओरिगा बाराय हिलेंग आसि, अचोन सावकार ओरक इवुर जानोरकुन मापि किसितुर। असके येरक इवुर जनलोरक करजदारतिगाडाल बोर वले सावकारींसे माया कियानुर?”
42007043	अनि समोन येसुन इतुर, “नावा मंदे ओर बोना वले करजतुन मापि किसितुर ओर सावकारिन्से वले माया कियानुर।” असके येसु समोनिन इतुर, “निमा बरोबर आलिहतोन।”
42007044	अनि येसु अद पापि आळदिके हुळसुन समोनिन इतुर, “बांग निमा इद आळदुन हुळांतोन? नना निया लोतिगा वातान। मति निमा नाकुन काल नोरन्साटि एर हेवि आति, मति इद आळ नावांग कालकुन कनेळदे नाहचुन अनि आपुना तलातांग कलकने उमस्तु।
42007045	अनि निमा नाकुन काल अरवि, मति नना बोचोन बेराताल वातोना अचोन बेराताल इद आळ नावांग काल अरिला आता।
42007046	अनि निमा नावा तलातिगा निय लावे केवि आति, मति इद नावांग कालकनिगा सुगुंद निय लावेकिता।
42007047	इंजोक नना निकुन इन्तोना कि, इद आळदा पाप पकाय मता, मति मापि आत, बाक्याकि इद पकाय माया किता: मति बोना कमि मापि आता ओर कमि माया किन्तोर।”
42007048	अनि येसु अद आळदुन इतुर, “हे बायि निया पाप मापि आतु।”
42007049	असके लोकुरक जो येसुनसंग जेवेकियान्साटि उचमंतोरक ओरक आप-आपुना मंदे आल्हिला लाकतुरक, “येर बोर आंदुर जो पापतुनवने मापि किन्तोर?”
42007050	मति येसु अद आळदुन इतुर, “निया विस्वास निकुन पिसितु, सान्ति आसुन हन।”
42008001	असके पजा, येसु सेहेर-सेहेर नाट-नाटेने हन्जुन, परमेस्वरदा राज्यता सबोय सोबाता पोल्लोतुन वेहचोरिंग केंजिहचोरिंग वलियंदुर, अनि येसुनोरक बारा चेलालोरक येसुनसंग हंदुरक,
42008002	अनि असा हुचुक आसकवने मतांग अनि अव आसकनिगा दुस्टात्मांग अनि बिमारि मतांग अवेकुन सुदरे किस मतोर अनि इव ओव आंदुन: मरियम (जो अदेन मगदलीनी इंतोर) तानिगाडाल सात दुस्टात्मांग टंडस मतोर;
42008003	अनि हेरोदेस राजानोर कोटीवाले कुजाना मुते योहन्ना; अनि सुसन्नाह; अनि असा पकाय आसक मतांग। इव आपुना सम्पतिते येसुना सेवा किंदुंग।
42008004	अनि लोकुरा उन्दि पकाय होजोर बिळ आतु असके सेहेर-सेहर नाट-नाटेनोरक लोकुरक येसुना हेरे वायिला लाकतुरक, अनि येसु लोकुरकुन उन्दि पिटो वेहतुर:
42008005	“वरोर विज्जा वित्वाल मानेय विज्जा वितान्‍साटि हतुर। अनि ओर विज्जा वितान्‍पा, हुचुन विज्जा हरदा हेरे अरतुंग; अनि लोकुरक हन्नेक-वानेक ओयकतुरक, अनि आबारतांग पिटेंग वासुन अवेहकुन तितुंग।
42008006	अनि हुचुन विज्जा कलकनिगा अरतुगं, अनि मोळिय्तुंग, मति वल हिले आसि इंजोक वतितुंग।
42008007	अनि हुचुन विज्जा काटा पोदेलानांग नडुम अरतुंग, अनि अव काटा पोदेलाना संगेय बोरसुन काटा पोदेलंग विज्जातुन नोवच्तुंग।
42008008	अनि हुचुन विज्जा सोबाय जगातिगा अरतुंग। अनि अव मोळिय्सुन उन्दि नुर गुनाकार इचोन पसल ततुंग।” इदाम इंजुन होजोर लेंगदे इतुर, “बोनांग केन्जाना कविंग मन्तांग, ओरक इद पिटोतुन केंचुन समजे मायिर।”
42008009	अनि येसुनोरक चेलालोरक येसुन पुचेमातुर कि निमा वेहति अद पिटोता अरता बाताल मन्ता।
42008010	असके येसु आपुनोर चेलालोरकुन इतुर, “मिकुन परमेस्वरदा राज्यता गुप्त पोल्लोतुन समजे मायान्साटि समज हितोर। मति दुसरोलोरकुन पिटोते करिहला लागंता, इनजोर “ ‘ओरक हुळान्तोर मति हुळवाप मंतोरक अनि केंचुनवने समजे मायवाप मंतोरक।’
42008011	“असके येसु पिटोता अरतातुन वेहतुर: विज्जा परमेस्वरदा पोल्लो आंदु।
42008012	हुचुलोर लोकुरक परमेस्वरदा पोल्लोतुन केंचतुरक अनि सेय्तान वासुन ओरक मानेयकना मंदे परमेस्वदा पोल्लोतुन वायिला हेवोंग बदाम आबारतांग पिटेंग तितुंग, बाक्याकि ओरक लोकुरक विस्वास किसुन मुक्तितुन कल्यानुरक इंजोक इद हरिदा हेरेटांग अरतांग बिज्जा लेहका मन्ता।
42008013	हुचुलोर दुसरो लोकुरक परमेस्वरदा पोल्लोतुन केंचुन गिरदा आसोरिंग विस्वास किन्तोरक, मति हिर हिले मरा लेहका ओरा विस्वास कमि मन्ता इन्जोक हुचुक दियांग विस्वास किन्तोरक। मति पजा ओरा पोरो परिक्सा वान्ता अद बेरा हरचिंतोरक, इद कल्दा पोरो अरतांग बिज्जा लेहका मन्ता।
42008014	हचुलोर लोकुरक परमेस्वरता पोल्लो केन्जुन विस्वासते मुने दान्तोरक, अनि आलहंतोर कि आपुना दनसम्पत्तीतुन अनि जिवोतमेन तिंदान-उंडानातीगा पासेमांतोरक अनि ओरा विस्वास बरोबर मनो, इद काटा पोदेलातिगा अरतांग बिज्जांग लेहका मन्ता।
42008015	मति इमानदारिते अनि दिरजतासंग परेमस्वरता पोल्लो मानेमास ताकान्तोरक, ओर लोकुरक सोबाता जागाते अरतांग बीजांग लेहका मन्तोरक।
42008016	“अनि बोरे टिवरितुन पेय्टेकिसुन अळका अडिय मुच इरोरक अनि कटुल अडियवने इरोरक। मति कोपेलातिगा इरांतोर कि, लोपा हनवालोरकुन वेळचि आयि।
42008017	अनि बाताले मकिहतोर अदवने दिसार, बाताल मकितोर अद सबोयि दिसार।
42008018	इंजोक हुसयार मंटकी, निमाट बदाम केन्जान्तोरिट। बाक्याकि बोर सोबायि मन लावेकिसुन केन्जान्तोर ओरकुन सबोयि समजेहकियानुर, अनि बोर सोबायि मन लावेकिस केन्जोर ओर लोकुरक आपुना समजेमान्तोर अदेन वने वापस येतानुर।”
42008019	येसुना अवहरि अनि येसुनोर तम्होरालोरक येसुना हेरे वातुरक, मति लोकुरा बिळदा मारे येसुन मिलेमाय परोरक आतुरक।
42008020	अनि बोरे वरोर मानेय येसुना हेरे हन्जुन इतुर कि, “निया अवहरि अनि निवोर तमोलोरक बाहरो नितितोरक, अनि निकुन मिलेमायन्साटि वातोरक।”
42008021	अनि येसु वेहवाना लेंगदुन केंचुन लोकुरकुन इतुर, “नावोर अवाल अनि तमो येरके आन्दुर जो परमेस्वरदा पोल्लोतुन केंजांतोरक अनि माने मांतोरक।”
42008022	अनि उन्दि दिया येसु अनि येसुनोरक चेलालोरक डोंगातिगा अंजतुरक अनि येसु चेलालोरकुन इतुर, “वाट, माक इद होजोर नहारता आरपार दाकाट।” अनि ओरक डोंगातुन टंडसितुरक।
42008023	अनि डोंगा हन्दिला आस मंदु,अनि येसु डोंगातिगा हुंचतुर। असके नहारतिगा होजोर गरयाळ-वाळिय वात, अनि डोंगा एते निंदील लाकतु, अनि ओरक पकाय तकलिबते मंतोरक।
42008024	असके चेलालोरक येसुना हेरे वासुन येसुन तेहतुरक, अनि इतुरक, “प्रबु! प्रबु! माक ते नहारतिगा मुळदिंला आतोराट!” असके येसु तेचुन गरयाळ-वळियतुन अनि एतांग लाटानुंग रांगतुर; अनि अव कमेट आतुंग, अनि सान्ति आतु।
42008025	असके येसु चेलालोरकुन इतुर कि, “मिया विस्वास पकाय कमि आतु?” मति चेलालोरक वरिय्स मंदुरक अनि दंगे मास मंदुरक आपुहे वळकिला लाकतुरक, “येर बोर आंदुर? जो गरयाळ-वळीय अनि एतुन वने आग्या हिन्तोर, अनि अव सबोय येसुनांग केंजांतांग।”
42008026	असके येसु अनि ओनोर चेलालोरक गिरासोनिया देसतिगा अवतुरक, अनि इद ताना हबार गलिल प्रदेसता मुने मन्ता।
42008027	अनि येसु नहारता टेकातिगा अवतुर, असके अद सेहेरतोर वरोर मानेय येसुन मिले मायन्साटि वातुर ओनिगा दुस्टातमा मन्द। ओर पकाय दियानाल कपळांग करोर आस मंदुर अनि लोतिगा मनोर आंदुर, मति बिच गुडिनांग नडुम मंदुर।
42008028	अनि दुस्टातमा प्यतोर मानेय येसुन हुळसुन, केयतुर अनि येसुना मुने अरसुन होजोर लेंगदे इतुर, “हे सबोय से होजोर परमेस्वरदोर मरि येसु, निकुन नावासे बाताल बुतो मन्ता? नना नियासे कय जोळे किन्तोना कि, नाकुन दुक हेमा!”
42008029	बाक्याकि येसु अद दुस्टातमातुन आग्या हियीला आस मंदुर इंजोक येसुना पोरो एकदम-एकदम डाटेह किंदुर। पकायि बेरा दुस्टातमा ओन पयिन्दु, ओना केय अनि कालकुन साकळिते दोहंदुरक, मति ओर अवेकुन देहचिंदुर अनि दुस्टातमा ओन केळातिगा ओसुन वलिंदु।
42008030	अनि येसु दुस्टातमा पेय्तोर मानेयतुन पुचे मातुर, “निया बाताल पोरोय मन्ता?” दुस्टातमा इतु “सेय्ना,” बाक्यकि पकाय दुस्टात्मांग ओनिगा उच मंदुंग।
42008031	दुस्टात्मांग येसुन कय जोळेकित कि माकुन नरकता गुमयाते हन्दाना आग्या हेमा।
42008032	अनि अद मटातिगा पदिना होजोर उन्दि गोहडि मेयीला आस मन्दुंग, इंजोक दुस्टातमांग येसुन कय जोळे किसुन इतकी माकुन अव पदिनिगा हन्दिला हिम। अनि येसु बदेता आत्मातुन हन्दाना आग्या हितुर।
42008033	अनि दुस्टातमांग ओर मानेयतिगडाल पासीयसुन पदिंगनिगा हतुंग, अनि अव पदिना गोहडि गुमयातिगडाक विचोरिंग होजोर नहारतिगा हन्जुन अरतुंग अनि मुळिंचुन हातुंग।
42008034	अनि पदिंग मेहवालोर इव सबोयतुन हुळसुन अगाडाल वितितुरक अनि सेहेरतिगा अनि नाहकनिगा हन्जुन ओरक हुळतल पोल्लोनुंग वेहतुरक।
42008035	अनि लोकुरक अव पोल्लोनुंग केंचुन हुळन्साटि पसियतुर। अनि लोकुरक येसुना हेरे वासुन, बोर मानेयातिगा दुस्टातमा पसियिस मता ओन येसुना कालकना हेरे कपळांग करसुन कमेट उदितोर हुळसुन लोकुरक वरियतुरक।
42008036	अनि पदिंग मेहवालोरक लोकुरकुन वेहतुर कि दुस्टातमा पेयतल मानेय बदाम बेस आतुर, अनि पदिंग बदाम हातुंग इव सबोय पोल्लोनुंग लोकुरकुन वेहतुरक।
42008037	असके गिरासेन देसतोरक हेरे गुरेटोरक सबोय लोकुरक येसुन कय जोळे कितुरक कि मावा हेरेटाल हन, बाक्याकि ओरांग पकाय वरियस मंदुरक। अनि येसु डोंगातिगा उचुन हंदीला लाकतुर।
42008038	असके बोर मानेयतिगाडाल दुस्टातमा पसिय्त ओर येसुन कय जोळे कितुरकी नाकुन नियासंग मन्दिला हिम, मति येसु ओन इतुर,
42008039	“निमा आपुना लोतिके हन अनि लोकुरकुन इव सबोय पोल्लोनुंग वेहा जो परमेस्वर नियासाटि बदाम होजीजोर बुतो किसुन निकुन सुदरेकितोर।” अनि ओर मानेय हन्जुन सबोय सेहेर नाहकनिगा परमेस्वरदा पोल्लोनुंग वेहंदुर कि येसु नावासाटि बदाम होजीजोर बुतो कितोर इंजोक।
42008040	अनि येसु गिरासेना देसतिगाडाल मलतुर, असके सबोय लोकुरक गिरदा आसोरिंग येसुन मिलेमातुरक, बाक्याकि ओरक येसुन पोसंदुरक।
42008041	अनि अचोन बेरा वरोर आयिर पोरोयतोर मानेय वातुर, ओर समाज मंडलिता मुक्याल मन्तोर, अनि ओर येसुना कालकनिगा अरतुर, अनि कय जोळे किसुन इन्दिला लाकतुर कि, ओना लोतिगा देय,
42008042	बाक्याकि आयिरना मियाळ बारा वरसाना उंदीय मियाळ मता, अनि अद हायिल आस मन्द। अनि येसु आयिरना लोतिके हंदीला लाकतुर, असके ओना परके पकाय मानेयकना बिळ एका-मेका लोकुरक दुरस-दुरसुन येसुना परके हंदीला लाकतुरक।
42008043	अनि उन्दि आळ मता अदेन बारा वरसानाल नतुर हन्दाना बिमारि मता, अनि अद आपुना बिमारितिगडाल सुदरेमायान्साटि डाक्टेर हन्जुन आपुना दनसम्पतितुन मारीहतु, मति बोरे तान सुदरे कियापरोरक आतुरक।
42008044	अनि अद बिमार आळ येसुना परकेटक कमेट हन्जुन येसुना कपळाता कोडितुन इटतु, अचोन सान्डे ताना नतुर हन्दाना बिमारि बंद आत।
42008045	अनि येसु इंदा लाकतुर कि, “नाकुन बोरे इटतुर?” असके सबोय लोकुरक हुळिला लाकतुरक, असके पतरास अनि ओनोर गोतियाल इतुरक, “हे गुरु, निया ते परके सबोय तिकेडाल लोकुरा बिळ वायिला आता अनि निकुन हुळन्साटि लोकुरक दुरस-दुरस निया हेरे वांतोरक।”
42008046	मति येसु इतुर, “बोरे नाकुन इटतोर; बाक्याकि नना पुतनकि नावागडाल लाव पसिता।”
42008047	अनि आळ हुळत कि नना ते इदेक मक परोन इंजोक कसिंगसोरींग वातु, अनि येसुनांग कालकनिगा अरसुन सबोय लोकुरा मुने वेहिला लाकत कि, अद बाक्या येसुन इटत अनि बदाम सान्डे सुदरे मात इंजोक।
42008048	अनि येसु आळदुन इतुर, “नोनि, निया विस्वास निकुन सुदरेकिता, इंजोक निमा सान्ति आसुन हन।”
42008049	अनि येसु तान इदाम इंदाला आस मंदुर, असके बोरे समाज मंडलितोर मुक्याल मानेयना लोतिगाडाल वासुन इतुर, “निया मियाळ हातु, इंजोक निमा गुरुन असा तकलिब हेमा।”
42008050	असके येसु केंचुन ओन इतुर, “निमा वरियमा; पकता विस्वास इरा, अनि निया मियाळ पिसार।”
42008051	अनि येसु समाज मंडलितोर मुक्याना लोतिगा वातुर,
42008052	अनि सबोय लोकुरक अद पेडिन्साटि किलीला आस मंदुरक, मति येसु ओरकुन इतुर, “किलमाट, अद हायो मति हुंजिला आता।”
42008053	अनि सबोय लोकुरक पुंज मंदुर कि, मुक्याना पेडि हाता मति येर हायो इंतोर, इंजोक येसुना पोरो कविला लाकतुर, असके येसु पतरासिन, युहना,याकुबिन अनि पेडिना अवाल-बाबोन आपुनासंग लोन लोपा ओतुर, असा बोने वायिला हेवोर आतुर।
42008054	अनि येसु पेडिना केयदुन पेय्तुर, अनि केयसुन इतुर, “हे पेडि, तेदा!”
42008055	अनि अद पेडिना जिवा मल्स वातु, अनि अद सान्डे तेच उदित। अनि येसु आग्या हितुर कि, अद पेडीन बाताले तिंदाला हिसिम्ट।
42008056	अनि अद पेडिना अवाल-बाबो दंगे मातुरक, मति येसु ओरकुन चेतेकितुर कि इगा जो आत अद पोल्लोतुन बोने वेहमाट।
42009001	अनि येसु आपुनोरक बारा प्रेरित लोकुरकुन केयतुर, अनि ओरकुन सबोय दुस्टात्मांग अनि बिमारीनुंग टंडाना अनि सुदरे कियाना लाव अनि अदिकार हितुर,
42009002	अनि येसु प्रेरित लोकुरकुन परमेस्वरता राज्यता पोल्लोतुन वेहान्साटि अनि बिमारीनुंग सुदरे कियान्साटि लोहतुर।
42009003	अनि येसु प्रेरित लोरकुन इतुर: “परमेस्वरदा पोल्लोतुन वेहिला हन्दान्पा निमाट बाताले पेयमाट, बळगा पेयमाट, जोरा पेयमाट, तिन्दानसाटि बारायि पेयमाट, डब्बुंगं पेयमाट अनि उन्दिवने बंडींग करहानासाटि जास्तोता पेयमाट।
42009004	अनि बोद लोतिगा निमाट दाकिट, अदे लोतिगा मन्ट, अनि अगाळाले वायकिट।
42009005	अनि निमाट परमेस्वरदा पोल्लोतुन वेहकिट, अद पोल्लोतुन बोरे केंजोर आयनुर, असके अद सहेर तिगाडाल पस्यांपा निमाट आपुहनागं कालकना डुंडोतुन कसियसीकिट कि परमेस्वर ओरलोकुरा पोरो प्रसन्न आयोर इन्जोक उन्दिदिया ओरा विरुत उन्दि गोव्हा आयार कि ओरक पस्चाताप केवोरते परमेस्वर ओरकुन दन्ड कियानुर।”
42009006	असके ओरक पसियसुन नाहक-नाहकहंजुन परमेस्वरदा पोल्लोतुन वेहंदुरक, अनि बिमारि लोकुरकुन सुदरे किसोरिगं हंदुरक।
42009007	अनि गलिला देसतोर राजा हेरोदेस येसुना बारेते केंचुन वरियतुर, बाक्याकि हुचुलोर इतुर कि बप्तिस्मा हेवाल युहनाल हासमतोर अगाडाल ओर जिवे मातोर,
42009008	अनि हुचुलोर इंदुर कि एलियाल दिसतुर, अनि बोरके इंतोर कि पहलेटोर बविस्या वेहवालोरिगाडाल बोरे वरोर जिवे मातोर।
42009009	मति हेरोदेस राजाल इतुर, “नना ते बप्तिस्मा हेवाल युहनाना तलातुन कदयिचि। इदेक ओर बोर आंदुर जो ओना बारेते इदाहटांग पोल्लोगं केंजांतोना?” अनि हेरोदेस राजाल येसुन हुळाना इचा कितुर।
42009010	अनि बारा प्रेरित लोकुर सेवकायि किसुन मलस वातुरक, असके ओरक आपुना किताल सेवकायिता बारेते येसुन वेहतुरक; अनि येसु ओरक बारा प्रेरितलोरकुन अलगो किसुन बेतसेदा परोयदा सहेरतिगा ओतुर।
42009011	मति लोकुरा मान्दि पुतुरक अनि येसुना परके हंदा लाकतुरक, असके येसु गिरदाते ओरासंग मिलेमातुर, अनि येसु परमेस्वता राज्यता पोल्लो करिहला लाकतुर, अनि बोर लोकुरकुन सुदरा आयाना मता ओरकुन सुदरे कितुर।
42009012	अनि पकाय बेरा आत असके बारा प्रेरितलोकुर येसुना हेरे वासुन इतुर, “लोकुरा बिळदुन हंदीला हिमकी हेरेगुरेटागं हूडुलाग-हजोह नाहकनिगा हन्जुन तिंदा-मन्दानाता बोदेगेला उपाय केविर, बाक्याकि माक इगा सुनसान जागातिगा मंतोराट।”
42009013	असके येसु प्रेरित लोकुरकुन इतुर, “निमाटे ओरकुन तिंदा हिम्ट।” अनि प्रेरितलोकुरक येसुन इतुर, “मावागा सेयुंग हारिंग अनि रंड मिन्क मंतांग यिवेहकुन हरच असा बातागें हिलेग मति माक हन्जुन येरक सबोय लोकुरकसाटि जेवन असकाट बहे?।” बाक्याकि कमित-कमि सेयुंग हजार कोयतोरके मंतोरक।
42009014	असके येसु आपुना चेला लोरकुन इंतोर, “ओरकुन पन्नास-पन्नास किसुन ओळीय उपहाट।”
42009015	अनि येसु वेहतुर अदाम ओरक सबोय लोकुरकुन ओळीय उपिहतुरक।
42009016	असके येसु अव सेयुंग हारिगं अनि रंड मिनकुन येतितुर, अनि स्वरगता परमेस्वरनिके हुळसुन दन्यवाद कितुर। अनि हारिनुगं किरिहचुन चेला लोकुरा केयदे हितुरकि ओरक लोकुरकुन तिन्दिला तुसिरक।
42009017	अनि सबोय लोकुरक तिंजुन पंजतुरक, अनि चेलालोरक किरिहतागं पिसतागं हारिगं मिन्कुन बारा सिबलागं निहचुन ओतुरक।
42009018	उन्दि दिया येसु वरोरे प्रातना किन्दुर असके चेलालोरक ओनासंगे मतोर, असके येसु चेलालोरकुन पुचेमातुर कि, “लोकुरक नाकुन बोर आन्दुर इन्दोरक?”
42009019	अनि हुचुलोर लोकुरक येसुन इतुरक, “बोरके इंतोर कि बप्तिस्मा हेवाल युहनाल आंदुर, अनि बोरे इंतोर परमेस्वरदोर दास एलियाल, अनि बोरे इंतोर कि पहिलेटोर बविस्य वेहवालोरिगाडाल बोरे वरोर जिवे मातोर इन्तोरक।”
42009020	येसु ओरकुन असा वने पुचे मातुर, “मति निमाट नाकुन बाताल इन्तोरीट?” पतरास येसुन इतुर, “निमा लोकुरकुन मुक्ति कियानसाटि परमेस्वरनिकेडाल लोहतोर मसिहाल आन्दि।”
42009021	अनि येसु चेलालोरकुन चेतेह किसुन वेहतुर कि इद पोल्लोतुन निमाट बोने वेहमाट।
42009022	अनि येसु असा चेलालोरकुन इतुर, “नना मानेयतोर मरि नाकुनसाटि जरुरि मन्ता कि, ओर पकाय दुक सहेमायनुर, अनि यहुदि लोकुरनोर जुनोर मानेयक अनि मुक्याह याजक लोकुरक अनि सास्त्रिलोकुरक, ओन तुच्चा समजे मासुन हवकिर अनि ओर मुंड दियाने जिवे मायिर।”-
42009023	येसु सबोयि लोकुरकुन इतुर: “बोरे नावा परके वायान इच्चा मन्ता ते, ओर आपुना अहमपनातुन सोळेकिस अनि हरोज आपुना क्रुस ताहच नावा परके वायिर।
42009024	बाक्याकि बोर आयि आपुना जिवातुन पिसिहला हुळानुरक ओर आपुना जिवातुन पिसिहला परोर आयनुर, मति बोर आयि नावा साटि आपुना जिवातुन हियानुर ओर आपुना जिवातुन पिसहानुर।
42009025	मति मानेयक दुन्याता सबोय सुख सांतीतागं वस्तुनुंग पुटहानुर अनि ओर आपुना आत्मातुन नरकता दुकसाटि हरचियानुर ते ओन बाताल पायदा मंदार?
42009026	अनि बोर आयि मानेय नाकुन अनि नावांग पोल्लोनुंग वेहान्साटि लज्जा आयनुर ते, नना मानेयतोर मरिवने न्याय कियाना दिनते आपुना अनि आपुना बाबाना अनि पवित्र स्वरगदुतनांग महिमासंग वायका ते ओनवने पुंदान से लज्जेमायका।
42009027	अनि असा येसु लोकुरकुन इंतोर, नना मिकुन चेतेह किसुन इन्तोना कि इगा नितितोरक, ओरिगाडाल हुचुलोर लोकुरक इदाम मन्तोर कि परमेस्वरता राज्यतुन हुळोरक आयनुरक अचोनवरी ओरक हायोरक आयनुरक।”
42009028	अनि आट दियाना पजा येसु पतरसीन, युहनान अनि याकुबिन आपुनासंग प्रातना कियान्साटि मटा पोरो ओतुर।
42009029	अनि येसु प्रातना कियाला आस मंदुर, असके येसुना चेहराना रुप बदले मात, अनि येसुनांग कपळाग वने पकाय पांडरीह आसुन मांजीला लाकतुंग।
42009030	अनि सान्डेय मुसाल अनि एलियाल येरक इवुर मानेयक येसुनासंग वळकिला आस मंदुरक।
42009031	अनि ओरक महिमा संगेय दिसतुरक, अनि ओरक येसुना हायानाता पोल्लोतुन वळकिला आस मंदुरक जो, अद पोल्लो येरुसलेम सेहेरतिगा आयाना मता।
42009032	असके पतरास अनि ओनोर गोत्याहकुन पकाय हुंजिला वसमंदु, अनि ओरक हुंजिला वसमंद अगाडाल, चोकोट चेतेमातुरक असके येसुना महिमा आयानातुन अनि ओरक इवुरक मानेयकुन येसुनासंग निचमंदुरक अदेन हुळतुरक।
42009033	असके मुसाल अनि एलियाल येसुना हेरेटाल हन्दिला आस मंदुर ते, पतरास येसुन इतुर, “हे गुरु, माकुन इगा मंदाना चोकोट मन्ता। माक मुंड मंडाक बनेह केविट, उन्दि नियासाटि, उन्दि मुसान्साटि, अनि उन्दि एलियान्साटि।” मति पतरास पुनोर कि बातांग येसुन इंदीला आतोना इंजोक।
42009034	अनि पतरास वळकिला आस मंदुर अचोन बेरा उन्दि पोरोडाल आबार वासुन ओरकुन दळमी आत, अनि आबार ओरा हिरमुटा आयिला लागतो ओरक वरियतुरक।
42009035	असके अद आबारताल उन्दि इदाम लेंग वातु, “येर नावोर मरि अनि नावोर आचतोर आंदुर, अनि निमाट येनांग वेहतानुंग केंजाट।”
42009036	असके आबारतीगाडाल लेंगवाता बरोबर येसु वरोरे मताप दिसतुर। अनि चेलालोरक कमेट आतुरक, अनि अगा आताल गटनातुन हुळसुन अद गटनाता बारेते अवदियाते बोने वेहोरक।
42009037	अनि दुसरो दिया, ओरक मटाताल अडिय रयंदुर, असके उन्दि होजोर लोकुरा गोहडि येसुना हेरे वातुरक।
42009038	अनि केंजाट, लोकुरा गोहडिताल वरोर मानेय होजोर लेंगदे केयसुन येसुन इतुर, “हे गुरु, नना निकुन कय जोळे किन्तोना कि, नावोर मरिना पोरो दया किम; बाक्याकि ओर नावोर वरोरे मरि मन्तोर।
42009039	अनि हे गुरु केंजा, उन्दि दुस्टातमा नावोर मरिन रोमस रोमस पेयान्ता; अनि ओर हुरहाय पकाय कोलहार किन्तोर, अनि दुस्टातमा नावोर मरिन टोडीतिगाडाल बुम्बूह पसिहनाका पकाय मोडरेह किन्ता। अनि ओन पकाय अदळेह किसुन तकलिब हिसुन ओनिगाडाल पस्यांता।
42009040	नना निया चेलालोरकुन विनंती कितान कि ओरक दुस्टातमातुन टंडीरक, मति ओरक दुस्टातमातुन टंडीला परोरक आतुरक।”
42009041	अनि येसु उत्तर हितुर, “हे अविस्वासु अनि जिद्दी लोकुरक,बोचोक दियांग मियासंग नना मन्का, अनि बोचोक दियानाल मियांग इव सबोय पोल्लोनुंग सहेमासोरींग मन्का? तरा इदेक निया मरिन नावा हेरे।”
42009042	अनि ओनोर मरि येसुना हेरे वायिला आस मंदुर, अचोन बेरा दुस्टातमा ओन पेय्त अनि तलियला लाकतु। मति येसु अद दुस्टातमातुन रागंतुर, अनि पेकान सुदरेह किसुन ओना बाबोना केयदे सोपे किसितुर।
42009043	असके सबोय लोकुरक परमेस्वरदा होजोर लावदे चमत्कार कितालतुन हुळसुन दंगे मातुरक। मति सबोय लोकुरक येसुनांग कितांग चमत्कार अनि ओना बुतोतुन हुळसुन दंगे मांदुरक।
42009044	अचोन बेरा येसु आपुनोर चेलालोरकुन इतुर, “निमाट नावांग पोल्लोनुंग केंजाट: बाक्याकि नना मानेयतोर मरि मानेयकना केयदे पेयसिवालोर मन्तोर।”
42009045	मति येसुनोरक चेलालोरकुन येसु वेहतुर अव पोल्लोनुंग समजे मायपरोरक आतुरक। अनि अव पोल्लोनुंग परमेस्वर चेलालोरकुन समजे मायवाहकिन मकीहच इरतु, अनि चेलालोरक अव पोल्लोना बारेते येसुन पुचे मायान्साटि वरियंदुरक।
42009046	अनि चेलालोरक एका-मेका इंदा लाकतुर कि, मावा पेय्कि बोर होजोर मन्तोर।
42009047	मति येसु चेलालोरा मंदा पोल्लोतुन पुतुर, अनि येसु वरोर पेकान तचुन आपुना हेरे निपिहतुर।
42009048	अनि येसु चेलालोरकुन इंतोर कि, “बोर नावा पोरोयदे येर पेकान गिरदाते मानेमायनुर ओर नाकुन वने मानेमायनुर; मति बोर नाकुन मानेमायनुर ओर मानेय नाकुन लोहवाल परमेस्वरतुन मानेमायनुर। बाक्याकि मिया पेय्कि बोर हुडलोन से हुडलोर आंतोर ओर सबोयि लोकुराताल होजोर मन्तोर।”
42009049	अनि युहनाल इंतोर, “हे गुरु, माक वरोर मानेयतुन निया पोरोयदे दुस्टातमातुन टंडदुर असके हुळतोम अनि माक ओन दुस्टातमातुन टंडमा इंजोक इतोम, बाक्याकि ओर मावासंग आसुन निया परके ताकोर।”
42009050	असके येसु युहनान इंतोर, “ओन निमाट दुस्टातमातुन टंडमा इंजोक इन्माट, बाक्याकि जो मिया होंगते हिलेर ओर मिया संगनोर आदुर।”
42009051	अनि येसुना स्वरगतिके हन्दाना बेरा आस मन्द, असके येसु येरुसलेम हन्दाना विचार कितुर।
42009052	अनि येसु आपुना हंदानाता मुने चेलालोरकुन लोहतुर, ओरक सामरि लोकुरा उन्दि नाटेनिगा हतुर कि येसुन्साटि जागा बनेह केविरक;
42009053	अनि अद नाटेनोर लोकुरक येसुन रेयिला हेवोरक आतुरक, ।
42009054	अनि अव पोल्लोनुंग केन्चून येसुना चेलालोरक युहनाल अनि याकुब इतुर, “हे प्रबु निया इच्चा मतेक अचो माकुन आग्या हिमकी आबारताल किस अरिहचुन ओरकुन नास केवि?”
42009055	मति येसु परके मिळिंचुन चेलालोरकुन रांगतुर, [अनि इंतोर, “बांग निमाट पुनविट बदाटा आत्मातोरीट आन्दिट बाताल मानेयतोर मरि लोकुरा जिवातुन नास कियाला वायोर, मति जिवातुन पिसहान्साटि वातोर।”]
42009056	असके येसु अनि ओना चेलालोरक दुसरो नाटेनिके हतुरक।
42009057	येसु अनि येसुनोर चेलालोरक हरिय हंदुर, असके वरोर मानेय येसुन इतुर, “हे प्रबु निमा बगा-बगा दाकि अगा-अगा नियासंग वायका इतुर।”
42009058	असके येसु ओर मानेयतुन उत्तर हितुर, “कोल्याकुन मंदान्साटि पांजांग मंतांग अनि पिटेनुंग मंदान्साटि गुडांग मंतांग, मति नना मानेयतोर मरिन बोदे लोन हिले, अनि तला इरान्साटि वने बेगायि जागा हिले।”
42009059	अनि असा दुसरो मानेयतुन येसु इतुर, “वरा नावा चेलाल आम,” ओर मानेय इतुर, “हे प्रबु, नाकुन मुने हंदा हिम अनि नावोर बाबाल हायनुर असके निया परके वायका।”
42009060	अनि येसु ओर मानेयतुन इतुर, “हातोरकुन आपुना मुरदा मिसिला हिम मति निमा हनजुन परमेस्वरता राज्यता पोल्लोंग वेहा।”
42009061	अनि असावने तिसरो मानेय इतुर, “हे प्रबु नना नियासंग वायका, मति मुने नाकुन हंदा हिम कि नावा परिवारतुन वेहच वांतोना।”
42009062	असके येसु ओर मानेयतुन इतुर, “बोर आयि नागेल पुहानपा परके मिळींच हुळांतोर ओर परमेस्वरदा राज्यता लायेक हिलेर।”
42010001	11अनि येसु लोकुरकुन इद पोल्लो वेहता पजा असा सत्तर मानेयकुन चेला बनेकियान्साटि आचतुर। अनि बद-बद सेहेरते अनि नाट-नाटेने हनवाल मन्तोर अगा ओरकुन इवुर-इवुर किसुन आपुना मुने लोहचितुर।
42010002	अनि येसु चेलालोरकुन इतुर, “पंडताल डंड पकाय मन्ता, मति बन्यारक कमि मंतोरक इंजोक, डंडतोर मालकान से कय जोळे किमट कि, ओर आपुना डंडतिगा कोयन्साटि बन्यारक लोहिर।
42010003	हन्ट! अनि मन्लावकिस केन्जाट, नना मिकुन बेळांग पिलांग लेहका हुंडराहना नडुम लोहंतोना।
42010004	इंजोक निमाट बोदे पिसवि पेयमाट अनि बोदे जोरा पेयमाट, न हरपु पेयमाट; अनि हंदानपा बोने हरदिगा नमस्कार केमाट।
42010005	“अनि निमाट बोद लोतिगा दाकिट, अद लोता मुने इंट कि, ‘इद लोतिगा सान्ति आयि।’
42010006	अनि अद लोतिगा बोने सांतीते मन्दानाता इच्चा मन्दार ते, मिया सान्ति अद लोतिगा मंदार, आयोते अद सान्ति मियागा मलस वायार।
42010007	अनि अदे लोतिगा मन्ट, अनि बाताल आयि मिकुन हियानुर अदेन निमाट तिंट-उंट, बाक्याकि बन्यारतुन ओना बनि पुटाना योग्य मन्ता। अनि लोहक-लोहक मन्माट।
42010008	“अनि बोद सेहेरतिगा निमाट दाकिट अद सेहेरतोरक लोकुरक मिकुन केयानुरक, अनि मिया मुने बाताल आयि तिंदा हियानुर अदेन निमाट तिंट।
42010009	अनि अद सेहेरतोरक बिमारि लोकुरकुन सुदरे किमट अनि ओरकुन इंटकि, ‘परमेस्वरदा राज्य मिया हेरे वाता।’
42010010	अनि बोद सेहेरतिगा दाकिट, अगाडोरक लोकुरक मियांग केंजोरक आयनुरक तो, ओरांग हाटकनिगा हन्जुन इंटकि,
42010011	‘मिया सेहेरता डुंडो मावा कालकनिगा डुंडता, अदेन मिकुन चेतावनि हियानसाटि माक मिया मुने कसिय्सिंतोरोम। मति निमाट पुंट कि: परमेस्वरदा राज्य मिया हेरे अवता।’
42010012	नना मिकुन चेतेहकिसुन वेहान्तोना कि, परमेस्वरदा न्यायदा दिया सदोम सहेरतोर लोकुरकुन दंड हियानुर अदेन से वने पकाय दंड मिकुन पुटार।
42010013	“हे कुराजीन अनि बेतसेदा सेहेरतोरक लोकुरक! नना मियासाटि होजीजोर अत्भुत चमकारता बुतो कितान मति निमाट आपुना गलतितुन पस्चाताप केविट। इदे अत्भुत चमकारता बुतोतुन सुर अनि सेयदा सहेरतिगा किस मनेना ते अदे बेरा लोकुरक आपुना दुक प्रकट कियानसाटि बोराना बन्डि करिस निर पोरो उदस मनेर।
42010014	अनि न्यायदा दिया सुर अनि सेयदातुन दंड हियानुर अदेन से वने पकाय दंड मिकुन पुटार।
42010015	अनि हे कपरनहुम सेहेरते मनवालोरक लोकुरक, निमाट आपुना मंदे आलिहमाट कि माक स्वरगतिगा दाकोम इंजोक, मति निमाट अडिय दाकिट जो मन्जे नरकतिगा दाकिट।
42010016	“बोरक मिया केंजांतोरक ओरक नावा वने केंजांतोरक; अनि बोरक मिकुन तुच्चा समजे मांतोरक ओरक नाकुन वने तुच्चा समजे मांतोरक; अनि बोरक नाकुन तुच्चा समजे मायोरक ओरक नावोरक लोहतोरकुन वने तुच्चा समजे मायोरक।”
42010017	अनि सत्तर चेलालोरक गिरदा आसोरिंग मलतुरक अनि येसुन वेहिला लाकतुरक, “हे प्रबु, निया पोरोयदे माक दुस्टातमातुनवने टंडतोम।”
42010018	अनि येसु चेलालोरकुन इतुर, “नना सेय्तान्तुन बिजलि लेहका पोरोडा स्वरगताल अडिय अरताल हुळतान।
42010019	नना मिकुन तेरास्कना पोरो अनि मिचोना पोरोटक कालदे गसेकिसोरिंग दाकिट अनि सेय्तानता सबोय ताकेत पोरो अदिकार हितोना; अनि बोदे चिजताल मिया जिवातुन हानी आयो आयार।
42010020	मति इदेनसे गिरदा आयमाट कि माक दुस्टातमातुन टंडांतोरोम अनि अदिकार मन्ता इंजोक, मति इदेनसे गिरदा आमट कि मिया पोरोय स्वरगतिगा कोटताल मन्ता इंजोक।”
42010021	अनि अचोन बेरा येसु पवित्र आत्माते आसुन पकाय गिरदा आतुर, अनि इतुर, “हे बाबा स्वरगतोर अनि दरतितोर प्रबु, नना निया दन्यवाद किन्तोना कि निमा इव सबोय पोल्लोनुंग ग्यानि लोकुरासे अनि समजदार लोकुरासे इव सबोय पोल्लोनुंग मकीहच इरस मतोन, अनि बोर करयोरक ओरक चवांग लेहका मंतोरक, ओरकुन निमा हिति। इंगो, हे बाबा, बाक्याकि निकुन इद सोबाय लाकत।”
42010022	अनि असा प्रबु येसु इतुर कि, “नावोर बाबाल नावा केयदे सबोय सोपे किसितोर अनि बोरे पुनोर कि मरि बोर आंदुर, मति केवल बाबो पुन्तोर। अनि बाबो बोर आंदुर इदेनवने बोरे पुनोर, मति मरि पुन्तोर, अनि मरि बाबो बोर आन्तोर इदेन प्रकट किस तोहानुर असके ओरक लोकुरक समजे मायनुर कि बाबो बोर आन्दुर।”
42010023	अनि येसु चेलालोरा हेरे वरोरे हन्जुन इतुर, “दन्य ओरक लोकुरक मंतोरक, जो इव पोल्लोनुंग निमाट केंजानतोरीट अनि हुळांतोरिट।
42010024	अनि प्रबु येसु इंतोर कि, “पकाय बविस्य वेहवालोरक अनि राजा लोकुरक हुळानसाटि विचारकीतुर कि, बोदे पोल्लोतुन निमाट हुळांतोरिट, मति ओर हुळवाप मंतोरक, अनि बोद पोल्लोतुन निमाट केंजातोरिट, मति ओर केंजवाप मंतोरक।”
42010025	अनि निमाट केंजाट, वरोर दरमाता कानुन करिहवाल नितितुर अनि येसुना परिक्सा कियान्साटि येसुन इतुर, “हे गुरु, नना अनंत जिवाता वारसन आयान्साटि बाताल कियाका?”
42010026	असके येसु ओर मानेयतुन इतुर, “परमेस्वरदा पवित्र पुस्तकतिगा बाताल कोटताल मन्ता? अनि निमा पवित्र पुस्तकतिगा कोटताल बदाम समजेमान्तोन?”
42010027	अनि ओर मानेय येसुन उत्तर हितुर, “ ‘निमा आपुना परमेस्वरदुन आपुना सबोय मंदे, अनि आपुना सबोय आत्माते अनि आपुना सबोय लावदे, अनि आपुना सबोय बुद्दिते माया कीम’, अनि ‘आपुना हेरेटोर लोकुरासंग आपुना लेहका ओरकुन माया किम।’ ”
42010028	अनि येसु ओर मानेयतुन इतुर, “निमा सच्चो उत्तर हितोन, इदाम किसोरिंग मनकि ते निकुन अनंत जिवा पुटार।”
42010029	मति ओर मानेय आपुनतुन पकाय दरमि समजे मांदुर इन्जोर, ओर मानेय येसुन असा वने पुचेमांतोर, “नावा हेरेटोर बोर आंदुर?”
42010030	असके येसु ओर मानेयतुन वेहांतोर: “वरोर मानेय यरुसलेम सेहेरताल यरिहो नाटेनिके हन्दिला आस मंदुर, असके ओंडकाह ओना हिरमुटा आसुन ओनांग कपळांग टंडतुरक, अनि बेहोस आनाहकिन पिटितुरक अनि वितितुरक।
42010031	असके इदाम आत कि अदे हरदिगाळक वरोर यहुदि परमेस्वरदोर याजक मानेय हंदीला आस मंदुर, मति ओर बेहोस आतोर मानेयतुन हुळसुन ओन हुळवाप ओना हुळुचसा लकताल हतुर।
42010032	अनि इदाम लेहका असा वरोर लेवि मानेय अदे हरदिगाळक हतुर, अनि ओर वने बेहोस आतोर मानेयतुन हुळसुन ओन हुळवाप ओर वने ओना हुळुचसा लकताल हतुर।
42010033	मति वरोर सामरि जातितोर मानेय अदे हरदिगाळक हंदीला लाकतुर, असके ओन ओर बेहोस आतोर मानेय दिसतुर। अनि ओर बेहोस आतोर मानेयतुन हुळसुन ओना पोरो जिवा नोपीचुन दया कितुर।
42010034	अनि सामरि जातितोर मानेय बेहोस आतोर मानेयना हेरे वासुन ओनांग किरकनिगा निय अनि दवायि दोहतुर, अनि आपुना गदही पोरो ओन बरसतुर अनि किरकनिगा दोवांग दोहंदुर अद लोतिगा ओतुर, अनि ओना सेवा कितुर।
42010035	अनि दुसरो दिया सामरि मानेय उन्दि दीयातांग रोजीतांग डब्बुंग पुटांतांग अचोक डब्बुंग लोन मालकान हितुर। अनि इतुर, ‘येना सेवा किसोरिंग मन्किट, अनि निकुन असा लागानुंग अव डब्बुंग नना मलस वायका असके निकुन हियाका।’
42010036	असके येसु दरमाता कानुन करियवालोरकुन इतुर कि “इदेक निमाट समजे मातिट ते वेहा अदे हरदिगाळक येरक मुवुरासक लोकुरक हतुरक ते ओंडकाह मार तिनवाल मानेयना हेरेटोर बोर आतुर?”
42010037	असके दरमाता कानुनतुन करिहवाल इतुर, “बोर बेहोस आस मन्तोर ओना पोरो दया कितुर ओर ओना हेरेटोर आतुर।” असके येसु इतुर, “हन, अनि निमावने अदामे किम।”
42010038	येसु अनि ओना चेलालोरक यरुसलेम सेहेरतिके हन्दिला आस मंदुरक, असके उन्दि नाटेनिगा अवतुरक, अनि मारता पोरोयदा उन्दि आळ येसुन आपुना लोतिके ओतु।
42010039	अनि मरियम पोरोयदा मारताना उन्दि हेलाळ मता, अद प्रबु येसुना कालक हेरे उचुन येसुनांग पोल्लोनुंग केंजिला आस मन्द।
42010040	मति मारता पोरोयदा आळ वरताहकुन जेवन बनेह किनेक पकाय तान पिसकाट वात।असके मारताल येसुना हेरे वासुन इंदाला लाकतु कि, “हे प्रबु, निकुन बाताले चिंता हिले कि नावा हेलाळ नाकुन बुतोकियाला वरायतुन हरचिता इंजोक तान निमा वेहा कि नावा मददत केवि! ”
42010041	अनि येसु तान उत्तर हितुर, “मारता हे मारता, निमा पकाय पोल्लोनांग चिंता किंतोन अनि वरयांतोन,
42010042	मति उन्दि पोल्लो जरुरि मन्ता, अनि अद सोबाता पोल्लोतुन मरियाम आचता अद पोल्लोतुन बोरे तानिगाडाल उंदिला परोर।”
42011001	अनि येसु उन्दि जागातिगा हन्जुन प्रातना कियाला आस मंदुर। अनि येसुना प्रातना कियाना मारत, असके ओना चेलालोरकनिगाडाल वरोर चेलाल येसुना हेरे हन्जुन इतुर, “हे येसु, बदाम युहनाल आपुनोर चेलालोरकुन प्रातना कियान्साटि करिहतोर अदामे माकुनवने निमा करहा।”
42011002	येसु आपुनोरक चेलालोरकुन इतुर, “निमाट प्रातना कियाकिट असके इदाम इनकीट: “ ‘हे बाबा, निया पोरोयदुन पवित्र इनिरक, अनि निया राज्य वायी।
42011003	‘मावा दिंमेटा हारिंग रोजदिया माकुन हिसोरिंग हन,
42011004	‘अनि मावा पापतुन मापि किम, बाक्याकि माकवने मावा सबोय गुना केवालोरकुन मापि किन्तोरोम, अनि माकुन परिक्साते आसुन पाप किया हेमा।’ ”
42011005	असके येसु आपुनोरक चेलालोरकुन इतुर, “मिया पेय्कि बोर मन्तोर कि ओनोर वरोर गोत्याल मन्तोर, अनि अरदो नरका निमा ओना हेरे हन्जुन ओन इन, ‘हे गोत्या, नाकुन मुंड हारिंग हिम,
42011006	बाक्याकि नावोर वरोर गोत्याल नयागा वातोर, अनि ओन तिंदिला हियान्साटि नावा लोतिगा बाराय हिलेंग।’
42011007	“अनि नियोर गोत्याल लोपाडाल इनिर कि, ‘हे गोत्या निमा नाकुन तरास हेमा। अनि इदेक मारिकेहताल मन्ता, अनि नावा चवांग नावासंग कटुलतिगा हुंचतोर इंजोक नना तेचुन निकुन हिया परोन?’
42011008	अनि येसु आपुनोरक चेलालोरकुन इतुर, ओर नियोर गोत्याल मन्तोर इनजोर तेचुन निकुन हारिंग हिया परोर आतुर, मति ओनोर गोत्याल लज्जा हरचुन तलकानुर ते ओन बोचोक हारिंग पहाजे अचोक ताहच हियानुर।
42011009	“अनि नना मिकुन वेहान्तोना कि: निमाट तलकिकिट ते मिकुन हियानुर; पळकिकीट ते निमाट कलियकिट; मारितुन कोहकिकीट ते मियासाटि तरयानुर।
42011010	बाक्याकि बोर आयि तलकांतोर ओन पुटांता; अनि बोर पळकांतोर ओर कल्यांतोर; अनि बोर मारितुन कोहकांतोर ओनासाटि तरयानुर।
42011011	“मिया पेय्कि बोर बाबाल मन्तोर जो ओनोर मरि हारि तलकांतोर ओर आपुनोर मरिन कल हियानुर बहे? अनि मिन तलकीर ते ओन मिनदा बदला तरास हियानुर बहे?
42011012	अनि ओर कोरमेंज तलकिर ते, ओन मिचो हियानुर बहे?
42011013	अनि बोदेतोर बाबो आसुनवने आपुनांग चवानुंग सोबातांग चिजक हिंतोरिट ते, मिवोर स्वरगतोर बाबाल आपुनोर तलिहकवालोरकुन पवित्र आत्मा बचोक अधिक हियानुर!”
42011014	अनि वरोर मानेयतुन बोदे दुस्टा आत्मा मुकाल बनेकिस मन्द अद आत्मातुन येसु ओनिगाडाल तंडतुर। असके ओर मुकाल मानेय वाळकिला लाकतुर, अनि सबोय लोकुरक इद हुळसुन दंगे मातुरक।
42011015	मति लोकुरकला गोहडिताल हुचुलोरक लोकुरक इतुर कि, “येसु ते बालजबुल पोरोयदा दुस्टात्मानांग मुक्याल सेय्तानता मददते दुस्टातमातुन टंडांतोर।”
42011016	दुसरो लोकुरक येसुना परिक्सा किसुन स्वरगता उन्दि चिना तलकिल लाकतुरक।
42011017	मति येसु लोकुरा मन्दुन पुतुर अनि लोकुरकुन इतुर: “बोद-बोद राज्यतिगा जगळा आन्ता, अद राज्य नास आन्ता, अनि बोद लोतिगा जगळा आनता अद लोनवने नास आन्ता।
42011018	अनि सेय्तान आपुनाये होंग कियार ते, सेय्तानता राज्य बदाम मंदार? बाक्याकि निमाट नावा बारेते इन्तोरीट कि, नना सेय्तानता मददते दुस्टातमातुन टंडांतोना, ते मिवोरक चेलालोरक बोना मददते टंडांतोरक?
42011020	मति येसु इंतोर, नना परमेस्वरदा लावदे दुस्टातमातुन टंडांतोना तो, परमेस्वरता राज्य मिया हेरे वाता।
42011021	“अनि ताकेतवाले पेहेलवान मानेय हत्यार पेय्सुन आपुना लोतुन केपांतोर असके ओना सम्पति पिस मंदार।
42011022	मति ओर ताकेतवाले पेहेलवान मानेयसे वने, होजोर ताकेतवाले पेहेलवान ओन हारेहकिसुन जिकांतोर, ते ओनाजो भरोसा हत्यार पोरो मन्द अदेन उंचुन अनि ओना सम्पतितुन लुटे किसुन लोकुरिगा तुसिंतोर।
42011023	अनि येसु इतुर, “बोर नावासंग हिलेर ओर नावा होंगते मन्तोर, अनि बोर नावासंग सेवाते लोकुरकुन परमेस्वरदा हेरे तरोर ओर परमेस्वरदा हेरेटाल लोकुरकुन लक किन्तोर।
42011024	“अनि उन्दि दुस्टातमा मानेयतिगाडाल पसयंता तो, वतिताल जगातिगा रोमान्साटि पळकसोरिंग वल्यांता अनि बेगायि कल्यो आन्ता असके इंता, ‘नना अदे आपुना लोतिगा दाका बगाडाल नना पसियान्तोना अगा।’
42011025	अनि अद लोतिगा दुस्टातमा वासुन हेयतल-उमस्तल अनि कालि मताल हुळान्ता।
42011026	असके अद दुस्टातमा आपुनासंग असावने सात दुस्टातमातुन आपुनसंग ततान्ता अनि अद लोतिगा हन्जुन उदान्तांग। अनि मंतांग ओर मानेयता मुनेटा दुकसे वने इदेकता दुक वेल्ले आन्ता।”
42011027	अनि येसु लोकुरकुन दुस्टातमाता बारेते वेहिला आस मंदुर, असके बिळतिगाडाल उन्दि आळ होजोर लेंगदे इतु, “दन्य अद आळ मन्ता जो निमा ताना पोटातिगा मतोन अनि तानिगाळाल पाल उटोन।”
42011028	अनि येसु अद आळदुन इतुर, “इंगो, मति परमेस्वरदा पोल्लोतुन केंजांतोरक अनि माने मांतोरक ओरक मानेय ओदेनसेवने दन्य मंतोरक।”
42011029	अनि लोकुरा बिळ पकाय डगि आयिला लाकतु, असके येसु इंतोर, “इद पिळितोरक लोकुरक पकायि कराब लोकुरक मंतोरक। ओरक चिनांग पळकांतोरक, मति योनान चिनातुन हरचुन दुसरो असा बोदे चिना ओरकुन हेवोर।
42011030	अनि बदाम योनान निनवे देसतोरक लोकुरकसाटि चिना आतुर, अदामे मानेयतोर मरिवने इद पिळितोरक लोकुरकसाटि आयनुर।
42011031	“अनि दक्सिन दिसाता सेबा देसता रानि न्यायदा दियाते जिवे मासुन, इद बेरातोरक लोकुरा न्यायदा दियाते दंड हियान्साटि गवाहि हियार; बाक्याकि अद रानि सुलेमानना ग्यान केंजन्साटि दरतिता पकाय लकताल वासि अनि हुळाट सुलेमानसे वने सबोयसे होजोर मानेय इगा मन्तोर, मति ओना पोल्लोतुन निमाट केंजविट। ओर मानेय नना आंदान।
42011032	“अनि निनवे देसतोरक लोकुरक न्यायदा दिया इद बेरातोरक लोकुरासंग निचुन ओरकुन दोस लावेकियानुरक; बाक्याकि निनवे देसतोरक लोकुरकुन योनाल परमेस्वरदा पोल्लोदुन वेहतुर, अनि ओरक केंचुन आपुना पापता पस्चाताप कितुरक, अनि हुळाट योनासे वने सबोयसे होजोर मानेय इगा मन्तोर, मति ओना पोल्लोतुन निमाट केंजविट। ओर मानेय नना आंदान।
42011033	“बोरे मानेय टिवरि पेय्टे किसुन कटुल अडिय या अळका अडिय इरोरक, मति कोपेलातिगा इरांतोर कि लोपा वायवालोरकु वेळचि आयि।
42011034	निया मेंदुलता टिवरि निया कोंडांग आंदुग। इंजोक नियांग कोंडांग सोबाय मंतांग तो, निया सबोय मेंदुल वेळचि मन्ता। मति नियांग कोंडांग कराब मन्तांग ते निया सबोय मेंदुल आंदार मन्ता।
42011035	इंजोक निमाट इदेक सावाद मन्ट, अनि इदेक जो वेळचि निमा़ते मन्ता अदेन आंदार आयिला हेमाट।
42011036	अनि निया मेंदुलतिगा वेळचि मन्ता ते मेंदुलता बोदवने कोंटाते आंदार वायो आयार। अनि ओन्दि टिवरिता वेळचि निया पोरो अरना लेहका निया सबोयि मेन्दुल वेळिचिते निन्दार।”
42011037	अनि येसु वळकिला आस मंदुर, असके वरोर परीसि मानेय येसुन कय जोळेकितुर कि, ओना लोतिगा जेवेकिम इंजोक। असके येसु ओर परीसिना लोतिगा हन्जुन लोपा जेवेकियान्साटि उदितुर।
42011038	अनि परीसि मानेय येसुन हुळसुन दंगे मातुर, बाक्याकि येसु एर तुंगवाय जेवेकियान्साटि उदितुर इंजोक।
42011039	अनि येसु परीसि मानेयतुन इतुर, “हे परीसि मानेय निमा ते वाटिनुंग अनि बटकिनुंग पोरोह-पोरोह ते मान्‍जे किन्तोरिट, मति निया मंदा लोपा पकायि लालच अनि कराब पोल्लोंग निन्दितांग।
42011040	हे मंदबुद्दि लोकुरक! परमेस्वर ते लोपाडा बागतुन बनेकितोर, ओर बाहरोटा बागतुन वने बने कितोर।
42011041	मति इंगो, निमाट आपुनांग कयदे बाताल बाताल मन्ता अदेन दान कियाकिट ते मियांग सबोय चिजक मियासाटि सुद्द आयनुंग।
42011042	“हे परीसि लोकुरक मिया पोरो हाय! निमाट सबोय चिजकनांग दसवा भाग परमेस्वरदुन हिंतोरिट, मति न्यायदुन अनि परमेस्वरदा मायातुन हरचिंतोरिट। अनि दसवा हिमट अनि परमेस्वरतुन माया किस दुसरो लोकुरकुन न्यायते व्यवहार किमट।
42011043	“हे परीसि लोकुरक मिया पोरो हाय, निमाट समाज मन्डलितिगा मुक्या मुक्या गदिंगा अनि हाटकनिगा कय जोळेह कियहाना हुळांतोरिट।
42011044	“हाय मिया पोरो, बाक्याकि निमाट अव चुना उसतांग पांडरिह बिचगुडिना लेहका मन्तोरिट, अवेना पोरो ताकंतोरक, मति ओर पुनोरक अवेना लोपा बचोक दयिंगता इन्जोक।”
42011045	असके वरोर पवित्र पुस्तकतुन वाचेकिसुन करिवाल मानेय येसुन इतुर, “हे गुरु, इव इदाम पोल्लोंग वेहचुन निमा मावा निंदा किंतोन।”
42011046	अनि येसु इतुर, “पवित्र पुस्तकतुन वाचेकिसुन करिहवाल लोकुरक हाय मिया पोरो वने, निमाट कटिन पोल्लोंग अनि आग्यानुंग मानेयकुन वेहांतोरिट मति अदेन कियाना पकाय कटिन मन्ता। मति निमाट अव आग्यानुंग अनि पोल्लोनुंग आपुन मानेमायानसाटि ओरकुन मदत केविट।
42011047	“हाय मिया पोरो, मुनेटोरक बविस्या वेहवालोरकुन मिवोरक दादि बाबोलोरक होवकतुरक। अनि निमाट इद बविस्या वेहवालोरकुनसाटि बिचगुडिंग बनेकि़तुरक।
42011048	अनि निमाट गोवहा मन्तोरिट अनि निमाट आपुनोरक बाबो दादिलासंग अदेन सम्मत कींतोरिट; बाक्याकि मिवोरक बाबो दादिलोरक ओरकुन होवकतुरक अनि निमाट ओरांग बिचगुडिंग बनेकिंतोरिट।
42011049	इंजोक परमेस्वर आपुना ग्यानते मुनेटाले वेहतोर, ‘नना बविस्या वेहवालोरकुन अनि परमेस्वरना पोल्लोतुन वेहान्साटि मुक्या लोकुरकुन आचतोरक ओरक प्रेरितकुन ओरा हेरे लोहका अनि ओरक हुचुलोरकुन होवकानुरक अनि हुचुलोरकुन सत्ते कियानुरक।’
42011050	बाक्याकि इद दुनियाता सुरुवताल बोचोलोरक बविस्या वेहवालोरकुन होवक्सुन नतुर तुहातोरक ओर सबोय लोकुरा लेहका इद पिळितोरक लोकुरासे हिसाब येतानुर,
42011051	अनि नना मिकुन चेतेकिसुन वेहान्तोना कि, हाबिलना हत्याताल ते परमेस्वरदा वेदि अनि प्रातना लोता नडुम ओरक हत्याकिसुन नतुर तुहातोरक जकरयाना हत्याताल वने इद बेरातोरक लोकुरासे येतानुर।
42011052	“हाय मिकुन जो पवित्र पुस्तकतुन वाचेकिसुन करिवालोरक, मिकुन पकायि हजोर डन्ड पुटार बाक्याकि निमाट आपुना परमेस्वरिन पुनविट अनि दुसरो लोकुरकुन परेमस्वरिन समजेमायानसाटि परवांगि हेविट इद उन्दि लोता कुन्जि निमाट हरचताप लेहका मन्ता।, निमाट आपुना ओद लोतिगा हनविट, अनि निमाट दुसरोनवने ओद लोतगा होळियला हेविट।”
42011053	अनि येसु अगाडाल पसियतुर, असके सास्त्रि अनि परीसिलोकुरक येसुना परके हन्दिला लाकतुरक अनि पकायि प्रश्न पुचेमास ओन चेळेकियाला लाकतुर कि येसु असावने पकाय पोल्लोंग वेहिर,
42011054	अनि येसुना पोरो दोस लावे कियान्साटि हुळिला आस मंदुर कि येसुना तोडिताल बोदे गलति पोल्लोतुन पेयान्साटि।
42012001	अनि अचोन बेरा, हजारों लोकुरा पकाय बिळ लाकतु, अनि इदाम आतकि येसुन हुळान्साटि लोकुरक दुरस-दुरसुन ओरक एकामेका पोरोडाल वायिला लाकतुरक; असके येसु सबोयसे मुने आपुनोरक चेलालोरकुन इंदा लाकतुर, “परीसिलोकुरा कपटि पोल्लोंन से चोवकोस मन्ट, बाक्याकि ओरांग पोल्लोंग हारिनुंग बोगलिहाना सोडा लेहका मंतोरक।
42012002	अनि बोव पोल्लोनुंग मकिचुन इनतोरक अव पोल्लोंग दिसानुंग, अनि बोव पोल्लोंग मकीहच इरतोरक अव पोल्लोनुंग वने पुंदानुरक।
42012003	अनि बोव पोल्लोनुंग आंदरतिगा केंजहानुरक, अनि बोव पोल्लोनुंग पुसकिने वेहांतोरिट, अव पोल्लोनुंग सबोय लोकुरा मुने वेहानुर।
42012004	अनि येसु इंतोर कि, “नना मिकुन नावोर गोत्याह इन्तोना कि, बोरलोकुरक मेंदुलतुन गात किन्तोरक अनि इदेनासिवा असा बाताले किया परोरक ओरकुन वरियमाट।
42012005	अनि नना मिकुन चेतेकिसुन वेहान्तोना कि निमाट परमेस्वरदुन वरयाट: बाक्याकि ओर गातकिसुन नरकतिगा वाटसियाना अदिकार मन्ता, इद करोय आंद, नना असा मिकुन वेहान्तोना कि निमाट परमेस्वरदुन वरयाट।
42012006	अनि बदाम रंड पेय्साने सेयुंग कोळका पिटेंग लोकुरकुन पुटांतांग, मति परमेस्वर अदेना पेय्कि उन्दिवने मरंगो।
42012007	अनि मिया तलातांग कलक वने लकतांग मंतांग। इंजोक निमाट वरियमाट, पकाय कोळका पिटेन से वने मिया होजोर किमोत मन्ता।
42012008	अनि येसु लोकुरकुन इंतोर, “बोर आयि नाकुन मानेयकना मुने मानेमायनुर, ओन नना वने स्वरगदुतकना मुने मानेमायका।
42012009	मति बोर नाकुन मानेयकना मुने माने मायोर आयनुर ओन परमेस्वरदा स्वरगदुतकना मुने मानेमायो आयका।
42012010	अनि बोर आयि नना मानेयदा मरिना होंगते बोदे पोल्लो इंदानुर ओना गुना मापि कियानुर, मति बोर आयि पवित्र आत्माता निंदा कियानुर, ओना गुना मापि पुटपरो।”
42012011	अनि येसु इंतोर, “मिकुन नावा वजेसे समाज मन्डलितिगा अनि मुक्या मानेयकना मुने अनि अदिकारक लोकुरा मुने ओयनुरक, अद बेरा निमाट बोदे पोल्लोता चिन्ता केमाट कि नना बदाम वळकिका अनि बदाम जवाब हियाका इंजोक।
42012012	बाक्याकि परमेस्वरदा पवित्र आत्मा अदेबेराते मिकुन करहानुर कि, बाताल वळकाना मन्ता अद पोल्लोतुन।”
42012013	अनि बिळतिगाडाल वरोर मानेय येसुन इतुर, “हे गुरु, नावोर होजोर दादान वेहाकि, बाबाना सम्पतितुन नावासंग तुसीर इंजोक।”
42012014	अनि येसु ओर मानेयतुन इतुर, “हे मानेय, निकुन बोर वेहतुर कि नना मिया न्याय केवाल अनि तुसवाल आंदान इंजोक?”
42012015	अनि येसु लोकुरकुन इतुर, “निमाट चोवकोस मन्ट! सबोय प्रकारतांग लालच कियाना से आपुनतुन पिसहाट; बाक्याकि बोनाय जिवनता आदार सम्पति कमेहकियाना हिले।”
42012016	अनि येसु लोकुरकुन उन्दि पिटो वेहतुर: “बोरे दनि मानेयता डंडतिगा पकाय वंजिंग पंडतुंग।
42012017	असके ओर दनि मानेय आपुना मंदे आल्हिला लाकतुर, ‘इदेक नना बदाम कियाका? बाक्याकि वंजिंग नावागा इरान्साटि जागा हिले, इदेक नावांग वंजिनुंग बगा इरका।’
42012018	“असके दनि मानेय इतुर, ‘नना इदाम किन्तोना कि नावांग वंजिंग इराना लोहकुन अरिचुन अदेन होजोर बनेकियाकान, अनि अगा नना सबोय पंडतांग वंजिनुंग अनि सम्पतितु इरका।
42012019	अनि नना आपुनतुन इंका कि, “जिवा नियागा पकाय वरसांगसाटि पकाय दनसम्पति इरतोना; मजा किम तिन-उन अनि सोबाय मन।” ’
42012020	“मति परमेस्वर दनिमानेयतुन इतु, ‘हे मुरकाल मानेय! इदे नरका निया जिवातुन नना ओयका; असके इद जो निमा दनसम्पतितुन डगि कितोन अद बोना आयार?’
42012021	“अनि इदामे ओर मानेय आंदुर जो, आपुनासाटि दनसम्पति डगि किन्तोर, मति ओर परमेस्वरदा मुने दनि हिलेर।”
42012022	अनि येसु आपुनोर चेलालोरकुन इतुर, “इंजोक मिकुन नना वेहान्तोना कि, निमाट आपुना जिवाता बारेते आल्हिमाट कि माक बातांग तिंकोम; अनि आपुना मेंदुलसाटि आल्हिमाट कि, माक बातांग करकोम इंजोक।
42012023	बाक्याकि तिंदाना से वने जिवा होजोर मन्ता, अनि कपळांग से वने होजोर मेंदुल मन्ता।
42012024	अनि कवरानिके हुळाट: अव बसकेन वितोंग अनि बसकेय कोयोंग, अनि अवेकुन चारो इरान्साटि लोन हिले, मति परमेस्वर कावराकुन पालेकिंतोर, अनि कावरांग से मिक हजोर मन्ता।
42012025	अनि मिया पेय्कि बोर मानेय मन्तोर जो, आल्हिचुन आपुना वरसानुंग हुडुक गेला बोरसिला परान्तोर?
42012026	अनि निमाट सबोयसे हुडला बुतोतुन वने कियापरविट अनि असा दुसरो पोल्लोंगसाटि बाक्या आल्हांतोरिट?
42012027	“अनि केळातांग पुंगाहकुन हुळाट कि, अव बदाम बरसतांग: अव बाताले बुतो केवोंग अनि आपुनसाटि कपडांगवने बनेहकेवोंग; मति मिकुन नना वेहान्तोना कि, सुलेमान राजानिगा सबोय प्रकारता पकाय दनसम्पति मता, मति ओर वने बसकेय केळातांग पुंगाहकुन लेहका सिंगार केवोर आस मंदुर।
42012028	अनि परमेस्वर दिपा पलातिगा रोंडातुन मोळिहतोर, अद रोंडा नेंड मन्ता नाळि किस्तिगा अचियानुर, इदाम लेहका दिपा पलातिगा रोंडातुन मोळिहतुर ते हे अरदो विस्वास केवालोरक लोकुरक मिकुन परमेस्वर अदेन से वने बचोन सोबातांग कपळांग करहोर आयनुर?
42012029	अनि निमाट इव पोल्लोनुंग पळकसोरिंग मन्माट कि, माक बातांग तिंकोम अनि बातांग उंकोम इंजोक मिया मंदे इदाम चिन्ता केमाट।
42012030	बाक्याकि दुनियातोरक सबोय लोकुरक इव पोल्लोनांग चिजकुन पळकसोरिंग मन्तोर: अनि मिवोर स्वरगतोर बाबाल पुन्तोर कि, इव सबोय चिजकना मिकुन जरुरत मन्ता इंजोक।
42012031	मति परमेस्वरदा राज्यतुन मियागा मंदन्साटि, मुने ओनांग पोल्लोता वचनिनुंग पळकाट ते इव सबोयक चिजक मिकुन पुटानुंग।
42012032	“हे परमेस्वरदोरक अलगो कितोरक विस्वासि लोकुरक, निमाट हुचुलोरे मन्तोरिट मति वरियमाट, बाक्याकि मिवोर स्वरगतोर बाबाल मिया पोरो गिरिदा मन्तोर कि, मिकुन स्वरगता राज्य हियाका इंजोक।
42012033	अनि निमाट आपुना दनसम्पतितुन मोमसुन दान किसिम्ट। अनि मियासाटि इदाम पिसवि बनेकिमट कि, अद बसकेन जुनाल आयो आयार अदाम, मन्जे स्वरगतिगा दनसम्पति डगिकिमट, अद बसकेय मारो आयार अनि अद दनसम्पतिता हेरे बोरे कलेरक हनोरक आयनुरक अनि पुळियक वने तिनोंग आयनुंग।
42012034	बाक्याकि बगा मिया दनसम्पति मन्ता अगा मिया मनवने लागक्स मंदार।
42012035	“परमेस्वरना सेवाकियानसाटि तयार मनट अनि ओर वापस वायनुर इन्जोक हर हुळुसुन केपसोरिन मनट,
42012036	अनि निमाट ओर मानेयता लेहका बनेमामट जो आपुना मालकान पोसोक हुळसोरिंग मन्तोर कि, ओनोर मालकाल मरमिनाल बसके वायनुर अनि ओर वासुन मारितुन कोहकानुर, असके सान्डे हन्जुन आपुना मालकान्साटि मारितुन तरयानुर।
42012037	अनि आपुनोर मालकाल वायनुर इनजोर सबोयि तयारि किस मालकाल वायाना हर हुळसोर मन्तोरक ओरक दास दन्य मंतोरक। नना मिकुन चेतेकिसुन वेहान्तोना कि, मालकाल आपुना तयारि किसुन ओरकुन तिंदान्साटि उपहानुर अनि ओरा सेवा कियानुर।
42012038	अनि मालकाल अरदो नरका आयो ते कोरक ऊसाना पहराते वासुन, आपुनोर दासतुन चेता कल्यांतोर ओर दास दन्य मन्तोर।
42012039	मति उन्दि पोल्लोतुन पुंटकि लोतोर मालकाल पुंजमनेर कि, नेड बोचोन बेरा कलेर वायनुर इंजोक, ते ओर चेता मन्जुन केपेर अनि आपुना लोतिगा कलिला हेवोर आयेर।
42012040	अनि निमाट वने चोवकोस मन्ट; बाक्याकि निमाट बोदबेरा आल्हिविट आयकिट, अचोन बेरा नना मानेयतोर मरि वायका।”
42012041	असके पतरास येसुन इतुर, “हे प्रबु, इव जो पीटोंग माकुन वेहांतोन या सबोय लोकुरकुन वेहांतोन?”
42012042	अनि येसु पतरासिन इतुर कि, “बोर मन्तोर जो विस्वासयोग्य अनि बुद्दिमान मानेय, ओन मालकाल सबोय नोवकोरा पोरो मुक्याल बनेकेविर कि, ओरकुन बरोबर बेराते तिंदा-उंडा हेविर।
42012043	अनि दन्य ओर दास मन्तोर जो, ओनोर मालकाल वासुन इदामे सोबायि काम किसोरिंग कलयिर।
42012044	अनि येसु इंतोर, मिकुन नना चेतेकिसुन वेहान्तोना कि, मालकाल आपुना विस्वासयोग्य दासतुन आपुना सबोय दनसम्पति पोरो अदिकारि बनेहकियानुर।
42012045	मति विस्वासयोग्य दास इदाम आल्हिर कि, ‘नावोर मालकान वायान्साटि बेरा आयार इंजोक,’ ओर आपुनोर मालकाना नोवकोरकुन अनि दास्क दासिकुन हहाना-पिटहाना कितुर, अनि ओर विस्वासयोग्य दास तिन्वाल-उन्वाल अनि जगळा केवाल आतुर।
42012046	अनि ओर दास आपुनोर मालकान केपोर आसोरिंग मंदानुर, अचोन बेरा ओनोर मालकाल वायनुर, अनि ओनोर दास पुनोर आयनुर। असके मालकाल ओर दासतुन पकाय दंड हियानुर, अनि ओन विस्वासघाति लोकुरासंग किसियानुर।
42012047	“अनि ओर दास जो आपुनोर मालकाना इच्चातुन पुन्तोर मति मालकाना इच्चा अनुसार ताकोर आन्तोर, ओर पकाय मार तिंदानुर।
42012048	मति बोर मालकना इच्चा पुनोर अनि ओर हुळिला गलति किन्तोर। ओर कमि मारतिंदानुर। इंजोक बोन पकाय हितोर ओना से पकाय तलकानुर, अनि बोन पकाय सोपेकिसितोर, ओना से पकाय येतानुर।
42012049	अनि येसु इतुर, “नना दरतितिगा किस लावे कियाला वातोना नावा इच्चा मन्ता कि ओद इदेक पोतिसोर मनवार।
42012050	नाकुन ते उन्दि बपतिसमा येताना मन्ता अनि जो वनाह नावा बतिसमा आयो अचोवनाह नना बचोन व्यथा ते मन्का!
42012051	अनि निमाट बाताल समजेमायिला आतोरिट कि, नना दरतितिगा मिले कियान्साटि वातोना बहे? नना मिकुन वेहान्तोना कि, आयो, मति अलगो कियान्साटि वातोना।
42012052	बाक्याकि इदेक वरि उन्दि लोतिगा सेयुंग लोकुरक मंतोरक, मति इदेक वरवरोना होंग मन्दानुरक, मुवुरक इवुर लोकुरासंग अनि इवुर मुवुर लोकुरासंग होंग मन्दानुरक।
42012053	अनि बाबो मरिन से होंग मंदानुर, अनि मरि बाबोन से होंग मन्दानुरक; अवहारि मियहारिसंग होंग मंदार, अनि मियहारि अवहारिंसंग होंग मंदार, अनि कोळयाहारि पोयहारिंसंग होंग मंदार, अनि पोयहारि कोळयाहारिसंग होंग मंदार।”
42012054	अनि येसु बिळतोरक लोकुरकुन इतुर: “निमाट आबारतुन पकचिम दिसातिकेडाल तेदांता तान हुळसुन सान्डे इन्तोरीट कि, इदेक पिरवायार अनि अदामे आन्ता।
42012055	अनि दक्सिन दिसातिकेडाल वाळिय वायानातुन हुळसुन निमाट इन्तोरीट कि, ‘इदेक गरमि आयार’ अनि अदामे आन्ता।
42012056	हे कपटि लोकुरक! निमाट ते दरति अनि आबारतांग रुप-रंगता बेदतुन पुंदा परांतोरिट। मति इद पिळिता रुप-रंगता बेदतुन बाक्या पुंदा परविट?
42012057	“अनि निमाट आपुहे सच्चो पोल्लोता निरनेय बाक्या केविट कि,बोद पोल्लो बरोबर आंद इंजोक?
42012058	अनि निमा आपुना विरोदिनासंग सच्चो पोल्लोता निरनेय कियान्साटि मुक्याह मानेयना हेरे हन्दिला आतोरिट तो, निमाट हरदिगाय अद पोल्लोतुन अगाय मिटे कियाना किमट, अनि इदाम आयमा कि, ओर निकुन न्याय केवाल मुक्याह मानेयना हेरे पिळिंगसोरिंग ओयिर अनि मुक्याह न्यायि निकुन पुलिसकना केयदे सोपे केविर अनि पुलिस लोकुरक निकुन जेहेलतिगा केहचिविर।
42012059	अनि नना मिकुन चेतेकिसुन इन्तोना कि, बोचोन-वरि ओना सबोय गुनातुन निहचिवि आयकि अद-वरि निमा जेहेलताल चुटेमायवि आयकि।”
42013001	अनि होकेडोरक लोकुरक येसुनासंग गलिल देसतिगा मनवालोरक लोकुरा बारेते वडकिला आस मंदुरक कि गलिल देसतोर लोकुरक येरुसलेमता प्रातना लोतिगा परमेस्वरसाटि बलि हियाला आस मंदुरक। अद बेरा रोम देसतोर अदिकारि पिलातुस आपुनोरक सेय्निक लोकुरा केयदे ओरक सबोय लोकुरकुन होवकतुर।
42013002	अनि इव पोल्लोनुंग केंचुन येसु लोकुरकुन इतुर, “निमाट बांग पुन्तोरिट कि गलिल देसतोरक सबोय लोकुरक पकाय पापकिस मन्दुरक बहे?”, “इंजोक ओरा पोरो इदाम तकलिब अनि दुक वातु बहे?”
42013003	अनि येसु इतुर, “नना मिकुन चेतेकिन्तोना कि, आयो! मति निमाट आपुना पापतुन पस्तेमायवेक बदाम पिलातुस गलिल लोकुरा पोरो कितुर, अदामे निमाट वने नास आयकिट।
42013004	अनि येरुसलेम प्रदेसता बाहरो सिलोह पोरोयदा जागातिगा, उन्दि महाल लेहका मताल गुम्मट अटरा लोकुरा पोरो अरत अनि दबे मासुन हातुरक, येरक अद प्रदेसतिगा पकाय पापि लोकुरक मन्दुरक बहे?
42013005	नना मिकुन वेहान्तोना कि, आयो! ओरक पकायि पापि हिलेर आसि। मति निमाट आपुना पापतुन पस्चेमायवेक बदाम अटरा लोकुरा नास आत अदाम लेहका मियावने नास आयार।”
42013006	अनि येसु ओरकुन उन्दि पिटो वेहतुर: “वरोर मानेयना अंगुरता बगिचातिगा अगा उन्दि अंजिर पोरोयदा मरा मंदु। अनि बगिचातोर मालकाल अद अंजिरता मरातिगा कायांग पळकांसाटि वातुर, मति अद मरातिगा कायांग कल्योर आतुर।
42013007	असके मालकाल बगिचातुन केपवाल नोवकोरिन इतुर, ‘केंजा निमा, नना मुंड वरसानाल इद मरातिगा कायांग हुळान्साटि वांतोना, मति नना इद अंजिरता मरातिगा कायांग कल्योन इंजोक इदेक इद मरातुन कदया! बाक्याकि इद मरा दरतितुन रोकेकिस इरस मन्मा कि।’
42013008	अनि बगिचातुन केपवाल नोवकोर आपुना मालकान इतुर, “ ‘हे मालिक, अद मरातुन इयेंड असा मंदिल हिम, नना अद मराता हिरमुटा काचुन कातु एर दोस्का।
42013009	अनि उन्दि वर्षा पजा कायांग हादानुंग ते बेस आयो ते इद मरातुन कदिस वाटका।’ ”
42013010	अनि सब्ददिया येसु उन्दि समाज मन्डलितिगा परमेस्वरदा राज्यता पोल्लोतुन वेहिला आस मंदुर,
42013011	अगा उन्दि आळ मता, अदेन अटरा वरसानाल उन्दि दुस्टातमा पेय्समंद, अद आळ मुरगाल आसमंदु मति सरको आयपरो आत।
42013012	अनि येसु मुरगाल आळदुन हुळसुन, आपुना हेरे केयसुन इतुर, “हे बायि निमा आपुना बिमारिताल सुदरे आतोन।”
42013013	अनि येसु अद आळदा पोरो केय इरतुर, अचोन अद आळ सान्डे सरको आतु, अनि परमेस्वरदा महिमा किया लाकतु।
42013014	अनि येसु सब्ददिया मुरगाल आळदुन सुदरे कितुर, इंजोक समाज मंडलितोरक मुक्या मानेय होंगदे आसुन लोकुरकुन इंदा लाकतुर, “सारुंग दियांग मंतांग, अव दियाने बुतोकियाना अनि अवे दियाने वासुन सुदरे केविर, मति सब्ददिया सुदरेमायानसाटि वायमाट।”
42013015	अनि येसु केंचुन इतुर, “हे कपटि लोकुरक! बांग निमाट सब्ददिया आपुनांग कोंदानुंग-बुळगाकुन गुटातिगाडाल लेहचुन एर उहान्साटि ओयविट बहे?
42013016	अनि इद आळदुन सुदरे कियाना बेस हिले आसि, इद आळ वने ते अब्राहमना वंसता पेडि आंदु, इदेन सेय्तान अटरा वरसानाल दोहचुन इरस मंदु, अनि सब्ददिया इदेन सेय्तानता दोहतालतिगाडाल सुदरे कियाना बेस हिले आसि बहे?”
42013017	अनि येसु इदाम इता बरोबर ओनोर सबोय विरोदि लोकुरक लज्जा आतुरक, असके सबोय बिळदोरक लोकुरक येसुना महिमाता चमत्कारदुन हुळसुन पकाय गिरदा आतुरक।
42013018	असके असा वने येसु इतुर, “परमेस्वरदा राज्य, बोना लेहका मन्ता? अनि नना परमेस्वरदा राज्यता बारेते, बोद पिटो इरसुन वेहका?
42013019	अनि अद उन्दि रायिता पळे लेहका मन्ता, अद पळेतुन बोरे मानेय ओसुन आपुना आवाटिगा विचितुर। अनि अद पळे मोळिय्सुन उन्दि होजोर मरा आतु, असके आबारतांग पिटेंग अद मरातांग कांदानिगा वासुन उदिला लाकतुग।”
42013020	अनि असा वने येसु लोकुरकुन इतुर, “नना परमेस्वदा राज्यता बारेते, बोद पिटो इरसुन वेहका?
42013021	अनि उन्दि तिंदाना सोडा लेहका चिज मन्ता, अद चिजतुन उन्दि आळ ओसुन मुंड सेर पिंडीतिगा मिलेकिसीतु, अद सबोयि पिंडी वले आसोरिंग पकाय बोगिलत। स्वरगराज्य वने इदामे मन्ता।”
42013022	अनि येसु सबोय सेहेरतिगडाल अनि नाटनाटेनिगडाल हन्जुन, परमेस्वरदा पोल्लोतुन वेहचोरिंग येरुसलेम सहरतिके हन्दिला आस मंदुर।
42013023	असके वरोर मानेय येसुन पुचे मातुर, “हे प्रबु, निमा वेहा कि, मुक्ति कलियवालोरक कमि लोकुरक मंतोरक बहे?”
42013024	अनि येसु ओन इतुर, “हुडला कवाळतिगडाल हन्दाना कोसिस किमट, बाक्याकि नना मिकुन वेहान्तोना कि, पकाय लोकुरक अद हरितिगडाल हन्दाना कियानुरक, मति हंदा परोरक आयनुरक।
42013025	अनि लोतोर मालकाल तेचुन मारि केहच मंदानुर, अनि निमाट बाहरो निचुन मारितुन टकटक कोहकसोरिंग इंकीट, ‘हे प्रबु, मावासाटि मारितुन तरया; मति ओर लोपाडाल इंदानुर, ‘नना निकुन पुनोन कि, निमाट बगाडोर आंदि ते?’
42013026	“असके निमाट इंकीट कि, ‘हे प्रबु, माक निया मुने तितोम-उटोम कितोम। अनि निमा मावांग हाटुमतिगा परमेस्वरदा पोल्लोतुन वेहति।’
42013027	“मति मालकाल इंदानुर, ‘नना मियासे इन्तोना कि, मिकुन नना पुनोन,निमाट बागाळोरक आंदिट ते। हे पाप केवालोरक लोकुरक निमाट सबोय लोकुरक नावा हेरेटाल लक हन्ट!’
42013028	“अनि मिकुन्साटि इदाम जागा मन्ता कि, अगा किल्लाना अनि पल्क कडरेकिसोरिंग मंदाना मन्ता; अनि निमाट अब्राहम, इसहाक, याकुब अनि सबोय बविस्या वेहवालोरक परमेस्वरदा राज्यतिगा उदितोरक हुळकिट, मति निमाट आपुहकुन बाहरो पसिहताल हुळकिट।
42013029	अनि पूरवतिकेडाल, पकचिमतिकेडाल, उत्तरतिकेडाल अनि दकसिनतिकेडाल नालगोंस बासानाल लोकुरक वासुन परमेस्वरदा राज्यता जेवन ते मिले मायनुरक।
42013030	अनि केंजाट, परके मंतोरक ओरक मुने आयनुरक, अनि मुने मंतोरक ओर परके आयनुरक।”
42013031	अनि येसु लोकुरकुन वेहिला आस मंदुर अचोन बेरा परीसि लोकुरक येसुना हेरे वासुन इतुरक, “हे येसु निमा इगडाल पसियसुन हन, बाक्याकि हेरोदेस राजाल निकुन होवकानासाटि हुळांतोर।”
42013032	अनि येसु परीसि लोकुरकुन इतुर, “हन्जुन ओर हुंडराल लेहका ओरस्कांतोर ओन इंट कि, ‘हुळा नना नेंड अनि नाळि दुस्टातमातुन टंडांतोना अनि। बिमार लोकुरकुन सुदरे किन्तोना, अनि मुंड दियांने नावा बुतोतुन पुरा कियाकान।’
42013033	मति नाकुन नेंड अनि नाळि अनि मनेदियाताल ताकाना जरुरि मन्ता, बाक्यकि इदाम आयपरो कि, बोरे बविस्या वेहवाल मानेयतुन येरुसलेमता बाहरो होवकोरे!
42013034	“हे येरुसलेमतोरक लोकुरक, हे येरुसलेमतोरक लोकुरक, निमाट जो बविस्या वेहवालोरकुन होवकांतोरिट अनि मियाहेरे परमेस्वर लोहतोर मानेयकुन कलकने पिटिहच-पिटिहच होवकांतोरिट। बोचोक बेरांग नना इच्चा कितान कि, बदाम तलुळ आपुनांग पिलानुंग आपुना मारेक अडिय डगि किन्ता, अदामे ननावने मिकुन डगि कियाना इच्चा कितान मति मिया इदाम इच्चा हिले!
42013035	हुळाट, इदेक परमेस्वर मिया लोतुन अनि मिकुन हरचुन हंदीला आतोर। अनि नना मिकुन वेहान्तोना; ‘दन्य ओर मानेय मन्तोर जो प्रबुना पोरोयदे वांतोर’, अद ओरि निमाट नाकुन असा हुळविट आयकिट।’ ”
42014001	असके येसु सब्त दिया परीसि लोकुरा वरोर मुक्याना लोतिगा हारिंग तिन्दिला हतुर, अनि परीसिलोकुरक येसुना पोरो दोस लावे कियन्साटि टेके मास मंदुरक।
42014002	अनि अगा वरोर मानेय येसुना मुने मन्तोर, ओन जलन्दर इन्दाना उन्दि बिमारि मता।
42014003	अनि येसु ओरक पवित्र पुस्तकता बारेते करियवालोरकुन अनि परीसि लोकुरकुन इतुर, “बांग सब्ददिया सुदरे कियाना बेस मन्ता कि हिले?”
42014004	मति ओरक कमेट मंतोरक। असके येसु बिमार मानेयतुन इटसुन सुदरे कितुर, अनि हन्दिला हितुर।
42014005	अनि येसु परीसि लोकुरकुन इतुर, “मियागाडाल बोर मानेय इदाम मन्तोर जो ओना मरि आयो ते ओना बोदे बुळगाल सब्द दिया चुवातिगा अरि, अनि ओर मालकाल आपुना कोंदा आयो ते बुळगालतुन चुवा लोपाडा टंडान्साटि सब्द दिया सान्डे हन्जुन टंडोर आयनुर बहे?”
42014006	मति येसु वेहतुर अव पोल्लोना बारेते ओरक पवित्र पुस्तकता बारेते करिवालोरक अनि परीसि लोकुरक बाताले उत्तर हिया परोरक आतुरक।
42014007	अनि येसु हुळतुर कि वरताह लोकुरक बदाम हजो-हजोर जागानुंग आचांतोरक इंजोक, येसु ओरकुन उन्दि पिटो वेहतुर:
42014008	“अनि मिकुन मरमिनिगा केयानुरक ते होजो जागानिगा हन्जुन उदमाट, बाक्याकि निया से वने बोरे होजोर मानेयतुन केयस मंदानुर।
42014009	अनि निकुन अनि होजोर मानेयतुन आपुनांग मरमिनिगा केयस मतोर ओर मरमिंगवाले वासुन निकुन इनिर कि, ‘हे दादा, येन उदिला जागा हिम।’ अनि निकुन लज्जा आसुन अडिय नेलितिगा उदिला लागर।
42014010	अनि निकुन मरमिनिगा केयानुर ते निमा अडिय नेलितिगा उदकि, अदाम कियाकि ते निकुन मरमिनिगा केयवाल मानेय निया हेरे वासुन इनिर कि, ‘हे गोत्या मुने हन्जुन उदा’; अनि नियासंग उदितोरक लोकुरा मुने निया मानमरयादा मंदार।
42014011	अनि बोर-आयि आपुनतुन होजोर बनेकियानुर, ओन हुडलोर बनेहकियानुर; अनि बोर-आयि आपुनतुन हुडलोर बनेकियानुर, ओन होजोर बनेहकियानुर।”
42014012	अनि येसु नेवता हेवालोरकुन वेहतुर, “अनि निमा जेवेकियान्साटि मेयदेना आयो ते नरका केयकि ते निवोरक गोत्याह, बायिरक अनि सगालोरक अनि हेरेगुरेटोर दनवान लोकुरकुन केयमा। अनि ओरकुन केयकि ते ओरक वने निकुन केयानुर, असके निया बदला आयार।
42014013	अनि निमा जेवेकियान्साटि लोकुरकुन केयकि ते गरिब लोकुरकुन अनि लेंगळाह अंदळाकुन केया।
42014014	असके निमा दन्य मानेय आयकि, बाक्याकि ओरिगा निकुन बदला हियान्साटि बाराय हिलेंग अनि दरमि मानेय जिवे मायनुरक, अद दिया निकुन जो इदेक निमा गरिब, लेंगळाह, अंदळाह लोकुरकुन तिहतोन ताना बदला परमेस्वर हियानुर।”
42014015	अनि येसुनासंग जेवेकियान्साटि उच मन्तोर, ओरागडाल वरोर मानेय येसुनांग पोल्लोनुंग केंचुन येसुन इतुर, “दन्य ओर मानेय मन्तोर जो परमेस्वरना पंगततिगा उचुन जेवेकियानुर।”
42014016	अनि येसु ओरक मानेयकुन इतुर, “बोरे मानेय होजोर जेवन हितुर, अनि पकाय लोकुरकुन केयतुर।
42014017	अनि जेवन बनेमात असके जेवेकियान्साटि केयतोरक मानेयकुन केयान्साटि लोहतुर, ‘वाट इदेक जेवन बनेमाता।’
42014018	“मति सबोय लोकुरक ओर केयवान मापि तलकिला लाकतुरक। मुनेटोर मानेय इतुर, ‘नना डंड असतोना अनि जरुर नाकुन अद डंडतुन हुळान्साटि हन्दाना मन्ता; नना नियासे केयजोळे किन्तोना कि नाकुन मापि किसिन।’
42014019	“अनि असा दुसरो मानेय इतुर, ‘नना सेयुंग जोळिंग कोंदाग असतोना अनि अवेकुन हुळान्साटि दांतोना; नना नियासे कय जोळे किन्तोना नाकुन मापि किसिन।’
42014020	“अनि असा तिसरो मानेय वने इतुर, ‘नना मरमिंग कितोना इंजोक नना वायपरोन।’
42014021	“अनि केयिला हन्वाल मानेय वासुन आपुनोर मालकान इव सबोय पोल्लोनुंग वेहतुर,। असके अद लोतोर मालकान पकाय होंगवात। अनि मालकाल आपुनोरक दास्कुन इतुर कि, हन्ट अनि हाटुम अनि गलिनिगा मन्वालोरक गरिब लोकुरकुन अनि अंदळाह, लेंगळाह लोकुरकुन जेवेकियान्साटि इगा ताट।’
42014022	“अनि केयिला हंवालोर दास्क आपुनोर मालकान इतुर, ‘निमा बदाम वेहति अदामे माक गरिब, अंदळाह, लेंगळाहकुन तचुन उपितोरोम, मति असा जागा पिस्ता।’
42014023	“अनि असावने मालकाल आपुनोर दास्कुन इतुर, ‘सळेकनिगा अनि अवाह हेरे हनट अनि अवाह परके मन्वालोरकुन वेहचुन जबरदस्ति तराट, बाक्याकि नावा लोन लोकुरा से निंदिरक।
42014024	बाक्याकि नना मिकुन चेतेकिसुन वेहान्तोना कि, बोचोक लोकुरकुन इद जेवान्साटि पहले केयस मतोना ओरा पेय्कि बोरेवने नावा जेवनतिगा जेवेकिय परोर आयनुरक।’ ”
42014025	अनि येसुना परके-परके होजोर लोकुरा बिळ हन्दिला आस मन्द, असके येसु परके मिळिंचुन बिळदोर लोकुरकुन इतुर:
42014026	“अनि बोन-आयि नावा परके वासुन चेला बनेमायाना मंदार तो, ओर आपुना अवाल-बाबोन अनि आपुना मुतेन चवांग-पुतानुंग अनि आपुना तमोन हेला अनि आपुना जिवातुनवने नावा से वले ओरकुन माया कियानुर ते ओर नावोर चेला आयपरोर आयनुर;
42014027	अनि बोर आयि आपुना क्रुस ताहो आयनुर अनि नावा परके वायोर आयनुर ओर वने नावोर चेला आय परोर।
42014028	“अनि मिया पेय्कि बोर मानेय इदाम मन्तोर जो ओन होजोर लोन बनेकियाना मन्ता, अनि ओर मुने उचुन लोन बनेकियान्साटि करचातुन जोळेकियानुर कि, लोन निवळे मानाहकिन करचा मन्ता कि हिले इंजोक?
42014029	आयोते इदाम आयार कि, ओर लोन बनेकियान्साटि नेव कातिर, मति लोन बनेकियाला परमाकिर ते लोकुरक ओना पोरो कवानुर कि,
42014030	‘अनि येर ते मानेय लोन बनेकियाला लाकतुर, मति लोन बनेकियानासाटि परोर आतुर।’
42014031	“अनि इदाम बोर राजाल मंदानुर कि, ओन बोरे दुसरो राजांनासंग युद्द कियाना मन्ता, अनि ओर युद्द कियानाता मुने उचुन युद्द कियानाता बारेते आल्हानुर कि, ओनिगा विस हजार सेय्निक मंतोरक अनि नावागा केवल दहा हजार सेय्निक मंतोरक, इंजोक नना ओरासंग युद्द किया परका कि परोन?
42014032	आयो ते येर राजाल लकताले हुळसुन, ओर राजाना हेरे आपुना सेय्निक दुततुन लोहचुन, ओनासंग मिलेमायाना कियानुर।
42014033	इन्जोक मिया पेय्कि बोर-आयि आपुना जिवाताल सबोयतुन हरचिवोर आयनुर ते ओर नावोर चेलाल बनेमाय परोर आयनुर।
42014034	अनि होवोर ते सोबाय मन्ता, मति अद होवोरता मिटास बिगळे मात तो, अद होवोरतुन असा बोद चिजते मिटास किया परकाट बहे?
42014035	अनि अद होवोर बोदे दरति साटि अनि बोदे कातुता कामदे वायो। अद होवोरतुन लोकुरक बाहरो वाटसिन्तोरक। “बोनांग केन्जाना कविंग मन्तांग ओर केन्जिर।”
42015001	अनि सबोय टेक्स येतवालोर लोकुर अनि पापि लोकुर येसुना हेरे वासोरिंग मंदुर कि, येसुनांग पोल्लोनुंग केंजान्साटि।
42015002	मति परीसिलोकुर अनि सास्त्रिलोकुर येसुना बारेते कुळकुळे मायिला लाकतुर कि, “येसु पापि लोकुरासंग मन्तोर अनि ओरासंग तिंतोर।”
42015003	असके येसु ओरकुन उन्दि पिटो वेहतुर:
42015004	“मिया पेय्कि बोनांगे उन्दि नुर बेळांग मंतांग अनि उन्दि बेळा मायत अचोन ओर आपुनांग निन्यानबे बेळानुंग केळातिगा हरचुन मायताल बेळातुन बोचोन वरि पुटो आयार अचोन वरि ओर अद बेळातुन पळकसोरिंग मंदानुर।
42015005	अनि पजा अद बेळातुन कल्यांतोर, असके ओर पकाय गिरदा आसुन अद बेळातुन आपुना हटातिगा काजांतोर,
42015006	अनि पजा ओर आपुना लोतिगा वांतोर अनि आपुना गोत्याकुन अनि हेरेगुरेटोरक लोकुरकुन केय्सुन डगि किन्तोर अनि इंतोर, ‘निमाट नावासंग गिरदा किमट, बाक्याकि नावा मायताल बेळातुन कलियतोना।’
42015007	अनि येसु इंतोर, नना मिकुन वेहान्तोना कि, इदाम लेहका वरोर पापि मानेय परमेस्वरना हेरे वांतोर ते स्वरगतिग पस्चाता जरिरु हिलेर जो नन्यानबे दरमि लोकुरासे गिरिदा आयो अचोन जिरिदा ओनासे आन्ता।
42015008	“अनि बोदे उन्दि आळदांग दहा डब्बुंग मंतांग अनि अव दहा डब्बुनिगाडाल उन्दि डब्बु मायत। असके अद आळ आपुना डब्बुतुन पळकान्साटि टिवरि पेय्टेकिसुन, केय्सुरते हेय्सुन अद आपुना डब्बुतुन पळकसोरिंग मंदार, अनि अद डब्बु बोचोन वरि पुटो आयार, अचोन वरि आपुना मन लावेकिसुन पळकसोरिंग मंदार।
42015009	अनि पजा अद आळ डब्बुतुन कल्यांता, असके अद आळ आपुनांग गोतिकुन केय्सुन डगि किन्ता अनि इंता ‘नावासंग निमाट गिरदा आम्ट, बाक्याकि नावा मायताल डब्बु नाकुन पुटत इंजोक।’
42015010	अनि येसु इंतोर, नना मिकुन वेहान्तोना कि, इदामे लेहका वरोर पापि मानेय आपुना पापतुन पस्तेमायाना बेरा परमेस्वरतांग स्वरगदुतकना मुने गिरदा आन्ता।”
42015011	अनि असावने येसु ओरकुन पिटो वेहतुर: “बोरे वरोर मानेयता इवुरक मरक मंतोरक।
42015012	अनि हुडलोर मरि आपुना बाबोन इतुर, ‘हे बाबा, दनसम्पतिगाडाल जो नावा मंदार, अदेन नाकुन हिसिम।’ अनि बाबोहाराल आपुना दनसम्पतितुन इवुरास मरकुन तुसितुर।
42015013	“अनि वेलेंग दियांग आयोते ओनोर हुडलोर मरि आपुना सबोय दनसम्पतितुन मोम्सितुर, अनि अव सबोय डब्बुनुंग पेय्सुन लक देसतिके हतुर, अनि ओर होके आपुनांग सबोय डब्बुनुंग पाप, गलति कियाना ते मारिचितुर।
42015014	अनि ओर आपुना सबोय डब्बुनुंग मारिचिता पजा अद देसतिगा पकाय दुस्काळ आतु, अनि ओर गरिब आतुर।
42015015	अनि अद देसतोर वरोर मानेयना हेरे ओर हन्जुन ओना से बुतो तल्हिक्तुर, अनि ओर मालकाल ओन पदिंग मेहिला लोहतुर।
42015016	अनि मालकाल ओन पदिंग मेहिला वेहतुर, अनि पदिंग तिंदुंग अव कायानुंग ओरवने तिंजुन आपुना पोटा निहानाता इच्चा किन्दुर, मति ओन बोरे बातांगे हेवोरक आंदुरक।
42015017	“अनि ओन चेतवात असके ओर आपुनतुन इंतोर, ‘नावोर बाबाना लोतिगा ते पकाय बुतो केवालोरक नोवकोरकुन हारिंग से वने पकाय हारिंग तिंदा पुटतुंग अनि पकायि पिसदुंग मति नना इगा करहांतोना!
42015018	अनि नना इदेक इगडाल तेचुन नावोर बाबाना हेरे दाका अनि बाबान इंका कि: ‘हे बाबा नना परमेस्वरदा होंग अनि निया होंगते पाप कितोना।
42015019	इदेक नना निया मरि इन्दाना लायेक हिलेन, नाकुन निमा आपुनोर वरोर बुतो केवाल नोवकोर लेहका इरा।’
42015020	अनि ओर तेचुन आपुना बाबोना हेरे हन्दिला लाकतुर। “अनि ओर लके मन्तोर असके ओनोर बाबाल आपुनोर मरिन हुळसुन ओन दया वात: अनि ओनोर बाबो विचोरिंग हन्जुन आपुनोर मरिन टुंडतुर अनि पकाय बुरतुर।
42015021	“अनि मरहाराल आपुना बाबोन इतुर, ‘बाबा, नना परमेस्वरदा विरुद ते अनि निया विरुद ते पाप कितोना। अनि नना निया मरि इन्दाना लायेक हिलेन।’
42015022	“मति ओनोर बाबोहाराल आपुनोर दासतुन इतुर, ‘सान्डे हन्जुन सोबातंग कपळांग तचुन नावोर मरिन करहाट। अनि ओना केयदिगा मुदा अनि कालकनिगा हारपुह करहाट।
42015023	अनि पोसेकिताल बोकळा पिलातुन तचुन होवकाट माक तिंजुन गिरदा आयिट।
42015024	बाक्यकि येर नावोर मरि पापते हास मतोर, मति इदेक पापतुन हरचुन, जिवे मातोर; मायस मतोर, इदेक कलिय्तोम।’ इंजोक ओरक पकाय गिरदा आतुरक।
42015025	“अनि ओनोर होजोर मरि डंडतिके मतोर। अनि ओर डंडताल आपुना लोतिके वायिला लाकतुर, अनि लोन हेरे अवतुर, असके ओर पाटांग ओयाना, बाजांग नेकहाना अनि येंदानानुगं केंचतुर।
42015026	असके ओर वरोर दासतुन केयतुर, अनि पुचे मातुर कि, ‘मावा लोतिगा बाताल आन्ता?’
42015027	अनि ओर दास ओन वेहतुर, ‘निया तमो वातोर, अनि निया बाबाल उन्दि पालेकिता बोकळा पिलातुन होवकितोर, बाक्याकि निवोर तमो इदेक सुदरेमास सुरक्षित लोन वापस वातोर।’
42015028	“अनि ओर दासना पोल्लोतुन केंचुन पकाय होंग आतुर, अनि लोन लोपा हंदीला हुळोर आतुर। असके ओनोर बाबाल वासुन आपुनोर होजोर मरिन मानेह किया लाकतुर।
42015029	ओर आपुना बाबान इतुर, ‘हुळा! नना इचोक वरसानाल निया सेवा किन्तोना अनि नना निया आग्यातुन बसकेन आयि केंजांतोना। मति निमा नाकुन बसकेय उन्दि बोकळा पिलातुन हेवि आति नना आपुनोरक गोत्यासंग गिरदा आयन्साटि।
42015030	मति येर निवोर मरि निया दनसम्पतितुन पापकियाना ते मारिहचीतुर, अनि निमा ओनासाटि पोसेकिताल बोकळा पिलातुन होवकति!’
42015031	अनि बाबोहाराल होजोर मरिन इतुर, “ ‘हे नोना, निमा नावासंग रोजदिया मन्तोन; अनि बाताल आयि नावा मन्ता, अद सबोय नियाय आंदु।
42015032	मति इदेक गिरदा आसु सोबाय मंदीला पहाजे, बाक्याकि येर निवोर तमो पापते हास मतोर, मति इदेक पाप कियाना हरचुन जिवे मातोर, मायस मतोर इदेक कलिय्ताट।’ ”
42016001	अनि येसु आपुनोर चेलालोरकुन इतुर: “बोरे दनिमानेयना वरोर कोटिवान मानेय मतोर, अनि लोकुरक ओर कोटिवान मानेयना गलतितुन दनिमानेयतुन वेहिला लाकतुर कि, ओर कोटिवान मानेय निया सबोय दनसम्पतितुन उळेकिंतोर।
42016002	असके दनिमानेय कोटिवान मानेयतुन केयसुन इतुर, ‘नना निया बारेते बाताल केंजांतोना? निमा आपुना कोटिवान बुतो कियानाता लेहका किम, बाक्याकि निमा असा मुने कोटिवान बुतो केवाल मनवी आयकि।’
42016003	“असके कोटिवान मानेय आल्हिला लाकतुर, ‘इदेक नना बदाम कियाका? बाक्याकि नावोर मालकाल कोटिवान कियाना बुतोतुन नाकुन तलकांतोर। अनि नना ते तोळिय दोस्परोन; अनि बिक वने तलकान से नाकुन लज्जा वान्ता।
42016004	अनि नाकुन ते समजे मात नना बांग कियाका इन्जोक, अनि नावा कोटिवान कियाना बुतोतुन हरचि-चियानुर असके लोकुरक नाकुन आपुना लोतिगा तिन्दिला हेविरक।’
42016005	“असके कोटिवान मानेय आपुनोर मालकाना करजा येतितोर वरवरोर लोकुरकुन केयतुर अनि मुनेटा करजाताल, पुचेमातुर, ‘नियागा नावोर मालकना करजा बोचोन मन्ता?’
42016006	ओर इतुर, ‘मुन्ड हजार लिटर निय,’ “असके कोटिवान ओन इतुर, ‘निया काता पुस्तक येता अनि उचुन सान्डे उन्दि हजार सेयुंग नुरक लिटर निमा कोटसिन।’
42016007	“अनि असा दुसरो मानेयतुन वने पुच्चे मातुर, ‘नियागा बोचोन करजा मन्ता?’ ओर इतुर उंदीहजार पोतांग गोहक, “असके कोटिवान मानेय ओन इतुर, ‘निमा आपुना काता पुस्तक येता, अनि सान्डे सेयुंग नुहक पोतांग कोटसिन।’
42016008	“अनि मालकाल ओर गलति कोटिवान मानेयतुन हुळसुन दंगे मातुर कि, ओर बोचोर हुसयारिते बुतो कितुर। बाक्यकि इद दुनियातोरक लोकुरक आपुना बेरातोरक लोकुरासंग बोचोर हुस्यारिते काम किन्तोरक। ओर परमेस्वरदोरक आचतोरक लोकुरासे वने पकाय हुसयार मंतोरक।
42016009	अनि येसु इंतोर, नना मियासे इन्तोना कि दन सम्पति हमेसा मियासंग मनो आयार इन्जोक इद दुनियाता दनसम्पतितुन गरिब लोकुरकुन हिसुन, ओरकुन गोत्याल बनेकिमट, इद दुनियाता दन सम्पति मिकुन हरचियार असके मिक अनन्ता जिवासाटि स्वरगतिके परमेस्वर ओयनुर।
42016010	“अनि बोर-आयि मानेय हुचुनसे हुचुनतिगा इम्मानदारिते मन्तोर ते ओर पकायतिगा ते वने इम्मानदारिते मन्दानुर: अनि बोर-आयि मानेय हुचुनसे हुचुनतिगा भरोसा योग्य हिलवेक, ओर पकायतिगावने भरोसा योग्य हिलोर आयनुर।
42016011	इंजोक निमाट दुनियाता दन सम्पतितिगा भरोसा योग्य हिलविट ते परमेस्वरना सच्चो दन सम्मपतितुन ओर बदाम सोपे कियानुर?
42016012	अनि निमाट दुसरोना दनतिगा इम्मानदारिते हिलवि आतिट ते जो मिया मन्ता अदेन मिकुन बोर हियानुर?
42016013	“अनि बोर-आयि दास रंड मालकाना सेवा किया परोरक। बाक्यकि ओर वरोन से दुस्मानि इरानुर अनि दुसरोन से माया कियानुर, अनि वरोनासंग मिलेमास मंदानुर अनि दुसरोन तुच्चा समजे मायनुर। निमाट परमेस्वरना अनि दनसम्पतिता सेवा किया परविट आयकिट।”
42016014	परीसिलोकुरक दनसम्पतिता पकाय लालचिलोरक मतोर, इंजोक येसुनांग पोल्लोनुंग केंचुन परीसिलोकुरक येसुना पोरो कविला लाकतुरक।
42016015	येसु परिसीलोकुरकुन इतुर, “निमाट ते मानेयकना मुने आपुहकुन दरमि तोहांतोरिट, मति परमेस्वर मिया मन्दुन पुंता, बाक्यकि बोद चिज मानेयकना हुळाना ते होजोर मन्ता, अद चिज परमेस्वरना मुने बारायि हिले।
42016016	“पवित्र पुस्तक अनि बविस्या वेहवालोरकना समय बप्तिस्मा हेवाल युहनाना बेरावनाह मता। मति इदेकताल परमेस्वरदा राज्य मानेयकनिगा बोद रितिते वायार अदेना बारेते करिचोरिंग मंदुर अनि पकाय लोकुरक केंचुन परमेस्वरदा राज्यतिगा वायान साटि कोसिस किन्तोरक।
42016017	मति दरति अनि आबार नास आयार, मति पवित्र पुस्तकता उंदीवने मात्र, बिन्दु कोटताल नास आयो।
42016018	“बोर-आयि मानेय आपुना मुतेन सोळेसकिस दुसरोतुन मरमिंग किसुन मुते किन्तोर ओर पाप किन्तोर, अनि बोर-आयि दुसरोना मुदियाल सोळेकिता मुतेन संग मरमिंग किन्तोर ओरवने पाप किन्तोर।
42016019	“वरोर दनि मानेय मतोर, ओर पकाय महंगितांग कपळांग नरमवालेह अनि मन्जानांग कपळांग करदुंर अनि रोजदिया तिंज-उंजुन दुमदामते मंदुर।
42016020	वरोर लाजर पोरोयतोर गरिब मानेय मतोर, अनि किरकने निन्च मंदुर अनि लाजारिन दनिमानेयना डुवाटा हरि ओदा ओसुन हरचिंदुर,
42016021	अनि लाजर ओर दनिमानेयना तितांग उटांग जुटानिगडाल पिस्तानुंग तिन्दाना इच्चा मन्सवने ओन पुटोंग आन्दुंग। अनि नेयकवने वासुन लाजरना किरकुन नाकदुंग।
42016022	“अनि इदाम आतु कि ओर लाजर हातुर, अनि स्वरगदुतक वासुन लाजरिन स्वरगतिगा अब्राहमना हेरे ओतुंग। अनि ओर दनिमानेयवने हातुर अनि ओन मिसितुर।
42016023	अनि दनिमानेय दुक तकलिबता नरकतिगा हतुर, अनि ओर दनिमानेय अब्राहमिन हेरे लाजरिन स्वरगतिगा हुळतुर।
42016024	असके दनिमानेय केय्सुन इंतोर, ‘हे बाबा अब्राहम, नावा पोरो दया किसुन लाजरिन हिके लोहचिन, ओर वासुन आपुना वळीचतुन एतिगा आहचुन नावा वजेटुन टंडी किसीविर, बाक्यकि नना इद किसतिगा तळपे मांतोना।’
42016025	“मति अब्राहम इतुर, ‘हे मरि, निमा अलहा कि निमा आपुना जिवात मेन सोबातांग चिजकुन येतितोन, अनि लाजर कराब चिजकुन येचमंतोर, मति लाजर इदेक सोबाय सांतीते मन्तोर, अनि निमा नरकतिगा तळपे मान्तोन।
42016026	इव सबोय पोल्लोनुंग हरचिन मिया अनि मावा नडुमतिगा उन्दि पकाय होजोर गुमया बनेकिताल मता कि, हिकेडाल होके बोरे हन्दा परोर अनि होकेडाल हिके बोरे वाय परोर।’
42016027	“दनिमानेय इतुर, ‘हे बाबा नना नियासे कय जोळे किन्तोना कि ओन नावा बाबाना लोतिगा लोहचिन,
42016028	बाक्याकि नावोर सेयवुरक बायिरक मन्तोर; ओरकुन साटि लोहा कि ओर हन्जुन इव सबोय पोल्लोनुंग गवाहि आसुन वेहिर, आयो ते ओरकवने इद दुक तकलिब नरकतिगा वायनुरक।’
42016029	“अब्राहम ओन इतुर, ‘ओरिगा ते मुसाना अनि बविस्या वेहवालोरकला पवित्र पुस्तक मंतांग ओर अव पुस्तकिकुन वाचेकिसुन समजे मायीरक।’
42016030	“अनि दनिमानेय अब्राहमिन इतुर, ‘आयो, हे बाबा अब्राहम, मति बोरे हातोरक मानेयनिगाडाल बोने लोहा ते ओर नावोर बायिरक केंचुन आपुना पापतुन पस्चेमायनुरुक।’
42016031	“अनि अब्राहम दनिमानेयतुन इतुर, ‘मति ओरक मुसाना अनि बविस्या वेहवालोरकला केंजोरक ते हातोरक मानेयक निगाडाल जिवे मासुन बोरे ओरा हेरे दायनुर मति ओरक ओनांग केंजोरक आयनुरक।’ ”
42017001	उन्दि दिया येसु आपुनोर चेलालोरकुन इतुर: “लोकुरकुन इद दुनियाता पापतिगा अरहान्साटि परिकसा आसोरिंग मंदार, अनि बोर मानेय पापकियान साटि दुसरोन भाग अरहांतोर ओरलोकुरकुन परमेस्वर पकाय होजोर दंड हियानुर।
42017002	बोर नावा पोरो विस्वास किन्तोर, ओरा हुडलोरक पेय्कि बोरे वरोन दुनियाता पाप कियहान्साटि परिक्साते अरहांतोर ओना गुळंगातिगा जतातुन दोहचुन वळिहचिवेर अनि ओन समुदरते दुरसिवेर ते बेस आयार।
42017003	इंजोक निमाट सावद मन्ट। “अनि निवोर तमो या दादाल गलति कियानुर ते ओन समजेह किम, अनि पस्ते मायनुर ते ओन मापि किम।
42017004	अनि दिनमेटे सात बेरांग ओर निया गलति किस मंदानुर अनि सातो बेरांग निया हेरे वासुन इंदानुर कि ‘नना, पस्ते मंतोना,’ ते निमा ओन मापि किम।”
42017005	असके प्रेरित लोकुरक प्रबु येसुन इतुरक, “मावा विस्वासतुन बरसहान्साटि निमा मदत किम!”
42017006	प्रबु येसु इतुर, “अनि निमाट बोदे सरसोता हुडुला पळेता लेहकावने विस्वास मन्वार तो, निमाट इद सहतुत पोरोयदा होजोर मरातुन इनेरिट कि हिरकनाल पसियसुन समुदरतिग हन ते अद मरा मिया केंज मन्वार।
42017007	असा येसु इतुर, “बोरे मालकाना दास नांगेल पुहचोरिंग मन्तोर या बेळांग मेहचोरिंग मन्तोर, अनि ओर दास डंडतिगडाल लोतिगा वायनुर असके मालकाल ओन इंदानुर बहे सान्डे वासुन जेवेकियन्साटि उदा इंजोक’?
42017008	मति ओर मालकाल आपुना दासतुन इंदानुर कि ‘सान्डे नाकुन जेवेकियान्साटि टाट किम अनि जेवेकिनसदम नावा सेवाकिम अनि नावा जेवेकिता पजा निमा तिंदा उंडा कि।’
42017009	अनि इचोने आयो मति मालकाना आग्या केंजतुर इंजोक मालकाल ओना उपकार मानेमायोर आयनुर।
42017010	इदामे लेहका निमाटवने अद सबोय बुतोतुन किसुन मारिहतिट जो मिकुन आग्या हिसमंतोर अदने, अनि निमाट इंट, ‘माक लायेक दास हिलेम; माकुन बोद बुतो कियाना मता अदे बुतो कितोरोम।’ ”
42017011	अनि उन्दि दिया येसु येरुसलेम हंदुर असके सामरिया अनि गलिल सेहेरता नडुमतिगडाल आसुन हन्दिला आस मंदुर।
42017012	अगा उन्दि नारलोपाटक हंदीला आस मंदुर, असके येसुन दहा कोळि बिमारिलोकुरक पुटतुरक।
42017013	अनि कोळि बिमारि लोकुरक लक निचुन होजोर लेंगदे केय्सुन इतुरक, “हे येसु, हे गुरु, मावा पोरो दया किसुन माकुन सुदरे किम!”
42017014	येसु कोळिबिमारि लोकुरकुन हुळसुन इतुर, “हन्ट, अदेन प्रातना लोतोर सेवकिन तोहाट।” अनि ओर हंजोरिंग हंजोर सुद्द सुदरे आतुरक।
42017015	असके ओरिगाडाल वरोर आपुनतुन हुळतुर कि नना सुदरे आतान, होजोर लेंगदे परमेस्वरना स्तुति किसोरिंग परके मलतुर।
42017016	अनि ओर मानेय परके मलसुन येसुनांग कालकनिगा टोडिता बारदे अरसुन येसुना दन्यवाद किया लाकतुर, अनि ओर सामरि जातितोर मतोर।
42017017	अनि ओन हुळसुन येसु इतुर, “दहाय लोकुरक कोळि बिमारिताल सुदरे आतुरक मति नोव लोकुरक बगाडुरक?
42017018	येर यहुदि मानेय आयोर येन हरचुन असा दुसरो लोकुरक परमेस्वरदा स्तुति कियान्साटि पसयोर आतुर बहे?”
42017019	असके येसु ओर मानेयतुन इतुर, “तेदा अनि हन; निमा नावा पोरो विस्वास किति इंजोक सुदरे आतोन।”
42017020	अनि परीसि लोकुरक येसुन पुचेमातुर कि, परमेस्वर लोकुरा पोरो बसके राज्य कियानुर? येसु परीसि लोकुरकुन इतुर, “परमेस्वरदा राज्यतुन बोरे हुळिला परोरक आयनुरक बाक्यकि परमेस्वरदा राज्य दिसाना चिज आयो।
42017021	अनि लोकुरक इदाम इनोरक आयनुर कि, ‘हुळाट, इगा मन्ता आयो ते अगा मन्ता।’ केंजाट बाक्याकि परमेस्वरदा राज्य मिया नडुम वाता।”
42017022	असा येसु चेलालोरकुन इतुर, “अनि इदाम उन्दि दिया वायार अद दिया निमाट नना मानेयतोर मरि वायनुर असके नना मानेयतोर मरिना उन्दि दिया हुळाना इचा कियाकिट अनि निमाट हुळिला परविट आयकिट।
42017023	लोकुरकु मिकुन इंदानुरक, ‘हुळाट, अगा मन्ता!’ आयोते ‘हुळिट, इगा मन्ता!’ मति निमाट हुळिला हन्माट अनि ओरा परके आयमाट।
42017024	अनि बदाम आबारता उन्दि कोंटाताल दसरो कोंटावनाह बिजलि चमके मन्ता अनि सबोय लोकुरक अदेन हुळांतोरक अदामे नना मानेयतोर मरि ओना वायाना बेरा आयार असके सबोय लोकुरक हुळानुरक।
42017025	मति मुने जरुरि मन्ता कि नना मानेयतोर मरि पकाय दुक तकलिबतुन ताहानुर अनि इद पिळितोरक लोकुरक ओन तुच समजे मायनुरक।
42017026	“बदाम नुहाना दियाते जलरंग आसि अदामे नना मानेयना मरिना दियांग वने आयार।
42017027	अनि नुहाल अनि नुहाना परिवार जहाज पोरो अंजोर आतुरक, अचोक दियांग लोकुरक तिंदुरक-उंडुरक अनि मरमिंग आंदुग। मति नुहाल अनि नुहाना परिवार जहाजतिगा अंजतुरक असके जलरंग वासुन सबोय लोकुरकुन नास कितु।
42017028	“अनि लुतना दियाते वने आस मता कि लोकुरक तिंदुरक उंडुरक अनि लेनदेन किंदुरक, अनि मराक उरसंदुरक लोहकबने किंदुरक।
42017029	मति बोद दिया लुत सदोम सेहेरताल पसियतुर, अदेदिया किस गोलांग आबारताल पिर लेहका अरतुंग अनि सबोयतुन नास कितुंग।
42017030	नना मानेयतोर मरिना वायाना दिया इदामे आयार।
42017031	नना मानेयतोर मरिना वायाना दिया बोर लोन पोरो मंदानुर अनि ओर सामानिगा लोतिगा मंदानुंग ते अद बेरा अवेकुन ततिलाा अडिय रेयमाकिर। अनि बोर डंडतिगा मन्दानुरक ओरक अद बेरा परके लोतिके हन्माकिरक।
42017032	लुतना मुतेहरि हात ताना बारेते आलहाट! अद परके मिळिच हुळत ते होवोरदा कम्बा बाने मात।
42017033	अनि बोर आयि आपुना जिवातुन पिसहाना कोसिस कियानुर, ओर अनंत दियाता जिवातुन तुहानुर अनि बोर आयि परमेस्वरनासाटि आपुना जिवातुन हियानुर ओन अनंत दियाता जिवा हियानुर।
42017034	नना मिकुन चेतेकिसुन वेहान्तोना, अद नरका इवुर मानेयक उन्दि कटुलतिगा मन्दानुरक; वरोर ओयनुर अनि दुसरोन हरचियानुर।
42017035	रंड आसक संगेय जता नोरसोरिंग मंदानुंग; उंदीतुन ओयनुर अनि दुसरातुन हरचियानुर।
42017036	इवुर मानेय डंडतिगा मन्दानुरक, वरोन ओयनुर अनि दुसरोन हरचियानुंर।”
42017037	इव पोल्लोनुंग केंचुन ओरक येसुन पुचे मातुर, “हे प्रबु येसु इव पोल्लोंग बोद जागातिगा आयार?” येसु ओरकुन इतुर “बगा बुळगाल हान्ता अगा रोवना डगि आंताग। अदामे लेहका नना मानेयतोर मरि वायनुर असके अदामे आयार।”
42018001	अनि ओरकुन येसु अव पोल्लोना बारेते वेहतुर, ओरक रोजदिया प्रातना कियाना अनि हिम्मत सोळेकेमाकिर इंजोक, अदेना बारेते येसु ओरकुन उन्दि पिटो वेहतुर:
42018002	“बोदे उन्दि सेहेरतिगा वरोर लोकुरा न्याय केवाल अदिकारि मतोर अनि ओर परमेस्वरदुनवने वरयोर आंदुर अनि ओर बोरे मानेयकुन वने वरयोर।
42018003	अनि अदे सेहेरतिगा उन्दि रांडि आळ मंदु, अनि अद रांडि आळ न्याय केवाल अदिकारना हेरे वास-वासुन इंदु, ‘दुस्मन नावा पोरो अन्याय कितोर अद अन्याता विरुत न्याय किसुन नाकुन न्याय हिम।’
42018004	“अनि न्याय केवाल अदिकार अद रांडि आळदांग हुचुक दियांग ते केंजोर आतुर, मति आकरि ओर मंदे आलहिला लाकतुर, ‘नना ते परमेस्वरदुन वरयोन अनि बोरे मानेयकुनवने वरयोन,
42018005	मति इद रांडि आळ नाकुन सातेकिसोरिंग मन्ता, इंजोक नना ताना न्याय कियाका आयोते इद रांडि आळ येकदम येकदम वासुन नाकुन परिसान कियार’ इंजोक ताना न्याय हितुर!’ ”
42018006	असके प्रबु येसु ओरकुन इतुर, “केंजाट, येर अदरमि न्याय केवाल अदिकार बांग इंतोर।
42018007	इंजोक परमेस्वर आपुनोर आचतोरक लोकुरा न्यायकियानुर, बोर नरका-पियाल परमेस्वरतुन प्रातना किसोरिंग मंतोरक, ओरा प्रातना जरुरि केंजानुर।
42018008	नना मिकुन चेतेकिसुन वेहान्तोना, परमेस्वर ओरा सान्डे न्याय कियानुर मति मानेयतोर मरि नना दरतितिगा वायका ते नावा पोरो पकाय कमि विस्वास केवालोरकुन कलियका।
42018009	अनि हुचुक लोकुरक आपुन दरमिकता पोरो पकाय भरोसा इरंदुर कि माक पकाय दरमि मन्तोरोम, अनि दुसरोलोरकुन तुचा समजे मंदुरक, इदाम लोकुरकुन साटि येसु उन्दि पिटो वेहतुर:
42018010	“उन्दि दिया इवुर मानेय प्रातना लोतिगा प्रातना कियान्साटि हतुरक, वरोर परीसि मानेय मतोर अनि दुसरो टेक्स येतवाल मानेय मतोर।
42018011	अनि परीसि मानेय निचुन आपुना मंदे पकाय ताकेतते इदाम प्रातना किया लाकतुर, ‘हे परमेस्वर, नना निया दन्यवाद किन्तोना कि नना ओरा लेहका डाकु, जुटाल अनि व्यबिचारि मानेय अनि येर टेक्स येतवाना लेहकावने हिलेन। बाक्याकि नना बसकेय पापकेवोन।
42018012	नना हपताते रंड बेरांग उपास किन्तोना अनि नना कमेय कितालता दहवा हिसा वने हिंतोना।’
42018013	“मति टेक्स येतवाल मानेय लक निचुन, स्वरगतिकेवने हुळान हिम्मत आयो आन्द, मति आपुना चातितुन कोहक्स-कोहक्स पकाय दुकि आसुन इंदा लाकतुर, ‘हे परमेस्वर, नना पापि मानेय मंतोना नावा पोरो दया किसुन मापि किम।’
42018014	असके येसु इंतोर, “नना मिकुन चेतेकिसुन इन्तोना कि येर पापि मानेय परमेस्वरना मुने दरमि आतुर, अनि येर आपुना लोतिके हतुर। मति परीसि मानेयसंग इदाम आयो आत बाक्याकि बोर आयि आपुनतुन होजोर समजे मान्तोर, ओन हुडलोर कियानुर मति बोर आपुनतुन हुडलोर समजे मान्तोर ओन होजोर कियानुर।”
42018015	उन्दि दिया अवाल-बाबो आपुनांग चवानुंग येसुना हेरे ततिला लाकतुर कि येसु चवाना पोरो केय इरसुन आसिरवाद हेविर। मति येसुनोर चेलालोरक ओरा अवाल-बाबोन इतुर कि निमाट येसुन तंग केमाट।
42018016	अनि येसु चवानुंग आपुना हेरे केयसुन आपुना चेलालोरकुन इतुर, “चवानुंग नावा हेरे वायिला हिमट, अनि चवानुंग आयो इंमाट। बाक्यकि परमेस्वरदा राज्य येरा लेहकळा आंद।
42018017	नना मिकुन चेतेकिसुन वेहान्तोना कि निमाट वरोर हुळिलोर पेकाना लेहका स्वरगा राज्यतुन स्विकार केवि आयकिट ते स्वरग राज्यतिगा हनविट आयकिट।”
42018018	उन्दि दिया यहुदि लोकुरा मुक्याल येसुन पुचे मातुर, “हे गुरु निमा चोकट मन्तोन अनि अनंता काळदा जिवा कल्यान्याटी नना बाताल कियाका?”
42018019	अनि येसु मुक्यान इतुर, “मति नाकुन चोकोट गुरु बाक्या इंतोन?”, केवल परमेस्वर चोकोट मन्तोर।
42018020	निमा परमेस्वरना आग्यानुंग ते पुंतोन: ‘व्यबिचार केमा, हत्या केमा, अनि कलमा, अनि जुटा गवाहि वळकमा, अनि आपुना अवाल-बाबोना मान इरा।’ ”
42018021	अनि ओर मुक्याल मानेय इतुर, “नना हुडलोर लाळकाल पेकाल मतोना अगाडाल इव सबोय आग्यानुंग मानेमासोरींग वातोना।”
42018022	अनि येसु ओर मुक्याल मानेयतुन इतुर, “इदेकवने नियेगा उन्दि पोल्लोदा कमि मन्ता, निमा आपुना सबोय दनसम्पतितुन मोमसुन गरिब लोकुरकुन डब्बुंग तुसिन ते निकुन स्वरगतिगा आत्मिक दनसंपति पुटार। अनि निमा नावा चेला बनेमाम।”
42018023	अनि ओर मुक्याल मानेय इव पोल्लोनुंग केंचुन पकाय उदास आतुर, बाक्यकि ओर आपुना दनसम्पतितुन हरचियाला तेयार आयोर आतुर अनि दनि मन्तोर।
42018024	अनि येसु ओन हुळसुन इतुर, “दनि लोकुरकुन परमेस्वरदा स्वरगते हन्दानसाटि पकाय कटिन मन्ता!
42018025	अनि परमेस्वरदा स्वरगते दनिलोकुरकुन हंदानासे हुटता हुजिता गळदातिगडाक पसयाना सुदोय मन्ता।”
42018026	अनि इद पोल्लोतुन केंचुन लोकुरक येसुन इतुर, “ते बोनाय मुक्ति आयपरो आयार।”
42018027	येसु ओरकुन इतुर, “अनि बोद पोल्लो मानेय किया परोर अद पोल्लो परमेस्वर किया परान्तोर।”
42018028	अनि पतरास येसुन इतुर, “हुळा, माक ते आपुना सबोय लोन डुवर हरचुन निया परके वातोरोम।”
42018029	येसु पतरासिन इतुर, “निमा बरोबर इति। मति मिकुन नना चेतेकिसुन वेहान्तोना, बोर आयि परमेस्वरना राज्यसाटि आपुना लोतुन, मुतेहारि, बायीरकुन अनि अवाल-बाबोन चवांग पुतांनुग हरचितोर,
42018030	अनि ओन इद जीवनते पकायि आसिस पुटार अनि वायाना काळदे ओन स्वरगतिगा अनंता जीवावने पुटार।”
42018031	असा येसु आपुनोर बारा चेलालोरकुन आपुनासंग ओतुर अनि ओरकुन इतुर, “अनि निमाट पुन्तोरिट कि माक येरुसलेम सेहेरतिगा दांतोराट। अनि माक अगा ओवकाट असके नना मानेयतोर मरिना बारेते सिरान्ते बविस्या वेहवालोरक बोदबाताल कोटताल मन्ता, अद सबोय पुरा आयार।
42018032	अनि ओन मजे नाकुन रोमि लोकुरा केयदिगा सोपेकिसियानुर, अनि ओना पोरो कवानुरक, ओन अपमान कियानुरक, अनि ओना पोरो उसकानुरक।
42018033	अनि ओरक ओन काटाना सोटते पिटहानुर अनि ओन होवकानुरक। मति ओर असा मुंड दियाने जिवे मायनुर।”
42018034	अनि येसु आपुनोर चेलालोरकुन वेहंदुर अद पोल्लो ओरकुन बाताले समजे मायो आत। अनि अद सच्चो पोल्लो परमेस्वर ओरासे माकीहच इरत, इन्चोक येसु ओरकुन बाताल आयि वेहतुर अदेन ओरक समजे मायिला परोरक आतुरक।
42018035	येसु अनि चेलालोरक यरिहो सेहेरता हेरे अवतुरक, असके हन्दाना हरदा ओदा वरोर अंदडाल बिक तलिहकवाल उचमंदुर।
42018036	अनि ओर अंदडाल बिक तलिहकवाल लोकुरा बिळदुन आपुना हेरेटक हंदानातुन केंचुन ओर लोकुरकुन पुचेमातुर कि, इगा बोरक हन्दिला आतोरक?
42018037	अनि लोकुरक ओन वेहतुर कि, “नासरेत सेहेरतोर येसु हंदीला आतोर।”
42018038	अनि इद पोल्लोतुन केंचुन ओर केयिला लाकतुर, “हे येसु, दावुद राजानोर वंसतोर नावा पोरो दया किम!”
42018039	अनि जो लोकुकरक मुने हन्दिला आस मन्दुरक ओरक ओर अंदळान केयमा इंजोक रांगदुरक “निमा कमेट आम,” मति ओर असा जोरसे केयतुर, “हे दावुद राजानोर वंसतोर येसु नावागा दया किम!”
42018040	अनि येसु ओना लेंगदुन केंचुन, अगाय नितितुर अनि ओर अंदळान आपुना हेरे ततिला ओरकुन आग्या हितुर। अनि ओर अंदळान येसुना हेरे ततुरक असके येसु ओर अंदळान पुचेमातुर,
42018041	“निया बाताल इचा मन्ता? नना नियासाटि बाताल कियाका?” असके अंदडाल इतुर, “हे प्रबु, नावा इचा मन्ता कि नना हुळका!”
42018042	असके येसु अंदळान इतुर, “ निमा हुळा। निमा नावागा विस्वास कितोन इंजोक निमा सुदरेमाति।”
42018043	अनि अंदडाल सान्डे हुळिला लाकतुर, अनि परमेस्वरदा महिमा किसोरिंग येसुना परके हंदा लाकतुर। अनि बोचोलोरक लोकुरक इद चमत्कारतुन हुळतुरक ओरकवने परमेस्वरदा स्तुति किया लाकतुरक।
42019001	अनि येसु यरिहो सेहेरतिगा होळीयतुर अनि अद सेहेर लोपाटक हंदीला आस मंदुर।
42019002	अनि अद सेहेरतिगा वरोर जकेय पोरोयतोर मानेय मंदुर; अनि ओर रोम राज्यसाटि टेक्स येतवालोरकला मुक्याल मतोर अनि ओर वसुली कियना दन्दाते वरोर सावकार यहुदि मानेय आस मतोर अनि ओर दनि आस मतोर।
42019003	अनि जकेय येसुन हुळाना इच्चा मता कि ओर बोर आंदुर इन्जोर। मति बिळदा मारकात हुळ परोर आंदुर, बाक्यकि जकेय टुबराल मतोर।
42019004	अनि जकेय येसुन हुळन्साटि येसु बोद हरितगडाक हंदीला आस मंदुर अद हरिते मुने विचोरिंग हतुर अनि उन्दि तोया मरातिगा अंचतुर।
42019005	अनि येसु अद तोया मरा हेरे अवतुर अनि मरा पोरो हुळसुन जकेयीन इतुर, “हे जकेय सान्डे अडिय रेया; बाक्यकि नेंड नाकुन निया लोतिगा मंदाना मन्ता।”
42019006	अनि जकेय सान्डे मराताल रेयसुन गिरदा आसोरिंग येसुन आपुना लोतिगा ओतुर।
42019007	अनि येसु जकेयना लोतिगा दान्तोर इंजोक लोकुरक कुळकुळ किया लाकतुरक, “येसु ते पापीना लोतिगा हंदीला आतोर।”
42019008	जकेय नितितुर अनि येसुन इतुर, “हे प्रबु केंजा! नना नावा अरदो दनसंपति गरिब लोकुरकुन हिसिंतोना अनि नना बोनासे अन्याय किसुन येच मनका ते ओन नालुंग गुनांग अचोन हिसिंतोना।”
42019009	असके येसु ओन इतुर, “अनि नेंड जकेयीन अनि जकेयना परिवारदुन मुक्ति पुटता बाक्याकि ओर अब्राहमना सचो मरि आन्दान इन्जोक आपुन प्रकट कितुर।
42019010	बाक्याकि नना मानेयतोर मरि परमेस्वरदा मायाताल लक आतोरक ओरक लोकुरकुन पळकसोरिंग परमेस्वरदा हेरे ततानसाटि अनि ओरा मुक्ति कियान्साटि वातोना।”
42019011	अनि ओरक लोकुरक येसुनांग पोल्लोनुंग केंजिला आस मंदुरक असके येसु ओरकुन उन्दि पिटो वेहतुर, बाक्यकि येसु अनि चेलालोरक येरुसलेमता हेरे मंतोरक अनि ओरक समजे मायिला लाकतुर कि इदेक येसु परमेसवरता राज्य सांडे सुरुकियानुर।
42019012	येसु लोकुरकुन वेहिला लाकतुर, “वरोर दनि मानेय मन्तोर ओर लक देसतिके हन्वाल मन्तोर, बाक्याकि ओर राजाल बनेमासुन असा वायवाल मन्तोर।
42019013	अनि ओर दनिमानेय लक देसतिगा हंदानाता मुने आपुनोर दास्कनिगडाल दहा लोकुरकुन केयसुन दहा सोनातांग डब्बुंग हितुर अनि ओरकुन इतुर, ‘नावा वानाजदम आपुना व्यापार कियाकिट।’
42019014	“मति अद सेहेरते मनवालोरक ओर दनि मानेयसंग बेयरि मतोरक, अनि ओर दनि मानेय लक देसतिगा हता पजा ओरक आपुनोर लोकुरा केयदे संदेस लोहतुर, ‘मावा इच्चा हिले कि येर मावा पोरो राजाल बनेमासुन राज्य केविर।’
42019015	“अनि पजा ओर राजाल आसुन वातुर, असके आपुनोर ओरक दहा दास्कुन केयतुर कि जो ओरकुन सोनातांग डब्बुंग हिस मतोर ओवेन बदाम लेन देन किसुन बोचोर कमेय कितोरक इंजोक।
42019016	“असके मुनेटोर वासुन इतुर, ‘हे मालिक नियांग हिताल सोनातांग डब्बुंग से नना असा दहा डब्बुंग कमेय कितोना।’
42019017	असके ओर मालकाल ओन इतुर, “ ‘निमा बेस दास मन्तोन, निमा चांगलो बुतो कितोन! निमा हुडुक्साते वने पकाय विस्वास योग्य आति, इंजोक इदेक दहा सेहेरतिगा अदिकार किम।’
42019018	“असा दुसरो वासुन इतुर, ‘हे मालिक, नियांग सोनातांग डब्बुंग से नना असा सेयुंग डब्बुंग कमेय कितोना।’
42019019	“असके ओर मालकाल ओन वने इतुर, ‘निमा वने सेयुंग सेहेरतिगा अदिकार आम।’
42019020	“असा तिसरो मानेय वासुन इतुर, ‘हे मालिक, हुळा निया सोनातांग डब्बुंग इगा मन्ता, इदेन नना नावा रुमालते दोहच इरतोना।
42019021	बाक्यकि नना निकुन वरियंदान निमा कटोर मंदोन मानेय मन्तोन: अनि निमा इरवि तानवने, ताहांतोन अनि निमा वितवि, अदनेवने कोयांतोन।’
42019022	“अनि ओर मालकाल ओन इतुर, ‘हे कपटि दास! नना नियांग पोल्लोने निकुने दोस लावे किन्तोना। निमा नाकुन पुंतोन कि नना कटोर मंदोर मानेय मंतोना, अनि नना बगा इरोन अदेन वने ताहंतोना, अनि नना वितोन अदने वने कोयांतोन।
42019023	ते निमा नावांग सोनातांग डब्बुंग बैंकतिगा बाक्या इरवि आति, नना वासुन व्याज साकेट ओना से येच मानेना?’
42019024	“अनि बोर लोकुरक ओना हेरे निचमंदुरक ओरकुन इतुर, ‘अव सोनातांग डब्बुंग ओना से तल्काट अनि बोनिगा दहा डब्बुंग मन्तांग ओन हिसिम्ट।’
42019025	“अनि ओरक लोकुर मालकान इतुरक, ‘हे मालिक, ओनिगा ते दहा सोनातांग -डब्बुंग मंतांग!’
42019026	“असके मालकाल इतुर, ‘बोनिगा मन्तांग ओन असा हियाका अनि बोनिगा हिलेंग, ओनासे वने येतका।
42019027	मति नावोर बेयरि लोकुरकुन जो ओरा इच्चा हिले आसि कि, नना ओरा पोरो राज्य केवोन इंजोक ओरकुन इगा तचुन नावा मुने होवकाट।’ ”
42019028	इद पिटो वेहतुर पजा येसु अनि चेलालोरक येरुसलेमतिके हंदीला आस मंदुरक अनि येसु चेलालोरकला मुने मुने हन्दिला आस मंदुर।
42019029	अनि येसु अनि चेलालोरक जेय्तुन मटाना हेरेटाल मता बेतपगे अनि बेयतनिय्याह हुडलांग सेहेरता हेरे अवतुरक, असके येसु आपुनोर इवुर चेलालोरकुन इदाम इंजोक लोहतुर कि,
42019030	“निमाट मुनेटा नाटेनिगा हंटू; अनि अगा निमाट ओवकिट असके उन्दि गदहिता पिला दोहता निमाट हुळिकिट, अदेन लेहचुन ततकिट।
42019031	अनि बोरे मिकुन पुचे मायनुर कि, इद गदहिता पिलातुन बाक्या लेहांतोरिट असके ओरकुन इंकीट कि प्रबुन इदेना जरुरि मन्ता।
42019032	अनि येसुनोर लोहातोरक चेलालोरक हतुरक अनि ओर बदाम ओरकुन वेहंदुर अदामे कलियतुरक।
42019033	अनि ओरक चेलालोरक गदहिता पिलातुन लेहिला आस मंदुरक, असके गदहिनोर मालकाल ओरकुन पुचे मातुर, “इद गदहिता पिलातुन बाक्या लेहंतोरिट?”
42019034	असके येसुनोर चेलालोरक मालकान इतुर, “इद गदहिता पिलातुन प्रबु तलिहकतोर।”
42019035	अनि मालकाल अद गदहिता पिलातुन ओयिला हितुर, असके ओरक अद गदहिता पिलातुन येसुना हेरे ततुरक, अनि ओरक आपुनांग हुचुक कपळानुंग गदहिता पिला पोरो इरतुरक अनि येसुन उदीला वेहतुरक।
42019036	अनि येसु गदहिता पिलापोरो उचुन हंदीला लाकतुर, अनि लोकुरक येसुना सनमान कियान्साटि आपुनांग हुचुक कपळानुंग हरदिगा तारसोरिंग हंदुरक।
42019037	असके येसु अनि लोकुरक हरितगडाल हंजोरिंग ओरक जेय्तुन मराकना मटाता हंदीतिगा अवतुरक, असके चेलालोरक अनि सबोय लोकुरक अव सबोय अत्भुत चमत्कारता बुतोतुन हुळसुन पकाय गिरदा आसोरिंग होजोर लेंगदे परमेस्वरदा स्तुति किया लाकतुरक:
42019038	“दन्य ओर राजाल जो परमेस्वरना पोरोयदे वांतोर!” “परमेस्वर अनि मानेयकना नडुम स्वरगतिगा सान्ति आयि अनि आबार पोरो परमेस्वरदा महिमा आयि।”
42019039	असके बिळतिगाडाल हुचुलोरक परीसि लोकुरक येसुन इंदीला लाकतुरक, “हे गुरु, निमा येरकुन इदाम इंदाला वेहमाकिर!”
42019040	येसु ओरकुन इतुर, “नना मिकुन वेहान्तोना अनि येर कमेट आतुरक ते कलकवने नावा स्तुति कियानुंग।”
42019041	अनि येसु सेहेरता हेरे वातुर असके येरुसलेम सेहेरतोरक लोकुरकुन हुळसुन येसु किलतुर।
42019042	अनि येसु इतुर, हे येरुसलेमतोरक लोकुरकुन बोचोन चोकोट आस मन्वार निमाटे जो परमेस्वरना संग सान्तिते मन्दानसाटि मिया मदत किन्तोर ओनांग केन्च मानेरिट ते बचोक चोकोट मता। मति इदेक परमेस्वर अद सान्तितुन मियागडाल मकितुर।
42019043	बाक्याकि अद निया पोरो इदाम उन्दि दिया वायार कि मिवोरक दुस्मान लोकुरक मिया हिरमुटा आयनुरक, निकुन अहचानुरक;
42019044	सहेर अनि सहेरतोर सबोयि लोकुरकुन नास कियानुरक, अनि मिया सबोयतुन वने नास कियानुरक, बाक्याकि निमाट अद मोकातुन हन्दिला हिति जो मिया पोरो परमेस्वर दया किस मतोर अदेने निमाट पुन्वीट आतिट।”
42019045	असके येसु प्रातना लोतिगा हन्जुन मोमवालोरकुन प्रातना लोताल बाहरो पसहिला लाकतुर।
42019046	अनि येसु ओरकुन इतुर, “पवित्र पुस्तकतिगा कोटताल मन्ता कि, ‘नावा लोन प्रातना कियाना बवन आयार,’ मति निमाट अदेन कलेरकना मकाना लोन बने कितिट।’ ”
42019047	अनि येसु अद प्रातना लोतिगा रोजदिया परमेस्वरदा पोल्लोतुन वेहंदुर, अनि मुक्याल याजक लोकुरक, सास्त्रि लोकुरक अनि लोकुरा मुक्याल येर येसुन होवकान्साटि डाव पळकंदुर।
42019048	अनि ओरक येसुना होंग कियान्साटि डाव हुळंदुरक मति ओरकुन डाव पुटो बाक्याकि सबोय लोकुरक मन लावेकिसुन येसुनांग केंजदुरक।
42020001	उंदीदिया इदाम आत कि, येसु लोकुरकुन प्रातना लोतिगा परमेस्वरदा पोल्लोतुन वेहिला आस मंदुर असके मुक्याल याजक अनि सास्त्रि लोकुरक अनि जुनोर लोकुरासंग हेरे वासुन नितितुरक।
42020002	अनि ओरक येसुन से पुचे मायिला लाकतुरक, “माकुन निमा वेहा, इव बुतोनुंग बोना अदिकारते किंतोन, अनि ओर बोर आंदुर निकुन अदिकार हितोर?”
42020003	असके येसु ओरकुन इतुर, “नना वने मियासे उन्दि पोल्लो पुचे मांतोना। नाकुन वेहाट।
42020004	युहनाल बप्तिस्मा हिंदुर अद अदिकार परमेस्वरनिकेडाल मता या मानेयनिकेडाल मता?”
42020005	असके ओरक आपुहे एकमेका वळकिला लाकतुरक, “माक इंकाट कि ‘परमेस्वरनिकेडाल,’ ते ओर इंदानुर, ‘निमाट ओनांग वेहताल पोल्लोनिगा बाक्या विस्वास केविट आतिट?’
42020006	अनि माक इंकाट कि ‘मानेयनिकेडाल,’ असके सबोय लोकुरक माकुन कलकने पिटहानुरक, बाक्यकि सबोय लोकुर युहनान सच्चो बविस्या वेहवाल समजे मांतोरक।”
42020007	असके ओरक लोकुरक येसुन इतुर कि, “माक पुनोम ओर बोना अदिकारदे हिंदुर ते।”
42020008	असके येसु ओरकुन इतुर कि, “नना वने मिकुन वेहोन कि, नना बोना अदिकारदे इव बुतोनुंग किन्तोना।”
42020009	अनि येसु लोकुरकुन उन्दि पिटो वेहिला लाकतुर: “बोरे मानेय अंगुरकना आवार लावेकितुर, अनि कस्ताकरकुन अद अंगुरकना आवाटुन टेका हिसितुर, अनि पकाय दियांगसाटि परदेस हतुर।
42020010	अनि अंगुरकना पंडाना बेरा वात असके आपुनोर वरोर दासतुन लोहतुर कि अंगुरकना आवाटाल हुचुक अंगुरक ओन हेविर, मति ओरक कास्ताकारक लोकुरक ओन पिटितुरक अनि कालि केय लोहतुरक।
42020011	असके ओर असा वने वरोर आपुना दुसरो दासतुन लोहतुर अनि ओन वने कास्ताकारक लोकुरक पिटितुरक अनि ओना अपमान किसुन ओन वने कालि केय लोहतुरक।
42020012	अनि असा वने ओर आपुनोर दुसरो दासतुन लोहतुर अनि ओन वने कास्ताकारक लोकुरक पकाय पिटिचुन बाहरो पसिचीतुरक।
42020013	“असके अंगुरकना आवाटोर मालकाल इंदा लाकतुर, ‘इदेक नना बदाम कियाका? ‘नना इदेक नावोर मायातोर मरि मन्तोर ओन नना लोहका, बाक्याकि येर नावोर मरि आंदुर इंजोक येना मान इरसुन हुचुकगेला अंगुरक हियानुरक।’
42020014	“अनि मालकाल आपुना मरिन लोहतुर असके कास्ताकारक लोकुरक ओन हुळसुन एक-मेका वळकिला लाकतुरक। ‘येर ते मालकाना वारसान मन्तोर, वाट माक येन होवकसिविट कि, पजा इद सबोय मावा आयार।’
42020015	अनि कास्ताकर लोकुरक मालकाना मरिन गसेकिसोरिंग अरियसोरिंग आवाटा बाहरो पसिहचुन होवकसितुरक। “इंजोक मालकाल कास्ताकर लोकुरासंग बदाम कियानुर?
42020016	अनि ओर मालकाल वासुन कास्ताकर लोकुरकुन नास कियानुर, अनि अंगुरकना आवाटुन दुसरोन सोपेकिसियानुर।” असके लोकुरक केंचुन इतुरक, “परमेस्वर केवि कि इदाम आयमा कि!”
42020017	अनि येसु लोकुरिके हुळसुन इतुर, “इद पवित्र पुस्तकतिगा बाताल कोटताल मन्ता, ताना अरता बाताल मन्ता, ‘अनि बोद कलदुन बिलडिंग बनेकेवालोर मिस्त्रीलोकुर कराबता मन्ता इंजोक हरचिस मन्तोर, अदे कल कोंटाता मुक्याल आत।’
42020018	नना अद कललेहका मंतोना अनि बोर-आयि नावा पोरो विस्वास केवोर आयनुर ओर अद कलपोरो अरांतोर ओना लेहका मन्तोर। अनि बोर-आयि अद कलदिगा अरानुर ओर तुकळेंग-तुकळेंग आयनुर अनि कल ओना पोरो अरार अनि ओर पेचकांग आयनुर।”
42020019	अनि अदे बेरा सास्त्रि लोकुरक अनि मुक्याह सेवक लोकुरक येसुन पेयिला हुळंदुरक, बाक्याकि ओरक समजे मातुर कि, येसु पिटो वेहतुर अद मावा पोरो वेहतोर। मति ओरक लोकुरकुन वरियतुरक।
42020020	अनि ओरक लोकुरक येसुन पेयान्साटि डावदे मंदिला लाकतुरक अनि दरमि मानेयक लेहका नाटक किस हुचुक लोकुरकुन येसुना हेरे लोहंदुर कि, ओरक येसुना बोदन-बोद दोसता पोल्लोतुन पेय्सुन येसुन मुक्याह लोकुरा केयदे अनि अदिकारकुन सोपेकिसिवेरक।
42020021	अनि येसुना पोरो दोस लावेकियाला हुळंदुरक ओरक येसुन पुचे मातुर: “हे गुरु, माक पुंतोरोम कि, निमा सच्चो इंतोन अनि करहांतोन वने अनि बोनिकेडाले वळकवि, अनि निमा परमेस्वरदा हरितुन सचायिते वेहांतोन।
42020022	हे येसु निमा माकुन वेहा, रोमि राज्यता हजोर राजान टेक्स हियाना बेस मन्ता कि हिले?”
42020023	अनि येसु ओरा हुसयारितुन हुळसुन सान्डे ओरकुन इतुर,
42020024	“उन्दि डब्बु नाकुन हिमट। इद डब्बुतिगा बोना चापा अनि पोरोय मन्ता?” ओरक इतुरक, “होजोर राजालना।”
42020025	असके येसु ओरकुन इतुर, “होजोर राजान बोद हियाना मन्ता अद होजोर राजान हिमट, अनि बोद परमेस्वरना मन्ता अद परमेस्वरदुन हिमट।”
42020026	अनि ओरक इद पोल्लोते येसुन लोकुरा मुने पेयिला परोरक आतुरक। येसुना पोल्लोतुन केंचुन दंगेमासुन कमेट आतुरक।
42020027	अनि सदुकि लोकुर इंतोर कि, हातोरक मानेयक बसकेय जिवे मायपरोरक, मति ओरिगाडाल हुचुलोर सदुकिलोकुरक येसुना हेरे वासुन पुचे मातुर,
42020028	“हे गुरु, मुसाल मावासाटि कानुनिनुंग हितोर कि बोरे मानेय हातुर अनि ओना मुते मंदार अदेन चवांग पुतांग हिलेंग आयनुंग, असके ओर मानेयता तमो अद रांडिनसंग मरमिंग किसुन आपुना तमोनसाटि चवांग-पुतांग केविर।”
42020029	असके सदुकि लोकुरक येसुन इंतोर, सात तमोलोर मन्तोर, असके होजोर तमो मरमिंग कितुर अनि ओर चवांग-पुतांग केवाय हातुर।
42020030	असके दुसरो तमो वने अदेनसंगे मरमिंग कितुर।
42020031	अनि मुवुरजन अदे आळसंग मरमिंग कितुर। अदे रितिते सातोय तमोलोरक अदेनसंगे मरमिंग कितुर, अनि सातोय तमोलोरकला उन्दि गेला चवांगं-पुतांग आयोंग आतुंग अनि ओरक हातुरक।
42020032	अनि पजा अद रांडि आळवने हातु।
42020033	इदाम इंजुन सदुकि लोकुरक येसुन पुचेमांतोरक कि, “इदेक माकुन निमा वेहा कि, सातोय तमोलोरक जिवेमायनुर असके अद बोना मुते आयार? बाक्याकि सातोय तमोलोरक अदेनसंग मरमिंग किस मतोरक।”
42020034	येसु सदुकि लोकुरकुन इंतोर, “इद दुन्याते लोकुरांग मरमिंग ते आंताग।
42020035	मति बोर लोकुरक अद वायाना काळदा लायेक बनेमायनुर अनि हाता पजा जिवे मायनुरक ते ओरक बसकेय मरमिंग केवोर आयनुरक अनि बोने मरमिंगसाटि पेकिह हेवोर आयनुरक।
42020036	अनि पजा ओरक हायोरक आयनुरक ओर स्वरगदुतक लेहका आयनुर; बाक्याकि हासुन असो जिवे मातोरक ओरक परमेस्वरदा चवांग-पुतांग आयनुरक।
42020037	“मति इद पोल्लोता इदाम आत कि हासुन जिवे मांतोर, अनि मुसाल वने जुळपिमराता पिटो वेहतोर कि ओर प्रबुन तोहानतोर, ‘अब्राहमना परमेस्वर, इसाहकना परमेस्वर, याकुबना परमेस्वर, इन्तोरक।’
42020038	अनि परमेस्वर हातोरक लोकुरा परमेस्वर आयोर, मति जिवोत लोकुरा परमेस्वर आंदुर; बाक्याकि परमेस्वरना हेरे सबोय जिवोत मंतोरक।”
42020039	असके इदाम केंजचुन दरमतुन करिहवालोर ओरिगाडाल हुचुलोरलक इदाम इतुर, “हे गुरु, निमा सच्चो इतोन!”
42020040	अनि पजा ओरक येसुन बोद-आयि पोल्लो पुचे मायान्साटि वरियतुरक।
42020041	अनि असा येसु ओरकुन पुचेमातुर, “मसिहान दावुदनोर मरि बाक्या इन्तोरक?
42020042	अनि दावुद राजाल आपुना भजन सहिता पुस्तकतिगा इंतोर: “ ‘परमेस्वर नावोर प्रबुन इतुर, नना निया दुस्मान लोकुरकुन हारेकिसुन निया काल अडिय इरनाच दम निमा नावा तिन्दान्तिके उदा’।” ’
42020044	मति दावुद राजाल मसिहान ‘प्रबु’ इंतोर; ते ओर बदाम दावुद राजानोर मरि आयपरानुर?”
42020045	अनि सबोय लोकुर केंजदुर असके येसु आपुनोरक चेलालोरकुन इतुर,
42020046	“दरमता कानुन करिहांतोर, ओरासे चोवकोस मन्ट। ओरक मानेय आपुनतुन होजोर तोहान्साटि लाटिंग-लाटिंग कपळांग करसुन वल्याना ओरकुन बेस लागांता, अनि ओरकुन हाटकनिगा नमस्कार कियाना, अनि समाज मंडलिनिगा तिंदानासाटि मुक्याह जागानिगा उदाना ओरकुन बेस लागांता।
42020047	अनि ओरक रांडिहना लोता दन सम्पतितुन दोका हिन्तोर अनि आपुहकुन दरमि तोहान्साटि पकाय बेराताल प्रातना किसोरिंग मंतोरक: येरकुन पकाय दंड पुटार।”
42021001	अनि मन्डिलितिगा येसु दनवान लोकुरकुन दान सांदुकतिगा दान निहानपा हुळतुर।
42021002	असके उन्दि गरिब रांडिनवने दान सांदुकतिगा रंड ताम्बातांग हुडलांग हुबुंग निहनपा येसु हुळतुर।
42021003	असके येसु सबोय लोकुरकुन इतुर, “नना मिकुन चेते किसुन वेहान्तोना कि इद गरिब रांडि परमेस्वरदा हुळानाते सबोयसे वले दान निहता।
42021004	बाक्याकि ओरक सबोय आपुना दनसंपतिताल हुचुक दान सांदुकतिगा निहतुरक मति रांडि आपुनतुन जिवोत इरान्साटि तानिंग हुडुक्सा मता अद सबोयतुन दान पेटितिगा निहचिता।”
42021005	अनि हुचुक लोकुरक प्रातना लोता बारेते वळकिला आस मंदुर कि, अद मंडलितुन बोचोन सोबाय कलकने अनि दान हितांग चिजकने सजेकितोरक,
42021006	असके येसु इतुर, “उन्दि दिया इदाम वायार कि, अगा इव सबोय निमाट हुळांतोरिट अवेहनिगाडाल उन्दि कल दुसरो कलदिगा टेकेमास मनोंग आयनुंग। अव सबोयकुन अरहानुरक।”
42021007	अनि चेलालोरक येसुन पुचे मातुरक, “हे गुरु, इव सबोय बसके आयार? अनि इव सबोय पुरा आयाना बेरा बदाटा चिना-चमत्कार आयार?”
42021008	अनि येसु आपुनोरक चेलालोरकुन इतुर, “निमाट चोव्कोस मन्ट कि दोका तिन्माट, बाक्याकि पकाय लोकुरक नावा पोरोयदे वासुन इंदानुर कि, ‘नना मसि आंदान इंजोक,’ ‘अनि अंत आयाना बेरा वाता।’ मति निमाट ओरांग केंजमाट।
42021009	अनि निमाट लळायितुन आयाना अनि होंग कियाना पोल्लोनुंग केंचुन वरियमाट, बाक्याकि इव सबोयकना मुने आयाना जरुरि मन्ता; मति अद बेरा सान्डे अंत आयो।”
42021010	अनि असा येसु चेलालोरकुन इतुर, “जाति-जाति लोकुरांग अनि राज्य-राज्यतिगा लळायिंग आयनुंग।
42021011	अनि हजो-हजो बुकाम्प आयनुंग अनि बगा-अगांह दुस्काळ आयार, अनि हजो-हजो बिमारिंग वायनुंग अनि आबार पोरोडाल भयानक घटनांग अनि हजो-हजो चिनांग-चमत्कारिंग आयनुंग।
42021012	“अनि इव सबोय पोल्लोंग आयानाता मुने, निमाट नावा चेला बनेमायानाता कारनते लोकुरक मिकुन पेयानुरक अनि सत्तेह कियानुरक। समाज मंडलितांग बेय्टकानिगा ओयनुरक अनि जेहेलतिगा केहिला वेहानुरक अनि न्याय कियान्साटि मुक्या अदिकारकला हेरे अनि राजाना हेरे ततानुरक।
42021013	अनि मिया पोरो लोकुरक इदाम होंग कियानुरक, असके निमाट ओरा मुने नावाबारेता गवाहि वेहानाता मोका आयार।
42021014	निमाट मुनेय इदेना चिन्ता केमाट कि निमाट आपुना रक्षा बदाम कियाकिट।
42021015	बाक्याकि नना मिकुन इदाम वळकान्साटि बुद्दि हियाका कि, मिया विरोदि लोकुरक मियांग पोल्लोनुंग जुटा किया परोरक आयनुरक।
42021016	अनि मिया अवाल-बाबो, बायिरक अनि परिवारदोरक लोकुरकुन अनि मिवोरक गोत्याह नावा पोरो विस्वास केवोरक इंजोक ओरक मिकुन पयपियानुरक; अनि मिया पेय्कि हुचुक लोकुरकन होव्कहानुरक।
42021017	अनि निमाट नावा चेला आयानाता कारनते सबोय लोकुरक मियासंग दुस्मान कियानुरक।
42021018	मति मिया आत्मिक जिवातुन ओरक बाराय नुकसान किया परोरक।
42021019	अनि निमाट दिराज इरकिट ते मिकुन अनंता काळदा जिवा पुटार।
42021020	“अनि निमाट सेय्निक लोकुरकुन येरुसलेम सेहेरतुन हिरमुटा आतोरक हुळकिट असके समजे मायकिट कि, इदेक येरुसलेम सेहरता नास आयाना बेरा हेरे मन्ता इंजोक।
42021021	असके यहुदि येरयाते मनवालोरक लोकुरक मटातिगा वित्तीरक, अनि बोरक लोकुरक येरुसलेम सेहेरता लोपा मंतोरक ओरक बाहरो पसयिरक, अनि बोरक लोकुरक सेहेरता बाहरो मंतोरक ओरक बाताले ततिला लोपा हनमाकिरक।
42021022	बाक्याकि पवित्र पुस्तकतिगा कोटताल पोल्लोता अनुसार, येरुसलेम सेहेरते मनवालोरक लोकुरकुन दंड हियाना अद दिवोस आयार।
42021023	अनि वायाना पकाय होजोर संकटतिगाडाल बोरे लोकुरक पिसपरोरक आयनुरक अनि बोव आसक मेंदुतक मंतांग अनि बोव आसक चवानुंग पाल उहातांग अवेकुन ते पकाय तकलिब मन्ता, बाक्याकि परमेस्वरदा होजोर कोप बळके मायार।
42021024	अनि हुचुलोरकुन तलवारते होवकानुरक अनि हुचुलोरक लोकुरकुन दुसरो देसकनिगा दोहचुन ओयनुरक। येरुसलेमना पोरो राज्यकियनासाटि परमेस्वर दुसरो जातितोरक लोकुरकुन हिता समय पुरा आयानवनाह ओरक लोकुरक येरुसलेम सेहेरतोरक लोकुरा पोरो अदिकार अनि राज्य कियानुरक।
42021025	“पोळद, नलेंज अनि हुकोनिगा चिना-चमत्कारिंग दिसानुंग। अनि दरतितिगा सबोय देसतोरक लोकुरा पोरो संकट वायार, बाक्याकि समुद्रता लेंग अनि लाटाना गरजे मायानाते सबोय लोकुरक वरयानुरक।
42021026	अनि वरेता वजे से अनि दरतितिगा वायानांग गटनानुंग पोसनेक-पोसनेक लोकुरक बेहोस आताप आयनुरक, बाक्याकि आबारदा लावदे हाले मायार, असके आबार पोरोडांग पोळद, नलेंज अनि हुकोंग हिकेळा होके आयनुंग।
42021027	असके लोकुरक नाकुन मानेयतोर मरिन होजोर लावदे अनि आदार महिमातासंग आबारतिगडाक वायका, असके लोकुरक हुळानुरक।
42021028	अनि इव सबोय पोल्लोंग आयनपा निमाट निचुन तेयार मंकिट अनि हिम्मत इरकिट; बाक्यकि मिया सबोय दुक अनि तकलिबताल चुटे मायाना बेरा हेरे वाता।”
42021029	अनि येसु ओरकुन उन्दि पिटो वेहतुर: “अंजिरता मरा अनि सबोय मराकुन हुळाट।
42021030	अनि पिनिता बेरा अंजिर मरातांग आकिंग कावसुन अडिय अरातांग अनि अदिते असावने पुनाह आकिंग पसयांतंग। अंजिर मरातांग पुनाह आकिंग कोडसातांग, असके लोकुरक समजे मांतोरक कि, इदेक डोकाल वाता इंजोक।
42021031	अनि इदामे लेहका निमाट इव पोल्लोनुंग आयनपा हुळकिट, असके निमाट पुंदाकिट कि परमेस्वरदा राज्य हेरे वाता।
42021032	“अनि नना मिकुन चेते किसुन वेहान्तोना कि, इव सबोय पोल्लोंग बोच वरि आयो-आयार अद वरि इद पिळितोरक लोकुरा बसकेन अंत आयो-आयार।
42021033	अनि इद दरति आबार नास आयार, मति नावा वेहताल पोल्लो बसकेय नास आयो।
42021034	“इंजोक निमाट सावद मन्ट, अनि मिया मन दरोज तिन्दाना अनि डाळंगो उंडाना अनि इद दुनियाता पोल्लोंगना चिंता किसुन प्रबुना वायाना दिवोस इदाम वायार कि जालिना लेहका हुरहाय वायार।
42021035	बाक्याकि दरतितिगा मनवालोरकला पोरो इदामे लेहका हुरहायले वायार।
42021036	इंजोक निमाट सावाद मन्ट अनि हरोज प्रातना किसोरिंग मन्ट कि, निमाट इव सबोयकुन सहेमायान्साटि अनि नना मानेयतोर मरि ओना मुने निताना लायेक बानेमाम्ट।”
42021037	अनि येसु मेयदेना समाज मन्डलितिगा परमेस्वरदा पोल्लोनुंग वेहंदुर अनि नरका बाहरो हन्जुन जेय्तुन पोरोयदा माटातिगा मन्दुरक,
42021038	अनि येसु बरबरिंगे समाज मन्डलितिगा वांदुर, अनि येसु समाज मन्डलितिगा परमेस्वरदा पोल्लोनुंग वेहंदुर अवेकुन केंजान्साटि लोकुरक हरोज बरबरिंगे येसुना हेरे वांदुरक।
42022001	अनि यहुदि लोकुरा अकमिरि हारिंग तिंदाना होजोर तिहार मन्ता अनि अदेन पसहता तिहारवने इन्तोरक, अद तिहार हेरे वायिला आस मन्द।
42022002	अनि मुक्या याजक अनि सास्त्रि लोकुरक येसुन होवकान्साटि डाव कियाला आस मंदुर कि येसुन बदाम होव्किकाट इंजोक, मति लोकुरकुन वरिय्दुंरक, बाक्याकि लोकुरा नडुम पकाय गरबळ आयार इंजोक।
42022003	अनि सेय्तान येसुना चेलाल यहुदाल इस्करियोतिना जिवातुन अनि मन्दुन आपुना अदिकारते कितु, येर बारा चेलोरा पेय्कि वरोर आंदुर।
42022004	अनि यहुदाल मुक्या याजक लोकुरासंग अनि मन्डलितुन केपवालोरा मुक्या लोकुरासंग वळकतुर कि, येसुन ओरा कय्दे बदाम पेय्पिचियानुर इंजोक।
42022005	अनि येसुनोरक विरोदि लोकुरक पकाय गिरदा आतुरक, अनि यहुदान डब्बुंग हियान्साटि वाचा हितुरक।
42022006	अनि यहुदाल येसुन ओरा कय्दे पेय्पिहान्साटि राजि आतुर, अनि येसुन पेय्पिहान्साटि यहुदाल डाव हुळिला लाकतुर कि बिळ आयो आयार असके येसुन ओरा कय्दे पेय्पिचिका इंजोक।
42022007	अनि पसह हारिना तिहार वातु असके उन्दि बोकळा पिलातुन बलि हियान जरुरि मता।
42022008	असके येसु पतरास अनि युहना इदाम इंजोक लोहतुर कि, “निमाट हन्जुन माकुन सबोय लोकुरकसाटि पसह तिहारतांग हारिंग बानेकिम्ट इंजोक।”
42022009	अनि चेलालोरक येसुन पुचे मातुर कि, “निया बगा इच्चा मन्ता कि माक इद पसह तिहारतांग हारिंग बानेकियाकोम?”
42022010	अनि येसु चेलालोरकुन इतुर, “केंजाट, माक सेहेरतिगा होळयांपाय वरोर मानेय एता अळकातुन ताहचुन हन्दानपा मिकुन दिसानुर; अनि ओर बोद लोतिगा हंदानुर अदे लोतिगा ओना परके निमाटवने दाकिट,
42022011	अनि अद लोतोर मालकान इंकिट: ‘गुरु माकुन निया हेरे इन्दिला लोहतोर कि वरताहना कोलि बगा मन्ता अगा नना अनि नावोरक चेलालोकुरासंग पसहता तिहार मानेमायकोम इंजोक?’
42022012	अनि मिकुन अद लोता पोरो असा उन्दि कोलि दिसार अद सोबाय सापकिताल मन्ता अगाय माकुन्साटि पसह तिहारतांग हारिंग तिंदाला तेयार कियाकिट।”
42022013	अनि चेलालोरक हन्जुन, येसु बदाम वेहच मन्तोर अदामे कलियतुरक अनि अगाय पसह तिहारतांग हारिंग तेयार कितुरक। (२२.१४-२३)
42022014	अनि पसह तिहारतांग हारिंग तिंदाना बेरा आतु, असके येसु प्रेरित लोकुरासंग जेवेकियान्साटि उदितुर।
42022015	अनि येसु आपुनोरक चेलालोरकुन इतुर, “नाकुन पकाय आशा मता कि, दुक-तकलिब वायानाता मुने इद पसह तिहारतांग हारिंग मियासंग तिंदाना।
42022016	बाक्याकि नना मिकुन वेहान्तोना, कि पसहा त्यिहारता जेवेनता पुरा उद्देशय परमेस्वरना राज्यतिगा परमेस्वर पुरा कियानवनाह पसहा त्योहारना जेवन नना दुसरो बेरा बसकेय तिनोन।”
42022017	अनि येसु अंगुरता जोमातुन वाटिते येतितुर अनि परमेस्वरदुन दन्यवाद कितुर, अनि आपुनोरक चेलालोरकुन इतुर, “इद वाटिता अंगुरता जोमातुन येताट अनि सबलोरक तुसुन उंट।
42022018	बाक्याकि नना मिकुन वेहान्तोना कि परमेस्वरदा राज्य वायो आयार, अद वरि नना अंगुरता जोमा इगडाल बोस्केय उंनोन।”
42022019	अनि येसु असा हारितुन पेय्तुर अनि परमेस्वरदा दन्यवाद किसुन हारितुन किरितुर अनि चेलालोरकुन इदाम इंजोक हितुर कि, “इद नावा मेंदुल आन्द इदेन मिकुन हिंतोना; नाकुन आल्हान्साटि इदामे कियाकिट इंजोक।”
42022020	अनि हारिनुंग हिता पजा असावने इदामे लेहका वाटितिगा अंगुरता जोमातुन येतितुर अनि इदेन इदाम इंजोक हितुर कि, “इद वाटिता अंगुरता जोमा मियासाटि नावा नतुरतुन हियाका। अदेना इद पुनाल वाचा परमेस्वर अनि लोकुरासंग रिस्तातुन जोळेह कियार।
42022021	मति केंजाट, नाकुन दुस्मांकना कय्दे पेय्पिचियानुर ओर नावासंग इगा जेवेकिंतोर।
42022022	बाक्याकि परमेस्वर बदाम मुनेटाले निर्णय कितोर अदामे मानेयना मरि, मन्जे नना, हायका। मति बोर मानेय नाकुन पेय्सियानुर ओन पकाय होजोर दंड पुटार।”
42022023	असके चेलालोकुरक एकमेका पुचेमायिला लाकतुर कि, मावा पेय्कि बोर येसुन दुस्मांकना कय्दे पेय्पिचियानुर।
42022024	अनि चेलालोकुरा नडुम इदाम पोल्लोंगसाटि वाहचतुर कि, ओरा पेय्कि बोन होजोर समजे मांतोर इंजोक।
42022025	अनि येसु चेलालोरकुन इतुर, “अन्यजाति लोकुरा राजाल आपुना लोकुरा पोरो अदिकार किन्तोर; अनि ओरा पोरो अदिकार इरांतोर, ओन मददत केवाल इन्तोरक।
42022026	मति निमाट ओरा लेहका आयमाट। मिया पेय्कि बोर होजोर मन्तोर, ओर हुडलोर लेहका अनि बोर मुक्याल मन्तोर ओर सेवा केवाल बनेमायिर।
42022027	अनि बोर होजोर आंदुर, जेवेकियाला उदितोर ओर या सेवा किन्तोर ओर? बाक्याकि ओर होजोर मन्तोर जो जेवेकियाला उदितोर ओर ? मति नना वरोर सेवा केवाल लेहका मिया नडुम मंतोना।
42022028	अनि येसु आपुनोरक चेलालोरकुन इतुर, निमाट नावासंग दुक परिक्संगनिगा मतोरिट।
42022029	अनि बदाम नावोर बाबाल नाकुन राज्य कियान्साटि उन्दि राज्य हितोर, अदामे नना वने मिकुन राज्य कियान्साटि अदिकार हिंतोना,
42022030	अनि निमाट नावा राज्यतिगा नावासंग मंदकिट, तिंकिट-उंकिट अनि राजगदितिगा उचुंन परमेस्वरदोर सबोय लोकुरा न्याय कियाकिट।
42022031	अनि येसु इंतोर, “समोन हे समोन! केंजा, बदाम गोहकुन हेतिते हेचांतोरक अनि पोलेतुन अलगो किन्तोर, अदामे लेहका मिकुन वने परिक्षा कियानसाटि सेय्तान परमेस्वरनिकेडाल अदिकार तलिहक्ता।”
42022032	मति नना मियासाटि परमेस्वरतुन प्रातना कितोना कि, मिया विस्वास कमजोर आयमा कि अनि निमा पस्ते मासुन नावा हेरे वायकि, असके दुसरो चेलालोरकुन निमा विस्वासते मजबुत कियाकि।”
42022033	असके पतरास येसुन इतुर, “हे प्रबु येसु नना नियासंग जेहेलतिगा वने हंदान्साटि अनि हायान्साटि तेयार मंतोना।”
42022034	अनि येसु पतरासिन इतुर, “हे पतरास नना निकुन चेत्ते किसुन वेहान्तोना कि, नेंड निमा नरका कोर कुसानाता मुने नाकुन मुंड बेरांग पुनोन इंजोक इंकि।”
42022035	अनि असा येसु आपुनोरक चेलालोरकुन इतुर, “अनि मिकुन नना परमेस्वरदा पोल्लोतुन वेहान्साटि पिस्वि, जोरा अनि हरपुह करवाय लोहच मतोना ते बोदे चिजता कमि आत बहे?” ओरक इतुर “बोदे चिजता कमि हिले आसि”
42022036	अनि येसु आपुनोरक चेलालोरकुन इतुर, “मति इदेक आपुनासंग पिस्वि, जोरा इराट; अनि बोनिगा तलवार हिले ओर आपुनांग कपळानुंग मोम्सुन उन्दि तलवार असाट।
42022037	बाक्याकि नना मिकुन वेहान्तोना कि, इद पवित्र पुस्तकतिगा कोटताल मन्ता: ‘ओन गुनेगार लोकुरासंग लक्तोर,’ अद सबोय कोटताल नावा पोरो आयाना जरुरि मन्ता। बाक्याकि नावा बारेते कोटताल इद पोल्लोंग पुरा आयिला आतांग।”
42022038	अनि चेलालोरक येसुन इतुरक, “हे प्रबु, हुळा इव रंड तलवारिंग मंतांग।” अनि येसु चेलालोरकुन इतुर, पकाय आत इदेक तलवारता पोल्लो असा निमाट वाळक्माट।
42022039	अनि येसु बाहरो पसियसुन आपुना रोजता रितिता लेहका जेय्तुन मटातिगा हतुर, अनि चेलालोरक वने येसुना परके हतुरक।
42022040	अनि ओरक अगा अवतुरक, असके येसु चेलालोरकुन इतुर, “मिया पोरो परिक्सा वायमा कि इंजोक निमाट प्रातना किसोरिंग मन्ट।”
42022041	अनि येसु आपुनोरक चेलालोरकुन हरचुन अगाडाल हुचुन लक हतुर, अनि मिंडामोरिंग कोटसुन परमेस्वरतुन प्रातना कियाला लाकतुर,
42022042	अनि येसु इदाम प्रातना किया लाकतुर कि, “हे बाबा, निया इच्चा मंदार ते इद कष्टतुन नावा हेरेटाल गुचहा; मति नावा इच्चा लेहका आयो मति निया इच्चा पुरा आयि।”
42022043	अनि स्वरगताल उन्दि स्वरगदुत येसुन दिसतु अनि अद स्वरगदुत येसुन ताकेत हिन्दु।
42022044	अनि येसु पकाय संगटते व्यागुल आस प्रातना किया लाकतुर; अनि येसुना येपुर नतुरतांग टिपकांग लेहका नेलितिगा अरतुंग।
42022045	अनि येसु प्रातनाताल तेदितुर अनि आपुना चेलालोरकला हेरे वातुर, अनि चेलालोरक पकाय दुकते ओवियस मंदुरक इंजोक हुंजिला आस मंदुरक अदेन येसु हुळतुर।
42022046	अनि येसु चेलालोरकुन इतुर, “निमाट बाक्या हुंजांतोरिट? तेदाट अनि प्रातना किमट कि निमाट परिक्साते अरमाट इंजोक।”
42022047	अनि येसु आपुनोरक चेलालोरकुन अदामे इंतोर ते, लोकुरा उन्दि होजोर गोहडि वात। अनि येसुन पेयसिवाल ओर बारा चेलालोरिगाडाल वरोर मन्तोर, ओना पोरोय यहुदा इस्करियोति मता, अनि ओर लोकुरा गोहडिता मुने-मुने वायिला आस मंदुर कि येसुन नमस्कार किसुन बुरान्साटि,
42022048	अनि येसु यहुदान इतुर कि, “हे यहुदा निमा नाकुन बुरसुन नमस्कार किंतोन कि, येरक लोकुरा कय्दे पेय्सियान्साटि?”
42022049	अनि अचोन बेरा चेलालोरकुन समजे मात कि, इदेक बातालतरि आयार इंजोक चेलालोरक येसुन पुचे मायिला लाकतुर कि, “हे प्रबु येसु माक तलवारते हियाकोम बहे?”
42022050	अनि येसु वेहानाता मुनेय वरोर चेलाल महायाजकना सेवकतुन तलवारते हितुर, अनि ओना कवितुन पळत इंजोक कविय देकतु।
42022051	अनि येसु चेलालोरकुन इतुर, “निमाट तलवारते हियाना बन्द किम्ट।” अनि महायाजकना सेवकना कवितुन इटसुन जोळेह किसितुर।
42022052	अनि येसु मुक्याह याजक लोकुरकुन अनि मंदिरतुन केपवालोरकला मुक्याह लोकुरकुन अनि यहुदि लोकुरा जुनोर लोकुरक येसुन पेयिला वास मंदुरक ओरकुन इतुर, “निमाट नाकुन ओंडकाल समजे मासुन तलवारिंग अनि बळगांग पेय्सुन वातोरिट?
42022053	अनि नना मियासंग प्रातना लोतिगा रोजिय मंदान अनि निमाट नाकुन पेय्विट आतिट; मति इदेक परमेस्वर मिकुन पेयाना अदिकार हितुर, बाक्याकि इदेक अन्दकारता राजालना राज सुरु आता।”
42022054	अनि लोकुरक येसुन पेय्तुरक अनि महायाजकना लोतिगा ततुरक। अनि पतरास लकदाले येसुन ओयिल आस मंदुरक ओरकुन हुळसोरिंग ओरा परके-परके हंदुर।
42022055	अनि ओरक लोकुरक डुवाटिगा किस मासुन किसता हिरमुटा उचमंदुरक अनि पतरास वने ओरा नडुम हन्जुन उदितुर।
42022056	अनि अचोन बेरा उन्दि दासि पेळि पतरासिन किस्ता वेहचते किस आरिला आस मंदुर असके ओन हुळतु अनि इतु, “येरवाने ते येसुनासंग मतोर।”
42022057	अनि पतरास अद आळदुन इतुर, “हे पेळि, नना ते ओन पुनोन।”
42022058	अनि हुचन बेरा पजा असावने बोरे पतरासिन हुळसुन इतुर, “निमावने ते येसुनोर संगनोर आंदि।” अनि पतरास ओर मानेयतुन इतुर, “हे दादा, नना ते येसुनोर संगनोर आयोन।”
42022059	अनि असावने उन्दि गंटाता पजा, असा वरोर मानेय चेते किसुन इंतोर, “करोय येर येसुनासंग मन्तोर, बाक्याकि येर गलिल नाटेनोर आंदुर।”
42022060	अनि पतरास इतुर, “हे दादा, नाकुन समजेमायो कि, निमा बाताल इंदा आतोन ते!” इदाम पतरास इंदा आस मंदुर ते सान्डे कोर कुस्त।
42022061	अनि येसु परके तिरियसुन पतरासनिके हुळतुर, अनि पतरास येसुना पोल्लोतुन आल्हितुर कि ओर बातांग इंजि: “नेड कोर कुसानाता मुने निमा नाकुन मुंड बेरांग पुनोन इंजोक इंकार कियाकि।”
42022062	अनि पतरास बाहरो पसिय्सुन आल्हिच-आल्हिच पकाय किलतुर।
42022063	अनि येसुन केपवालोरक लोकुरक येसुना मजाकिसुन ओन पिटहिला लाकतुर;
42022064	अनि केपवालोरक येसुनांग कोंडानुंग मुचुन पुचेमांदुर, “निमा बविस्या किसुन वेहाकि निकुन बोर पिटिहतुर?”
42022065	अनि केपवालोरक पकाय निंदा पोल्लोंग येसुना होंगते इतुरक।
42022066	अनि सकार आत असके मुक्याह यहुदि लोकुरक, मुक्य याजक लोकुरक अनि दरमाता पोल्लोनुंग करिवालोरक डगि आतुरक अनि येसुन आपुना होजोर सबातिगा तचुन पुचे मातुरक,
42022067	अनि यहुदि लोकुरक येसुन इन्तोरक, “बांग निमा मसिहाल आंदि बहे, ते माकुन वेहा।” अनि येसु यहुदि लोकुरकुन इतुर, “नना मिकुन मसिहाल आंदान इंजोक वेहका मति निमाट नावागा विस्वास केविट आयकिट।
42022068	अनि नना मिकुन उन्दि प्रशन पुचेमायका ते निमाट उत्तर हेवि आयकिट।
42022069	मति इदेकताल नना मानेयतोर मरि सबोयसे होजोर परमेस्वरना तिन्दान्तिके उच मंदका।”
42022070	अनि सबोय लोकुरक येसुन इंदा लाकतुर कि, “बांग निमाय परमेस्वरदोर मरि आंदि बहे?” अनि येसु सबोय लोकुरकुन इतुर, “निमाट इंतोरिट नना ओर आंदान।”
42022071	अनि सबोय लोकुरक इतुरक, “इदेक माकुन असा गवाहिता बाताले जरुरि हिले; बाक्याकि माक नियाय टोडिताल केंजतोम कि निमा इंतोन ननाय परपेस्वरदोर मरि आंदान इंजोक।”
42023001	अनि महासबाते उदितोरक सबोय लोकुरक तेदितुरक अनि येसुन राज्यपाल पिलातुसना हेरे ओतुरक।
42023002	अनि सबोय लोकुरक येसुना पोरो दोस लावेकियाला लाकतुरक अनि इन्तोरक, “माक येसुन होजोर रोमि राजान टेक्स हेमाट इदाम वेहच मावा देसता लोकुरकुन बहके कियांपा अनि आपुनतुन मसिहा राजाल इन्दिला वेहंदुर इदाम इंदांपा केंजतोम।”
42023003	अनि पिलातुस येसुन पुचे मातुर, “निमा यहुदि लोकुरा राजाल आंदि?” अनि येसु पिलातुसिन इतुर, “निमाय ते इन्दिला आतोन नना ओरे आन्दान।”
42023004	अनि पिलातुस मुक्य याजक लोकुरकुन अनि येसुन पेय्स ततोरक लोकुरकुन इतुर, “नना येसुनिगा बोदे दोस कल्योन।”
42023005	मति लोकुरक पकाय असावने जोर लावेकिसुन इंदा लाकतुर कि, “येरतो गलिल प्रदेस्ताल ते सबोयि यहुदि प्रदेसवरि परमेस्वरता उपदेश वेहचोरिंग लोकुरकुन बळके किन्तोर।”
42023006	अनि पिलातुस लोकुरा वेहानातुन केंचुन येसुन पुचे मातुर, बांग येर मानेय गलिलि जिल्हातोर आंदुर बहे?
42023007	अनि पिलातुस पुतुर कि, येसु हेरोदेस राजाना जिल्हातोर आंदुर इंजोक, असके पिलातुस येसुन हेरोदेस राजाना हेरे लोहचितुर, बाक्याकि हेरोदेस राजाल अद बेरा येरुसलेमतिगाय मतोर।
42023008	अनि हेरोदेस राजाल येसुन हुळसुन पकाय गिरदा आतुर, बाक्याकि हेरोदेस राजाल येसुन पकाय दियानाल हुळाना इचा किसमंतोर; लोकुरक येसुनांग कितांग चमत्कारकना बारेते वळकंदुरक अव पोल्लोनुंग केंच मतोर, अनि हेरोदेस येसुनांग कियाना चिनांग चमत्कारिनुंग हुळाना आशा इरस मंदुर।
42023009	अनि हेरोदेस राजाल येसुन पकाय सवाल पुचे मासोरिंग मंदुर, मति येसु हेरोदेस राजान बाताले सवालता जवाब हेवोर आतुर।
42023010	असके मुक्या याजक लोकुरक अनि सास्त्रिलोकुरक नितितुरक अनि पकाय होंगदे आसुन येसुना पोरो दोस लावे किन्दुरक।
42023011	असके हेरोदेस राजाल आपुनोरक सेय्निक लोकुरासंग येसुना अपमान किसुन ओना मजाक किया लाकतुरक अनि हेरोदेस राजाल आपुनोर सेय्निक लोकुरासंग येसुन पोरो मजाक किया लाकतुर कि, येर वरोर राजाल आंदुर इंजोक येसुन उन्दि पकाय चमके मायाना बंडितुन करिचितुर अनि पिलातुसना हेरे लोहचितुर।
42023012	अनि इदेना मुने पिलातुस अनि हेरोदेस वरवरोना दुस्मान मतोरक, मति अदे दियाताल ओरक इवुरास गोत्याह बनेमातुरक।
42023013	अनि पिलातुस मुक्य याजक लोकुरकुन, यहुदिला मुक्यान अनि लोकुरकुन केयितुर,
42023014	अनि पिलातुस ओरकुन इतुर, “येसु लोकुरकुन बहकेकिंतोर इंजोक निमाट नावा हेरे ततोरिट, मति केंजाट नना मिया मुने येसुनिगा दोस पळकतान निमाट येसुना पोरो बोव पोल्लोने दोस लावेकितोरिट अव पोल्लोना बारेते नना ओनिगा बोदे दोस कल्योने; अनि हेरोदेस राजाल वने येसुनिगा दोस कल्योर।
42023015	इंजोक हेरोदेस राजाल येसुन असावने मावा हेरे लोहचितुर; अनि केंजाट येसुंगा इदाम बोदे गलति हिले, येसुन होवकान्साटि दंड हियानाता लायेक हिलेर।
42023016	इंजोक नना येसुन कोळांग पिटहिला वेहचुन चुटे किसींतोना।”
42023017	[पिलातुस तिहारदिया लोकुरकुन्साटि वरोर सजापीन चुटे कियानासाटि तेयार मतोर।]
42023018	असके सबोय लोकुरक लावहिसुन लेंग ताहतुर कि, “येर येसुन होवकाट, अनि मावासाटि बराब्बान चुटे किसिन!”
42023019	[अनि बराब्बाल सेहेरतिगा दंगा किसुन मानेयतुन होवक्स मतोर इंजोक ओन जेहेलतिगा केहच मंतोरक।]
42023020	मति पिलातुस येसुन चुटे कियाना इचा मता, इंजोक असा लोकुरकुन समजेकितुर,
42023021	मति लोकुरक असावने कोलहार किसुन इतुर, “येसुन क्रुसतिगा तंजहाट! क्रुसतिगा तंजहाट।”
42023022	असा पिलातुस तिसरो बेरा ओरकुन इतुर: “बाक्याकि येसु बाताले गलति केवोरे, नना ओन होवकिला हियानाता दंडता लायेक बाताले पोल्लो ओनिगा कलयोन। इंजोक नना येसुन कोळांग पिटहिला वेहचुन चुटेकिसींतोना।”
42023023	मति सबोय लोकुरक केयस-केयसुन पिलातुसिन इतुर कि, येसुन क्रुसतगा तंजहान्साटि वेहा। अनि बदाम लोकुरक कोल्हार किसोरिंग इतुरक अदामे आतु।
42023024	असके पिलातुस आग्या हितुरकि लोकुरा इन्दाना अनुसार किमट।
42023025	अनि पिलातुस बराब्बाना ओर सेहेरतिगा दंगा किसुन मानेयतुन होवक्स मन्तोर इंजोक ओन जेहेलतिगा केहच मंतोरक, असके पिलातुस बराब्बान चुटेकिसितुर, अनि येसुन ओरा इच्चा अनुसार सोपे किसितुर।
42023026	अनि सेय्निक लोकुरक येसुन ओयिला आस मंदुरक, असके अदे नाटेनिगडाल कुरेनि सहेरतोर वरोर समोन पोरोयदोर मानेय वायिला आस मंदुर। ओन सेय्निक लोकुरक पेय्तुरक अनि येसुना क्रुस कंबातुन ओना पोरो बोरसितुर कि, समोन क्रुसतुन ताहचुन येसुना परके-परके ओयिर।
42023027	अनि येसुन क्रुस कंबा पोरो अंजहान्साटि ओयिल आस मंदुरक असके लोकुरा होजोर बिळ येसुना परके हन्दिला आस मन्दु अद बिळतिगा पकाय आसक मंदुंग अव येसुन्साटि पकाय दुकते आसुन किलिल्ला आस मन्दुंग।
42023028	अनि येसु परके मिळिंचुन किलंदुंग अव आसकुन इतुर, “हे येरुसलेम सेहेरतिगा मंनेह बायिहनिटा नावासाटि किलमाट; मति निमाट मियांग चवांग पुतानसाटि किलाट।
42023029	बाक्याकि केंजाट, इदाम उन्दि दिवोस वायिला आता, अद बेरा लोकुरक इंदानुरक ‘दन्य अद मन्ता जो तानांग चवांग-पुतांग हिलेंग अनि चवांग-पुतांग आयपरो अनि बसकेय आपुना पाल उहो आत!’
42023030	अनि अद बेरा होजोर संकटताल पिसान्साटि लोकुरक मटाकुन इंदानुर कि, “ ‘मावा पोरो अराट अनि मावा पोरो अरसुन माकुन आहचा!” ’
42023031	बाक्याकि नना ते बोदे पाप, गलतिगुना केवोन मति नाकुन पकाय दंड हिन्तोरक, मति बोर पाप, गलतिगुना कितोरक ओरकुन बोचोर होजोर दंड हियानुरक?”
42023032	अनि असा ओरक इवुरक मानेयक वने ओरक गलतिगुना किस मंतोरक ओरकुन वने येसुनासंग होवकान्साटि ओयिला आस मंदुरक।
42023033	अनि कोपळि पोरोयदा जागातिगा वातुरक, असके अगा येसुन अनि ओरक इवुर अपरादि लोकुरकुन क्रुस कंबा पोरो अंजितुरक। वरोर गुनेगारदुन येसुना तिन्दान्तिके अनि दुसरो गुनेगारदुन येसुना डावांतिके क्रुस कंबा पोरो अंजितुरक।
42023034	असके येसु इतुर, “हे बाबा, येरकुन मापि किम, बाक्याकि येरक पुनोरक कि बाताल किन्तोरोम इंजोक।” अनि ओरलोकुरक चिटिंग इरसुन ओनांग सन्द्रांग तुहकसितुरक।
42023035	अनि लोकुरक निचुन हुळिला आस मंदुरक अनि यहुदि लोकुरा मुक्यालोक येसुना मजाक किसुन इतुर; “येरतो दुसरो लोकुरकुन पिसिहतोर अनि परमेस्वरदोर लोहतोर मसिहाल आस मंदानुर ते अनि परमेस्वरदोर आचतोर मंदानुर ते आपुनतुन पिसहिर।”
42023036	अनि सेय्निक लोकुरकु वने येसुना हेरे वासुन ओना पोरो मजाक किसुन कविला लाकतुरक, अनि येसुन होवियताल अगुंरता एतुन उंडा हितुरक।
42023037	अनि इतुरक कि “निमा यहुदि लोकुरा राजाल आसमंदाकि ते निमा आपुनतुन पिसहा।”
42023038	अनि येसुन क्रुस कंबाता पोरो किलाने हरच मंतोरक ओना तला पोरोडिके उन्दि बलातिगा दोस लावेकितालतुन कोटतुरक अनि येसुना तला पोरोडिके कोहकसितुर कि: “येर यहुदि लोकुरा राजाल मन्तोर इंजोक।”
42023039	अनि इवुरक गुनेगारकुन क्रुस कंबाता पोरो वळिच मंदुरक ओरा पेय्कि वरोर येसुना निंदा किसुन इतुर, “निमा मसिहाल आसमंकि ते निकुन अनि माकुन निमा पिसहा!”
42023040	अनि दुसरो गुनेगार मानेय ओना इन्दाना पोल्लोतुन केंचुन ओन रांगसुन इतुर, “निमा परमेस्वरदुन वने वरिय्वि बहे? निमावने ते अदे दंड बोगे मान्तोन।
42023041	अनि माक ते न्यायदा अनुसार दंड बोगे मांतोराट, बाक्याकि माक बदाम गुना कितोराट अदाम दंड बोगे मांतोराट; मति येसुन दंड हियाना कि, येसु बोदे गुना केवोर।”
42023042	असके ओर गुनेगार इतुर, “हे येसु निमा राज्य कियाला वायकि असके निमा नावागा दया कियाकि।”
42023043	अनि येसु ओर गुनेगार मानेयतुन येसु इतुर, “नना निकुन चेतेकिसुन वेहान्तोना कि, नेंडे निमा नावासंग स्वरगतिगा मन्कि।”
42023044	अनि दुपाडा बारा नेक्सुन ते मुंड नेक्नस वरि सबोय देसतिगा आंदार आसमता,
42023045	अनि पोळदवने चमकेमायो आन्द अनि प्रातना लोता पळदा पोरोडाल ते अडिय वरि नडुमताल हरतु।
42023046	अनि येसु होजोर लेंगदे केयसुन इतुर, “हे बाबा, नना आपुना आत्मातुन निया केयदिगा सोपेकिंतोना।” इदाम इंजुन येसु हातुर।
42023047	असके रोमन रज्यतोर नुर सेयनिक लोकुरा वरोर अदिकारि अगा बदाम आत अद सबोयतुन हुळसुन परमेस्वरदा महिमा कितुर, अनि इतुर, “करोय येर मानेय दरमि मन्तोर।”
42023048	अनि लोकुरा बिळ येसुन अगा हुळन्साटि डगि आसमंतोरक, इद सबोय गटनातुन हुळसुन पकाय दुकि आसुन किलसोरिंग नाटेनिके हतुरक।
42023049	मति येसुनसंग मंजुन गोतियालोरक अनि गलिलताल आसक ओनासंग वास मतांग येरक सबोय लोकुरक लक निचुन येसुना पोरो आयाना गटनातुन हुळिला आस मंदुरक।
42023050	अनि युसुप पोरोयतोर होजोर सबाता बेयटकातोर सदस्य मतोर अनि ओर चोकोट अनि दरमि मानेय मतोर।
42023051	अनि यहुदि प्रदेसतोर लोकुरक येसुन होवकहाना दंड हियानसाटि योजनांग बुतोकिंदुरक अद योजना बुतोते येर युसुप ओरा संग हेवोर आतुर। अनि येर यहुदि प्रदेसता उन्दि सेहेर अरिमतियातिगा मंनवाल मतोर अनि परमेस्वरदा राज्य वायानातुन केपंदुर।
42023052	अनि युसुप पिलातुसना हेरे हन्जुन येसुना मुरदातुन तलिकतुर।
42023053	अनि पिलातुसनिकेडाल आग्या पुटत असके युसुप येसुना मुरदातुन कुरूसतिगाडाल रेहचुन अनि चमके मायाना चादेरते हुरितुर, अनि उन्दि कलदिगा लोन लेहका पांजा काच मंतोरक अनि अगा बोनाय मुरदातुन बसकेय इरोरक आसमंतोरक अगा ओसुन येसुना मुरदातुन इरतुरक।
42023054	ओद दिवस सुक्रुवार मता। अनि अदे दिया पोळद मुळंदीता पजा सब्त दिवोस सुरु आयाना मता। अनि यहुदि लोकुरक सब्तता दिवोस सनिवारदा माने मांदुरक। अनि सब्त दिवोस ओर लोकुरक बोदे बुतो केवेरक आन्दुरक। इंजोक ओर लोकुरक अद सब्त दियाता तेयारि किंदुरक।
42023055	अनि येसुनसंग गलिल सेहेरताल वास मतांग अव आसक परके-परके हन्जुन येसुना मुरदातुन इरस मतोरक अद पांजातुन हुळतुंग कि, येसुना मुरदातुन बदाम इरतोरक इंजोक।
42023056	अनि अव आसक मलसुन वातुंग अनि येसुना मुरदातिगा लावेकियांसाटि सुगंद चिजकने निय बानेकितुंग। अनि सब्तदिया अव आग्याता अनुसार रोमतुंग।
42024001	अनि हपताता पहले दिया मन्जे इतवार दिया सकारिंग अव आसक सुगन्द चिजकने बनेह किताल नियदुन पेय्सुन येसुना गुडिता हेरे वातुंग।
42024002	अनि अव आसक गुडिता पांजा लोपा हन्दाना दरवाजतिगा उन्दि होजोर कलदे मुच मंतोरक अद कलदुन गुचिताल हुळतुंग,
42024003	अनि अव येसुना गुडिता पांजालोपा हतुंग, मति येसुना मुरदातुन कल्योंग आतुंग।
42024004	अनि अव अद पान्जातिगा हुळतुंग मति येसुना मुरदा अवेहकुन दिसो आत असके वरियला लाकतुग ते केंजाट, अचोन बेरा, हुरहाय इवुर मानेय मांजतांग कपळांग करसुन अव आसकना हेरे वासुन नितितुरक।
42024005	अनि अव आसक वरियतुंग अनि अडिय मुंगुचुन मंतांग ते इवुर मानेय आसकुन इतुरक, “निमाट जिवोत मानेयतुन हातोरागा बाक्या पळकांतोरिट?
42024006	येसु इगा हिलेर, मति ओर जिवे मासुन तेदितोर! निमाट आल्हाट कि येसु गलिल प्रदेसते मतोर असके मिकुन बाताल वेहच मतोर:
42024007	‘अनि जरुरि मताकि नना मानेयतोर मरिन पापिलोकुरा केयदे पयपिचियानुर, अनि क्रुस पोरो अंजीहचुन हवकानुर, अनि ओर मुंड दियाने जिवे मासुन तेदानुर।’ ”
42024008	अनि ओरक इवुर मानेय आसकुन वेहतुरक असके आसकु मुनेय वेहच मतोर येसुनांग अव पोल्लोनुंग अलिहितुंग।
42024009	अनि अव आसक गुडिताल मल्स वातुंग अनि येसुनोरक अकरा चेलालोरकुन अनि असा सबोय लोकुरकुन इव सबोय पोल्लोनुंग वेहतुंग।
42024010	अव आसक येसुना गुडितिके हंजी अव पोल्लोंग प्रेरित लोरकुन वेहन्दुंग, अव आसक इव आन्दुंग, मरियम मगदलीनी, योहन्ना अनि याकुबना अवहारि मरियम, अनि अवेहनासंग दुसरो आसक असा मंदुग।
42024011	मति आसकनांग वेहतंग पोल्लोंग प्रेरित लोकुरकुन उन्दि वेसोळ लेहका लाकतु, अनि आसकना वेहतांग पोल्लोनिगा विस्वास केवोर आतुरक।
42024012	मति पतरास सान्डे तेचुन येसुना गुडितिके हुळानसाटि विचोरिंग हतुर, अनि येसुना गुडिता पांजातिगा मुरसुन हतुर ते येसुनांग कपळांगे दिसतुंग, अनि अगा हुळसुन पतरास चक्केमातुर अनि आपुना लोतिके हतुर।
42024013	अनि अदेदिया येसुना परके हनवालोरा पेय्कि इवुरजन इम्मावुस पोरोयदा उन्दि नाटेने हंदीला आस मंदुरक अनि अद नार येरुसलेमतिगाडाल अकरा किलोमिटर लक लेहका मता।
42024014	अनि अद बेरा येसुन क्रुस पोरो अंजीहचुन होवकतुर अव पोल्लोनुंग ओरक एकमेका वळकसोरिंग हन्दिला आस मंदुरक।
42024015	अनि ओरक एकमेका वळकिला आस मंदुरक अनि एकमेक पुचे मंदुरक असके येसु ओरा हेरे हन्जुन ओरा संग मिले मातुर;
42024016	मति परमेस्वर ओरांग कोंडानुंग इदाम नजरबंदी किसितकी ओरक येसुन पुंदीला परोरक आतुरक।
42024017	अनि येसु ओरकुन पुचे मातुर, “इद बाताल पोल्लो आंदु जो निमाट ताकसोर एकमेका वळकिला आतोरिट?” अनि ओर उदास आसुन नितितुरक।
42024018	अनि येसु ओरकुन पुचे मातुर, अदेन केंचुन ओरा पेय्कि क्लियोपास पोरोयतोर वरोर इतुर, “बांग निमा येरुसलेम सेहेरतिगा वरोरे पुन्वोर मानेय मन्तोन बहे? हतु अद दियाते, माक जो वळकांतोरोम इव पोल्लोना गटना गळे मात अदेन निमा पुनवि बहे?।”
42024019	अनि येसु ओरकुन पुचे मातुर, “बाताल पोल्लो?” ओरक येसुन इतुर, “येसु नासरिना बारेते,” “ओर परमेस्वर अनि सबोय लोकुरा मुने बुतो अनि पोल्लोदा लावदे वरोर हजोर बविस्य वेहवाल मतोर,
42024020	अनि मुक्या याजक लोकुरक अनि यहुदि लोकुरा मुक्या लोकुरक येसुन पेयतुर अनि येसुन होवकान्साटि आग्या हिस येसुन क्रुस पोरो अंजहिच होवकतुर;
42024021	माकुन आशा मता कि येसु येरे इस्रयेल लोकुरा मुक्ति कियानुर इंजोक। मति इव सबोय पोल्लोंग येसुना बारेते इदेक मुंड दियांग आतांग।
42024022	अनि मावा पेय्कि हुचुक आसक माकुन दंगेमायनाहकिन पोल्लोंग वेहतुंग, अव नेन्डे बरबरिंग बिच गुडिनिगा हंज मंतांग;
42024023	अनि अव आसक येसुना मुरदातुन बिच गुडिना पांजातिगा कल्योंग आतुंग ते इदाम इंजोक वातुंग कि माकु स्वरगदुतकना दरसन हुळतोम, अनि स्वरगदुतक वेहतुंग कि येसु जिवे मातोर।
42024024	असके मावासंग मतोरक लोकुरक हुचुलोरक बिचगुडिना पांजातिग हनजुन बदाम आस्क वेहच मंतांग अदामे हुळुतुरक येसुना मुरदा पांजातिगा हिले आसि; मति ओन हुळोरक आतुरक।”
42024025	असके येसु ओरकुन इतुर, “हे मुर्ख लोकुरक बविस्या वेहवालोरा वेहताल पोल्लोतिगा कमि विस्वास केवालोरक!
42024026	अनि जरुरि मताकि मसिहाल इद सबोय दुकतुन सहेमासुन ताहचुन अनि होजोर सन्मान कलियसुन आपुना महिमातिगा हनिर।”
42024027	असके येसु मुसाना अनि सबोय बविस्या वेहवालोरकना पवित्र पुस्तकतिगाडाल आपुना बारेते कोटताल पोल्लोंग अरतानुंग ओरकुन समजे किसितुर।
42024028	अचोन बेरा ओरकुन अद इम्मावुस नाटेना हेरे अवतुरक अदे नाटेने येरक हन्दिला आस मंदुरक, अनि ओरकुन इदाम तोहनाप कितुर कि, ओर मुने दान्तोर बहे इनाह किन।
42024029	मति ओरक इदाम इंजोक येसुन रोके कितुर कि, “मावासंग मन बाक्याकि मुलिला आता अनि इदेक पकाय दिवोस हता।” असके येसु ओरासंग मंदान्साटि लोपा हतुर।
42024030	असके येसु ओरासंग जेवेकियाला उदितुर अनि येसु हारितुन येचुन परमेस्वरतुन दन्यावाद कितुर अनि हारितुन किरिचुन ओरकुनह हिया लाकतुर।
42024031	असके परमेस्वर ओरकुन पुनाहकिन कितुर, अनि सान्डे ओरक येसुन पुतुरक, असके येसु ओरा हेरेटाल मायतुर।
42024032	असके ओरक एकमेक इंदा लाकतुरक, “अनि येसु मावासंग हरदिगा वळकिला आस मंदुर अनि पवित्र पुस्तकता अरतातुन माकुन समजे किंदुर ते मावा मंदे पकाय हिम्मात वातु।”
42024033	असके ओरक लोकुरक अदे बेरा तेचुन येरुसलेम सेहेरतिगा हतुरक। अनि येसुनोरक अकरा चेलालोरकुन अनि ओनोरक गोत्याकुन उन्दि जागा डगि आताल कलियतुर।
42024034	अनि ओरक वेहिला लाकतुर कि, “प्रबु येसु करोय हातोरिडाल असो जीवेमातोर! अनि समोनिन दिसतुर।”
42024035	असके ओरक इवुर हरदिगा घेडेमातांग पोल्लोंग येरकुन वेहतुर कि अनि येसु हारितुन किरहिला आस मंदुर, अचोन बेरा ओरक येसुन बदाम पुतुरक, ओरक इवुर इव सबोय पोल्लोनुंग येरकुन वेहचितुरक।
42024036	अनि ओरक इव पोल्लोंग वळकिला आस मंदुरक असके अगा येसु ओरा नडुम वासुन नितितुर अनि ओरकुन इतुर, “मिकुन सान्ति पुटि।”
42024037	मति ओरक दचके मातुरक अनि पकाय वरियतुरक अनि ओरक समजे मातुरक कि माक बोदे बुततुन हुळांतोरोम।
42024038	अनि येसु ओरकुन इतुर, “बाक्या निमाट वरयांतोरिट? अनि मिया मंदे बाक्या संदेह मन्ता?
42024039	अनि नावांग केयक कालकनिगा किलांग कोहकस मतोर तानांग चिनानुंग हुळाट कि, नना येसु ये इंतोर कि नाकुन इटस हुळाट, बाक्याकि बुततंग पळेकांग हवि हिलेंग आंताग मति नावागा पळेकांग हवि मंतांग हुळाट।”
42024040	इदाम इंजुन येसु ओरकुन आपुनांग केय कालककुन तोहतुर।
42024041	असके गिरदाता मारे ओरकुन विस्वास वाटे मायो आंद, अनि ओरक दगेमायिला लाकतुरक असके येसु ओरकुन पुचे मातुर, “मियागा बाताले तिंदाला मन्ता बहे?”
42024042	अनि ओरक येसुन बोळस्ताल मिन्दा तुकळे तिंदा हितुरक,
42024043	अनि येसु मिन्दा तुकळेतुन येतितुर अनि ओरा मुने तितुर।
42024044	अनि हुचुक दियाना पजा असा येसु ओरकुन इतुर, “इव नावांग पोल्लोंग आंदुग नना मियासंग मंजुन मिकुन वेहच मतोना कि, परमेस्वर मुसान हिताल नियम अनि बविस्य वेहवालोरा अनि बजान सहिता पुस्तकतिगा नावा बारेते कोटताल मन्ता, अव सबोय जरुर पुरा आयिंग।”
42024045	अनि येसु पवित्र पुस्तकतुन समजे मायान्साटि ओरा मददत कितुर,
42024046	अनि येसु ओरकुन इतुर, “इद पवित्र पुस्तकतिगा इदाम कोटताल मन्ता कि: मसिहाल दुकतुन ताहानुर अनि हायनुर, मति असा मुंड दियाने जिवेमायनुर,
42024047	अनि येरुसलेम सेहेरतिगाडाल सबोय जातितोरक लोकुरकला मनदुन परमेस्वरनिके कियान्साटि अनि पापता मुक्तिता संदेस मसिना (येसुना) पोरोयदे कियाना आयार।
42024048	अनि निमाट इव सबोय पोल्लोनांग गवाह मन्तोरिट।
42024049	अनि केंजाट नावोर बाबाल पवित्र आत्मा हियाना वादा वाचा कितोर; नना अदेन मिया हेरे सान्डे लोहका अनि बोचोरवरि परमेस्वरने से ताकेत कलियविट आयकिट अदवरि निमाट इद सेहेरतिगा मन्ट।”
42024050	असके येसु ओरकुन येरुसलेम सेहेरता बाहरो बेयतनिय्याह नाटेनिके ओतुर अनि आपुनांग केयकुन ताहचुन ओरकुन आसिस हितुर।
42024051	अनि येसु ओरकुन आसिस हिंदुर असके परमेस्वर येसुन ओरा हेरेटाल स्वरगतिके पोरो ओतुर।
42024052	असके चेलालोरक येसुन आरादना कितुर अनि पकाय गिरदा आसोरिंग येरुसलेम सेहेरतिगा मलस वातुरक।
42024053	अनि ओरक रोजदिया प्रातना लोतिगा वासुन परमेस्वरदा स्तुति किया लाकतुरक।
