40001001	Menzēŋ wɔ maŋgānjʉʼ Yɛɛ́so Klísto e emuɔ páʼa. Yɛɛ́so Klísto a lɛ á méŋ Efɔ Ndavít. Efɔ Ndavít á tó ánɛ nzwɛt Ablaham.
40001002	Ablaham a le zhí á Izak, Izak á kó nzhí á Yakɔ́p, Yakɔ́p á kó nzhí á Yúda pɔ́ a epɔ̄ memía pí.
40001003	Yúda á kó nzhí á Falɛs pɔ́ Zela ánɛ Tamaa, Falɛs á kó nzhí á Ɛslɔm, Ɛslɔm á kó nzhí á Alam.
40001004	Alam á kó nzhí á Aminadab, Aminadab á kó nzhí á Nashɔŋ, Nashɔŋ á kó nzhí á Salmɔŋ.
40001005	Salmɔŋ á kó nzhí á Boz ánɛ Lahab, Booz á kó nzhí á Jobɛd ánɛ Lwíit, Jobɛd á kó nzhí á Jese.
40001006	Jese á kó nzhí á Efɔ Ndavít, Efɔ Ndavít á kó nzhí á Salomɔŋ ánɛ nzwí Uli.
40001007	Salomɔŋ á kó nzhí á Loboam, Loboam á kó nzhí á Abia, Abia á kó nzhí á Aza.
40001008	Aza á kó nzhí á Jozafat, Jozafat á kó nzhí á Jolam, Jolam á kó nzhí á Ozias.
40001009	Ozias á kó nzhí á Joatam, Joatam á kó nzhí á Akaz, Akaz á kó nzhí á Ezekias.
40001010	Ezekias á kó nzhí á Manase, Manase á kó nzhí á Amɔŋ, Amɔŋ á kó nzhí á Jozias.
40001011	Jozias á kó nzhí á Jekonias pɔ́ a epɔ̄ memía pí. Afʉʼ mɛ́t, epuɔ Babilɔn é gɔte epuɔ Islaɛl, ńdɔk ŋgʉ̄ɔ mé Babilɔn, pɔ́ cʉ́ʼ epuʼ ncu.
40001012	Mɛ́ lɔk epuɔ Islaɛl ŋgʉ̄ɔ mé Babilɔn épúp, tɛ aziɛ́ anu á tɔ́k. Jekonias á zhí á Salatiɛl, Salatiɛl á kó nzhí á Zolobabɛl.
40001013	Zolobabɛl á kó nzhí á Abiwud, Abiwud á kó nzhí á Eliakim, Eliakim á zhí á Azɔ́ɔ.
40001014	Azɔ́ɔ á kó nzhí á Sadɔk, Sadɔk á kó nzhí á Akim, Akim á kó nzhí á Eliwud.
40001015	Eliwud á kó nzhí á Eleazaa, Eleazaa á kó nzhí á Matan, Matan á kó nzhí á Yakɔ́p.
40001016	Yakɔ́p á kó nzhí á Yosɛ́p ndō Malía. Malía mé le pīŋ nzhí á Yɛɛ́so, páʼ mɛ́ zéŋ ntɔ́ŋ á yí é lɛ, Nzaʼ‑Ŋkhʉ á ntɔ̄ŋ apuʼ lā.
40001017	Elhu wɔ Yɛɛ́so é lɔkɔ mbúu ŋgɔ́ɔ mejuŋɔ́ ntsɔp lekua mé legēm, á lefhō ánɛ Ablaham ŋ́gʉɔ ŋkó ánɛ Efɔ Ndavít. Ŋ́gɔ́ ntsɔp lekua mé legēm, á lefhō ánɛ Efɔ Ndavít, ŋ́gʉɔ ŋkó ánɛ afʉʼ zīi, mɛ́ le gɔtē á wɔ́p ndɔk ŋgʉ̄ɔ mé Babilɔn. Ŋ́gɔ́ ntsɔp lekua mé legēm, á lefhō ánɛ afʉʼ jʉɔ mɛ́t, ŋ́gʉɔ ŋkó ánɛ afʉʼ zīi, mɛ́ le zhí á Nzaʼ‑Ŋkhʉ.
40001018	Menu mīi é le tɔ́kē, tɛ́ mɛ́ zhí á Yɛɛ́so Klísto e emuɔ páʼa. Malía mía Yɛɛ́so mɛ́t, a lɛ amaʼ‑ephʉ mmɔʼ ŋiŋ, lezēŋ tsí é gɔ́ lɛ Yosɛ́p. A le zɛ́t á ŋgyā pɔ́p, tɛ nzɛ́t té zhɛ́ á ŋiŋ mbaŋa, mɛ́ piŋ njʉ́ɔ á gɔ́ ŋgɔ Ndém. Mbɔ Azwakne Ndém mé ke ghʉ̄ʉ̄.
40001019	Ndō yi Yosɛ́p, éyi a lɛ si ŋgɔ́ á ŋiŋ ndeŋ ndeŋ, á jʉ́ɔ épúp, ḿbiŋ nnɔ̄ŋ te ŋkɔ̄ŋɔ á lemaʼ esē á athū Malía á ntentā á, ńcʉ́ʼɛ efāʼa áa lekɔ̄ŋne ndʉ̄ʼ á yí.
40001020	A le fhʉtē épúp, ḿbiŋ nnɔ̄ŋ ndíi, cɔʼ Atsyapuɔ á shʉʼ á ntē njʉɔ‑athū, ńdé mé yí ŋ́gɛ: «Yosɛ́p, ndhu ŋgyā Efɔ Ndavít, Malía, amaʼ‑ephʉ jú, a á ŋgɔ Ndém páʼā, mbɔ Azwakne Ndém mé ke ghʉ̄ʉ̄. Ndɛ́ʼ o ezéŋ mbɔ́k, á letswī á yí nnéŋ á ŋgyā.
40001021	A a shʉʼ ezhí á mɔ́ mbaŋa, o etswhī lezēŋ tsí lɛ Yɛɛ́so. O etɔ́ŋ á yí épúp melaʼ mīi, yí mé shʉʼ efɛʼ ndɔ ánɛ athū alāʼ zí, melaʼ mefa mɔ́p.»
40001022	Emuɔ menu mɛ́t ntsem é le pīŋ ntɔ́k páʼā, tɛ́ á lɔk mbō páʼ, Ndém a le lɔ̄k nchu ntswi‑ŋke yi ndé ŋ́gɛ:
40001023	«Ayi mɔ́ ŋgɔ a shʉʼ ezɛ́t té zhɛ́ á ŋiŋ mbaŋa, égɔ́ ŋgɔ Ndém, ézhí á mɔ́ mbaŋa, mɛ́ etswhī á yí lɛ, Emanuɛl lāa.» Lezēŋ cʉɔ mɛ́t e lɔkɔ ŋ́gɛ, Ndém a á nnɔ pímpɛ.
40001024	Njʉɔ‑athū mɛ́t é ge emii, Yosɛ́p á ziɛ, ŋ́ghʉ̄ páʼ cɔʼ Atsyapuɔ a á lé épúp. Ńtswí á nzwí yi, ńnéŋ á ŋgyā.
40001025	Táʼ, pɔ́ yí é láʼ té á ndo ekó pote, tɛ á láʼ nzhí á mɔ́ mɛ́t. Yosɛ́p á tswhi lezēŋ tsí lɛ Yɛɛ́so.
40002001	Mɛ́ le zhí á Yɛɛ́so, á tésɔŋ Bétlehɛm á apak ŋgɔŋ Yudéa, ŋguʼ Efɔ Elōde. Emɔ̄ʼ wɔ zhɛ́‑mecɔʼ saŋ, é lɛ efhó á alāʼ pɔ́p, á mbuʼ esaáʼ‑nu, éshʉ̄ʼ á Yelósalɛm.
40002002	Ŋ́kó éwú, ńziŋɛ nzɛ́ttɛ ŋ́gɛ: «Efɔ epuɔ Yúda yīi, mɛ́ ke zhí á yí lā, a egɔ́? Pek ke jʉ́ɔ á cɔʼ saŋ yi, á tó á mbuʼ esaáʼ‑nu, tɛ́ eshʉ̄ʼɛ páʼa, ŋ́gɔ̄ á ŋgyá mekuʼ mí.»
40002003	Ńté á nzɛ́ttɛ anu jʉɔ mɛ́t, Efɔ Elōde á júʼ, ḿbú ncɔ̄ʼ, mbɔɔ epuɔ Yelósalɛm metsem.
40002004	Ńcúʼte wɔ nɔŋ‑epɔʼ epi melʉɛ epuɔ Yúda metsem pɔ́ wɔ kɛ́ʼte‑mbé Ndém, ńzɛ́tte á wɔ́p ŋ́gɛ, mɛ́ le tí á ntē aŋwaʼne Ndém ŋ́gɛ, mɛ́ e láʼ ezhí á Nzaʼ‑Ŋkhʉ égɔ́?
40002005	Pɔ́ shúŋ á yí ŋ́gɛ: «Á Bétlehɛm, á ntē Yudéa ega, melaʼ mīi ntswi‑ŋke Ndém a le tí ŋ́gɛ:
40002006	«Wu Bétlehɛm á ntē Yudéa, te zéŋ ŋgwák nnɛ̄t ju, nzwiŋ wú é teē ntɔ́k eyi emɔ̄ʼ metésɔŋ Yudéa. Efɔ yīi a a láʼ esáʼ á Islaɛl alāʼ zá, a a láʼ etó á mbū wu.»
40002007	Elōde á júʼ épúp, ńtɔ́ŋ wɔ zhɛ́‑mecɔʼ saŋ á ntsem, ńzɛ́tte á wɔ́p ŋ́gɛ: «Pɛ ke zī á lejʉ̄ɔ cɔʼ saŋ mɛ́t, tɛ efhó kwaʼ eséŋɛ́ ɛ́?»
40002008	Pɔ́ pɛ́te eshúŋ á yí. Á lɛ ntó á wɔ́p á Bétlehɛm ŋ́gɛ: «Pɛ egʉ̄ɔ éwú, ńchʉ́ nnɛ̄t efāʼ á mɔ́ mɛ́t á mbɔŋɔ́ tɛ njʉ́ɔ á yí, éshʉʼ eshúŋ á gá, tɛ́ meŋ egʉɔ ŋgyá azá mekuʼ á mbū yí.»
40002009	Pɔ́ júʼ épúp, ńdɛ ntsé á mɛnzhɛ, ńnɔŋ nzīŋɛ, ńzéŋ njʉ́ɔ á cɔʼ saŋ yīi, pɔ́ ke fhó á mbuʼ esaáʼ‑nu ŋgīŋne, á zéŋ ŋgɔ́ á mvhɔ pɔ́p nzīŋɛ, pɔ́ nɔŋ nzhɛ̄nɛ á yí. Á gʉɔ tɛ ŋkó á mba yīi mɔ́ a lɛ éwú, ńtshí á taʼ ajʉʼ, a te zéŋ ŋŋɛ̄nne ɛ́.
40002010	Pɔ́ zéŋ njʉ́ɔ á cɔʼ saŋ mɛ́t páʼā, ŋ́gáŋte, ḿbú ŋgwɛ̄ á mía lekāk.
40002011	Ńdɛ ŋkó á ŋgyā, ńjʉ́ɔ á mɔ́ pɔ́ mɛ́ wɔp Malía, ńtswíʼte á esī ŋgyá mekuʼ mɔ́. Ńtāʼ epa tsɔ́p, éfók á gɔ́ɔl pɔ́ aŋsaŋ mbɔɔ alamńda zīi á teē nzwiŋ, ńdɔk njʉ́ɔ á yí.
40002012	Pɔ́ le shʉ̄ʼ nnɔŋ mbīŋɛ nzem mé alāʼ zɔ́p, ḿbiŋ ndɔ̄k nzhɛ ndɛʼɛ, melaʼ mīi Ndém a ke lɔ̄k njʉɔ‑athū, ńtɔ̄ʼ ŋ́gɛ, ndɛ́ʼ pɔ́ zéŋ ntsīa á lezēŋ Elōde.
40002013	Wɔ zhɛ́‑mecɔʼ saŋ é piŋ nzem épúp, cɔʼ Atsyapuɔ á lɛ ŋŋwāk á ntē njʉɔ‑athū á mbū Yosɛ́p, ńdé á mbū yí ŋ́gɛ: «Lu á esī, ńdɔ̄k á mɔ́ mbɔɔ mɛ́ wɔp, ŋ́kʉ ŋgʉ̄ɔ mé Ejīpto, ńnáŋ éwú, tɛ meŋ mé eláʼ nzéŋ ntswī mé wu ŋ́gɛ, o epīŋ nzem. Elōde a á si ŋgɔ̄ á efaāʼ mɔ́, ézwhí.»
40002014	Yosɛ́p á júʼ épúp, ńdū á esī etsōʼ, ńdɔ̄k á mɔ́ pɔ́ mɛ́ wɔp, éswhine ŋgʉ̄ɔ mé Ejīpto.
40002015	Ńnáŋ éwú, tɛ Elōde á láʼ ŋkwhʉ́. Púp, anu zīi Atsyapuɔ Ndém a le lɔ̄k nchu ntswi‑ŋke yi ndé, á lɔkɔ mbūɔ̄. A le lé ŋ́gɛ: «Meŋ á tswi ŋ́gɛ, méŋ ga a efhó á Ejīpto mbīŋ nzem.»
40002016	Elōde á shʉʼ nzhɛ́ á légɛ, wɔ zhɛ́‑mecɔʼ saŋ é ke gɛtté á yí, ntɔ̄ŋ yí é fuʼ, á tó ŋ́gɛ mɛ́ egʉ̄ɔ á Bétlehɛm, mbɔɔ ánɛ ŋgʉ̄ŋ zí ntsem, ńzwhíte epɔ̄ meswī ntsem, tɛ ndáʼ ntshí ánɛ epi pɔ́ é wɛ ŋguʼ pīa, á lefhō ánɛ afʉʼ zīi, wɔ zhɛ́‑mecɔʼ saŋ é ke shúŋ á yí ŋ́gɛ, cɔʼ saŋ a ke tóō.
40002017	Á gɔ́ páʼa mɛ́t, ńdɔk mbō páʼ Jelemi ntswi‑ŋke Ndém a le lé ŋ́gɛ:
40002018	«Mɛ́ é júʼ ŋiŋ á gɔ́ á tésɔŋ Láma, ńchʉ̄ɛ ŋguŋ. Ńjúʼ ŋiŋ á gɔ́ éwú ndāa, ŋ́gyáa nchu yí. Ŋ́gɔ́ á Lashɛ̄ɛ, a laa ewɔŋkhʉ̄ pí, páʼ pɔ́ té zɛ́t, a piīŋ te si ŋkɔ̄ŋɔ ŋ́gɛ, ŋiŋ a eláŋte á yí í.»
40002019	Elōde á shʉʼ nnáŋ tɛ ŋkwhʉ́, cɔʼ Ndém á ŋwak á ntē njʉɔ‑athū, á mbū Yosɛ́p á Ejīpto.
40002020	Ńdé á mbū yí ŋ́gɛ: «Lu á esī, ńdɔ̄k á mɔ́ pɔ́ mɛ́ wɔp ŋgʉ̄ɔ mé alāʼ epuɔ Islaɛl, melaʼ mīi epuɔ pīi, pɔ́ ke nɔ̄ŋ efaʼa á lewhʉ̄ mɔ́, é kʉʉ̄ŋ ŋkwhʉ́te.»
40002021	Yosɛ́p á lu á esī, ńtswíʼ á mɔ́, pɔ́ a mɛ́ wɔp é gʉɔ mé Islaɛl.
40002022	Ŋ́kó éwú, ńjúʼ á légɛ Aakelaos a ke jhʉ́ ŋgyā mɔʼɔ́ yi Elōde, tɛ yí mé cʉ́ʼɛ esáʼa Yudéa, ńcɔ̄ʼ á yí á legʉɔ mé éwú. Ndém á shʉʼ á ntē njʉɔ‑athū, ńtswɛ̄te á yí ŋ́gɛ, a ecʉ́ʼɛ ŋgʉ̄ɔ áa mé apak ŋgɔŋ Ŋgaliléa.
40002023	Á kó éwú, ńnáŋ ánɛ tésɔŋ yīi mɛ́ tɔɔ́ŋ lɛ Naázalɛt. Púp, á lɔk mbō páʼ metswi‑ŋke Ndém é le té njhʉ̄ ndé ánɛ Nzaʼ‑Ŋkhʉ ŋ́gɛ: «Mɛ́ e láʼ etɔ́ŋ á yí lɛ, ŋiŋ Naázalɛt.»
40003001	Á lɛ ánɛ afʉʼ mɛ́t, Jáaŋ nnoʼ‑epuɔ á ntshi á sáʼ, á késáatswɛt Yudéa, ńnɔŋ esáʼa eshúŋɔ ŋ́gɛ:
40003002	«Pɛ egɔ̄ nnɛ̄t zɛ, ŋgwáʼ atswhī tepɔŋ zɛ́, melaʼ mīi afʉʼ zīi, Ndém a gɔ á esáʼ lefɔ tsí, á tshóne tɛ mbáte.»
40003003	Jáaŋ mɛ́t a á si ŋgɔ́ á ŋiŋ yīi, Izayi ntswi‑ŋke Ndém a le lé ánɛ athū zí ŋ́gɛ: «Ŋiŋ a á késáatswɛt, ńdʉ́ɛ́ mé ŋghi teté ŋ́gɛ, pɛ ecūŋte á mɛnzhɛ Atsyapuɔ, ésēŋte meliɛ́‑nzhɛ mí, e etshí ndeŋ ndeŋ.»
40003004	Jáaŋ a lɛ késáatswɛt épúp, ḿmāʼ nzhó, mbɔ mɛ́ le lɔ̄k menɔŋ shamo tɛ́ mbáʼ. Ńzwík ekɔp ŋgup na, á mbembéŋ yí. Etsí etsō lejhʉ̄, é gɔ́ ŋgím, ŋ́ghʉ̄ ŋŋwāʼ atswɛt.
40003005	A le nɔ̄ŋ esáʼa épúp, atʉtʉ epuɔ á nɔŋ efhɔ́ɔ á Yelósalɛm, éfhɔ́ɔ á Yudéa ntsem, ḿbúu efhɔ́ɔ á eshhʉ̄ ntshi Juldɛŋ ntsem, éshʉʼɛ njʉ́ɔ á yí,
40003006	ḿvéŋɛ mefa mɔ́p á ntentā, á noʼo á wɔ́p á ntē ntshi Juldɛŋ.
40003007	Jáaŋ á jʉ́ɔ páʼ epuɔ Falísia mbɔɔ epuɔ Sadúsia tɛ nzá, é si eshʉ̄ʼɛ ŋ́gɛ, a enōʼ á wɔ́p á ntshi, ńdé á mbū pɔ́p ŋ́gɛ: «Pɛ pīi pɛ yikɛ, ńzīŋɛ ŋŋɛ́tte ŋɛtté páʼ menū, awɔ́ a á shúŋ á wɛ́ ŋ́gɛ, pɛ gɔ ekʉ̄ʉ ŋgʉɔ̄ʼ zīi, Ndém a gɔ emaʼ á athū epuɔ tɛ ntswɛ́t é?
40003008	Pɛ eghʉ̄ menu membɔŋ mīi, é si ntswīi á légɛ, pɛ é wáʼ atswhī tepɔŋ zɛ́.
40003009	Pɛ epá á lelɛ ndɔ̄k áa nchu ndaʼ, ńdé ŋ́gɛ: “Pek é ndhu Ablaham.” Meŋ shúŋɔ á wɛ́ ŋ́gɛ, Ndém a kuūʼ á lesɛt metɔ́ puɔ, ńdɔk ŋghʉ̄ nzwɛt Ablaham.
40003010	Mɛ́ ndáʼ ŋkāʼ nza, ńdɔ̄kɔ ŋgɔ̄ á ŋkʉɔ́ʼ tɛ mbɔɔ aziɛ́ athʉ́ lɛ́ zīi, á ka ntá mbɔŋ zém ɛ́. Éfhó á esī, ékʉɔ́ʼ ánɛ meŋgaŋ, étɔ á mmók.
40003011	Meŋ, meŋ á si nnōʼo á wɛ́ áa ntshi ndaʼ, ńdɔkɔ ntswīi á légɛ, pɛ é wáʼ atswhī tepɔŋ zɛ́. Táʼ, ndʉɛ yīi a á nzem meŋ eshʉ̄ʼɛ, a puú ntsyā á gá, tɛ meŋ zi te kūʼ yīi, meŋ gɔ eŋɔ́ʼne á esī, ésɔ̄ŋ meláŋ mí í. A a shʉʼ azí páʼā, énéŋ Azwakne Ndém ánɛ epuɔ, ézéŋ enéŋ mmók ánɛ epuɔ.
40003012	A wɛɛ̄ á túŋ á mbū yí, ńdɔkɔ efwɔ́kɔ etsō tsí. Éfwɔ́k épúp, énéŋ etsi mbɔŋ á ŋkiŋ, épiŋ etɔ ekaŋne á ntē mmók yīi, é té láʼ epí í.»
40003013	Jáaŋ a le nɔ̄ŋ eshúŋnɛ épúp, Yɛɛ́so á lɛ esáʼne, éfhɔ́ɔ á Ŋgaliléa. Éshʉʼ tɛ ŋkó á lezēŋ yí, á ntē ntshi Juldɛŋ, ŋ́gɛ a enōʼ á yí á ntshi.
40003014	Jáaŋ á nɔŋ ndʉ̄ʼɛ, ńdʉ́ɛ á mbū yí ŋ́gɛ: «Meŋ mé eyi, o gɔ enōoʼ á gá á ntshi, o ó piŋ eshʉ̄ʼ ŋ́gɛ, meŋ enōʼ á wú á ntshi lɛ́?»
40003015	Tɛ́ Yɛɛ́so á tsɔ́ʼ á mbū yí ŋ́gɛ: «Véŋ ŋ́gɛ, a egɔ́ épúp tsetsɔŋɔ. O o ghʉ épúp, tɛ́ pɔkɔ elɔk ŋghʉ̄, anu tsem zīi Ndém a le léē, a ezīŋ ndeŋ ndeŋ.» Jáaŋ á lɛ mvéŋ.
40003016	Ńnōʼ á Yɛɛ́so á ntshi, tɛ á fhó éwú ntó. Ńdɛ ŋgē ejʉ́ɔ, lephū é tsɔ́ʼɔ ntshí, á jʉ́ɔ Azwakne Ndém á fhó éwú esóʼo, ŋ́gɔ́ páʼ akepēŋ lā, éshʉʼ nnáŋ ánɛ yí.
40003017	Á zéŋ njúʼ mmɔʼ ŋghi é fhó éwú ndé ŋ́gɛ: «Ŋiŋ wuɔ a á Méŋ ga, meŋ kɔ̄ɔŋ á yí tɛʼ, a ghʉʉ̄ ntē gá é gáŋte.»
40004001	Mɛ́ le nōʼ á Yɛɛ́so á ntshi páʼā, Azwakne Ndém á ghʉ, á gʉɔ mé késáatswɛt, ŋ́gɛ Sɛ́ta a etáte á yí.
40004002	Yɛɛ́so á kó éwú, ńnáŋ eleʼé alāʼ megēm lekua, étsōʼ pɔ́ ezokó, té pfɛ́t azō, tɛ ŋgē emakne, nzi é záŋ á yí.
40004003	Sɛ́ta á lɛ ntshóte nnɛ̄t mé lezēŋ tsí, ńdé á mbū yí ŋ́gɛ: «Páʼ o ó Méŋ Ndém lā, tswiī metɔ́ puɔ e esɛnne ncʉ́ʼ etsō lejhʉ̄.»
40004004	Yɛɛ́so á pwɛt ŋ́gɛ: «Mɛ́ le tí á ntē aŋwaʼne Ndém ŋ́gɛ: ŋiŋnɔŋ a te lɛ̄ mpfɛ́t áa etsō lejhʉ̄ ndaʼ, tɛ́ ndɔk ŋgɔ́ éwú ú, a lɔɔ̄k áa ashuŋne ntsem zīi, á tó á nchu Ndém tɛ́ ŋgɔ́ éwú.»
40004005	Sɛ́ta á lɛ ndɔ̄k, á yí ŋgʉ̄ɔ mé Yelósalɛm, á te alɔ́ʼ tésɔŋ. Ŋ́kɔ́ʼne á yí ntshí á ndo ntsɔʼ Mía Ŋgyā Ndém.
40004006	Ńdé á mbū yí ŋ́gɛ: «Páʼ o ké ŋgɔ́ á Méŋ Ndém lā, fhó ega ŋkyɛ́t ntshí á esī. Mɛ́ le tí á ntē aŋwaʼne Ndém ŋ́gɛ, Ndém a a shʉʼ etswii mecɔʼ pí e epíp á wú, ŋ́ŋímne ŋkʉ̄lɛ á wú, ŋ́gwɛ̄ á ntē mbū pɔ́p, tɛ ŋgɔ́ yīi, o gɔ le ánɛ tɔ́ kwate.»
40004007	Yɛɛ́so á pwɛt á mbū yí ŋ́gɛ: «Á zéŋ ŋgɔ́ nti tií, á ntē aŋwaʼne Ndém ŋ́gɛ: “Ndɛ́ʼ ŋiŋ á kone kone, tɛ́ Atsyapuɔ Ndém á ghʉ ajū mīi, ŋgaŋ a á si nzɛ́ttɛ.”»
40004008	Sɛ́ta á zéŋ ndɔ̄k á yí, ŋ́kɔ́ʼ tɛ ŋkó á ndo mmɔʼ sisia lekwɛ̄t, ńtshí éwú, ńtswī á yí elāʼ ntsem tsīi, é ndo esī atsetsáʼ, mbɔɔ lewūʼ tsīi é ntē éwú.
40004009	Ńdé á mbū yí ŋ́gɛ: «O lɛ ŋké ntswíʼte á esī á mvhɔ meŋ, ŋ́gūʼte á gá, meŋ mbú ŋgyá ntsem, á mbū wu.»
40004010	Yɛɛ́so á lɛ ndé á mbū yí ŋ́gɛ: «Sɛ́ta, fhó á nzem meŋ ŋkʉ̄. Mɛ́ le tí á ntē aŋwaʼne Ndém ŋ́gɛ: “Ŋiŋ a ewūʼte áa ndaʼ Atsyapuɔ Ndém, ńjúʼ áa ndaʼ nchu yí.”»
40004011	Sɛ́ta á lɛ ntshī á Yɛɛ́so néŋ. Mecɔʼ Ndém é lɛ eshʉ̄ʼ nzī á letswīte á yí.
40004012	Mɛ́ le gɔ̄ á Jáaŋ nnéŋ á ŋgyā atʉɛ́, Yɛɛ́so á júʼ épúp, ŋgʉ̄ɔ mé Ŋgaliléa.
40004013	Ŋ́kó éwú, ńtshī á Naázalɛt nnéŋ, ŋ́gʉɔ nnáŋ á Kafaanawum. Á gɔ́ tésɔŋ yīi, a á legʉ̄ŋ ntshi Ŋgaliléa. Ŋgaliléa e é si ŋgɔ́ apak alāʼ zīi, epuɔ Zabulɔŋ pɔ́ epuɔ Nɛftali, é le láʼ nnáŋte éwú.
40004014	Á gɔ́ épúp, tɛ́ anu zīi Izayi ntswi‑ŋke Ndém a le léē, á lɔk mbō. A le lé ŋ́gɛ:
40004015	«Pɛ epuɔ Zabulɔŋ, mbɔɔ pɛ epuɔ Nɛftali, pɛ pīi pɛ naŋteé á legʉ̄ŋ nzhɛ ntshi, mbɔɔ á nzéŋ ntshi Juldɛŋ, pɛ epuɔ Ŋgaliléa, álāʼ zīi epuɔ pīi é té epuɔ Yúda á, é naŋteé éwú,
40004016	Pɛ pīi pɛ kɛɛ́ nnáŋa á ntē nzém, ezɛ njhʉ̄, e é pú ndá. Nu a á sáʼ, tɛ nnɔ̄ŋ ŋkyáa ánɛ pɛ pīi, é kɛɛ́ nnáŋa á ntē nzém, á alāʼ zīi lewhʉ̄ a á éwú.»
40004017	Yɛɛ́so á gɔ́ á Kafaanawum épúp, ńzī á lesāʼ eshúŋ ŋ́gɛ: «Pɛ egɔ̄ nnɛ̄t zɛ, ŋ́gwáʼ atswhī tepɔŋ zɛ́, melaʼ mīi, afʉʼ zīi Ndém a gɔ á esáʼ lefɔ tsí, á tshóne tɛ mbáte.»
40004018	Yɛɛ́so á shʉʼ nnɔ̄ŋ nzīŋɛ, á akʉŋɛ́ mía ntshi Ŋgaliléa, ńjʉ́ɔ epuɔ mémpīa, á ŋiŋ pɔ́ ntsiʼnzem yi, pɔ́ gɔ́ wɔ maʼ‑mesōh. Mmɔʼ ŋgaŋ á gɔ́ lɛ Simɔŋ, mɛ́ zéŋ ntɔ́ŋ á yí lɛ Piɛ. Ntsiʼnzem yi á gɔ́ lɛ Aŋdlɛya, pɔ́ nɔŋ mmāʼa lekhʉ tsɔ́p á ntshi.
40004019	Yɛɛ́so á lé á mbū pɔ́p ŋ́gɛ: «Pɛ eshʉ̄ʼ ŋgɔ́ á nzem meŋ, meŋ eghʉ̄, pɛ ecʉ́ʼɛ ncúʼtɛ áa epuɔ menɔŋ.»
40004020	Pɔ́ lɛ ntshī lekhʉ tsɔ́p nnéŋ, ńtsé á nzem Yɛɛ́so.
40004021	Yɛɛ́so á náʼ nzīŋ, ńzéŋ njʉ́ɔ emɔ̄ʼ epuɔ mémpīa, á ŋiŋ pɔ́ méŋ mɔ́ yi. Á Jáak pɔ́ ntsiʼnzem yi Jáaŋ, épɔ̄ Zebedé. Pɔ́ gɔ́ á ntē akɛnūʼ pɔ́ a mɔʼɔ́ wɔp, ńnɔŋ ncūŋtɛ mekhʉ mɔ́p, á tɔ́ŋ á wɔ́p.
40004022	Pɔ́ lɛ ntshī akɛnūʼ zɔ́p, mbɔɔ mɔʼɔ́ wɔ́p nnéŋ, ńtsé á nzem Yɛɛ́so.
40004023	Á tɔ́k épúp, Yɛɛ́so á kʉ́ʼne á ntē metésɔŋ Ŋgaliléa ntsem, ńzíʼne epuɔ anu Ndém, á ntē meŋgyā aswiŋte pɔ́p. Ńzéŋ nnɔŋ ntswīi ŋke mbɔŋ, ésáʼa eshúŋɔ páʼ Lefɔ Ndém é épúp. Ńnɔŋ ŋghʉ̄ɛ, ŋiŋ yīi a á ŋgwɛ̄ eziɛ́ ntií agɔ lɛ́, mbɔɔ ŋiŋ yīi a á ŋgwɛ̄ eziɛ́ ntií alɔʼ lɛ́, á ntē alāʼ, á tʉɛ.
40004024	Á gɔ́ épúp, mɛ́ pú ndɔ̄k lezēŋ Yɛɛ́so esāŋ ŋgɔŋ Sília ntsem. Mɛ́ pú ndɔ̄k epuɔ metsem pīi, ntií ntiī agɔ a lē ŋkwɛ́t á wɔ́p, pɔ́ nɔŋ njʉ́ɔ ŋgʉɔ̄ʼ, éshʉ̄ʼ. Épuɔ pīi mesī é ánɛ pɔ́p, megaŋ awāʼ, meŋkeluʼ, á ghʉɛ pɔ́ tʉɛ.
40004025	Púp, atʉtʉ epuɔ á zhɛne á Yɛɛ́so, éfhɔ́ɔ á apak ŋgɔŋ Ŋgaliléa, mbɔɔ ánɛ Metésɔŋ‑Legēm, éfhɔ́ɔ á Yelósalɛm mbɔɔ Yudéa, mbɔɔ á nzéŋ ntshi Juldɛŋ.
40005001	Yɛɛ́so a le jʉ́ɔ páʼ alāʼ á kɔ́ʼ nzá épúp, ḿbē mé ndo lekwɛ̄t, ńnáŋ á esī, nnɔ yí é tshóte nnɛ̄t mé lezēŋ tsí.
40005002	Á lɛ nzī á lezīʼne á wɔ́p, ńdé ŋ́gɛ:
40005003	«Eshhʉ̄ mbɔŋ a á ŋiŋ yīi, a zhɛɛ́ á ntē yí á légɛ, yí é mvhɔ Ndém, ŋ́gɔ́ á te kuʼ ánɛ azō, a á ndáʼ nzī á lejūʼ á mbɔŋɔ́, á ntē Lefɔ Ndém.
40005004	Eshhʉ̄ mbɔŋ a á ŋiŋ yīi, a á te ŋak, a a shʉʼ enáŋ ánɛ atsáʼ zīi, Ndém a le laʼnēē.
40005005	Eshhʉ̄ mbɔŋ a á ŋiŋ yīi, a á tsetsɔŋɔ ndāa, Ndém a a shʉʼ eláŋte á yí.
40005006	Eshhʉ̄ mbɔŋ a á ŋiŋ yīi, nzi leghʉ páʼ Ndém a á si ŋkɔ̄ŋɔ, e zaáŋ á yí tɛʼ. Ndém a a shʉʼ etswíte á yí á leghʉ páʼ, a á si ntsáa épúp.
40005007	Eshhʉ̄ mbɔŋ a á ŋiŋ yīi, a á tsá‑melaʼ, Ndém a a shʉʼ etsá melaʼ mí azí.
40005008	Eshhʉ̄ mbɔŋ a á ŋiŋ yīi, ntē yí é laneé, a a fú ejʉ́ɔ á Ndém.
40005009	Eshhʉ̄ mbɔŋ a á ŋiŋ yīi, a á si mbhīɛ apwɛne, Ndém a a shʉʼ etɔ́ŋ á yí lɛ méŋ yí.
40005010	Eshhʉ̄ mbɔŋ a á ŋiŋ yīi, mɛ́ é si ndʉɔ́ʼɔ á yí, melaʼ mīi a á si ŋghʉ̄ɛ ajū mīi, Ndém a kɔ̄ɔŋ. A a shʉʼ ejúʼ á mbɔŋɔ́, á ntē Lefɔ Ndém.
40005011	Epuɔ é nɔŋ nzɔ̄tɛ á wɛ́, ńnɔ̄ŋ ndʉɔ́ʼɔ á wɛ́, ńnɔ̄ŋ eshúŋɔ á ntií ntiī epoó‑anu ánɛ pɛ, melaʼ mīi pɛ é epuɔ pá, mbɔ pɛ é meshhʉ̄ mbɔŋ.
40005012	Á shʉʼɛ ŋgɔ́ épúp, pɛ enáŋ mé lekāk, ŋ́gáŋte, melaʼ mīi, Ndém a lē eféŋ á mía mía ntaŋá á mbū pɛ, á athʉ́ lephū. Á épúp páʼā, ŋ́gɔ́ páʼ mɛ́ le lʉɔ́ʼ metswi‑ŋke Ndém pīi, é le té njhʉ̄ ntɔ́k, á mvhɔ pɛ épúp.
40005013	«Pɛ é si ŋgɔ́ ŋgwāŋ á esī atsetsáʼ. Ŋgwāŋ é piŋɛ nnáŋ tɛ ncʉ́ʼɛ ndáp lapé, é gaá tɛ́ nzɛ́t ŋgwāŋ ŋ̄? Mbɔ mɛ́ gɔ le zéŋ ndɔk ŋghʉ̄ azō ɔ́, mbɔ mɛ́ e maʼ á apɛ́, epuɔ menɔŋ e egē etsia, ńnēŋte.
40005014	Pɛ é si ŋgɔ́ ŋkaʼ ŋgɔŋ ntsem. Tésɔŋ yīi a tshií á ndo lekwɛ̄t, a gɔ egaá tɛ́ ndʉ̄ɔne é?
40005015	Mɛ́ té lɛtté á láam páʼā, ŋ́gɔ̄ ekápte mé ŋgwʉ́ŋ ɛ́. Mɛ́ lɛtteé á láam páʼā, ŋ́gɔ̄ etshí mé athʉ́, ŋ́gɛ a ekɛ̄ʼɛ epuɔ metsem pīi, pɔ́ puú ŋgɔ́ á ŋgyā.
40005016	Ndeŋ ndeŋ épúp, ŋkaʼ wɛ́ e ekɛ̄ʼɛ efʉʼ metsem, á tsetsɛlɛ epuɔ menɔŋ. Púp, pɔ́ ejʉ́ɔ menu membɔŋ mīi, pɛ é si ŋghʉ̄ɛ, ŋ́gūʼte á Mɔʼɔ́ wɛ Ndém yīi, a á athʉ́ lephū.
40005017	«Ndɛ́ʼ pɛ ekwāaŋ ŋ́gɛ, meŋ kɛɛ́ eshʉʼɛ á ŋgɔŋ, á mbík mbé mīi, Ndém a le yá á mbū Mɔɔ́sɛ, mbɔɔ anu zīi, metswi‑ŋke Ndém é le léē. Ŋgáŋ, meŋ kɛɛ́ te shʉ̄ʼɛ á mbíkɛ ɛ́. Meŋ kɛɛ́ eshʉʼɛ, éghʉ mɛ́ ecūŋte njúʼ.
40005018	Meŋ a shúŋ á wɛ́ á kwaʼ anuúnē. Lephū pɔ́ esī atsetsáʼ é zi mbú nnáŋ áa lɛ akɔ̄ lɛ́, méŋ azō, tsɔ méŋ agáʼ azō páʼa, a á le kúmne ánɛ mbé mīi, Ndém a le yá á mbū Mɔɔ́sɛ, té gɔ́ yīi ajūɔ tsem zīi, mbé mɛ́t é lʉ́ɛ́, á po ɔ́.
40005019	Púp, ŋiŋ yīi a á fa, á méŋ agáʼ lepé wuɔ mɛ́t, ńzéŋ nzíʼne emɔ̄ʼ epuɔ á leghʉ páʼ yí, Ndém a a láʼ enéŋ esē á athū yí, á ntē Lefɔ Ndém. Ŋiŋ yīi a á piŋ nzīŋ páʼ mbé mɛ́t é si nzɛ́ttɛ, ńzéŋ nzíʼne á mbū emɔ̄ʼ epuɔ á leziŋ épúp, Ndém a a láʼ ekɔ́ʼne nzwiŋ yí, á ntē Lefɔ Ndém.
40005020	Á épúp, tɛ́ meŋ shúŋɔ á wɛ́ ŋ́gɛ, ajū mīi Ndém a á si ŋkɔ̄ŋɔ ŋ́gɛ mɛ́ eghʉ̄, pɛ gɔ te ghʉ̄ tɛ ntɔ́k wɔ kɛ́ʼte‑mbé Ndém, mbɔɔ epuɔ Falísia á, ŋgáŋ, mbɔ pɛ te e fú ekó á ntē Lefɔ Ndém ɛ́.
40005021	«Pɛ lé júʼ páʼ, mɛ́ le lé á mbū wɔ maŋgānjʉʼ pímpɛ ŋ́gɛ: “Ndɛ́ʼ ŋiŋ á láʼ aleʼé nzwhí á ŋiŋ.” Ŋiŋ a néŋɛ aleʼé nzwhí á ŋiŋ, mɛ́ lɔk á yí ŋgʉ̄ɔ mé mvhɔ asāʼ.
40005022	Meŋ á ke mbiŋ ndé á mbū pɛ ŋ́gɛ: ŋiŋ a záŋa á lɔ́ŋ á mbū ŋiŋ, mɛ́ lɔk á yí ŋgʉ̄ɔ mé mvhɔ asāʼ. Ŋiŋ yīi a á tɔ́ŋ mmɔʼ lɛ atsetseŋ, mɛ́ lɔk á yí ŋgʉ̄ɔ á mvhɔ wɔ sáʼ‑ŋgɔŋ. Ńtɔ́ŋ mmɔʼ lɛ te zhɛ́‑Ndém, mɛ́ gɔ á yí mmāʼ á ntē mmók, á alāʼ ŋgʉɔ̄ʼ.
40005023	Ŋiŋ a nɔŋ ndɔ̄kɔ etsō epɔʼ tsí eshʉ̄ʼɛ, éyá á mbū Ndém á ajʉʼ nnɔɔ́ŋ‑epɔʼ, ŋ́kó éwú ŋkímte á légɛ, mmɔʼ ŋiŋ a á si ndāʼa á yí,
40005024	á lɛ ntshī etsō epɔʼ á ajʉʼ nnɔɔ́ŋ‑epɔʼ mɛ́t néŋ, éswáŋ nnɛ̄t ŋgʉɔ njʉ́ɔ á ŋgaŋ, pɔ́ yí cuŋte aziɛ́ anu, tɛ́ á shʉʼ ŋgyá etsō epɔʼ tsí á mbū Ndém.
40005025	«Pɛ ŋiŋ é wiɛ njú, á swīŋ á wú tɛ pɛ yí é nɔ̄ŋ ŋgʉ̄ɔ mé mvhɔ asāʼ, pɛ yí é zho á mɛnzhɛ o egɔ̄ɔ ekém, ḿbɔ́k á yí á leyā á wú á mbū wɔ sáʼ‑ntsaŋ, wɔ sáʼ‑ntsaŋ é kó ŋgyá á wú á mbū wɔ píp‑atʉɛ́, wɔ píp‑atʉɛ́ é maʼ á wú á ŋgyā atʉɛ́.
40005026	Meŋ shúŋɔ á wú á kwaʼ anuúnē ŋ́gɛ, o gɔ le láʼ ntó á atʉɛ́ mɛ́t, té gɔ́ yīi, o ó pú ntɔ̄ŋ njú mɛ́t ntsem ntsem ɛ́.
40005027	«Pɛ lé júʼ páʼ mɛ́ le lé ŋ́gɛ: “Ndɛ́ʼ ŋiŋ á láʼ aleʼé ŋghʉ̄ agā.”»
40005028	Meŋ á ké mbiŋ ndé á mbū pɛ ŋ́gɛ, ŋiŋ a cʉʉ á nzwí ŋiŋ tɛ esé, á zhɛ́ á légɛ, a á ndáʼ ŋghʉ̄ agā á ntē yí, pɔ́ menzwí mɛ́t.
40005029	Lezēk cú etsi ŋkɔʼɔ́ apū ete, é nɔŋ ntshónɛ á wú nnéŋɛ ánɛ mefa, o etsɔ́ʼ ŋgwáʼ tɛ éwú. Á mbɔŋ á mbū wu, á lepī amɔ̄ʼ ajʉʼ nnɛ̄t jú, ńtɔ́k á wú á lezɛ̄t mé mbe nnɛ̄t ju ntsem, mɛ́ piŋ mmāʼ á wú á ntē mmók, á alāʼ ŋgʉɔ̄ʼ.
40005030	Apū ete jú, á nɔŋ ntshónɛ á wú nnéŋɛ ánɛ mefa, o ezáʼ ŋgwáʼ tɛ éwú. Á mbɔŋ á mbū wu, á lepī amɔ̄ʼ ajʉʼ nnɛ̄t jú, ńtɔ́k á wú á lezɛ̄t mé mbe nnɛ̄t ju ntsem, mɛ́ piŋ mmāʼ á wú á ntē mmók, á alāʼ ŋgʉɔ̄ʼ.
40005031	«Mɛ́ le zéŋ ndé ŋ́gɛ: “Ŋiŋ a gɔ́ éyi a a juŋ á nzwí yi, á ge ejuŋ, ńtí akɛtte á lelɔk njūŋ á yí, ŋ́gyá á mbū yí.”
40005032	Meŋ á ké mbiŋ ndé á mbū pɛ ŋ́gɛ, ŋiŋ a juŋɔ á nzwí yí, té gɔ́ yīi menzwí mɛ́t a á ghʉ agā, mbɔ a lɔkɔ ntshónɛ á yí nnéŋɛ ánɛ agā. Ŋiŋ a piŋɛ ndɔ́ á menzwí yīi, ndō yi a á juŋ á yí, mbɔ a á ghʉ agā.
40005033	«Pɛ lé zéŋ njúʼ páʼ, mɛ́ le lé á mbū wɔ maŋgānjʉʼ pímpɛ ŋ́gɛ: “Ndɛ́ʼ ŋiŋ á láʼ ŋkā meka, ńdɔkɔ ndátɛ. Ŋiŋ a pɔŋteé á yí á leghʉ á mbū Ndém, ajū mīi, a á mvéŋ tɛ ŋkā á yí á leghʉ.”
40005034	Meŋ á ké mbiŋ ndé á mbū pɛ ŋ́gɛ: ndɛ́ʼ ŋiŋ, á zi mbú ŋkā anu. Ndɛ́ʼ ŋiŋ á lɔk lephū ŋkā anu, melaʼ mīi á ajʉʼ zīi, Ndém a naáŋ éwú esáʼa lefɔ tsí.
40005035	Ndɛ́ʼ ŋiŋ á lɔk esī atsetsáʼ ŋkā anu, melaʼ mīi á ajʉʼ zīi, Ndém a tshíte mekhu mí éwú. Ndɛ́ʼ ŋiŋ á lɔk Yelósalɛm ŋkā anu, melaʼ mīi a á si ŋgɔ́ á tésɔŋ mía mía efɔ.
40005036	Te lɔ̄ɔk athū nnɛ̄t jú ŋkā anu, melaʼ mīi o gɔ le kūʼ á wú á leghʉ, tɛ tsɔ taʼ lenɔŋ ntsɔʼ cú, é sɛt nnɛ̄t efók kɛ́ eséŋ ɛ́.
40005037	O nɔŋ eshúŋnɛ, o gē egɛ ŋŋ, á gɔ́ yīi o lɔkɔ mvéŋɛ á leghʉ. Ŋ́gē egɛ ŋgáŋ, á gɔ́ yīi o lɔkɔ ndʉ̄ʼɛ á leghʉ. Anu ndɛʼɛ zīi, o piŋɛ ntswīʼnɛ éwú lā, á cʉ́ʼɛ efhɔ́ɔ áa mbū Sɛ́ta.
40005038	«Pɛ lé júʼ páʼ mɛ́ le lé ŋ́gɛ: “Ŋiŋ a píkɛ lezēk ŋiŋ, mɛ́ zéŋ mbík etsí. Ńtsɔ́ʼ lesɔŋ ŋiŋ, mɛ́ zéŋ ntsɔ́ʼ etsí.”
40005039	Meŋ á ké mbiŋ ndé á mbū pɛ ŋ́gɛ: ndɛ́ʼ ŋiŋ á pʉʼ anu á mbū ŋiŋ yīi, a á ghʉ anu tepɔŋ ánɛ yí. A cʉ́ʼɛ épúp, mbɔ ŋiŋ a témɛ apū á letuúŋ wu, á ŋkɔʼɔ́ apū ete, o ezéŋ mbēkne mmɔʼ ŋkɔʼɔ́, ŋ́gyá ŋ́gɛ, a epú emakne ntém.
40005040	Ŋiŋ a nɔŋ ndɔ̄kɔ á wú, ŋgʉ̄ɔ mé mvhɔ ŋgaŋ asāʼ, á eswiīŋ wu, étswí nzhó efwɔ̄k ju, o pú ncʉ́ʼ, á pú mmākne ézi ntē éwú, ńtswí.
40005041	Ŋiŋ a lɔkɔ mbʉʼ ŋgɔ̄ á wú ŋ́gɛ, o ekʉ̄ɛ apiʼ zí, ńdɔk nzīŋ á taʼ kílo, o tswíʼ ndɔ̄k nzīŋ mekílo mémpīa.
40005042	Ŋiŋ a lɔ́ɔ á wú azō, o eyá á yí. Ŋiŋ a nɔŋ ŋgɔ̄ á fuū wu azō, ndɛ́ʼ o etém nzem ŋgʉ̄ɔ.
40005043	«Pɛ lé júʼ páʼ mɛ́ le lé ŋ́gɛ: “Kɔŋ á ŋiŋ ntsem, ḿbiŋ mbā á ŋgaŋ mbo wu.”
40005044	Meŋ á ké mbiŋ ndé á mbū pɛ ŋ́gɛ: pɛ ekɔ̄ŋ megaŋ mbo pɛ́, éswíŋte á Ndém á athū epuɔ pīi, é lʉɔ́ʼɔ á wɛ́.
40005045	Pɛ eghʉ̄ épúp, tɛ́ ndɔk ntswī á kwaʼ anuúnē á légɛ, pɛ é si ŋgɔ́ ewɔŋkhʉ̄ Mɔʼɔ́ wɛ yīi, a á athʉ́ lephū. A ghʉʉ̄, nu yi á kyá ánɛ epuɔ tepɔŋ, mbɔɔ ánɛ epuɔ membɔŋ. Ŋ́ghʉ̄, mbeŋ é lú ánɛ epuɔ pīi, é kuʼteé lepé tsí, mbɔɔ ánɛ epuɔ pīi é té kúʼte.
40005046	O lɛ ŋkɔ̄ŋ áa ndaʼ ŋiŋ yīi, a zeéŋ ŋkɔŋ á wú, mbɔ Ndém a a yá ntaŋá á mbū wu, ánɛ akɔ̄ zīi o ó tswhi ŋghʉ̄ ʉ̄? Tɔ́ŋ ŋ́gɛ wɔ tswí‑ncup alāʼ, é zeéŋ nnɔŋ ŋghʉ̄ɛ azɔ́p áa épúp.
40005047	O lɛɛ nnɔ̄ŋ ntsāʼtɛ áa ndaʼ méŋ mɔ́ wu, mbɔ o ó tswhi ŋghʉ̄ akɔ̄ eswhī í? Tɔ́ŋ ŋ́gɛ wɔ te zhɛ́‑Ndém, é zeéŋ nnɔŋ ŋghʉ̄ɛ azɔ́p áa épúp.
40005048	Pɛ púu ŋkúʼte menu muɔ mɛ́t ntsem, mbɔ pɛ e gɔ́ té alɔ́ʼ, ńdeŋ ndeŋ páʼ Mɔʼɔ́ wɛ yīi, a á athʉ́ lephū, a á té alɔ́ʼ.»
40006001	Yɛɛ́so á zéŋ ndé ŋ́gɛ: «O nɔŋ ŋghʉ̄ɛ ajū mīi, lepé Ndém é si nzɛ́ttɛ, o epá á wú á leghʉ á mvhɔ alāʼ, ŋ́gɛ mɛ́ ejʉ́ɔ. O ghʉɛ épúp, mbɔ Mɔʼɔ́ wu yīi a á athʉ́ lephū, a te piŋ etáŋ á wú ú.
40006002	Ńdɔkɔ ŋ́gɛ, o nɔŋ ŋgɔ̄ á ŋgyá azō á mbū te kuʼ ánɛ azō, tɛ pfēeŋ ndʉʼ, tɛ alāʼ á zhɛ́. Megaŋ ŋkɔŋ menēk, é zeéŋ ŋghʉ azɔ́p áa épúp, á meŋgyā aswiŋte, mbɔɔ á methū mɛnzhɛ, éfāʼa ŋ́gɛ, epuɔ menɔŋ e ewūʼte á wɔ́p. Meŋ ké eshúŋɔ á wɛ́ á kwaʼ anuúnē, pɔ́ ndáʼ ŋgwɛ̄ ntaŋá wɔ́p.
40006003	Ŋ́gɔ́ mé wu, mbɔ o nɔŋ ŋgɔ̄ á ŋgyá azō á mbū te kuʼ ánɛ azō, ndɛ́ʼ o eghʉ̄ʉ tɛ mbɔɔ esoó ntē wu, á zhɛ́ ajū mīi o ó si ŋghʉ̄ɛ.
40006004	A etsīa épúp, ajū mīi o yáa á mbū te kuʼ ánɛ azō, a ezhō á ntsem. Páʼ Mɔʼɔ́ wu a jʉɔ́ ajū mīi á ntsem lā, a epiŋ ŋgyá ntaŋá wú.
40006005	«Ŋiŋ a nɔŋ ŋgɔ̄ á eswíŋte Ndém, ndɛ́ʼ á ghʉ páʼ megaŋ ŋkɔŋ menēk lā. Pɔ́ kɔɔ̄ŋ á wɔ́p á lege eswíŋte á Ndém, ńtshíte á ajʉʼ, á ŋgyā aswiŋte, mbɔɔ á methū mɛnzhɛ, ŋ́gɛ epuɔ e ejʉ́ɔ á wɔ́p. Meŋ ké eshúŋɔ á wɛ́ á kwaʼ anuúnē, pɔ́ ndáʼ ŋgwɛ̄ ntaŋá wɔ́p.
40006006	Ŋ́gɔ́ mé wu, mbɔ o nɔŋ ŋgɔ̄ á eswíŋte Ndém, o ezíʼ ŋkó á tɛ á ntē ŋgyā wu, ŋ́kɛ̄ nchu ŋgyā, éswíŋte á Mɔʼɔ́ wu, a á éwú, ájʉʼ ntsem ega mɛ́t. Páʼ a jʉɔ́ ajū mīi o ghʉɛ á ntē ntsem lā, a epiŋ ŋgyá ntaŋá wú.
40006007	O nɔŋ eswíŋtɛ á Ndém, ndɛ́ʼ o etswāŋ ashuŋne páʼ wɔ te zhɛ́‑Ndém lā. Pɔ́ kwaāŋ ŋ́gɛ, pɔ́ gɔ eshúŋne tɛ sāak, tɛ́ Ndém á ghʉ páʼ pɔ́ é si nzɛ́ttɛ.
40006008	Púp, ndɛ́ʼ pɛ efʉ̄ʼne á wɔ́p. O zi ŋgē elɔ́ á Mɔʼɔ́ wu ajū mīi, á mbū wu ŋkíŋɛ páʼā, á zi nté njhʉ̄ nnɔŋ nzhɛ́ɛ.
40006009	Á gɔ́ áa lɛ, pɛ nɔŋ eswíŋtɛ á Ndém, pɛ elé ŋ́gɛ: “Mɔʼɔ́ wek yīi, a á lephū. Lɛ ŋghʉ̄, epuɔ menɔŋ metsem e ezhɛ́ á légɛ, wu mé ndaʼ Ndém.
40006010	Lɛ eshʉ̄ʼ ŋgɔ́ á efɔ, ésáʼ epuɔ á ndo esī atsetsáʼ. Lɛ ŋghʉ̄ ŋiŋ ntsem, a eghʉ̄ ajū mīi, o ó si ŋkɔ̄ŋɔ, á ndo esī atsetsáʼ, páʼ mɛ́ athʉ́ lephū, ŋ́ghʉ̄ épúp.
40006011	Lɛ ŋgyá á wék, etsō lejhʉ̄ tsīi, e kuʼ á mbū pek ánɛ ayáʼa.
40006012	Lɛ ndēkne mefa mék, ńdeŋ ndeŋ páʼ pek é si ndēknɛ azék, émi epuɔ pīi, pɔ́ é fa á mbū pek.
40006013	Te cʉ́ʼ, pek gwhʉ̄ʉ ánɛ táté, paʼne á wék paʼne, ánɛ mɛnzhɛ Sɛ́ta. [A egɔ́ épúp melaʼ mīi, wu mé efɔ, mete ntsem é gɔ́ á mbū wu. Mɛ́ zéŋ nnɔ̄ŋ ŋgūʼtɛ áa ndaʼ wu, á meŋguʼ meŋguʼ. Á épúp.]”
40006014	«Ŋiŋ a faa á mbū wu, o lēkne mefa mɛ́t, mbɔ Mɔʼɔ́ wu yīi, a á athʉ́ lephū, a a zéŋ elekne mefa mú azí.
40006015	O piŋɛ te lēkne mefa ŋiŋ ɛ́, mbɔ Mɔʼɔ́ wu mɛ́t, á gɔ le lēkne mefa mú azí í.
40006016	«A gɔ́ éyi ŋiŋ a a kɔŋ enáŋ nzi melaʼ Ndém, ndɛ́ʼ á ge enáŋ, ŋ́gwhīte eshhʉ̄ yí, páʼ megaŋ ŋkɔŋ menēk é ghʉʉ̄ épúp. Pɔ́ lɔɔ̄k nchʉ́ mbōk eshhʉ̄ wɔ́p, ńdɔkɔ ntswīi á mbū epuɔ á légɛ, pɔ́ é si nnáŋa nzi melaʼ Ndém. Meŋ eké eshúŋɔ á wɛ́ á kwaʼ anuúnē, pɔ́ é ndáʼ ŋgwɛ̄ ntaŋá wɔ́p.
40006017	Ŋ́gɔ́ mé wu, o nɔŋ ŋgɔ̄ á nnáŋ nzi melaʼ Ndém, o esōok athū jú tɛ á pɔŋ, ńdɔ̄k mevɛ̄t mbɔŋ ntswɛ́t eshhʉ̄ wú.
40006018	Ńdɔk mbɔ́k á wú á letswi á mbū epuɔ ŋ́gɛ, o ó si nnáŋa nzi melaʼ Ndém. Ndaʼ Mɔʼɔ́ wu yíléyī, ŋ́gɔ́ á lezēŋ wu á ntē ntsem, mé ezhɛ́. Páʼ Mɔʼɔ́ wu a jʉɔ́ ajū mīi, o ó si ŋghʉ̄ɛ á ntsem lā, a epiŋ ŋgyá ntaŋá wú.
40006019	«Ndɛ́ʼ ŋiŋ á táŋa lewūʼ tsí á ndo esī atsetsáʼ. Ájʉʼ zīi ayíŋ, mbɔɔ avlɛká á gɔ ejhʉ́. Ájʉʼ zīi metsɔ́ŋ é gɔ ezōoʼ ŋgyā, ńjʉ̄.
40006020	Pɛ etáŋa lewūʼ tsɛ́ á athʉ́ lephū. Ájʉʼ zīi ayíŋ, mbɔɔ avlɛká á gɔ le jhʉ́. Ájʉʼ zīi metsɔ́ŋ é gɔ le zōʼ ŋgyā, ńjʉ̄ ʉ́.
40006021	Pɛ ezhɛ́ á légɛ, ajʉʼ zīi o feéŋ lewūʼ cú éwú, ntē wú é tshií áa ajʉʼ mɛ́t.
40006022	«Menēk ŋiŋ é si ŋgɔ́ páʼ ŋkaʼ yīi, é mbe nnɛ̄t yí lā. Menēk mú é nɔŋ ndánɛ, mbɔ o o lɔk ejʉ́ɔ ejʉʼ tsem, á mbɔŋɔ́.
40006023	Menēk mú é piŋɛ nnɔ̄ŋ eséŋɛ, mbɔ o o gɔ́ efʉʼ metsem, égɔ́ á ntē nzém. Menēk mú é náŋa tɛ eséŋ, mbɔ o o pú ecʉ́ʼɛ egɔ́ɔ áa ntē nzém.
40006024	«Taʼ ŋiŋ a gɔ le fāʼ, á mbū memɔʼɔ́ afaʼ mémpīa á taʼ legʉɔ ɔ́. A ghʉɛ épúp, mbɔ a a shʉʼ epa mmɔʼ, épiŋ ekɔŋ mmɔʼ. Ŋ́gɔ́ te épúp ɔ́, á júʼ nchu mmɔʼ, ḿbiŋ ŋgwák eyi mmɔʼ. Ŋiŋ a gɔ le júʼ á mbū Ndém, ḿbiŋ nzéŋ njúʼ á mbū ŋkāp á.
40006025	«Meŋ ndɔkɔ eshúŋɔ á wɛ́ ŋ́gɛ: ndɛ́ʼ pɛ ezéŋ ndā nnɛ̄t ŋ́gɛ, pɛ e pfɛ́t akɔ̄, [énú akɔ̄], tɛ́ elɔk egɔ́ éwú lɛ́. Ŋ́gɛ pɛ e lɔk menzhó egɔ́, tɛ́ emaʼ ánɛ pɛ lɛ́. Ŋiŋ á legɔ̄ éwú mé ŋkwɛ, ńtsyā etsō lejhʉ̄. Mbe nnɛ̄t ŋiŋ é piŋ ntshí mvhɔ, ánɛ nzhó zīi a gɔ emāaʼ.
40006026	Pɛ epɛ́ efʉʼ ánɛ meséŋ. Pɔ́ té ŋgɔ̄ŋ jʉ́ʼ, ḿbiŋ te etsō faʼ. Pɔ́ té táŋa etsō á ntē ŋkiŋ ɛ́. Mɔʼɔ́ wɛ yīi a á athʉ́ lephū mé zeék á wɔ́p. Nzwiŋ wɛ́ é té tē á mbū Ndém, ńtɔ́k eyi meséŋ puɔ mɛ́t ɛ́ lɛ̄?
40006027	Pɛ laa nnɛ̄t ánɛ etsō ŋgɔŋ cʉɔ páʼā, ŋ́gɔ́ yīi, ŋiŋ a gɔ le lɔ̄k épúp, ŋ́kūʼ á yí á letswiʼne tsɔ méŋ leleŋ njhʉ̄, ánɛ lenāŋ yi á esī atsetsáʼ á.
40006028	«Pɛ laa nnɛ̄t ŋ́gɛ, pɛ e lɔk menzhó egɔ́ lɛ́, melaʼ akɔ̄? Pɛ ecʉ̄te páʼ mvēŋ e é ŋkāʼ, ńtswhí tɛ esā, ḿbɔ̄ŋ épúp. E te amɔ̄ʼ afaʼ ghʉ̄ʉ, ḿbiŋ te mmɔʼ nzhó páʼ.
40006029	Táʼ, meŋ shúŋɔ á wɛ́ ŋ́gɛ, mbɔɔ Efɔ Salomɔŋ a lɛ ŋgaŋ lewūʼ ezi ntií, ḿbiŋ ndáʼ te māʼ nzhó é pɔŋ, páʼ mmɔʼ mvēŋ mɛ́t ɛ́.
40006030	Pɛ é páʼā, ńnɔŋ te nnéŋɛ ntē ánɛ Ndém ɛ́. Ndém a tswiīŋ mvēŋ zīi e tswhií ayáʼa, njhʉ̄ é lá, mɛ́ tsɔ́ʼ ntɔ̄ péʼe, tɛ ŋgʉɔ shɔ́ʼɔ́ ánɛ pɛ ɛ̄?
40006031	Á gɔ́ áa lɛ, ndɛ́ʼ pɛ egɔ́ efʉʼ metsem, ńdā nnɛ̄t ŋ́gɛ, pɛ e pfɛ́t akɔ̄ lɛ́? Ŋ́gɛ pɛ e nú akɔ̄ lɛ́. Ŋ́gɛ pɛ e maʼ akɔ̄, á mbe nnɛ̄t pɛ lɛ́?
40006032	Wɔ te zhɛ́‑Ndém mé laā nnɛ̄t efʉʼ metsem, ánɛ ntií ecū muɔ mɛ́t ntsem. Mɔʼɔ́ wɛ yīi a á athʉ́ lephū, a á si nzhɛ́ɛ á mbɔŋɔ́, ŋ́gɛ pɛ gɔ ewɛ̄ɛ ecū muɔ mɛ́t ntsem, ńdɔk ŋgɔ́ éwú.
40006033	Pɛ ezī mvhɔ, ńnéŋ ntē wɛ́ ánɛ Lefɔ Ndém, ŋ́ghʉ̄ ajū mīi Ndém a á si ŋkɔ̄ŋɔ ŋ́gɛ mɛ́ eghʉ̄, a epiŋ nnáŋa ŋgyáa ecʉɔ etsō mɛ́t ntsem, á mbū pɛ.
40006034	Ndɛ́ʼ pɛ elāa nnɛ̄t ŋ́gɛ, ezɔ́ e e shʉʼ egɔ́ lɛ akɔ̄ lɛ́. Ezɔ́ e e shʉʼ eshʉʼe, mé emí menu. Eziɛ́ ŋgʉɔ̄ʼ lɛ́, e kuūʼ ánɛ azí aleʼé.»
40007001	Yɛɛ́so á zéŋ ndé ŋ́gɛ: «Ndɛ́ʼ ŋiŋ á thú alɔ́ʼ ŋiŋ tɛ mbā á yí, tɛ́ Ndém a eláʼ le azí thú,
40007002	melaʼ mīi, Ndém a fhoó ánɛ ntií zīi, o ó lɔk nthú alɔ́ʼ ŋiŋ, tɛ́ nthú ajú. Efʉʼ zīi pɛ lɔkɔ efʉ̄ʼɛ azō, tɛ́ ŋgyáa á mbū ŋiŋ, Ndém a a shʉʼ elɔk efʉʼ mɛ́t, tɛ́ efʉʼ azɛ́.
40007003	O gɔ egaá, akem awɛ á fɔ́ne á lezēk wu, o ó le jʉ́ɔ, ḿbiŋ nnɔ̄ŋ njʉ́ɔ lenɔŋ ntsɔʼ tsīi, é kó á lezēk méŋ mɔ́ wu ū?
40007004	Ŋ́ké te épúp ɔ́, mbɔ akem awɛ á fɔ́nɛ á lezēk wu, o epīiŋ ŋgā ndé á mbū méŋ mɔ́ wu ŋ́gɛ, a ecʉ́ʼ, o efók lenɔŋ ntsɔʼ tsīi, é lezēk yí í?
40007005	Ŋgaŋ ŋkɔŋ menēk, zi mvhɔ efók akem awɛ zīi, á lezēk wu lā, tɛ nnɔ̄ŋ njʉ́ɔ ejʉʼ á mbɔŋɔ́, tɛ́ mbiŋ efók lenɔŋ ntsɔʼ tsīi, é lezēk méŋ mɔ́ wu.
40007006	Ndɛ́ʼ pɛ eyá ajū mīi, á ajūɔ Ndém á mbū membhʉ̄, tɛ nzī ŋgyá, mbɔ e e náŋ tɛ esɛnne, éló á wɛ́ ló. Ndɛ́ʼ pɛ emāaʼ atók tshī zɛ́ á mbū mekúna, tɛ mmāʼ, mbɔ pɔ́ e lɔk mekhu mɔ́p eneŋte.
40007007	«Pɛ enáŋa ndɔ́ɔ, Ndém a eyá á mbū pɛ. Pɛ enáŋa efāʼa, Ndém a eghʉ̄, pɛ ejʉ́ɔ. Pɛ enáŋa ŋkwáʼtɛ nchu ŋgyā, Ndém a etsɔ́ʼ á mbū pɛ.
40007008	Awíɛ a lɔ́ɔ azō á mbū Ndém, mbɔ a a yá á mbū yí. Awíɛ á faʼa azō, mbɔ Ndém a a ghʉ a ejʉ́ɔ azō mɛ́t. Awíɛ a kwáʼtɛ nchu ŋgyā, mbɔ Ndém a a tsɔ́ʼ ŋgyā, a ekó éwú.
40007009	Ńzi te épúp ɔ́, mbɔ awɔ́ a á nnɔ pɛ egā, ŋ́gɔ́ éyi, méŋ yi a lɔ́ɔ á yí mblɛ, á pɛ́ á tɔ́ ŋgyá á mbū yí í?
40007010	Ŋ́gɔ́ éyi, méŋ yi a lɔ́ɔ á yí esōh, á gɔ nnū ŋgyá á mbū yí í?
40007011	Pɛ pīi pɛ é epuɔ tepɔŋ ejʉɔ ntií, pɛ ké nzhɛ́ ajūɔ mbɔŋ, tɛ́ ŋgyá á mbū ewɔŋkhʉ̄ pɛ́, tɛ ŋgʉɔ shɔ́ʼɔ́, ánɛ Mɔʼɔ́ wɛ Ndém yīi, a á lephū ú? A gɔ le néŋ té yá etsō mbɔŋ, á mbū ŋiŋ yīi, a á lɔ́ á yí í.
40007012	«Ajūɔ tsem zīi, pɛ é si ŋkɔ̄ŋɔ ŋ́gɛ, epuɔ menɔŋ e eghʉ̄ á mbū pɛ, pɛ méŋwɛ̄t azɛ́, e eghʉ̄ azō mɛ́t á mbū pɔ́p. Á páʼa ŋgɔ́ anu zīi, lepé Mɔɔ́sɛ, mbɔɔ anu zīi metswi‑ŋke Ndém é le tíī, á ziʼneé.
40007013	«Pɛ etɔ́k ánɛ nchu ajʉʼ yīi, é swɛ́nne swɛnné, tɛ́ ntswɛ́t. Nchu ajʉʼ yīi é faáŋ tɛʼ, é gʉɔ̄ mé alāʼ mmók. Mía mɛnzhɛ yīi a tsoʼneé éwú, á zeéŋ ŋgʉɔ azí mé éwú. Lelʉɛ epuɔ é piŋ nnɔ̄ŋ nzápa éwú.
40007014	Táʼ, nchu ajʉʼ yīi mɛ́ piŋɛ nzápa éwú tɛ́ ntswɛ́tɛ, é swɛ́ne tɛʼ. Nzhɛ zīi mɛ́ zápa éwú tɛ́ ntswɛ́tɛ, é kʉɔ́k tɛʼ. Epuɔ pīi pɔ́ zi nzápa éwú, é piŋ te zá.
40007015	«Pɛ epá epuɔ pīi pɔ́ é si ŋ́gɛ, pɔ́ é metswi‑ŋke Ndém, ńdɔkɔ ntáŋa mela. Pɔ́ gē eshʉʼ á mbū pɛ, ńzwík ŋgup njʉnjhʉ, ḿbiŋ ŋgɔ́ á ntē éwú, ŋ́gɔ́ áa kwaʼ metsho.
40007016	Pɛ e shʉʼ efhó ánɛ mefʉʉ́ʼ menu mɔ́p, tɛ́ ezhɛ́ á wɔ́p. Mɛ́ gɛ te ŋkápa shʉ́shhʉ́ ánɛ athʉ́ menzɔ̄ŋ ɔ́, ḿbiŋɛ te ŋkápa levho ánɛ athʉ́ mɛfúʼ ɔ́.
40007017	Púp, athʉ́ ntsem zīi mɛ́ gɛ njhʉ́ɛ, á zeém áa ntá zīi mɛ́ gɔ ejhʉ́. Athʉ́ zīi mɛ́ gɛ te njhʉ́ɛ ɛ́, á piŋ nzém áa ntá zīi mɛ́ gɔ le jhʉ́.
40007018	Athʉ́ zīi mɛ́ gɛ njhʉ́ɛ, á gɔ le zém ntá zīi, mɛ́ gɔ le jhʉ́ ɛ́. Athʉ́ zīi mɛ́ gɛ te njhʉ́ɛ ɛ́, á pīŋ le zém ntá zīi mɛ́ gɔ jhʉ́ ɛ́.
40007019	Athʉ́ ntsem zīi á ka ntá mbɔŋ zém ɛ́, mɛ́ pɔŋteé á lekʉɔ̄ʼ ntɔ̄ á mmók.
40007020	Á épúp tɛ́, pɛ e shʉʼ efhó ánɛ mefʉʉ́ʼ-menu wɔ táŋ-mela ŋ́gɛ, pɔ́ é metswi‑ŋke Ndém, tɛ́ ezhɛ́ á wɔ́p.
40007021	«Epuɔ metsem pīi, é tɔɔ́ŋ á gá lɛ: “Ndi Ndi” efʉʼ metsem, mé té láʼ ekó á ntē Lefɔ Ndém ɛ́. Ŋiŋ a nɔŋ ŋkɔ̄ŋɔ á yí, á lekō á ntē Lefɔ Ndém, á ghʉ ajū mīi, Mɔʼɔ́ ga yīi a á athʉ́ lephū, a á si ŋkɔ̄ŋɔ.
40007022	A láʼ aleʼé zīi Ndém a záʼa ntsaŋ, epuɔ tɛ nzáne e elé mé meŋ ŋ́gɛ: “Ndi Ndi, pek mé kɛ té si ndɔ̄kɔ lezēŋ cú, ńtswī ŋke Ndém ɛ́ kɛ? Pek mé kɛ té si ndɔ̄kɔ lezēŋ cú, ńjūŋɔ mesī ánɛ epuɔ kɛ? Pek mé kɛ té si ndɔ̄kɔ lezēŋ cú, ŋ́ghʉ̄ɛ memía menda jʉ́ɔ anu kɛ?”
40007023	Meŋ ndɛ ndé á mbū pɔ́p ŋ́gɛ: “Meŋ ndaá nzi ŋgɔ́ aleʼé, ńjʉ́ɔ á wɛ́ ɛ́. Pɛ efhó á lezēŋ meŋ ŋgʉ̄ɔte, pɛ wɔ fʉʼ‑mele anu.”
40007024	«Ŋiŋ ntsem yīi, a á júʼ ashuŋne zīi meŋ á shúŋ, ŋ́kúʼte á mbɔŋɔ́, a á páʼ ŋgaŋ azhɛ̄‑anu yīi, a ke gē ekwɛ́t ŋgyā zi, ńnɔ̄ŋ atseŋ ánɛ tɔ́ ntʉʉ́.
40007025	Mbeŋ é lú ánɛ ŋgyā mɛ́t, atsyɛt á shʉʼ mmʉ́ʼ éwú, afēm á shʉʼ nnʉ̄ʼ, é piŋ mbú te táka, melaʼ mīi mɛ́ le nɔ̄ŋ atseŋ ánɛ tɔ́.
40007026	Ŋiŋ ntsem yīi, a á piŋ njúʼ ashuŋne zīi meŋ á shúŋ, a te kúʼte, a á páʼ atsetseŋ zīi, a ke gē ekwɛ́t ŋgyā zi, ńnɔ̄ŋ atseŋ ánɛ asaŋasáŋá.
40007027	Mbeŋ é lú ánɛ ŋgyā mɛ́t, atsyɛt á shʉʼ mmʉ́ʼ éwú, afēm á shʉʼ nnʉ̄ʼ, é lɛ mbú ŋkemɛ ḿbwɛ̄t á esī.»
40007028	Yɛɛ́so á shúŋ meshuŋne muɔ mɛ́t tɛ é mi, ezi ntií lezīʼne epuɔ, é pú ŋkʉ̄ʼne alāʼ zīi, á nnɔŋ nzwíʼtɛ á yí á leshūŋne,
40007029	melaʼ mīi, a á si nzíʼnɛ epuɔ páʼ ŋiŋ yīi, Ndém mé tó á yí, a te si nzíʼnɛ epuɔ, páʼ wɔ kɛ́ʼte‑mbé Ndém ɛ́.
40008001	Yɛɛ́so a le gē efhó á ndo lekwɛ̄t esóʼo, mía nnɔ alāʼ á gɔ́ nzem nzhɛ̄nɛ á yí.
40008002	Mmɔʼ ŋgaŋ kaʼpáp, á lɛ ntshóte nnɛ̄t mé lezēŋ tsí, ńtswíʼte á mvhɔ yí, ńdé á mbū yí ŋ́gɛ: «Mɛkwáŋ, o kuūʼ á leghʉ meŋ etēe, éyi o ó kɔŋ.»
40008003	Yɛɛ́so á lɛ nnā apū, ḿpfēŋ á yí, ńdé ŋ́gɛ: «Meŋ á kɔŋ, tʉɛ̄.» Kaʼpáp á lɛ mmī ánɛ yí, efʉʼ mɛ́t efʉʼ mɛ́t.
40008004	Yɛɛ́so á piŋ ndé á mbū yí ŋ́gɛ: «Pá á wú á lepū eshúŋ anu jʉɔ mɛ́t, á mbū ŋiŋ. Ké ŋgʉ̄ɔ ntswīi nnɛ̄t ju, á mbū nnɔŋ‑epɔʼ, ḿbiŋ nnɔ̄ŋ ntií epɔʼ zīi, lepé Mɔɔ́sɛ é zɛtteé ŋ́gɛ, ŋgaŋ kaʼpáp a tʉɛ, á nɔŋ. O eghʉ̄ épúp, ńdɔk ntswī á légɛ, o ó te.»
40008005	Yɛɛ́so á gʉɔ tɛ ndɛ̄ ŋgē ekó á tésɔŋ Kafaanawum, mmɔʼ ŋge á gɔ́ éwú, ŋ́gɔ́ á tɛŋgyā ncu epuɔ Lóma, é shʉʼ mbúʼ mbū á mbū yí,
40008006	ŋ́gɛ: «Mɛkwáŋ, mmɔʼ méŋkhʉ̄ ga a nɔɔ̄ŋ á mba, a te zɛ́t ŋkūʼɔ á leŋɛnnɛ ɛ́, ḿbú ŋgɔ́ si njʉ́ɔ ŋgʉɔ̄ʼ tɛʼ.»
40008007	Yɛɛ́so á pwɛt á mbū yí ŋ́gɛ: «Meŋ wūɔ, meŋ a egʉɔ eghʉ a etē lɛ́?»
40008008	Tɛŋgyā ncu á zéŋ ndé ŋ́gɛ: «Mɛkwáŋ, meŋ te kūʼ yīi, o gɔ ezíʼ tɛ ŋkó á ŋgyā meŋ ɛ́. Táʼ, o lɛ ndé ŋ́gɛ méŋkhʉ̄ ga a etē, mbɔ a a te.
40008009	Meŋ ndʉ́ɛ́ páʼa melaʼ mīi, meŋ á si njúʼɔ azá á mbū epuɔ pīi, pɔ́ é mvhɔ meŋ. Ńzéŋ ŋgwɛ̄ azá emɔ̄ʼ wɔ maʼ‑ncu, pɔ́ nɔŋ njúʼɔ á mbū meŋ. Meŋ toó mmɔʼ ŋgaŋ, á gʉɔ lɛ glɛ. Ńtswī ŋ́gɛ mmɔʼ a eshʉ̄ʼ, á shʉʼ lɛ glɛ. Ńdé á mbū méŋkhʉ̄ ga ŋ́gɛ, a eghʉ̄ azō, á ghʉ lɛ glɛ.»
40008010	Yɛɛ́so á júʼ páʼ a á lé épúp, á kʉʼne á yí tɛʼ. Á lé á mbū epuɔ pīi, é nnɔŋ nzhɛ̄nɛ á yí ŋ́gɛ: «Meŋ a shúŋ á wɛ́ á kwaʼ anuúnē, meŋ ndaá mbú njʉ́ɔ ŋiŋ Islaɛl, á fɛ́ nnɛ̄t ŋgyá á mbū meŋ, páʼ ŋge wuɔ la á.
40008011	Á épúp tɛ́ meŋ shúŋɔ á wɛ́ ŋ́gɛ, epuɔ tɛ nzáne, é shʉʼ efhó á meshhʉ̄ meshhʉ̄ á ndo esī atsetsáʼ, éshʉʼ ekó á ntē ŋgɔŋ eswhī, á athʉ́ lephū, pɔ́ a wɔ maŋgānjʉʼ pímpɛ, á Ablaham, mbɔɔ Izak, mbɔɔ Yakɔ́p, e ejhʉ́ á mía lekāk.
40008012	Mɛ́ epiŋ mmāʼ epuɔ pīi, ŋgɔŋ eswhī jʉɔ mɛ́t, e é nzi ŋgɔ́ ezɔp, á apɛ́, á ntē nzém, ájʉʼ zīi mɛ́ é éwú ndaa mpfɛ́tɛ mesɔŋ.»
40008013	Yɛɛ́so á shúŋne épúp, ḿbēkne nnɛ̄t, ńdé á mbū tɛŋgyā wɔ maʼ‑ncu wɔ̄ ŋ́gɛ: «Piŋ nzem mé mba ju. Páʼ o ó fɛ́ nnɛ̄t ju ŋgyá á mbū Ndém lā, ajū mīi o ó si ntsáa, á tó ndeŋ ndeŋ páʼ o ó si ntsáa épúp.» Méŋkhʉ̄ tɛŋgyā ncu, á lɛ ntē efʉʼ mɛ́t efʉʼ mɛ́t.
40008014	Yɛɛ́so á fhó á ajʉʼ mɛ́t, ŋgʉ̄ɔ mé mba Piɛ, ŋ́kó éwú, ńdɛ ŋgē ekó á ŋgyā, ńjʉ́ɔ ŋgém Piɛ á nɔŋ á ekó, nnɛ̄t é nɔŋ ŋkɔ́ʼɔ á yí.
40008015	Yɛɛ́so á kímne apū zí, nnɛ̄t é lɛ nzáʼa. Á lɛ ndū á esī efāʼ azō, ńdɔk ŋghī á yí.
40008016	Á kó ŋgɔ́ eseéŋ‑njhʉ̄, mɛ́ lɔk epuɔ tɛ nzáne pīi, mesī é lē ŋgɔ á wɔ́p, éshʉʼ njʉ́ɔ á Yɛɛ́so. Á lɔk ndaʼ ashuŋne, ńjūŋ mesī ánɛ pɔ́p, ŋ́ghʉ̄, megaŋ agɔ metsem é pú ntē.
40008017	Ŋ́ghʉ̄ épúp, á lɔk mbō páʼ Izayi ntswi‑ŋke Ndém a le lé ŋ́gɛ: «Yí mé le tswíʼ melɔ́ʼ mímpɛ mbīʼ, yí mé zéŋ efhó ánɛ pímpɛ, éfók megɔ mímpɛ mbīʼ.»
40008018	Yɛɛ́so á jʉ́ɔ páʼ mía nnɔ alāʼ a á cúʼte á lezēŋ yí, ńtswī mé nnɔ yí ŋ́gɛ, pɔ́ a pɔ́p e etó ntshi, ŋ́gʉ̄ɔ mé nzéŋ mmɔʼ.
40008019	Mmɔʼ ŋkɛʼte‑mbé Ndém, á tshóte nnɛ̄t mé lezēŋ tsí, ńdé á mbū yí ŋ́gɛ: «Nziʼnɛ, o púu ŋgʉ̄ɔ tɛ ŋkó egɔ́ lɛ́, meŋ egɔ́ áa nzem wu.»
40008020	Yɛɛ́so á pwɛt á mbū yí ŋ́gɛ: «Membapndo é wɛɛ̄ membhʉ̄ mɔ́p. Meséŋ é wɛ meŋka mɔ́p. Táʼ, Méŋ‑Ŋiŋnɔŋ wuɔ á piŋ te wɛ̄ azí ajʉʼ zīi, a gɔ enáŋ éwú ú.»
40008021	Mmɔʼ ŋiŋ ánɛ nnɔ yīi, é nɔŋ nzhɛ̄nɛ á yí, á lé á mbū yí ŋ́gɛ: «Mɛkwáŋ, tsɔ́ʼɔtsɔ̄ʼ, lɛ nzwíʼte meŋ eshʉ̄ʼ nzīi mvhɔ, ńtúŋ á mɔʼɔ́ ga, tɛ́ eshʉʼ ŋgɔ́ á nzem wu.»
40008022	Yɛɛ́so á pwɛt á mbū yí ŋ́gɛ: «Shʉʼɛ ŋgɔ́ á nzem meŋ. Ńcʉ́ʼ, epuɔ pīi é nzi ŋgɔ́ mepfhō, e etúŋ mepfhō pɔ́p.»
40008023	Yɛɛ́so á zíʼ ŋkó á ntē amɔ̄ʼ akɛnūʼ, nnɔ yí é zhɛne á yí, ŋ́kó azɔ́p éwú.
40008024	Pɔ́ nɔŋ ŋgʉ̄ɔ, mmɔʼ mía mía afēm á veŋne ntúʼ á ndo ntshi, tɛ ŋghʉ̄, ntshi é pú ncʉ́ʼɛ ŋgɔ̄ áa ŋkápte akɛnūʼ. Yɛɛ́so á piŋ nnɔ̄ŋ ndíi.
40008025	Nnɔ yí é tshóte nnɛ̄t mé lezēŋ tsí, ńzīɛ á yí, ńdé á mbū yí ŋ́gɛ: «Mɔʼɔ́ wek, lɛ ŋghʉ̄ ḿpɛ e etswɛ́t. Ḿpɛ é mi mbōo.»
40008026	Á pwɛt á mbū pɔ́p ŋ́gɛ: «Pɛ cɔʼɔ akɔ̄? Lefɛ̄ nnɛ̄t wɛ ŋgyá á mbū meŋ a te kʉɔ́k e?» Ńdé épúp, ńdū á esī ntshí á ajʉʼ, ńcɔ́k afēm pɔ́ ntshi. Ejʉʼ é pwɛ́t lɛ jɔʼ.
40008027	Pɔ́ jʉ́ɔ épúp, á pú ŋkʉ̄ʼne á wɔ́p tɛʼ, pɔ́ lé ŋ́gɛ: «Eziɛ́ ntií ŋiŋ e é páʼa ŋgɔ́ ejʉɔ, tɛ afēm pɔ́ ntshi, é gɔ́ ega njúʼu nchu yí í?»
40008028	Yɛɛ́so á gʉɔ tɛ ŋkó ezi mmɔʼ nzéŋ ntshi, á alāʼ epuɔ Ŋgadala, emɔ̄ʼ epuɔ mémpīa é fhó ajʉʼ zīi, mɛ́ gɛ ntúŋɔ mepfhō éwú, éshʉʼ ntswɛ́tte á yí, mbɔ mesī é lē ŋgɔ á wɔ́p. Ŋ́gáʼ, tɛ ŋgɔ́ yīi, ŋiŋ a le gɔ́, a á le kūʼ á lelɔk ajʉʼ mɛ́t, ńzápa nzhɛ ɛ́.
40008029	Pɔ́ shʉʼ épúp, ńdɛ nzī á legaʼte mé ŋghi teté ŋ́gɛ: «Méŋ Ndém, o tswíi akɔ̄ á mbū pek ē? O kɛɛ́ eshʉʼɛ ega páʼā, ŋ́gɔ̄ áa nté njhʉ̄ enéŋ á wék ánɛ ŋgʉɔ̄ʼ kɛ?»
40008030	Á le gē egɔ́ épúp, mmɔʼ mía akɛt mekúna, á gɔ́ mmɔʼ eshhʉ̄ mpfɛ́tɛ etsō.
40008031	Mesī mɛ́t é swíŋte á Yɛɛ́so, ńdé ŋ́gɛ: «Páʼ o gʉɔ mé njuūŋ pek lā, tswiī pek egʉɔ ŋkó ánɛ akɛt mekúna zi.»
40008032	Á lé á mbū pɔ́p ŋ́gɛ: «Pɛ etó ŋgʉɔ ŋkó éwú.» Mesī mɛ́t, é lɛ efhó ánɛ epuɔ mɛ́t ntó, ŋ́gʉɔ ŋkó ánɛ mekúna pwɔ̄. Akɛt mekúna jɔ̄ á fɛ́ ŋkʉŋɛ́, ŋgʉ̄ɔ á mía, ḿbú ŋkwhʉ́te á ntē ntshi.
40008033	Mepfɛnne‑mekúna é jʉ́ɔ épúp, ŋ́kʉ ŋgʉ̄ɔ mé tésɔŋ, ḿbɛ́te ajūɔ tsem zīi á tɔ́k, éshúŋ epuɔ. Ńzéŋ eshúŋ epuɔ páʼ, á tsia épúp, tɛ́ epuɔ pīi mesī é ŋgɔ́ ánɛ pɔ́p, é te.
40008034	Tésɔŋ ntsem á pú ntó eshʉʼ ntswɛ́tte á Yɛɛ́so. Ńdɛ ŋgē ejʉ́ɔ á yí, éswíŋte á yí ŋ́gɛ, a efhó á alāʼ pɔ́p ŋgʉ̄ɔ.
40009001	Yɛɛ́so á zíʼ ŋkó á ntē akɛnūʼ, ńzéŋ ntó ntshi mbīŋ nzem mé tésɔŋ wɔp.
40009002	Ńdɛ ŋgē ekó éwú, mɛ́ lɔk mmɔʼ ŋkeluʼ, é nɔŋ ánɛ akō, éshʉʼ njʉ́ɔ á yí. Yɛɛ́so á jʉ́ɔ ntií zīi wɔ piʼ‑ŋkeluʼ mɛ́t, é lɔk efɛ́ nnɛ̄t ŋgyá á mbū yí épúp, ńdé á mbū ŋkeluʼ mɛ́t ŋ́gɛ: «Esoó ga, kak ete, mefa mú é gɔ́ ndekne lekne.»
40009003	Emɔ̄ʼ wɔ kɛ́ʼte‑mbé Ndém é júʼ, ńzī á lesāŋ á ntɔ̄ŋ pɔ́p ŋ́gɛ: «Ŋiŋ wuɔ a á si nzɔ̄tɛ á Ndém.»
40009004	Yɛɛ́so á zhɛ́ ajū mīi, pɔ́ é ntē pɔ́p esáŋa, ńdé á mbū pɔ́p ŋ́gɛ: «Pɛ é gaá ŋgwɛ̄ ejɔ̄ ntií ekwaŋte tepɔŋ, á ntē pɛ ɛ̄?
40009005	Meŋ á gɛ, mefa ŋiŋ wuɔ é gɔ́ ndekne lekne, á tsya á wɛ́ páʼa, ńzhɛ́ ŋ́gɛ, meŋ gɔ le kūʼ á gá á letswi á mbū yí ŋ́gɛ, a elū á esī nzīŋɛ lɛ̄?
40009006	Táʼ, meŋ á kɔŋ ŋ́gɛ, pɛ ezhɛ́ á légɛ, Méŋ‑Ŋiŋnɔŋ wuɔ, a pɔŋteé á yí á lelekne mefa ŋiŋ, á ndo esī atsetsáʼ ega.» Ńdé épúp, ńdɛ ntswī á mbū ŋkeluʼ ŋ́gɛ: «Lu á esī, ńtswíʼ á akō jú, éswáŋ nnɛ̄t mé mba ju.»
40009007	Ŋiŋ wɔ̄ á lɛ ndū á esī, éswáŋ nnɛ̄t mé mba zi.
40009008	Epuɔ menɔŋ é jʉ́ɔ anu ajʉɔ mɛ́t, ńcɔ̄ʼ tɛʼ, ḿbiŋ ŋgūʼte á Ndém, páʼ a á yá ejʉɔ ntií mete á mbū ŋiŋnɔŋ.
40009009	Yɛɛ́so á fhó á ajʉʼ mɛ́t ŋgʉ̄ɔ, ŋ́gē etsia, ńjʉ́ɔ mmɔʼ ŋiŋ á náŋ á ajʉʼ afaʼ yí, á ajʉʼ zīi mɛ́ maʼa ncup alāʼ éwú, lezēŋ tsí é gɔ́ lɛ Matío. Á lé á mbū yí ŋ́gɛ: «Shʉʼɛ̄, ŋ́gɔ́ á nzem meŋ.» Á lɛ ndū á esī, ńtsé á nzem Yɛɛ́so.
40009010	Matío á ghʉ ntɔ́ŋ á Yɛɛ́so á mba yí. Pɔ́ ghʉ nnáŋ á esī, ŋ́gɔ̄ á mpfɛ́t azō, mbɔ Matío a á nzéŋ ntɔ́ŋ wɔ tswí‑ncup Lóma tɛ nzáne, mbɔɔ emɔ̄ʼ epuɔ pīi, mɛ́ gɛ ntónɛ á wɔ́p, ŋ́gɛ epuɔ tepɔŋ. Pɔ́ a Yɛɛ́so mbɔɔ nnɔ yí, é pú nnáŋte á esī mbútɛ etsō mpfɛ́tɛ.
40009011	Epuɔ Falísia é jʉ́ɔ épúp, ńdé á mbū nnɔ Yɛɛ́so ŋ́gɛ: «Melaʼ akɔ̄, mɔʼɔ́ wɛ a á ega, pɔ́ a wɔ tswí‑ncup Lóma mbɔɔ emɔ̄ʼ epuɔ tepɔŋ, é pútɛ etsō mpfɛ́tɛ ɛ́?»
40009012	Yɛɛ́so á júʼ anu zīi pɔ́ é zɛ́ttɛ, ńdé á mbū pɔ́p ŋ́gɛ: «Ŋiŋ a gɔ le gɔ́ nte‑nté, ńtsɔ́ʼ akhu mbɛt‑megɔ ɔ́, megaŋ agɔ mé tsɔɔ́ʼ akhu zí.
40009013	Pɛ ekímte páʼ mɛ́ leé á ntē aŋwaʼne Ndém ŋ́gɛ: “Meŋ á si ŋkɔ̄ŋɔ ŋ́gɛ, epuɔ menɔŋ e ewɛ̄ atsāmezeŋɛ, ńtɔ́k á leyā azō, ńdɔk ŋgūʼte á gá.”» Yɛɛ́so á zéŋ ndé ŋ́gɛ: «Á épúp melaʼ mīi, meŋ kɛɛ́ te eshʉ̄ʼɛ á ŋgɔŋ, á efaāʼ epuɔ pīi, pɔ́ méŋwɛ̄t é si ndʉ́ɛ́ ŋ́gɛ, pɔ́ gɛ te efāa ā. Meŋ kɛɛ́ eshʉʼɛ, á efaāʼ megaŋ mefa.»
40009014	Nnɔ Jáaŋ nnoʼ‑epuɔ á ntshi é ghʉ eshʉ̄ʼ mé lezēŋ Yɛɛ́so, ńzɛ́tte á yí ŋ́gɛ: «Pek, mbɔɔ epuɔ Falísia é si ŋkɔ̄ŋɔ nnáŋa nzi melaʼ Ndém. Nnɔ wú é piŋ nnɔ̄ŋ te ŋghʉ̄ɛ épúp ɔ́ melaʼ akɔ̄?»
40009015	Yɛɛ́so á pwɛt á mbū pɔ́p ŋ́gɛ: «Pɛ é kwaŋ ŋ́gɛ, ŋiŋ a gɔ etɔ́ŋ lekāk alaá‑ŋgyā tsí, ŋ́kó nzɛ́t á nnɔ mege nnáŋ, pɔ́ zi á lemek e? Táʼ, afʉʼ a ké eshʉʼ ekuʼe, mɛ́ efhó á nnɔ pɔ́p, éfók á tɛnzwí ŋge, ńdɔk ŋgʉ̄ɔ. Ajɔ̄ afʉʼ, pɔ́ ecʉ́ʼ ndúŋ, ŋ́kɔŋ nnáŋ nzi melaʼ Ndém.
40009016	«Ŋiŋ a gɔ le lɔ̄k ajūɔ nzhó eswhī, ḿvhō á nzwiŋ nzhó ɔ́. A ghʉɛ épúp, mbɔ ajūɔ nzhó eswhī, á taŋ, ésia á nzwiŋ nzhó, lephʉ̄ e piŋ mbú ntswiʼne efáŋ.
40009017	Ŋiŋ a gɔ le néŋ meluʼ meswhī á ntē nzwiŋ ntūʼ zīi, mɛ́ le lɔ̄k ŋgup ncūŋte ɛ́. A ghʉɛ épúp, mbɔ meluʼ meswhī é fuʼe, éghʉ nzwiŋ ntūʼ e evɛ́t, meluʼ e egʉ̄ɔ á esī, a epiŋ mbí ntūʼ. Á pɔŋ ŋ́gɛ mɛ́ enéŋ meluʼ meswhī, áa ntē ntūʼ eswhī. Púp, meluʼ pɔ́ ntūʼ e epú ntswɛ́t.»
40009018	Yɛɛ́so á zɛ́t eshúŋnɛ á mbū pɔ́p shúŋne, mmɔʼ ŋkém epuɔ Yúda á lɛ eshʉ̄ʼ, ńtshóte nnɛ̄t mé lezēŋ tsí, ńtswíʼte á mvhɔ yí, ńdé mé yí ŋ́gɛ: «Méŋ agáʼ méŋ ga eyi menzwí a á mba, ńdɛ nzɛ́t ŋkwhʉ́ɛ. Ké eshʉ̄ʼ ndɛ nzápa apū ánɛ yí, a egɔ́ éwú.»
40009019	Yɛɛ́so á júʼ épúp, ńdū á esī, pɔ́ a nnɔ yí é lɛ nzhɛ̄ne á yí.
40009020	Pɔ́ nɔŋ ŋgʉ̄ɔ, mmɔʼ menzwí, mbɔ mɛ́sɔ̄ a á náŋ ánɛ yí ŋguʼ ntsɔp pīa mé legēm, á fhó mé nzem, ńnā apū zí, ḿpfēŋ lepap nzhó Yɛɛ́so.
40009021	Mbɔ a á ndáʼ nnéŋ á ntē yí á légɛ, yí lɛ mpfēŋ áa nzhó zi ndaʼ, mbɔ yí e te.
40009022	Ḿpfēŋ épúp, Yɛɛ́so á pekne nnɛ̄t, ńcʉ̄ á yí, ńdé á mbū yí ŋ́gɛ: «Maá, kak ete, agɔ jú á mi páʼā, melaʼ mīi o ó fɛ́ nnɛ̄t ju ŋgyá á mbū meŋ.» Menzwí wɔ̄ á lɛ mbú ntē efʉʼ mɛ́t, efʉʼ mɛ́t.
40009023	Yɛɛ́so á gʉɔ tɛ ŋkó á mba ŋkém wɔ̄, ńjʉ́ɔ mbɔ wɔ púʼ‑etsō ndɔk ndā lewhʉ̄, é ndáʼ eshʉʼ tɛ ntshíte. Alāʼ á nɔŋ nzāpa nnɛ̄t, Yɛɛ́so á lé ŋ́gɛ:
40009024	«Pɛ efhó á ŋgyā ntóte. Mɔ́ a ka kwhʉ́ ɛ́, a á si ndí lií.» Epuɔ é júʼ épúp, ńcʉ́ʼɛ nzwī á yí zwi.
40009025	Alāʼ zīi á ŋgɔ́ á ŋgyā, á tó tɛ mmī, Yɛɛ́so á kó á ŋgyā, ńtá apū mɔ́ ŋkímne, mɔ́ á lɛ nzīɛ.
40009026	Mɛ́ pú ndɔ̄k anu jʉɔ mɛ́t, ésāŋ aziɛ́ akap alāʼ.
40009027	Yɛɛ́so á ghʉ efhó á ajʉʼ mɛ́t, ńnɔŋ ŋgʉ̄ɔ, emɔ̄ʼ wɔ efʉʉ́‑menēk mémpīa é nɔŋ nzhɛ̄nɛ á yí, ńnɔŋ ŋgāʼtɛ mé ŋghi teté ŋ́gɛ: «Yɛɛ́so méŋ Efɔ Ndavít, lɛ ntsá mezeŋɛ mék.»
40009028	Yɛɛ́so á gʉɔ tɛ nzíʼ ŋkó á ŋgyā, wɔ efʉʉ́‑menēk pwɔ̄ é kó azɔ́p, ńtshóte nnɛ̄t mé lezēŋ tsí. Á lé á mbū pɔ́p ŋ́gɛ: «Pɛ é kwaŋ ŋ́gɛ, meŋ gɔ eghʉ̄ʉ, pɛ jʉ́ɔ ejʉʼ lɛ́?» Pɔ́ pwɛt ŋ́gɛ: «Ŋŋ me Ndi, o kuūʼ á leghʉ épúp.»
40009029	Á lɛ ŋgē epfeŋ menēk mɔ́p, ńnɔŋ ndʉ́ɛ́ ŋ́gɛ: «Ndém a elɛ ŋghʉ̄, akʉ̄ɛ zīi pɛ é néŋ á ntē pɛ ŋ́gɛ, á gɔ egɔ́ épúp, a egɔ́ épúp.»
40009030	Menēk mɔ́p é lɛ njʉ́ɔ ejʉʼ. Yɛɛ́so á chʉ́ nnɛ̄t ŋkāk á wɔ́p á mbɔŋɔ́ ŋ́gɛ, pɔ́ epá á wɔ́p á leghʉ tɛ ŋiŋ á zhɛ́.
40009031	Pɔ́ lɛ mbīŋ ŋgē etó, ńzī á lelɔk ajū mīi, Yɛɛ́so a á ghʉ ánɛ pɔ́p, ésāŋ aziɛ́ akap alāʼ.
40009032	Wɔ efʉʉ́‑menēk pwɔ̄ é lɛ ŋgē etó, mɛ́ lɛ ndɔ̄k mmɔʼ ŋiŋ eshʉ̄ʼ njʉ́ɔ á Yɛɛ́so, mbɔ esī e lē ŋgɔ á yí, ńtsɛ́t nchu yí.
40009033	Yɛɛ́so á juŋ esī mɛ́t, tɛ mbúʼ‑nchu wɔ̄ á zi á leshūŋne. Alāʼ á jʉ́ɔ épúp, á pú ŋkʉ̄ʼne á wɔ́p tɛʼ, pɔ́ lé ŋ́gɛ: «Mɛ́ laá ŋgɔ́ aleʼé, ńjʉ́ɔ ntií anu páʼa á ntē Islaɛl ɛ́.»
40009034	Epuɔ Falísia é piŋ ŋgɔ́ si ndʉ́ɛ́ azɔ́p ŋghʉ̄ áa lɛ: «Efɔ mesī mé yáa á yí mete, tɛ́ á lɔkɔ njūŋɔ mesī ánɛ epuɔ.»
40009035	Yɛɛ́so á nɔŋ ntɔ́ktɛ ánɛ metésɔŋ ntsem, mbɔɔ á ntē mekap alāʼ, ńzíʼnɛ epuɔ anu Ndém, á ntē meŋgyā aswiŋte pɔ́p, ńzéŋ nnɔŋ ntswīi ŋke mbɔŋ, ésáʼa eshúŋɔ páʼ Lefɔ Ndém é épúp. Ńnɔŋ ŋghʉ̄ɛ, ŋiŋ yīi a á ŋgwɛ̄ eziɛ́ ntií agɔ lɛ́, mbɔɔ ŋiŋ yīi, a á ŋgwɛ̄ eziɛ́ ntií alɔʼ lɛ́, á tʉɛ.
40009036	Ńjʉ́ɔ páʼ alāʼ á kɔ́ʼ nzá épúp, mezeŋɛ mɔ́p é kú á yí, melaʼ mīi pɔ́ le naŋté á esī, ńnɔŋ mbúu ŋkáa mbwɛ́tɛ, páʼ memvhō mīi, é té á mpfɛnne wɛ̄ɛ lā.
40009037	Á jʉ́ɔ épúp, ńdé á mbū nnɔ yí ŋ́gɛ: «Etsō é atswɛt tɛ nzáne tsīi, é kuʼ á lefaʼ. Wɔ faʼa é piŋ ŋkʉɔ́k.
40009038	Púp, pɛ elɛ mbúʼ mbū, éswíŋte á ŋgaŋ ŋkāʼ, a etó megaŋ afaʼ, pɔ́ egʉɔ efāʼ etsō tsí mɛ́t.»
40010001	Yɛɛ́so á ghʉ ntɔ́ŋ megaŋ nnɔ pí epuɔ ntsɔp pīa mé legēm, ŋ́gyá á wɔ́p mete á lelɔk njūŋ mesī ánɛ epuɔ, mbɔɔ á lelɔk ŋghʉ̄, tɛ mbɔɔ aziɛ́ agɔ lɛ́, pɔ́ aziɛ́ alɔʼ lɛ́, á te ánɛ epuɔ.
40010002	Menzēŋ meziŋ‑ntō mɛ́t ntsɔp pīa mé legēm e emuɔ: ŋgaŋ mvhɔ a lɛ á Simɔŋ, Yɛɛ́so á zéŋ ntswhī á yí lɛ Piɛ, ŋ́ghʉ̄ á ntsiʼnzem yi Aŋdlɛya, ŋ́ghʉ̄ á Jáak méŋ Zebedé, pɔ́ Jáaŋ ntsiʼnzem yi.
40010003	Ŋ́ghʉ̄ á Fílíip pɔ́ Baatelemi, ŋ́ghʉ̄ á Tomási pɔ́ Matío ntswi‑ncup alāʼ, ŋ́ghʉ̄ á Jáak méŋ Alfe pɔ́ Tadio.
40010004	Ŋ́ghʉ̄ á Simɔŋ Nzɔŋɔ‑alāʼ pɔ́ Yúdas Iskaliɔt, á ŋiŋ yīi, yí mé le shʉ̄ʼ njhʉ́ mezoʼ Yɛɛ́so.
40010005	Yɛɛ́so á ge etó epuɔ ntsɔp pīa mé legēm mɛ́t, ńtswɛ̄te á wɔ́p ŋ́gɛ: «Pɛ epá á wɛ́ á legʉɔ á ntē elāʼ tsīi, epuɔ pīi é té epuɔ Yúda á, é naŋteé éwú. Ḿbá á wɛ́ á lekō á ntē tsɔ taʼ tésɔŋ epuɔ Samalía.
40010006	Pɛ egʉ̄ɔ áa mé alāʼ epuɔ Islaɛl, pɔ́ é si ŋgɔ́ páʼ memvhō Ndém, mbɔ pɔ́ lē mbíte.
40010007	Pɛ egʉ̄ɔ ŋkó á mɛnzhɛ, ésáʼ eshúŋ ŋ́gɛ afʉʼ zīi, Ndém a gɔ esáʼ lefɔ tsí, á tshóne tɛ mbáte.
40010008	Pɛ eghʉ̄, megaŋ agɔ e etē. Ŋ́ghʉ̄, mepfhō e ezím ánɛ lewhʉ̄. Ŋ́ghʉ̄, megaŋ kaʼpáp e etē. Ńjūŋ mesī ánɛ epuɔ. Mɛ́ le yá á mbū pɛ ndémndēm, pɛ́ ezéŋ ndɔk ntswíte epuɔ ndémndēm.
40010009	Pɛ nɔŋ ŋgʉ̄ɔ, ndɛ́ʼ ŋiŋ á pɛ́ á gɔ́ɔl, ndɛ́ʼ ŋiŋ á pɛ́ ŋkāp, ndɛ́ʼ ŋiŋ á néŋ atʉɛ́ ŋkāp á apa yí.
40010010	Ndɛ́ʼ ŋiŋ á pɛ́ apa leziŋ, ndɛ́ʼ ŋiŋ á pɛ́ menzhó mɛ́mbīa, ndɛ́ʼ ŋiŋ á pɛ́ meláŋ, ndɛ́ʼ ŋiŋ á pɛ́ athʉ́ zīi, a gɔ etɛ́te. Á épúp melaʼ mīi, ŋgaŋ afaʼ a pɔŋteé á lewɛ ntsɔʼɔ́ afaʼ yí.
40010011	«Pɛ gʉɔ tɛ ŋkó ánɛ ewiɛ́ tésɔŋ kɛ́ aziɛ́ akap alāʼ lɛ́, pɛ ezɛ́tte tɛ nzhɛ́ á ŋiŋ yīi, a gɔ ekókne á wɛ́, ŋ́gʉɔ nnáŋ éwú. Ńnáŋ éwú tɛ ndáʼ efhó á ajʉʼ mɛ́t ŋgʉ̄ɔ.
40010012	Pɛ nɔŋ ŋkúɔ́ tɛ mbɔɔ ánɛ eziɛ́ ŋgyā lɛ́, pɛ ezīi mvhɔ, ńtsāʼte epuɔ pīi pɔ́ é ŋgyā mɛ́t, ńdé ŋ́gɛ: “Ndém a elɛ nnéŋ apwɛne ánɛ pɛ pīi, é ŋgyā ega.”
40010013	Ŋ́gɔ́ éyi epuɔ ŋgyā mɛ́t, é kókne á wɛ́, Ndém á ghʉ pɔ́ wɛ apwɛne. Ḿbiŋ te á wɛ́ kókne, apwɛne zɛ́ é piŋ, á mbū pɛ.
40010014	Pɛ gʉɔ tɛ ŋkó á ajʉʼ, mɛ́ gɔ́ te á wɛ́ kókne, ŋ́gɔ́ te anu zɛ́ júʼ, pɛ ge efhó á ŋgyā mɛ́t ká á tésɔŋ mɛ́t egʉɔ, ńjɔ̄kte á avɔ́p á mekhu pɛ, ńtsyā éwú, ńdɔk ntswī á légɛ, pɛ a pɔ́p é té wɛ.
40010015	Kwaʼ anuúnē, meŋ shúŋɔ á wɛ́ ŋ́gɛ, a láʼ aleʼé zīi, Ndém a záʼa ntsaŋ epuɔ menɔŋ, anu epuɔ tésɔŋ puɔ mɛ́t, a epék ntɔ́k azi epuɔ tésɔŋ Sodɔm pɔ́ epi Gomɔɔ, tɛ́ mbɔ pɔ́ le ké efʉʼ menu tepɔŋ ezi ntí.
40010016	«Awuɔ yīi meŋ túɔ́ á wɛ́ á nnɔ epuɔ menɔŋ, páʼ memvhō mīi é kúɔ́ á nnɔ metsho lāa. Pɛ eké ŋgʉ̄ɔ azɛ́, ŋ́gīkte páʼ menū lā, ŋ́gɔ́ ndendem páʼ ekepēŋ lā.
40010017	Pɛ epá epuɔ menɔŋ. Pɔ́ e shʉʼ eswiŋ á wɛ́, mɛ́ elɔ̄k á wɛ́ ŋgʉ̄ɔ mé mvhɔ asāʼ. Pɔ́ e shʉʼ elɔk ntɛ̄, étswá á wɛ́ á meŋgyā aswiŋte pɔ́p.
40010018	Mɛ́ e shʉʼ eshuŋne á wɛ́ melaʼ mīi, pɛ é epuɔ pá, élɔk egʉɔ mé mvhɔ wɔ sáʼ‑ŋgɔŋ pɔ́ a mefɔ, pɔ́ eŋāk á wɛ́. A egɔ́ épúp, pɛ elɔk eshúŋ á wɔ́p, mbɔɔ á mbū epuɔ pīi é té epuɔ Yúda á, á ajū mīi pɛ́ é si nzhɛ́ɛ ánɛ meŋ.
40010019	Pɔ́ shʉʼɛ ŋgɔ́ tɛ eswīŋ á wɛ́, tɛ mɛ́ nɔ̄ŋ ndɔ̄kɔ á wɛ́ ŋgʉ̄ɔ, ndɛ́ʼ pɛ ezāap nnɛ̄t ánɛ ntií zīi, pɛ e kó elɔk eshúŋne, ndɛ́ʼ pɛ ezāap nnɛ̄t ŋ́gɛ, pɛ e kó elé egɛ akɔ̄ lɛ́. A láʼ ekuʼ ánɛ njhʉ̄ mɛ́t, Ndém a eshúŋ á wɛ́ anu zīi pɛ e lé,
40010020	melaʼ mīi, pɛ mé té ndáʼa ŋgɔ̄ á eshúŋnɛ ɛ́. Azwakne Mɔʼɔ́ wɛ Ndém, mé láʼa ŋgɔ̄ elɔk nchu wɛ́ eshúŋne.
40010021	A láʼ ekuʼ afʉʼ mɛ́t, méŋ mɔ́ a eswīŋ mmɔʼ, ŋ́gɛ mɛ́ ezwhí. Mɔʼɔ́ mɔ́, a ezéŋ ŋghʉ̄ azí épúp, ánɛ méŋ yi. Ewɔŋkhʉ̄ e esɛnne ndʉɔ́ʼ memɔʼɔ́ pɔ́ a memía pɔ́p, ŋ́ghʉ̄ mɛ́ ezwhíte á wɔ́p.
40010022	Epuɔ metsem e shʉʼ epú epa á wɛ́ melaʼ mīi, pɛ é epuɔ pá. Táʼ, ŋiŋ yīi, a á ŋíŋ ánɛ meŋ tɛ ndáʼ nzōko, Ndém a eghʉ̄, a etswɛ́t.
40010023	Pɛ shʉʼɛ ŋgʉ̄ɔ tɛ ŋkó mmɔʼ tésɔŋ, mɛ́ jūŋ á wɛ́, pɛ efhó éwú ŋkʉ̄ ŋgʉ̄ɔ mé mmɔʼ eyi ndɛʼɛ. Kwaʼ anuúnē meŋ shúŋɔ á wɛ́, pɛ te shʉʼ ekɛ́t metésɔŋ epuɔ Islaɛl tɛ e emī, té gɔ́ yīi, Méŋ‑Ŋiŋnɔŋ wuɔ a á piŋ nzem ɛ́.
40010024	«Nziʼnɛ afaʼ, a te zhɛ́ afaʼ ntsyā á mɔʼɔ́ afaʼ yi í. Ŋkwa, e te mɔʼɔ́ yi tsyāa.
40010025	A gɔ́ éyi akɔ̄ á le ghʉ̄ á mɔʼɔ́ afaʼ lɛ́, mbɔ aziɛ́ azō a shʉʼ ezéŋ eghʉ á nziʼnɛ afaʼ. Ŋ́gɔ́ éyi akɔ̄ á le ghʉ̄ á mɔʼɔ́ ŋkwa lɛ́, mbɔ aziɛ́ azō a shʉʼ ezéŋ eghʉ ŋkwa. Páʼ pɔ́ ke zɔtē á ŋgaŋ ŋgyā, ńtɔ́ŋ á yí lɛ Bɛlzebul efɔ mesī lā, pɔ́ e shʉʼ ekó ánɛ wɔ náŋ á ŋgyā ega mɛ́t, ézɔ á wɔ́p etɔ́k épúp.
40010026	«Púp, ndɛ́ʼ pɛ epɔ́k epuɔ menɔŋ. Ajū mīi, mɛ́ lē ndʉɔ, Ndém a gɔ le láʼ nnéŋ té ghʉ mɛ́ zhɛ́ ɛ̄. Ajū mīi, mɛ́ le féŋ á ntsem, a á le láʼ nnéŋ té ghʉ mɛ́ jʉ́ɔ ɔ̄.
40010027	Anu zīi, meŋ shúŋɔ á wɛ́ á ntsem, pɛ e shʉʼ eshúŋ á ntentā. Anu zīi, mɛ́ lemtɛ á wɛ́, á letuúŋ pɛ, pɛ ekɔ́ʼ ntshí á ndo esaá tɛ́ esáʼ eshúŋ.
40010028	Ndɛ́ʼ pɛ epɔ́k epuɔ menɔŋ, pɔ́ zhɛɛ́ áa lezwhī á ŋiŋnɔŋ, ḿbiŋ ŋgɔ́ yīi, pɔ́ gɔ le kūʼ á lezwhī agega ŋiŋ ɛ́. Pɛ epɔ́k áa Ndém, a kuūʼ á lezwhī á ŋiŋ, ḿbiŋ nzéŋ ŋ́kūʼ á leghʉ, agega zí á gʉɔ mé alāʼ mmók.
40010029	Pɛ é si nzhɛ́ɛ á mbɔŋɔ́ á légɛ, ŋiŋ a swiŋɛ epɔ̄ meséŋ mémpīa, é pú le azō kó. Táʼ, Mɔʼɔ́ wɛ Ndém a gɔ le cʉ́ʼ tɛ, tsɔ eyi wɔ́mɔʼɔ́ á kwhʉ́, té gɔ́ yīi, yí mé kɔŋ ɔ́.
40010030	Ḿbiŋ eshʉ̄ʼ ánɛ pɛ, mbɔ Ndém a zhɛɛ́ á wɛ́, tɛ mbú nzhɛ́ nzwiŋ menɔŋ ntsɔʼ mɛ́ ntsem.
40010031	Púp, ndɛ́ʼ pɛ ezéŋ mbɔ́k. Nzwiŋ wɛ́ é teē á mbū Ndém, ńtɔ́k eyi meséŋ ntsem.
40010032	«Ŋiŋ a tshíɛ á mvhɔ alāʼ, ḿvéŋ ŋ́gɛ, yí é ŋiŋ ga, mbɔ a láʼ aleʼé zīi, Ndém a záʼa ntsaŋ, meŋ ezéŋ mvéŋ azá, á mvhɔ Mɔʼɔ́ ga yīi, a á lephū, á légɛ ŋgaŋ a á ŋiŋ ga.
40010033	Ŋiŋ a piŋɛ ntshí á mvhɔ alāʼ, ḿbūŋne á gá, mbɔ a láʼ aleʼé zīi, Ndém a záʼa ntsaŋ, meŋ ezéŋ mbūŋne á yí azá, á mvhɔ Mɔʼɔ́ ga yīi, a á lephū.
40010034	«Ndɛ́ʼ pɛ ekwāaŋ ŋ́gɛ, meŋ kɛɛ́ eshʉʼɛ á ndo esī atsetsáʼ, éghʉ epuɔ menɔŋ e enáŋ mé apwɛne. Meŋ kɛɛ́ te shʉ̄ʼɛ, éghʉ epuɔ menɔŋ e enáŋ mé apwɛne ɛ́. Meŋ kɛɛ́ eshʉʼɛ, á mbhií mekɔŋ asɔpne.
40010035	Meŋ kɛɛ́ eshʉʼɛ, éghʉ ŋiŋ pɔ́ mɔʼɔ́ yi, e efākne. Éghʉ, mɔ́ menzwí pɔ́ mɛ́ wɔp e efākne. Éghʉ, menzwí pɔ́ mɛ́ ndō yi, e efākne.
40010036	Megaŋ mbo pɛ́, é shʉʼ etó áa á kwaʼ ntē ŋgyā pɛ.
40010037	«Ŋiŋ a kɔŋɔ á mɔʼɔ́ yi kɛ́ mɛ́ wɔp, tɛ ntɔ́k á gá, mbɔ ŋgaŋ, a gɔ le kūʼ á yí, á legɔ̄ á ŋiŋ nnɔ ga á. Ŋiŋ a kɔŋɔ á méŋ yi, éyi mbaŋa kɛ́ eyi menzwí, tɛ ntɔ́k á gá, mbɔ ŋgaŋ a gɔ le kūʼ á yí, á legɔ̄ á ŋiŋ nnɔ ga á.
40010038	Ŋiŋ a gɔ te tswíʼ á mbaŋne paŋné yi, ńdɔk ntsé á nzem meŋ ɛ́, mbɔ ŋgaŋ a gɔ le kūʼ á yí, á legɔ̄ ŋiŋ nnɔ ga á.
40010039	Ŋiŋ a nɔŋ ndhʉ̄ɛ athū zí ŋ́gɛ, yí láʼa ŋgɔ́ éwú lɛ́, mbɔ a a láʼ ekwhʉ́, épíi. Ŋiŋ a piŋɛ ŋgwáʼ athū nnɛ̄t zí melaʼ má, mbɔ a a láʼ egɔ́ éwú.
40010040	«Ŋiŋ a kóknɛ á wɛ́, mbɔ a lɔkɔ ŋkóknɛ áa gá. Ŋiŋ a piŋɛ ŋkókne á gá, mbɔ a lɔkɔ ŋkóknɛ á ŋiŋ yīi, a le tó á gá.
40010041	Ŋiŋ a kóknɛ taʼ ntswi‑ŋke Ndém, melaʼ mīi, a á ntswi‑ŋke Ndém, mbɔ Ndém a a láʼ eyá ntaŋá yí, páʼ eyi ntswi‑ŋke Ndém. Ŋiŋ a kóknɛ taʼ njuʼ‑nchu Ndém melaʼ mīi, a á njuʼ‑nchu Ndém, mbɔ Ndém a a láʼ eyá ntaŋá yí, páʼ eyi njuʼ‑nchu Ndém.
40010042	Ŋiŋ a yáa atá ntshi ŋŋwɛne ŋwɛne, á mbū taʼ ŋiŋ á nnɔ pɛ, melaʼ mīi, ŋgaŋ a á ŋiŋ nnɔ ga, kwaʼ anuúnē meŋ shúŋɔ á wɛ́ ŋ́gɛ, mbɔ ŋgaŋ a te e láʼ enéŋ té wɛ ntaŋá yí í.»
40011001	Yɛɛ́so á mak á leshūŋ menu muɔ mɛ́t, á mbū meziŋ‑ntō pí ntsɔp pīa mé legēm, éfhó á ajʉʼ mɛ́t ŋgʉ̄ɔ. Ńziŋɛ nzíʼnɛ epuɔ, ńtswīi ŋke mbɔŋ á ntē metésɔŋ apak alāʼ mɛ́t.
40011002	Á ge egɔ́, mbɔ Jáaŋ a ke tshí á ŋgyā atʉɛ́, ńjúʼ mɛ́ nɔŋ ŋghítɛ menu mīi, Yɛɛ́so Nzaʼ‑Ŋkhʉ, a á si ŋghʉ̄ɛ. Ńtó nnɔ yí ŋ́gɛ, pɔ́ egʉɔ nzɛ́tte á Yɛɛ́so ŋ́gɛ,
40011003	yí mé Nzaʼ‑Ŋkhʉ yīi, a á si eshʉ̄ʼɛ lā, kɛɛ mɛ́ zɛɛ́t nzwíʼtɛ eyi ndɛʼɛ lɛ́?
40011004	Yɛɛ́so á kó mbwɛ̄t á mbū pɔ́p ŋ́gɛ: «Pɛ epīŋ nzem, ḿbɛ́te eshúŋ á Jáaŋ, á ajū mīi, pɛ é si ndɔ̄kɔ metuúŋ mɛ́ njúʼɔ, mbɔɔ azi, pɛ é si ndɔ̄kɔ menēk mɛ́ njʉ́ɔɔ:
40011005	Wɔ efʉʉ́‑menēk é si njʉ́ɔ ejʉʼ. Meŋkeluʼ é nɔŋ ndūu á esī nzīŋɛ. Megaŋ kaʼpáp é nɔŋ ntʉ̄ɛ̄, ḿbīŋɛ á nnɔ. Wɔ etsɛɛ́t‑metuúŋ é nɔŋ njúʼɔ ejʉʼ. Mepfhō epuɔ é nɔŋ nzímɛ. Mɛ́ nɔŋ ntswīi ŋke mbɔŋ, á mbū wɔ te kuʼ ánɛ azō.
40011006	Eshhʉ̄ mbɔŋ a á si ŋgɔ́ á ŋiŋ yīi, a á véŋ á gá té miʼte.»
40011007	Epuɔ pīi, Jáaŋ a á ntó á wɔ́p, é gʉɔ. Yɛɛ́so á zi á leshūŋ menu ánɛ Jáaŋ á mbū alāʼ, ndé ŋ́gɛ: «Pɛ ekímte páʼ pɛ lɛɛ́ te ŋgʉ̄ɔ á késáatswɛt, á njʉ́ɔ ŋiŋ yīi, a á páʼ taʼ akekaʼa yīi, fefwɛt a á si ncʉ̄ʼnɛ ɛ́. Ŋgáŋ, pɛ lɛɛ́ ŋgʉɔ á njʉ́ɔ á kwaʼ Jáaŋ yí méŋwɛ̄t.
40011008	Pɛ le jʉ́ɔ á gɔ́ páʼ lā? Pɛ le jʉ́ɔ á maʼ menzhó ŋkāp lɛ́? Epuɔ pīi, é maāʼ menzhó ŋkāp, é naŋteé áa ánɛ meŋgyā mefɔ.
40011009	Pɛ lɛɛ́ ŋgʉɔ éwú, á njʉ́ɔ Jáaŋ, á taʼ ntswi‑ŋke Ndém. Á épúp, meŋ chʉ́ɛ nnɛ̄t eshúŋɔ á wɛ́, a zeéŋ efáŋ ntɔ́k mbɔɔ ntswi‑ŋke Ndém mɛ́t.
40011010	Yí mé ŋiŋ yīi, Ndém a le lé ánɛ lezēŋ tsí, á ntē aŋwaʼne yí ŋ́gɛ: “Meŋ a shʉʼ etó á ntswi‑ŋke ga, a epīk á mvhɔ wu, ńcūŋte á mɛnzhɛ, tɛ́ o ezīŋ éwú eshʉ̄ʼ.”
40011011	Meŋ chʉ́ɛ nnɛ̄t eshúŋɔ á wɛ́ á kwaʼ anuúnē ŋ́gɛ, á shʉʉ̄ʼ ánɛ epuɔ metsem, á ndo esī atsetsáʼ, tɛ ntshí á ayáʼa, mmɔʼ ŋiŋ yīi, anu zí á faáŋ ntɔ́k azi Jáaŋ, a te éwú ú. Táʼ, méŋ agáʼ ŋiŋ yīi, a á ndáʼ nzī á lejūʼ á mbɔŋɔ́ ánɛ Lefɔ Ndém tsīi, é zii tsetsɔŋɔ lā, a tɔɔ́k á Jáaŋ.
40011012	Tɛ efhó ánɛ afʉʼ Jáaŋ nnoʼ‑epuɔ á ntshi, ŋ́gʉɔ ntshí ánɛ ayáʼa, megaŋ mbo é nɔŋ ndʉɔ́ʼɔ Lefɔ Ndém lʉɔ́ʼe. Epuɔ pīi é fók mbʉʼ mé piŋ ŋkó éwú.
40011013	Á épúp tɛ́, Mɔɔ́sɛ mbɔɔ metswi‑ŋke Ndém metsem, é le shúŋ anu ánɛ Lefɔ Ndém, tɛ ŋkó ánɛ afʉʼ Jáaŋ.
40011014	Pɛ nɔŋɔ ŋkɔ̄ŋɔ á lezhɛ̄ á mbɔŋɔ́, á ŋiŋ yīi Jáaŋ a á ewiɛ́, mbɔ meŋ shúŋɔ á wɛ́ ŋ́gɛ, yí mé Eli yīi, a le nɔ̄ŋ ŋgɔ̄ ezéŋ eshʉʼe.
40011015	Ŋiŋ a wiɛ metuúŋ á lelɔk njúʼ ejʉʼ, á júʼ.»
40011016	Yɛɛ́so á zéŋ ndé ŋ́gɛ: «Meŋ gɔ elɔ̄ɔk akɔ̄, ḿbɛ́ efʉʼ ánɛ epuɔ ŋguʼ puɔ ɔ̄? Pɔ́ swhií ewɔŋkhʉ̄ pīi, pɔ́ naŋteé á azá, emɔ̄ʼ é nɔŋ ntɔ́ŋɔ emɔ̄ʼ mé ŋghi teté, ńdʉ́ɛ́ ŋ́gɛ:
40011017	“Pek é tɔ́ŋ ndendɔ̄ŋ, ŋ́gɛ pɛ ezéŋ, pɛ te zéŋ. Ḿbwɛ̄t lewhʉ̄, pɛ te lāa.”
40011018	Á zéŋ ŋgɔ́ páʼ, pɛ le ghʉ̄ épúp ánɛ Jáaŋ. A le shʉ̄ʼē, ńnɔŋ te mpfɛ́tɛ azō ɔ́, a te nnúu meluʼ ɔ́, mɛ́ zɔte á yí ŋ́gɛ: “Esī e lē ŋgɔ á yí.”
40011019	Méŋ‑Ŋiŋnɔŋ wuɔ, a á piŋ eshʉ̄ʼ azí, ńnɔŋ mpfɛ́tɛ azō, ńnɔŋ nnúu meluʼ, mɛ́ zɔte á yí ŋ́gɛ: “Jʉ́ɔ á ŋiŋ wɔ̄, a á si ŋkʉ́ʼnɛ nzáa apʉp, ńzéŋɛ mbía meluʼ. Ŋ́gɔ́ á esoó wɔ tswí‑ncup, mbɔɔ eyi emɔ̄ʼ epuɔ tepɔŋ.” Táʼ, mɛ́ jʉɔ́ epuɔ pīi, é lɔɔ̄k azhɛ̄‑anu nnáŋ, ńzhɛ́ á légɛ Ndém a á ŋgaŋ anuúnē.»
40011020	Yɛɛ́so á fhó éwú, ńzī á lethū epuɔ tésɔŋ pīi, a le ghʉ̄ á lelʉɛ meŋkʉʼne anu éwú. Ńthúɔ á wɔ́p melaʼ mīi, a le ghʉ̄ meŋkʉʼne anu mɛ́t, pɔ́ piŋ te gɔ̄ nnɛ̄t zɔp, ḿbīŋ nzem á mbū Ndém ɛ́. Ńthú á wɔ́p ndé ŋ́gɛ:
40011021	«Wóó epuɔ Kolazin lōo, wóó epuɔ Betsayída lōo, pɛ é wɔ eshhʉ̄ tepɔŋ. Meŋkʉʼne anu mīi, meŋ gɛ nzóko ŋghʉ̄ɛ á alāʼ pɛ, meŋ nde wíʼe, ńdɔkɔ ŋghʉ̄ɛ á ntē tésɔŋ Tíi pɔ́ Sidɔŋ, mbɔ ŋgia é éwú yīi, pɔ́ lē ndáʼ ŋgɔ̄ nnɛ̄t zɔp, ńzwík mezwiŋ epa, ḿbōk á avhō, ńdɔk ntswī á légɛ, pɔ́ é wáʼ atswhī tepɔŋ zɔ́p, ḿbīŋ nzem á mbū Ndém.
40011022	Kwaʼ anuúnē, meŋ shúŋɔ á wɛ́ ŋ́gɛ, a láʼ aleʼé zīi, Ndém a záʼa ntsaŋ epuɔ menɔŋ, anu zɛ́ a epék ntɔ́k azi epuɔ Tíi pɔ́ Sidɔŋ.
40011023	Ḿbiŋ ŋgɔ́ mé pɛ epuɔ Kafaanawum, pɛ é kwaŋ ŋ́gɛ, Ndém a a shʉʼ ekɔ́ʼne á wɛ́, tɛ pɛ epfēŋ lephū lɛ́? Ŋgáŋ, a a shʉʼ esóʼne á wɛ́ sóʼne, tɛ pɛ ekó á apwɛt. Éghʉɛ épúp melaʼ mīi, meŋkʉʼne anu mīi, mɛ́ le ghʉ̄ á alāʼ pɛ, mɛ́ le wíʼe ndɔ̄kɔ ŋghʉ̄ɛ á tésɔŋ Sodɔm, mbɔ tésɔŋ mɛ́t, a zɛɛ́t tɛ ntshí á ayáʼa.
40011024	Meŋ ndɔkɔ eshúŋɔ á wɛ́ ŋ́gɛ, a láʼ aleʼé zīi, Ndém a záʼa ntsaŋ epuɔ menɔŋ, anu zɛ́ a epék ntɔ́k azi epuɔ tésɔŋ Sodɔm.»
40011025	Yɛɛ́so á ghʉ ndé ŋ́gɛ: «Mɔʼɔ́ ga, Atsyapuɔ, wu yīi, o pɔɔ́ŋ lephū pɔ́ esī atsetsáʼ, meŋ á syákne á wú, páʼ o ke lʉ̄ɔ menu mú, á mbū megaŋ azhɛ̄‑anu mbɔɔ á mbū meghi, ḿbiŋ ntswī á mbū epuɔ pīi, é páʼ ewɔŋkhʉ̄ lā, éwɔ te zhɛ́‑anu.
40011026	Ŋŋ me Mɔ́ʼɔ, á gɔ́ épúp páʼā, ŋ́gɔ́ áa páʼ wu mé kɔŋ.
40011027	«Mɔʼɔ́ ga a lē mbú ŋgyá mete ntsem á mbū meŋ. Ŋiŋ a gɔ le zhɛ́ páʼ meŋ Méŋ yi, meŋ á épúp ɔ́, ńdaʼ yí. Ŋiŋ á pīŋ le zhɛ́ páʼ, Mɔʼɔ́ ga a á épúp ɔ́, ńdaʼ gá Méŋ yi, mbɔɔ epuɔ pīi, Mɔ́ a á tswi á wɔ́p á ŋiŋ yīi, Mɔʼɔ́ yi a á ewiɛ́.
40011028	«Ŋiŋ ntsem yīi, a á kʉɛ apiʼ, tɛ á nɔŋ nzɛ́tɛ á yí, á nɔŋ ŋkáa, a eshʉʼ njʉ́ɔ á gá, meŋ eghʉ̄ a ezwīte.
40011029	Pɛ epɛ́ akʉɔʼté zá, ńzwík á ntɔ̄ŋ pɛ, ńcʉ́ʼ meŋ ezíʼne á wɛ́ menu Lefɔ Ndém, melaʼ mīi, meŋ á ŋiŋ, ńdáŋte, ntē gá é pwɛ́ne. Pɛ eghʉ̄ épúp, ńnáŋa ŋgwīɛ̄ apwɛne á ntē pɛ.
40011030	Á épúp, akʉɔʼté zá á zaŋneē á lepiʼ, apiʼ zá á piŋ mbú te zɛ̄ɛt.»
40012001	Á shʉʼ ŋgɔ́ aleʼé aswite, Yɛɛ́so pɔ́ nnɔ yí é nɔŋ ntɔ́kɔ, á ntē ŋkāʼ mmɔʼ ntií ŋgesáŋ, nzi é záŋ nnɔ yí, pɔ́ zi á lepwɔ̄ʼ mmɔʼ mpfɛ́t.
40012002	Epuɔ Falísia é jʉ́ɔ épúp, ńdé á mbū Yɛɛ́so ŋ́gɛ: «Cʉ megaŋ nnɔ pú njʉ́ɔ. Pɔ́ é si ŋghʉ̄ɛ ajū mīi, lepé tsímpɛ é té véŋ ŋ́gɛ, mɛ́ eghʉ̄ aleʼé aswite ɛ́.»
40012003	Yɛɛ́so á pwɛt á mbū pɔ́p ŋ́gɛ: «Pɛ laá ntɔ́ŋ á ntē aŋwaʼne Ndém tɛ njúʼ anu zīi, nzi e le záŋ á Efɔ Ndavít pɔ́ a epuɔ pí, á ghʉ ɛ́ lɛ́?
40012004	A le kó á ntē ntap mbotɛ́ Ndém, ḿbɛ́ ecū mīi, mɛ́ nnɔ̄ŋ éwú á mbū Ndém, ḿpfɛ́t, ńzéŋ ŋgyá etsi epuɔ pí, tɛ́ lepé é gɔ́ te si ndʉ́ɛ́ ŋ́gɛ, pɔ́ gɔ epfɛ́t ɛ́, ńdaʼ wɔ nɔŋ‑epɔʼ.
40012005	Kɛ pɛ la tɔ́ŋ á ntē aŋwaʼne Mɔɔ́sɛ tɛ njúʼ páʼ, á kuūʼ aleʼé aswite, wɔ nɔŋ‑epɔʼ pīi, é ghʉɛ afaʼ á Mía Ŋgyā Ndém, é té ghʉ̄ ajū mīi, lepé é si nzɛ́ttɛ ŋ́gɛ, mɛ́ eghʉ̄ aleʼé aswite ɛ́, amɔ̄ʼ azō á piŋ te wɔ́p ghʉ ɛ́ lɛ́?
40012006	Meŋ ké eshúŋɔ á wɛ́ ŋ́gɛ, mmɔʼ ŋiŋ a á ega, nzwiŋ yí é te ntɔ́k eyi Mía Ŋgyā Ndém.
40012007	Á ŋgwíʼi ŋgɔ́ éyi, pɛ le júʼ anu zīi, Ndém a leé á ntē aŋwaʼne yí ŋ́gɛ: “Meŋ á si ŋkɔ̄ŋɔ ŋ́gɛ, epuɔ menɔŋ e ewɛ̄ atsāmezeŋɛ, ńtɔ́k á leyā azō, ńdɔk ŋgūʼte á gá.” Mbɔ a ke gɔ́, pɛ é le néŋ ndɔ á athū epuɔ puɔ pīi, é ka fā la á.»
40012008	Yɛɛ́so á zéŋ ndé mé pɔ́p ŋ́gɛ: « Méŋ‑Ŋiŋnɔŋ mé pɔŋteé á leshūŋ ajū mīi, mɛ́ gɔ eghʉ̄ʉ ánɛ aleʼé aswite.»
40012009	Yɛɛ́so á fhó ajʉʼ mɛ́t ŋgʉ̄ɔ, ŋ́gɔ ŋkó á ŋgyā aswiŋte epuɔ Yúda.
40012010	Ŋ́gē eshʉʼe, mmɔʼ ŋiŋ á gɔ́ éwú, mbɔ apū zí á lē ŋkwhʉ́. Epuɔ Falísia é nɔŋ efāʼa eshhʉ̄ á lelɔk ntshí anu á athū Yɛɛ́so, ńzɛ́tte á yí ŋ́gɛ: «Tɛ lepé tsímpɛ, é veéŋ ŋ́gɛ, mɛ́ gɔ eghʉ̄ʉ, ŋiŋ á te aleʼé aswite e?»
40012011	Yɛɛ́so á pwɛt á mbū pɔ́p ŋ́gɛ: «Awɔ́ a á nnɔ pɛ ŋgɔ́ éyi, a wiɛ taʼ mvhō ndaʼ, mvhō mɛ́t é pīŋ ntém á ntē lephʉ̄ á aleʼé aswite, á néŋ té gʉɔ éwú efók á yí í?
40012012	Ŋiŋnɔŋ a piīŋ ntē nzwiŋ, ńtɔ́k mvhō. Púp, mɛ́ ghʉɛ, ŋiŋ á tē aleʼé aswite, mbɔ mɛ́ ka fā á.»
40012013	Ńdɛ ndé á mbū ŋiŋ mɛ́t ŋ́gɛ: «Seŋte apū jú.» Á seŋte. Mɛ́ jʉ́ɔ mbɔ, á pú nte tɛ mbɔŋ, páʼ azi amɔ̄ʼ.
40012014	Epuɔ Falísia é lɛ efhó á ŋgyā aswiŋte ntó, ńcúʼte, éfāʼ eshhʉ̄ páʼ pɔ́ e ghʉ épúp, tɛ́ ezwhí á Yɛɛ́so.
40012015	Yɛɛ́so á zhɛ́ á légɛ, epuɔ Falísia é si efāʼa á lezwhī á yí, éfhó á tésɔŋ mɛ́t ŋgʉ̄ɔ. Alāʼ epuɔ á gɔ́ á nzem nzhɛ̄nɛ á yí. Á ghʉ, megaŋ agɔ ntsem pīi, é nnɔ alāʼ mɛ́t, é te.
40012016	Á tɔ́ŋ á wɔ́p, ḿbé á wɔ́p ŋ́gɛ, ndɛ́ʼ pɔ́ ghʉ tɛ mɛ́ zhɛ́ á légɛ, yí mé ghʉ pɔ́ te.
40012017	Púp tɛ́, anu zīi, Ndém a le lɔ̄k nchu ntswi‑ŋke yi Izayi ndé, a elɔ̄k mbō.
40012018	A le lé ŋ́gɛ: «Ewuɔ, a á páʼa ŋgɔ́ á njuʼ‑nchu ga yīi, meŋ á tsɔ́ʼ á yí. Meŋ kɔɔ̄ŋ á yí tɛʼ. Yí mé ghʉʉ̄, ntē gá é kák. Meŋ a shʉʼ enéŋ Azwakne zá ánɛ yí. A a shʉʼ eshúŋ á mbū alāʼ ntsem, tɛ mbɔɔ á mbū epuɔ pīi, é té epuɔ Yúda á, á ajū mīi, meŋ á si ŋkɔ̄ŋɔ.
40012019	A te shʉʼ eták ntsaŋ á, a á le shúŋne tɛ ŋghi zi é kɔ́ʼ á athʉ́ ɛ́. Mɛ́ piīŋ le júʼ á tshí á methū nzhɛ, éshúŋnɛ ɛ́.
40012020	A te ndáʼa mbwɔ́ʼɔ akekaʼa zīi, á nzi nté njhʉ̄ nnɔŋ ntéŋnɛ ɛ́. A te mbíkɛ mmók ánɛ láam yīi, a á si nnɔŋ ŋgʉ̄ɔ mé mbí í. A shʉʼ eghʉ épúp, tɛ́ lɔk eghʉ, ajū mīi meŋ á si ŋkɔ̄ŋɔ, a etshí mvhɔ.
40012021	Epuɔ pīi é té epuɔ Yúda á, e ecʉ́ʼɛ mbúu nnéŋɛ azɔ́p akwaŋte áa ánɛ yí, tɛ́ ndɔkɔ nnáŋa.»
40012022	Mɛ́ lɛ ndɔ̄k mmɔʼ ŋiŋ eshʉ̄ʼ á mvhɔ Yɛɛ́so, mbɔ esī e lē ŋgɔ á yí, ḿbík menēk mí, ńtsɛ́t nchu yí. Yɛɛ́so á juŋ esī mɛ́t ánɛ yí, tɛ á zi á leshūŋne, ńzéŋ njʉ́ɔ ejʉʼ.
40012023	Alāʼ ntsem á jʉ́ɔ épúp, á pú ntsyā á wɔ́p tsyaa, tɛ pɔ́ lé ŋ́gɛ: «Ŋiŋ wuɔ a te ŋiŋ, ánɛ nzwɛt Efɔ Ndavít ɛ́ lɛ́?»
40012024	Epuɔ Falísia é júʼ azɔ́p, ńdé ŋ́gɛ: «Bɛlzebul, á efɔ mesī mé yáa á yí mete, tɛ́ á lɔkɔ njūŋɔ mesī ánɛ epuɔ.»
40012025	Yɛɛ́so á zhɛ́ ajū mīi, pɔ́ é ntē pɔ́p ŋkwāŋtɛ, ńdé mé pɔ́p ŋ́gɛ: «Epuɔ taʼ alāʼ é náŋa tɛ esɛ̄nne, ńdʉɔ́ʼne mennɛ̄t mɔ́p, mbɔ alāʼ mɛ́t, á gʉɔ mé mbií. Epuɔ taʼ tésɔŋ é náŋa tɛ esɛ̄nne, ńdʉɔ́ʼne mennɛ̄t mɔ́p, mbɔ tésɔŋ mɛ́t, a te ŋgʉ̄ɔ mé nnáŋa á. Epuɔ taʼ atseŋ ŋgyā é náŋa tɛ esɛ̄nne, ńdʉɔ́ʼne mennɛ̄t mɔ́p, mbɔ atseŋ ŋgyā mɛ́t, á té ŋgʉ̄ɔ mé nnáŋa á.
40012026	Á zéŋ ŋgɔ́ épúp á mbū Sɛ́ta. A náŋa tɛ esɛ̄nne, ńjūŋ á Sɛ́ta ánɛ epuɔ, mbɔ a lɔkɔ ndʉɔ́ʼɔ athū nnɛ̄t zí méŋwɛ̄t. A ghʉɛ epúp, mbɔ lefɔ tsí é gɔ egaá tɛ́ nnáŋ ŋ́?
40012027	Páʼ menɔ mɛ́ é si njūŋɔ azɔ́p mesī lā, a gɔ́ éyi meŋ ndɔkɔ mete Sɛ́ta tɛ́ njūŋɔ azá, mbɔ pɔ́ tswíi mete á mbū awɔ́ tɛ́ ndɔkɔ njūŋɔ azɔ́p é? Menɔ mɛ́ mɛ́t, mé láʼ eshúŋ á wɛ́ ŋ́gɛ, pɛ lʉ́ɛ́ páʼā, ńdɔkɔ efā faa.
40012028	Á gɔ́ áa lɛ, meŋ ndɔkɔ mete Azwakne Ndém tɛ́ njūŋɔ mesī ánɛ epuɔ. Á lɔkɔ ntswīi á légɛ, Lefɔ Ndém é ndáʼ nzī á ndo esī atsetsáʼ, tɛ é shʉʼ tɛ ntswɛ́tte á wɛ́.
40012029	«Ŋ́ké te épúp ɔ́, mbɔ ŋiŋ a gɔ egaá, ńzíʼ ŋkó á ŋgyā tɛnte ŋiŋ, ŋ́kú á tsitsi yi tɛ á mi, té gɔ́ yīi a á nté njhʉ̄, ŋ́kwɛ́t á tɛnte ŋiŋ wuɔ mɛ́t é? A pikɛ tɛ ŋkwɛ́t á yí, mbɔ a a túʼ akʉ̄ɛ akʉ̄ɛ á ŋgyā, páʼ a á kɔŋ.
40012030	Ŋiŋ a lʉʼɛ ŋ́gɛ, pek yí é gɔ le gɔ́ nnɔ ɔ́, mbɔ a lɔkɔ ntáka anu zá. Ŋiŋ yīi, a te si ntswítɛ á gá á lecūʼte epuɔ, ŋ́gyá á mbū Ndém ɛ́, a á si ŋŋwāŋa á wɔ́p ŋwaŋ.
40012031	«Púp tɛ́, meŋ shúŋɔ á wɛ́ ŋ́gɛ, Ndém a gɔ elēkne mefa ntsem á mbū epuɔ menɔŋ, mbɔɔ nzɔ ntsem zīi, mɛ́ lɔk nzɔ̄te á yí. Táʼ, ŋiŋ a eké nzɔ̄te á Azwakne Ndém, mbɔ Ndém a gɔ le emuɔ mefa mɛ́t á mbū ŋgaŋ lēkne.
40012032	Ŋiŋ a shúŋnɛ tépɔŋ ánɛ Méŋ‑Ŋiŋnɔŋ wuɔ, mbɔ Ndém a a lekne á mbū ŋgaŋ. Táʼ, ŋiŋ a piŋɛ eshúŋne tépɔŋ ánɛ Azwakne Ndém, mbɔ Ndém a te e láʼ elekne á mbū ŋgaŋ, ánɛ ŋgɔŋ jʉɔ ɔ́, épīŋ le láʼ ndēkne ánɛ ŋgɔŋ zīi, e e fú tɛ́ shʉʼ ɛ́.»
40012033	Yɛɛ́so á zéŋ ndé ŋ́gɛ: «Athʉ́ á gɔ́ athʉ́ mbɔŋ, mbɔ a zém ntá mbɔŋ. Ḿbīŋ ŋgɔ́ á athʉ́ tepɔŋ, mbɔ a zém ntá tepɔŋ. Mɛ́ zhɛɛ́ athʉ́ áa ánɛ ntá zí.
40012034	Pɛ pīi, pɛ yikɛ, ńzīŋɛ ŋŋɛ́tte ŋɛtté páʼ menū, pɛ gɔ egaá, ŋ́gɔ́ epuɔ tepɔŋ ezi ntií péʼe, anu mbɔŋ á piŋ ntó á nchu pɛ ɛ̄? Anu zīi á toó á nchu ŋiŋ, mé tswiī ajū mīi, ŋgaŋ a á aziɛ́.
40012035	Ntē ŋiŋ é si ŋgɔ́ páʼ ajʉʼ zīi, a féŋɛ lewūʼ tsí éwú lā. Mɛ́ gē ezhɛ́ á légɛ, ŋiŋ mbɔŋ a wuɔ, ńjʉ́ɔ menu mbɔŋ mīi, é fhó á ntē yí, ńtó á nchu yí. Ḿbiŋ ŋgē ezhɛ́ á légɛ, ŋiŋ tepɔŋ a wuɔ, ńjʉ́ɔ menu tepɔŋ mīi, é fhó á ntē yí, ńtó á nchu yí.
40012036	Meŋ shúŋɔ á wɛ́ ŋ́gɛ, a láʼ aleʼé zīi, Ndém a záʼa ntsaŋ epuɔ menɔŋ, awɔ́ ŋiŋ lɛ́ a eshʉ̄ʼ, ŋ́kɛ́ʼte eshúŋ á Ndém, ntií metepɔŋ eshuŋne ntsem mīi, é lé tó á nchu yí.
40012037	Ndém a a láʼ efhó áa ánɛ meshuŋne ŋiŋ, tɛ́ ezhɛ́ á légɛ, ŋgaŋ a á ŋiŋ ndeŋ ndeŋ, kɛ́ á légɛ, ŋgaŋ a á whʉ asāʼ.»
40012038	Yɛɛ́so á shúŋ épúp tɛ á mi, emɔ̄ʼ epuɔ ánɛ nnɔ wɔ kɛ́ʼte‑mbé Ndém, mbɔɔ ánɛ nnɔ epuɔ Falísia, é shʉʼ ndé á mbū yí ŋ́gɛ: «Ńziʼnɛ, pek é si ŋkɔ̄ŋɔ ŋ́gɛ, o eghʉ̄ á taʼ ŋkʉʼne anu, a egɔ́ ayiŋne zīi, á tswii á légɛ, mete mú é fhɔ́ɔ á mbū Ndém, pek ejʉ́ɔ.»
40012039	Yɛɛ́so á pwɛt á mbū pɔ́p ŋ́gɛ: «Epuɔ ŋguʼ puɔ é té pɔŋ, ŋ́gɔ́ wɔ teē‑athū á mbū Ndém. Pɔ́ é si ŋkōnɛ á gá ŋ́gɛ, meŋ eghʉ̄ á taʼ ŋkʉʼne anu, a egɔ́ ayiŋne zīi á tswii á légɛ, mete má é fhɔ́ɔ á mbū Ndém. Amɔ̄ʼ ayiŋne anu zīi, meŋ gɔ á ntswiī pɔ́p, á té éwú ú, ńdaʼ gá á leghʉ taʼ ŋkʉʼne anu, páʼ ezi, Ndém a le ghʉ̄ ánɛ ntswi‑ŋke yi Jonási.
40012040	Ndeŋ ndeŋ páʼ, Jonási a le náŋ á levem mía esōh eleʼé tɛ́t, ézokó pɔ́ etsōʼ lā, Méŋ‑Ŋiŋnɔŋ wuɔ a a shʉʼ enáŋ á nzem esī eleʼé tɛ́t, ézokó pɔ́ etsōʼ.
40012041	A láʼ ekuʼ aleʼé zīi, Ndém a ŋaka epuɔ menɔŋ, epuɔ tésɔŋ Ninive, e enéŋ mefa á apa epuɔ ŋguʼ puɔ, melaʼ mīi pɔ́p, épuɔ Ninive, é le júʼ anu Jonási, ŋ́gɔ̄ nnɛ̄t zɔp, ŋ́gwáʼ atswhī tepɔŋ zɔ́p. Mmɔʼ ŋiŋ a piīŋ ŋgɔ́ éwú tsetsɔŋɔ, azí anu á fáŋ ntɔ́k azi Jonási. Epuɔ ŋguʼ puɔ mɛ́t, é piŋ te á yí júʼ.
40012042	A láʼ ekuʼ aleʼé mɛ́t, efɔ ŋgɔŋ Sába, ŋ́gɔ́ á menzwí, a eshʉʼ ntshí á mvhɔ epuɔ ŋguʼ puɔ, ńnéŋ mefa á apa pɔ́p, melaʼ mīi, pɔ́ é fa tɛ á tsia. A le tshí á alāʼ te ndeŋɛ́, ńjúʼ mɛ́ nɔŋ ŋghítɛ azhɛ̄‑anu Efɔ Salomɔŋ, á shʉʼ tɛ ntshí lezēk tsí éwú. Mmɔʼ ŋiŋ a piīŋ ŋgɔ́ wuɔ tsetsɔŋɔ, azhɛ̄‑anu zí á fáŋ ntɔ́k azi Salomɔŋ. Táʼ, mɛ́ piīŋ te si ncʉ̄tɛ á yí í.
40012043	« Esī e toó ánɛ ŋiŋ páʼā, ŋ́gʉɔ nzók á késáatswɛt ŋkɛ́tɛ, éfāʼa ajʉʼ zīi, e e pwɛ́ne enáŋ éwú. Páʼ e é faʼ kékáŋ lā,
40012044	ńdɛ ndé ŋ́gɛ: “Meŋ a piŋ nzem mé mba za, ájʉʼ zīi, meŋ ke zī ntó éwú.” Ŋ́gɔ́ éyi, e piŋɛ nzem, ŋ́kó ŋgē eshʉʼe, ŋiŋ mɛ́t á gɔ́ páʼ ŋgyā zīi, ŋiŋ a te éwú náŋ, mbɔ mɛ́ ncuŋte njɔ̄k, ńtséŋte á mbɔŋɔ́,
40012045	mbɔ a lɛ gʉɔ egɔ efaʼ emɔ̄ʼ mesī esambīa, émi é pú ŋgáʼ ńtɔ́k á yí. Pɔ́ a pɔ́p e eshʉʼ ŋkó á ŋgyā mɛ́t, ńnáŋ. Anu ŋiŋ wuɔ mɛ́t, a epīŋ ŋgē emakne, ḿbék ntɔ́k páʼ, á ke zī ŋgɔ́ épúp. Páʼ epuɔ ŋguʼ puɔ é tépɔŋ lā, a shʉʼ ezéŋ egɔ́ ndeŋ ndeŋ épúp, á mbū pɔ́p.»
40012046	Yɛɛ́so a le zɛ́t eshúŋne shuŋné á mbū alāʼ, epɔ̄ memía pí mbɔɔ mɛ́ wɔp, é shʉʼ ntshíte á apɛ́, ńnɔŋ efāʼa á leshūŋne á mbū yí. [
40012047	Ŋiŋ á gʉɔ eshúŋ á yí ŋ́gɛ: «A ayi mɛ́ wu, pɔ́ a epɔ̄ memía pú, é tshiteé á apɛ́, ńnɔŋ efāʼa á leshūŋne á mbū wu lée.»]
40012048	Yɛɛ́so á pwɛt á mbū ŋiŋ mɛ́t ŋ́gɛ: «Awɔ́ a á mɛ́ ga ā? Wɔ awɔ́ é gɔ́ epɔ̄ memía pá á?»
40012049	Ńdé épúp, ńdɔ̄k apū ntswī megaŋ nnɔ pí, ńdé ŋ́gɛ: «Mɛ́ ga a wuɔ, epɔ̄ memía pá é gɔ́ puɔ.
40012050	Ŋiŋ yīi, a ghʉʉ̄ ajū mīi, Mɔʼɔ́ ga yīi, a á athʉ́ lephū, a á si nzɛ́ttɛ, ŋgaŋ mé méŋ mɔ́ ga, éyi menzwí ká eyi mbaŋa, ńzéŋ ŋgɔ́ á mɛ́ ga.»
40013001	Á lɛ ánɛ aleʼé mɛ́t, Yɛɛ́so á fhó á ŋgyā ntó ŋgʉ̄ɔ ńnáŋ á akʉŋɛ́ mía ntshi Ŋgaliléa.
40013002	Alāʼ á shʉʼ ncúʼte á lezēŋ yí, ńzá zāa tɛ́ á kɔ́ʼ nnáŋ á ntē akɛnūʼ. Alāʼ á zɛ́t ntshí á akʉŋɛ́ ntshi.
40013003	Á lɔk meshuŋne lepúʼ, éshúŋ á wɔ́p menu tɛ é zá. Ńdé á mbū pɔ́p ŋ́gɛ: «Mmɔʼ ŋiŋ a le gʉ̄ɔ á ŋkāʼ yí á mbhií etsō,
40013004	ŋ́kó á lephi etsō mɛ́t, emɔ̄ʼ mesa é whʉte á ndo mɛnzhɛ, meséŋ é shʉʼ ntsókte, ḿbú mpfɛ́t.
40013005	Emɔ̄ʼ mesa é whʉte ánɛ ajʉʼ metɔ́. Ájʉʼ zīi atsáʼ á té tswhi ŋgɔ́ éwú ú. Éshʉʼ ŋgákne ésáʼ, melaʼ mīi, atsáʼ á té ajʉʼ mɛ́t tɛ esɛ̄h ɛ́.
40013006	Nu á kyá, á gɔ́ páʼ meŋgaŋ é kaá ntswhi ŋgɔ́ éwú lā, á pú ntɔ̄ etsō mɛ́t, tɛ é zó.
40013007	Emɔ̄ʼ mesa é whʉte, á ajʉʼ mmɔʼ tepɔŋ mvēŋ. Pɔ́ a pɔ́p é púte esáʼ, tepɔŋ mvēŋ mɛ́t, á pú ŋkwɛ́t etsō mɛ́t, tɛ é té júʼ á letswhī ɛ́.
40013008	Emɔ̄ʼ mesa etsō mɛ́t, é le ké ŋgwhʉte á ajʉʼ atsáʼ mbɔŋ, éshʉʼ nzém á mbɔŋɔ́, tɛ mɛ́ faʼ, é tɔ́k etsi, mɛ́ le phī éwú, ŋ́gʉɔ ŋkhʉ. Emɔ̄ʼ é nɔŋ ntɔ́kɔ, ŋgʉɔ megēm ntokó. Emɔ̄ʼ é kó nnɔ̄ŋ ntɔ́kɔ ŋgʉɔ megēm tɛ́t.
40013009	Ŋiŋ a wiɛ metuúŋ á lelɔk njúʼ ejʉʼ, á júʼ.»
40013010	Nnɔ Yɛɛ́so é tshóte nnɛ̄t mé lezēŋ tsí, ńzɛ́tte á yí ŋ́gɛ: «Melaʼ akɔ̄ o lɔkɔ ashuŋne lepúʼ, tɛ́ eshúŋnɛ á mbū alāʼ ē?»
40013011	Á pwɛt á mbū pɔ́p ŋ́gɛ: «Mélaʼ mīi, Ndém a ke ghʉ̄ʉ, pɛ pwɔ̄, é zhɛɛ́ ajū mīi, á lʉɔneē ánɛ lefɔ tsí, ḿbiŋ te ghʉ̄ épúp, á mbū pɔ́p ɔ́.
40013012	Ŋiŋ yīi a wɛɛ̄ azō, Ndém a a shʉʼ etswiʼne, a epiŋ mbú ŋgwɛ̄ tɛ a ezá. Ŋiŋ yīi a te azō wɛ, Ndém a a shʉʼ ekú á méŋ agáʼ yīi, a á nzi ŋgwɛ̄.
40013013	Ajū mīi á ghʉɛ tɛ́ meŋ ndɔkɔ ashuŋne lepúʼ tɛ́ eshúŋnɛ á mbū alāʼ, é melaʼ mīi, pɔ́ cʉte ejʉʼ, ḿbiŋ te azō jʉ́ɔ, ńzwíʼte ejʉʼ, ḿbiŋ te azō júʼ.
40013014	Á gɔ́ épúp á mbū pɔ́p, ńdɔk ŋgɔ́ páʼ Ndém a le lɔ̄k nchu ntswi‑ŋke yi Izayi, ńdé ŋ́gɛ: “Pɛ e shʉʼ echʉ́ nnɛ̄t ezwíʼte ejʉʼ, éké le azō júʼ. Pɛ e shʉʼ echʉ́ nnɛ̄t ecʉte ejʉʼ, éké le azō jʉ́ɔ.
40013015	Púp melaʼ mīi, ntē epuɔ alāʼ puɔ, é kʉʉ̄ŋ nte páʼ metɔ́ lā. Pɛ kʉʉ̄ŋ nzeŋne metuúŋ mɛ́, ŋ́kápte menēk mɛ́, ŋ́gɛ pɛ gɔ le zéŋ ndɔ̄k metuúŋ mɛ́ njúʼ ejʉʼ ɛ́, ḿbīŋ le zéŋ ndɔ̄k menēk mɛ́ njʉ́ɔ ejʉʼ ɛ́. Ńdɔkɔ te ŋkɔ̄ŋɔ á lelɔk ntē wɛ́, ńtswí anu zīi mɛ́ é shúŋ á wɛ́ ɛ́. Ńdɔkɔ te ŋkɔ̄ŋɔ á lepiŋ nzem á mbū meŋ, meŋ mbɛ́t melɔ́ʼ muɔ mɛ́t ɛ́.”
40013016	«Ŋ́ké ŋgɔ́ mé pɛ, mbɔ pɛ é meshhʉ̄ mbɔŋ, melaʼ mīi, menēk mɛ́ é si njʉ́ɔɔ ejʉʼ, metuúŋ mɛ́ é nɔŋ njúʼɔ ejʉʼ.
40013017	Meŋ shúŋɔ á wɛ́ á kwaʼ anuúnē ŋ́gɛ, metswi‑ŋke Ndém tɛ nzáne mbɔɔ wɔ júʼ‑nchu Ndém tɛ nzáne, é le tsá á wɔ́p á lejʉ̄ɔ ajū mīi, pɛ é ayáʼa njʉ́ɔ la, ńdáʼ te jʉ́ɔ. Ńtsá á wɔ́p á lejūʼ ajū mīi, pɛ é ayáʼa njúʼɔ, ńdáʼ te júʼ.
40013018	«Pɛ eké njúʼ anu zīi, ashuŋne lepúʼ ánɛ mbhi‑etsō, á lɔkɔ ndʉ́ɛ́.
40013019	Ndo mɛnzhɛ zīi, emɔ̄ʼ mesa etsō é le whʉtē éwú lā, é si ŋgɔ́ epuɔ pīi, é juúʼ anu Lefɔ Ndém, pɔ́ té kúʼte. Sɛ́ta á lɛ eshʉ̄ʼ efhó á ntē pɔ́p, éfók azi pɔ́ nzi njúʼ.
40013020	Ajʉʼ metɔ́ zīi, mesa etsō é le whʉtē éwú, á si ŋgɔ́ á ŋiŋ yīi, a juúʼ ashuŋne Ndém, ńdɛ ndɔ̄k lekāk ntswí.
40013021	Ḿbiŋ te cʉ́ʼ tɛ, ashuŋne mɛ́t á kó á ntē yí, tɛ ndɛ̄t meŋgaŋ á. Ńdɛ ŋkúʼte áa ánɛ aleʼé alāʼ. Ŋgʉɔ̄ʼ é lɛ ŋgē eshʉʼ á mbū yí, kɛ mɛ́ lɛ náʼ ŋgē elʉɔ́ʼ á yí melaʼ mīi, a á kúʼte anu Ndém lɛ́, á lɛ mbú ŋgwáʼ anu Ndém mɛ́t.
40013022	Tepɔŋ mvēŋ yīi, mesa etsō é le whʉtē éwú lā, a á si ŋgɔ́ á ŋiŋ yīi, a juúʼ ashuŋne Ndém, ńdɛ ŋgē etém nzem, menu ŋgɔŋ muɔ, é jhʉ́ ntē yí. Á zi á letshī ntē yí ánɛ lewūʼ esī atsetsáʼ tsīi, é gɔ́ áa mepɔp. Ecʉɔ etsō mɛ́t, é pú ŋkwɛ́t anu Ndém á ntē yí, tɛ á pí, té zém ntá.
40013023	Ajʉʼ atsáʼ mbɔŋ zīi, mesa é le ké mbiŋ ŋgwhʉ̄te éwú lā, á si ŋgɔ́ á ŋiŋ yīi, a juúʼ ashuŋne Ndém, ŋ́kúʼte. Ŋgaŋ a á páʼ mesa ecū mīi, mɛ́ le phīī, emɔ̄ʼ é shʉʼ nzém mbaŋ ŋkhʉ, emɔ̄ʼ é zém mbaŋ megēm ntokó, emɔ̄ʼ é zém mbaŋ megēm ntɛ́t lā.»
40013024	Yɛɛ́so á zéŋ eshúŋ alāʼ, á amɔ̄ʼ ashuŋne lepúʼ, ńdé ŋ́gɛ: « Lefɔ Ndém é swhií anu mmɔʼ ŋiŋ yīi, a le phī nzwɛt etsō mbɔŋ á ŋkāʼ yí.
40013025	Epuɔ metsem é ge enɔŋ elíi, ŋgaŋ mbo yi, á shʉʼ á ntē etsō mbɔŋ mɛ́t, ḿbhī á tepɔŋ mvēŋ, ŋ́gʉ̄ɔ.
40013026	Etsō é shʉʼ esáʼ tɛ ŋgē ezém, mbɔ tepɔŋ mvēŋ a á zéŋ ntswhí azí.
40013027	Megaŋ afaʼ ŋgaŋ ŋkāʼ, é shʉʼ ndé á mbū yí ŋ́gɛ: “Mɛkwáŋ, nɔ́ŋ ŋ́gɛ, o le phī áa nzwɛt etsō mbɔŋ á ŋkāʼ wu. Tepɔŋ mvēŋ a piŋɛ ŋkɔ́ʼɔ egɔ́ éwú ú?”
40013028	Á pwɛt á mbū pɔ́p ŋ́gɛ: “Ŋgaŋ mbo mé ke ghʉ̄ épúp.” Megaŋ afaʼ é zɛ́tte á yí ŋ́gɛ: “O ó kɔŋ ŋ́gɛ, pek egʉɔ ntsɔ́ʼ ŋ́gwáʼ lɛ́?”
40013029	Á pwɛt ŋ́gɛ: “Ŋgáŋ, mbɔ́k á wɛ́ á letē á ntsɔ́ʼ á tepɔŋ mvēŋ, ŋ́kó ntsɔ́ʼ etsō mbɔŋ.
40013030	Pɛ ecʉ́ʼ pɔ́ epúte ntswhí, tɛ ndáʼ ŋkūʼ á lefaʼ. Ajɔ̄ afʉʼ, meŋ ndé á mbū wɔ faʼ‑etsō ŋ́gɛ, pɛ ezī mvhɔ, ńtsɔ́ʼ á tepɔŋ mvēŋ, ŋ́kwɛ́t mbwɔʼ mbwɔʼ, páʼ mɛ́ gɔ emāaʼ á mmók, ḿbiŋ ŋgɔ́ mé etsō mbɔŋ, pɛ efāʼ, ŋgʉ̄ɔ nnéŋ á ŋkiŋ meŋ.”»
40013031	Yɛɛ́so á zéŋ eshúŋ alāʼ, á amɔ̄ʼ ashuŋne lepúʼ, ńdé ŋ́gɛ: « Lefɔ Ndém é swhií mmɔʼ ntií lesa sésōk tsīi, mmɔʼ ŋiŋ a le pɛ́ mbhī á ŋkāʼ yí.
40013032	Eziɛ́ ntií lesa sésōk mɛ́t, é pú ŋkʉɔ́k ntsyā nzwɛt etsō tsem, táʼ, é gɔ́ tɛ ntswhí, ḿbú esak ntɔ́k emɔ̄ʼ etsō lejhʉ̄ tsīi, é ŋkāʼ. Ḿbú ncʉ́ʼ á athʉ́, mbū é tó éwú, tɛ meséŋ é shʉʼɛ éwú mbáʼa meŋka mɔ́p.»
40013033	Yɛɛ́so á zéŋ eshúŋ alāʼ, á amɔ̄ʼ ashuŋne lepúʼ, ńdé ŋ́gɛ: « Lefɔ Ndém é zeéŋ ŋgɔ́ páʼ levwi yīi, mmɔʼ menzwí, a le kʉɔ́ʼ afalíin memía ekāŋ tsɛ́ tɛ́t, ńnéŋ éwú ndɔk esɛ̄t, ńtshí, ńzwíʼte tɛ levwi á ghʉ, á kɔ́ʼ.»
40013034	Yɛɛ́so a le pú ndɔk ashuŋne lepúʼ, tɛ́ eshúŋ menu muɔ ntsem, á mbū alāʼ. A lɛɛ́ te nnéŋɛ té lɔk ashuŋne lepúʼ, éshúŋne á mbū pɔ́p ɔ́.
40013035	Ŋ́ghʉ̄ épúp, tɛ́ á lɔk mbō páʼ ntswi‑ŋke Ndém a le lé ŋ́gɛ: «Meŋ a shʉʼ eŋáʼa nchu gá, élɔk eshúŋ meshuŋne lepúʼ. Meŋ a shʉʼ esáʼ eshúŋ ecū mīi, Ndém a le lʉ̄ɔ tɛ efhó páʼ, a le nɔ̄ŋ ŋgɔŋ.»
40013036	Yɛɛ́so á ghʉ ntshī alāʼ néŋ, ŋgʉ̄ɔ mé mba, ŋgɔ́ á ŋgyā. Nnɔ yí é tshóte nnɛ̄t mé lezēŋ tsí, ńzɛ́tte á yí ŋ́gɛ: «Lɛ ŋkɛ́ʼte ashuŋne lepúʼ jɔ̄, ánɛ tepɔŋ mvēŋ á ŋkāʼ, éshúŋ á wék.»
40013037	Á pwɛt á mbū pɔ́p ŋ́gɛ: «Ŋiŋ yīi a le phī nzwɛt etsō mbɔŋ, a á si ŋgɔ́ á Méŋ‑Ŋiŋnɔŋ.
40013038	Ŋkāʼ é si ndɔk ŋgɔ́ ndo ŋgia. Nzwɛt etsō mbɔŋ é gɔ́ epuɔ pīi, pɔ́ é véŋ ŋ́gɛ, Ndém mé ecʉ́ʼɛ esáʼa á wɔ́p. Tepɔŋ mvēŋ é gɔ́ epuɔ pīi, Sɛ́ta a á si esáʼa á wɔ́p.
40013039	Ŋgaŋ mbo yīi, a le phī á tepɔŋ mvēŋ, á gɔ́ á Sɛ́ta. Afʉʼ lefaʼ etsō á si ŋgɔ́ afʉʼ zīi, ŋgɔŋ e gɔ á mmiī. Wɔ faʼ‑etsō, é gɔ́ mecɔʼ Ndém.
40013040	Ndeŋ ndeŋ páʼ mɛ́ tsɔ́ʼɔ á tepɔŋ mvēŋ mmāʼa á mmók lā, a láʼ ezéŋ egɔ́ ndeŋ ndeŋ épúp, á afʉʼ zīi, ŋgɔŋ e gɔ á mmiī.
40013041	Méŋ‑Ŋiŋnɔŋ wuɔ, a a láʼ etó mecɔʼ pí, pɔ́ egʉɔ efhó á ntē lefɔ tsí, éfók epuɔ metsem pīi, pɔ́ ghʉɛ, emɔ̄ʼ epuɔ é faa nzhɛ. Éfók epuɔ pīi, pɔ́ fʉʼɛ mele menu.
40013042	Éfók á wɔ́p épúp, ḿmāʼ á wɔ́p á ntē mía mía mmók, ájʉʼ zīi mɛ́ éwú, ńdaa mpfɛ́tɛ mesɔŋ.
40013043	Epuɔ pīi, pɔ́ ghʉʉ̄ ajū mīi, Ndém a á si ŋkɔ̄ŋɔ, e eŋwāŋne páʼ lezēk nnu lā, á ntē lefɔ Mɔʼɔ́ wɔp Ndém. Ŋiŋ a wiɛ metuúŋ á lelɔk njúʼ ejʉʼ, á júʼ.»
40013044	Yɛɛ́so á zéŋ ndé ŋ́gɛ: « Lefɔ Ndém é zeéŋ ŋgɔ́ páʼ, ajūɔ tee nzwiŋ zīi, mɛ́ le lʉ̄ɔ á ŋkāʼ, ŋiŋ á shʉʼ ŋkēm, ḿbɛ́ nzéŋ ńdʉ̄ɔ leswhī leswhī. Ŋgɔŋ é nɔŋ mbɔŋɔ́ á yí, á gʉɔ mbú eswīŋ ajūɔ tsem zīi, a wɛɛ̄, ńdɔk nzó ŋkāʼ mɛ́t.
40013045	Lefɔ Ndém é zeéŋ eswhí mmɔʼ ŋgaŋ esaá yīi, a le nɔ̄ŋ efaʼa á mbɔŋ atók tshī,
40013046	éfaʼ tɛ njʉ́ɔ azi á teē nzwiŋ, ŋ́gʉɔ eswīŋ ŋgɔŋ etsō tsem tsīi, a wɛɛ̄, ńdɔk eshʉ̄ʼ ńzó.
40013047	« Lefɔ Ndém é zeéŋ ŋgɔ́ páʼ lekhʉ tsīi, mɛ́ maʼa á ntshi, ńdɔkɔ ŋgɔ̄ɔ á ntií ntiī mesōh lā.
40013048	É gɔ́ tɛ ndó, mɛ́ shuŋ ŋgyá á ndo ŋgia, ńnáŋ á esī, ŋ́kyɛ́tte emi mbɔŋ, ńnéŋ á túŋ, ḿbiŋ ŋgwáʼ emi mɛ́ gɔ le pfɛ́t.
40013049	A láʼ ezéŋ egɔ́ ndeŋ ndeŋ épúp, á afʉʼ zīi, ŋgɔŋ e mii. Mecɔʼ Ndém e láʼ eshʉʼe, éfhó á nnɔ epuɔ pīi, é ghʉʉ̄ ajū mīi, Ndém a á si ŋkɔ̄ŋɔ, éfak epuɔ tepɔŋ,
40013050	émaʼ á wɔ́p á ntē mía mmók, ájʉʼ zīi mɛ́ é éwú, ńdaa mpfɛ́tɛ mesɔŋ.»
40013051	Yɛɛ́so á zɛ́tte nnɔ yí ŋ́gɛ: «Tɛ pɛ é júʼ menu ntsem muɔ mīi, meŋ á shúŋ la a?» Pɔ́ pwɛt ŋ́gɛ: «Ŋŋ.»
40013052	Á lé á mbū pɔ́p ŋ́gɛ: «Á gɔ́ ŋké ŋgɔ́ épúp, pɛ ezhɛ́ á légɛ, ŋkɛʼte‑mbé Ndém tsem yīi, a á júʼ anu zīi, mɛ́ é shúŋ á yí, ánɛ Lefɔ Ndém ŋkúʼte, a á páʼ ŋgaŋ mba yīi, a á fhó á ntaŋ yí, éfók á tsitsi eswhī, ńzéŋ efók eyi nzwiŋ lā.»
40013053	Yɛɛ́so á mak á lelɔk meshuŋne lepúʼ eshúŋne, éfhó á ajʉʼ mɛ́t ŋgʉ̄ɔ.
40013054	Ŋ́kó á alāʼ zīi a le tswhí éwú, ńzī á lezīʼne epuɔ anu Ndém, á ntē ŋgyā aswiŋte pɔ́p. Epuɔ pīi é ŋgɔ́ éwú, é júʼ ashuŋne zí, á pú ŋkʉ̄ʼne á wɔ́p tɛ́ʼ, pɔ́ lé ŋ́gɛ: «Awɔ́ a á páʼa, ŋ́gyáa á yí ejʉɔ ntií azhɛ̄‑anu ū? Ŋ́gyáa á yí mete, tɛ́ á lɔkɔ ŋghʉ̄ɛ meŋkʉʼne menu ū?
40013055	Yí mé té méŋ ŋkwɛ‑methū ŋgyā kɛ? Mɛ́ wɔp mé té lɛ Malía á lɛ̄? Epɔ̄ memía pí mé té si ŋgɔ́ á Jáak mbɔɔ Yosɛ́p, ŋ́ghʉ̄ á Simɔŋ pɔ́ Zwíde lɛ̄?
40013056	Epɔ̄ memía pí epi wɔnzwí metsem, é té zéŋ nnáŋte ega, á mbū pímpɛ ɛ́ lɛ̄? A lɔkɔ ejʉɔ ntií menu mɛ́t ntsem, ŋ́kɔ́ʼɔ egɔ́?»
40013057	Ńdé épúp, pɔ́ té fɛ́ nnɛ̄t ŋgyá á mbū Yɛɛ́so ó. Yɛɛ́so á lé á mbū pɔ́p ŋ́gɛ: «Mɛ́ wuʼteē á ntswi‑ŋke Ndém ejʉʼ tsem, tɛ cʉ́ʼ á alāʼ pɔ́p. Mɛ́ wák á yí wáke á mba pɔ́p.»
40013058	Á gɔ gɔɔ́, tɛ Yɛɛ́so a te tswhī ŋghʉ̄ meŋkʉʼne anu éwú ú, melaʼ mīi, pɔ́ ka fɛ́ nnɛ̄t ŋgyá á mbū yí í.
40014001	Á lɛ afʉʼ mɛ́t, Elōde esaʼa‑apak ŋgɔŋ Ŋgaliléa, á júʼ páʼ mɛ́ ghítɛ á Yɛɛ́so ánɛ menu mīi, a á si ŋghʉ̄ɛ,
40014002	ńdé á mbū mecɔʼ pí ŋ́gɛ: «Ŋiŋ wuɔ yīi, mɛ́ ghítɛ á yí la, a á si ŋgɔ́ á Jáaŋ nnoʼ‑epuɔ á ntshi. Yí mé fhó á nnɔ mepfhō nzím, melaʼ épúp tɛ́ a wɛɛ̄ mete, á lelɔk ŋghʉ̄ meŋkʉʼne menu.»
40014003	Á zi ŋgē egɔ́ épúp, mbɔ Elōde a le tswī mɛ́ gɔ Jáaŋ, ŋ́kwɛ́t á yí, ńnéŋ á ŋgyā atʉɛ́. A lɛɛ́ ŋghʉɛ épúp, melaʼ Elodiade nzwí méŋ mɔ́ yi Fílíip.
40014004	Jáaŋ a lɛɛ́ eshúŋɔ á Elōde ŋ́gɛ: «Lepé é té si mvéŋɛ ŋ́gɛ, o ekʉ̄ɛ á nzwí méŋ mɔ́ wu, ńdɔk ŋghʉ̄ ewu ú.»
40014005	Elōde á júʼ, ńnɔŋ efāʼa eshhʉ̄ á lezwhī Jáaŋ, ḿbiŋ nnɔ̄ŋ mbɔ́kɔ menēk alāʼ. Á gɔ́ páʼ, alāʼ á le kuʼté azɔ́p á légɛ, Jáaŋ a á si ŋgɔ́ mmɔʼ ntswi‑ŋke Ndém.
40014006	Elōde á shʉʼ ntɔ́ŋ lekāk, á lelɔk ŋkímte aleʼé zīi, mɛ́ le zhí á yí. Méŋ Elodiade eyi menzwí, á kó éwú, ńzéŋ á mvhɔ mege, á pɔŋ á Elōde pɔŋŋ,
40014007	tɛ á shúŋ tɛ ŋkā meka ŋ́gɛ, mɔ́ menzwí mɛ́t, a púu nzɛ́tte á yí á akɔ̄ lɛ́, mbɔ yí e yá á mbū yí.
40014008	Mía mɔ́ menzwí wɔ̄, á tshóne á yí ŋ́gɛ, a egʉɔ ndé ŋ́gɛ, mɛ́ eyá athū Jáaŋ nnoʼ‑epuɔ á ntshi, á mbū yí tsetsɔŋɔ, á ntē apak akāŋ.
40014009	Efɔ á júʼ épúp, mbū mí é pwɛ́t, melaʼ meka mīi, a á ndáʼ ŋkā á mvhɔ mege pí. Ńdɛ ntswī ŋ́gɛ, mɛ́ egɔ ŋgyá á mbū yí.
40014010	Ntó ŋ́gɛ, mɛ́ egɔ nzáʼ á athū Jáaŋ, á ŋgyā atʉɛ́.
40014011	Mɛ́ gʉɔ nzáʼ, ńnéŋ ánɛ apak akāŋ, ńdɔk eshʉ̄ʼ ŋ́gyá á mbū mɔ́ menzwí wɔ̄, á tswí ŋgyá á mbū mɛ́ wɔp.
40014012	Megaŋ nnɔ Jáaŋ é júʼ, éshʉʼ ntswíʼ á apfhō zí ndɔk ŋgʉ̄ɔ ńtúŋ. Ŋ́gʉɔ mbɛ́te éshúŋ á Yɛɛ́so, á ajū mīi á tɔ́k.
40014013	Yɛɛ́so á júʼ ajʉɔ anu mɛ́t, ŋ́kó á ntē akɛnūʼ, éfhó á ajʉʼ zīi, a á ŋgɔ́ éwú, éfwɔ̄ʼ nnɛ̄t ŋgʉ̄ɔ mé ajʉʼ zīi, ŋiŋ a te éwú ú. Alāʼ á zhɛ́, éfhó á ntē metésɔŋ ntó, ŋ́gɔ́ á akʉŋɛ́ ntshi nzīŋɛ á esī, ńzhɛ̄nɛ á yí.
40014014	Á kó éwú, ńdɛ ŋgē efhó á ntē akɛnūʼ etó, ńjʉ́ɔ atʉtʉ epuɔ, mezeŋɛ mɔ́p é kú á yí tɛʼ, á zi á leghʉ, megaŋ agɔ pɔ́p é te.
40014015	Á kó ŋgɔ́ eseéŋ‑njhʉ̄, megaŋ nnɔ pí é tshóte nnɛ̄t mé lezēŋ tsí, ńdé á mbū yí ŋ́gɛ: «Ajʉʼ zīi ḿpɛ é éwú la, mba ŋiŋ e te éwú ú, njhʉ̄ é piŋ nzéŋ ŋgɔ́ mbɔ e é gʉɔ tɛʼ. Tswiī, alāʼ jʉɔ a egʉ̄ɔ, ḿbīŋ nzem mé mekap alāʼ, ńzó azō mpfɛ́t.»
40014016	Yɛɛ́so á pwɛt á mbū pɔ́p ŋ́gɛ: «Á te si nzɛ́ttɛ ŋ́gɛ, pɔ́ egʉ̄ɔ á ajʉʼ ɛ́. Pɛ méŋwɛ̄t e eyá á wɔ́p etsō pɔ́ epfɛ́t.»
40014017	Pɔ́ pwɛt á mbū yí ŋ́gɛ: «Pek lɛɛ̄ ŋgwɛ áa mblɛ ntāʼ táa, ŋ́ghʉ̄ mesōh ntāʼ epīa ndaʼ.»
40014018	Á gɛ: «Pɛ elɔ̄k eshʉ̄ʼ ŋgyá mé meŋ, meŋ ejʉ́ɔ.»
40014019	Ńdé épúp, ńtswī á mbū alāʼ ŋ́gɛ, pɔ́ enáŋte á esī ánɛ mvēŋ. Ńtswí mblɛ jɔ̄ ntāʼ táa, pɔ́ mesōh mwɔ̄ ntāʼ pīa, ḿbʉ́ʼɛ menēk mí ncʉ̄ lephū, ésyákne á Ndém éwú, ḿbwɔ́ʼte mblɛ ŋgyá á mbū nnɔ yí, nnɔ yí é tswí ŋgāpte á mbū alāʼ.
40014020	Epuɔ metsem é pfɛ́t tɛ nzwɛ́t. Nnɔ yí é cúʼte epwɔ̄ʼ tsīi é vuʼɔ, é ló metúŋ ntsɔp pīa mé legēm.
40014021	Epuɔ pīi, é le pfɛ́t etsō mɛ́t, pɔ́ le nɔ̄ŋ ŋgʉɔ ajūɔ ŋiŋnɔŋ ntsāʼ táa, té sáŋ wɔnzwí mbɔɔ ewɔŋkhʉ̄.
40014022	Yɛɛ́so á lɛ ŋkōne nnɔ yí ŋ́gɛ, pɔ́ ekɔ́ʼ ŋkó á ntē akɛnūʼ, ńtó ntshi mbīk á nzéŋ mmɔʼ, yí ecʉ́ʼ nzɛ́t ndāʼnɛ alāʼ, pɔ́ egʉ̄ɔte.
40014023	Á laʼne alāʼ tɛ pɔ́ gʉɔte, á pe mé ndo lekwɛ̄t yíléyī, á eswíŋte Ndém. Eseéŋ‑njhʉ̄ á ge ekuʼe, á gɔ́ éwú yíléyī.
40014024	Mbɔ akɛnūʼ á ndáʼ nzi nzīŋ, tɛ ŋgɔ́ mé tsetsɛlɛ ntshi, fefwɛt á piŋ nnɔ̄ŋ efhɔ́ɔ mé mvhɔ ntúʼɔ, ŋ́ghʉ̄ɛ ntshi é pú nnʉ̄ʼɛ akɛnūʼ.
40014025	Á ghʉ ŋgɔ́ ánɛ ajūɔ melanjhʉ̄, Yɛɛ́so á ge eshʉʼ mé lezēŋ nnɔ yí, ńnɔŋ nzīŋɛ á ndo ntshi.
40014026	Pɔ́ jʉ́ɔ páʼ a á si nzīŋɛ á ndo ntshi, ecɔʼ é pú ŋgɔ̄ á wɔ́p, pɔ́ nɔŋ nchʉ̄ɛ meŋguŋ ndʉ́ɛ́ ŋ́gɛ: «Á gɔ́ áa agega ŋiŋ.»
40014027	Tɛ́ Yɛɛ́so á lɛ ndé á mbū pɔ́p ŋ́gɛ: «Pɛ ekúʼte nnɛ̄t zɛ. A gɔ́ áa gá, ndɛ́ʼ pɛ ezéŋ mbɔ́k.»
40014028	Piɛ á tswí ashuŋne, ndé á mbū yí ŋ́gɛ: «Mɔʼɔ́ wek, a gɔ́ ŋké ŋgɔ́ á kwaʼ wu, o etswī ŋ́gɛ, meŋ ezīŋ azá á ndo ntshi, éshʉʼ ntswɛ́tte á wú.»
40014029	Á gɛ: «Shʉʼɛ̄.» Piɛ á fhó á ntē akɛnūʼ esóʼo, ńnɔŋ nzīŋɛ á ndo ntshi, ŋgʉ̄ɔ mé lezēŋ Yɛɛ́so.
40014030	Táʼ, ḿbiŋ njʉ́ɔ ntií zīi, afēm á si ndɔkɔ ntúʼɔ épúp, ecɔʼ é gɔ á yí, á lɛ nzī á lecū mé ntē ntshi, ŋ́gaʼte ndé ŋ́gɛ: «Mɔʼɔ́ wek, lɛ ŋghʉ̄ meŋ etswɛ́t.»
40014031	Yɛɛ́so á lɛ ŋgē ena apū elɔk ekwáp á yí, ńnɔŋ ndʉ́ɛ́ á mbū yí ŋ́gɛ: «Ewu lefɛ̄ nnɛ̄t ŋgyá mé meŋ, a te kʉɔ́k e. Melaʼ akɔ̄ o ó miʼte ē?»
40014032	Pɔ́ yí é zíʼ ŋkó á ntē akɛnūʼ, afēm á lɛ nzáʼa.
40014033	Epuɔ pīi é ŋgɔ́ á ntē akɛnūʼ, é tswíʼte á mvhɔ yí, ńdé á mbū yí ŋ́gɛ: «Á kwaʼ anuúnē, o ó si ŋgɔ́ á Méŋ Ndém.»
40014034	Pɔ́ tó ntshi tɛ mmāk, ŋ́kó á Jenezalɛt, á amɔ̄ʼ akap alāʼ.
40014035	Epuɔ ajʉʼ mɛ́t é yiŋ á yí, ḿbú ŋghí á yí, á ntē aziɛ́ akap alāʼ. Epuɔ é júʼ, ḿbú ndɔ̄k megaŋ agɔ ntsem, éshʉʼ njʉ́ɔ á yí.
40014036	Éswíŋte á yí ŋ́gɛ, a elɛ ncʉ́ʼ megaŋ agɔ e epfēŋ tsɔ alē nzhó zí ndaʼ. Epuɔ metsem pīi, é lɛ si mbúu mpfēŋɛ á yí, é lɛ si mbúu ntʉ̄ɛ̄.
40015001	Á kó ŋgɔ́ amɔ̄ʼ afʉʼ, epuɔ Falísia mbɔɔ wɔ kɛ́ʼte‑mbé Ndém á Yelósalɛm, é tshóte nnɛ̄t mé lezēŋ Yɛɛ́so, ńzɛ́tte á yí ŋ́gɛ:
40015002	«Melaʼ akɔ̄ nnɔ wú é té si nzīŋɛ ánɛ mɛt alāʼ yīi, wɔ maŋgānjʉʼ pímpɛ é le zíʼné ɛ̄? Pɔ́ té si ŋgē epfɛ́t azō, ésōko mbū mɔ́p ɔ́.»
40015003	Yɛɛ́so á pwɛt á mbū pɔ́p ŋ́gɛ: «Ŋ́gɔ́ mé pɛ azɛ́, mbɔ melaʼ akɔ̄ pɛ te si ŋkúʼtɛ mbé Ndém ɛ́, ḿbiŋɛ ntsēŋnɛ áa ánɛ mɛt alāʼ wɛ ɛ̄?
40015004	Ndém a le ké ndé ŋ́gɛ, ŋiŋ a eghʉ̄ mekuʼ mɔʼɔ́ yi pɔ́ mɛ́ wɔp. Ńzéŋ ndé ŋ́gɛ, ŋiŋ a zɔɔ á mɔʼɔ́ yi kɛ́ mɛ́ wɔp, mɛ́ lɛ nzwhí á ŋgaŋ zwhií.
40015005	Táʼ, pɛ pwɔ̄, pɛ kʉʉ̄ŋ esɛt, ńcʉ́ʼɛ ndʉ́ɛ́ ŋghʉ̄ɛ áa lɛ: “Ŋiŋ a wiɛ ajū mīi, a gɔ elɔ̄ɔk ntswíte á mɔʼɔ́ yi ká á mɛ́ wɔp, ḿbiŋ ndé ŋ́gɛ, á cʉ́ʼ ajūɔ Ndém,
40015006	a á le zók nzéŋɛ ŋghʉ̄ɛ mekuʼ mɔʼɔ́ yi í.” Púp, pɛ elɔ̄ɔk á mɛt alāʼ wɛ yīi, pɛ é si nzíʼnɛ epuɔ, ḿbík ashuŋne Ndém.
40015007	Pɛ megaŋ ŋkɔŋ menēk, Izayi ntswi‑ŋke Ndém a le té njhʉ̄ eshúŋne ánɛ pɛ, páʼ a le lé ŋ́gɛ:
40015008	“Epuɔ alāʼ puɔ, pɔ́ lɔɔ̄k áa mekup nchu, tɛ́ ŋghʉ̄ mekuʼ má. Ntē wɔ́p é pú te ánɛ meŋ tshí léée.
40015009	Pɔ́ é si ŋgūʼtɛ á gá páʼā, á gɔ́ áa ndémndēm. Anu zīi pɔ́ zíʼnɛ epuɔ, ńtɔ́ŋɔ lɛ anu zá lā, é gɔ́ áa menu mīi, epuɔ menɔŋ mé le zapáā.”»
40015010	Yɛɛ́so á ghʉ ntɔ́ŋ alāʼ, ńdé á mbū pɔ́p ŋ́gɛ: «Pɛ etéŋɛ metuúŋ mɛ́, ńdɔk njúʼ á mbɔŋɔ́.
40015011	Ajū mīi á kó á nchu ŋiŋ, aziɛ́ mé té lɛ ŋghʉ̄, ŋgaŋ á cʉ́ʼ ŋgaŋ epe ɛ́. Ajū mīi á tó á nchu ŋiŋ, aziɛ́ mé ghʉʉ̄ á cʉ́ʼ á ŋgaŋ epe.»
40015012	Nnɔ yí é tshóte nnɛ̄t mé lezēŋ tsí, ńdé á mbū yí ŋ́gɛ: «Tɛ o ó zhɛ́ á légɛ, epuɔ Falísia é júʼ anu zīi o ó lé lā, á pék á wɔ́p tɛʼ e?»
40015013	Á pwɛt ŋ́gɛ: «Ajūɔ ntsem zīi, Mɔʼɔ́ ga yīi a á athʉ́ lephū, a lɛ te phīi, a fú egɔ́ ntsɔ́ʼ tsɔʼé.
40015014	Pɛ etshī á wɔ́p nnéŋ. Pɔ́ é si ŋgɔ́ wɔ efʉʉ́‑menēk pīi, pɔ́ tsaŋa emɔ̄ʼ. Afʉʉ́‑menēk á piŋɛ ntsāŋ amɔ̄ʼ, mbɔ pɔ́ mémpīa é pú ewhʉ á ntē lephʉ̄.»
40015015	Piɛ á tswí ashuŋne, ńdé mé yí ŋ́gɛ: «Lɛ ŋkɛ́ʼtɛ ashuŋne lepúʼ jʉɔ, éshúŋ á wék.»
40015016	Yɛɛ́so á pwɛt á mbū pɔ́p ŋ́gɛ: «Ńdɔkɔ ŋ́gɛ, pɛ azɛ́, pɛ zɛɛ́t áa te wɛ leghi á lelɔk njúʼ anu jʉɔ mɛ́t lɛ́?
40015017	Pɛ ka zhɛ́ á légɛ, ajūɔ tsem zīi, á kó á nchu ŋiŋ, á tɔ́k ŋkó á levem yí, ŋ́kó ntó ŋ́gwhʉ̄ á akwɛt lɛ́?
40015018	Ajū mīi, á piīŋ ntó á nchu ŋiŋ, á fhó á ntē yí. Aziɛ́ mé ghʉ̄ʉ, ŋgaŋ á cʉ́ʼ á ŋgaŋ epe.
40015019	Akwaŋte tepɔŋ mé fhoó á ntē ŋiŋ, ńtshóne á yí, á lezwhīte epuɔ, á lecʉ̄ʼ á ŋgaŋ agā, á lewɛ á mɛgap, á lejʉ, á leyhī mela, á lezɔ epuɔ.
40015020	Ecʉɔ etsō mɛ́t mé ghʉ̄ʉ, ŋiŋ á cʉ́ʼ á ŋgaŋ epe. Táʼ, lepiŋ mpfɛ́t etsō té sok mbū, a te ghʉ̄, ŋiŋ á cʉ́ʼ á ŋgaŋ epe ɛ́.»
40015021	Yɛɛ́so á ghʉ efhó á ajʉʼ mɛ́t, ŋgʉ̄ɔ mé eshhʉ̄ apak ŋgɔŋ Tíi pɔ́ Sidɔŋ.
40015022	Ńdɛ ŋgē ekó éwú, mmɔʼ menzwí, ŋ́gɔ́ á mɔ́ Kánaŋ, á lɛ nzī á legaʼte ndé ŋ́gɛ: «Ndi, méŋ Efɔ Ndavít, lɛ ntsá mezeŋɛ má. Méŋ ga eyi menzwí a á mba, mbɔ mmɔʼ esī e lē ŋgɔ á yí, ḿbú nnɔŋ ŋgēnɛ á yí tɛʼ.»
40015023	Yɛɛ́so á pú te anu á mbū yí pwɛt. Nnɔ yí é tshóte nnɛ̄t mé lezēŋ tsí, éswíŋte á yí ŋ́gɛ, a elɛ̄ ŋghʉ̄ menzwí mɛ́t, a egʉ̄ɔ, melaʼ mīi, a á si mbáknɛ á wɔ́p.
40015024	Yɛɛ́so á pwɛt á mbū pɔ́p ŋ́gɛ: «Ndém a le tó á gá áa mbū epuɔ Islaɛl. Pɔ́ é si ŋgɔ́ páʼ memvhō Ndém, mbɔ pɔ́ lē mbíte.»
40015025	Menzwí mɛ́t á ké eshʉ̄ʼ shʉʼe, ńtswíʼte á mvhɔ Yɛɛ́so, ńdé ŋ́gɛ: «Ndi, lɛ ntsá mezeŋɛ má.»
40015026	Á pwɛt ŋ́gɛ: «Á té mbɔŋ ŋ́gɛ, mɛ́ epɛ́ etsō ewɔŋkhʉ̄, ḿmāʼ á mbū epɔ̄ mbhʉ̄ ɛ́.»
40015027	Menzwí mɛ́t á gɛ: «Annuúnē me Ndi. Táʼ, epɔ̄ mbhʉ̄ é ké mpfɛ́t azɔ́p mesa ecū mīi, mɔʼɔ́ wɔp a á nnɔŋ mpfɛ́tɛ, é whʉte á esī.»
40015028	Yɛɛ́so á pwɛt á mbū yí ŋ́gɛ: «Maá, lefɛ̄ nnɛ̄t wu ŋgyá á mbū meŋ, a te fáŋ ŋ? Ndém a elɛ̄ ŋghʉ̄ ajū mīi o ó si ntsáa, á mbū wu.» Ńdé épúp, méŋ yí á lɛ ntē efʉʼ mɛ́t efʉʼ mɛ́t.
40015029	Yɛɛ́so á ghʉ efhó á ajʉʼ mɛ́t, ŋgʉ̄ɔ mé akʉŋɛ́ mía ntshi Ŋgaliléa. Ḿbē mé ndo lekwɛ̄t, ńnáŋ éwú.
40015030	Atʉtʉ epuɔ á shʉʼ njʉ́ɔ á yí, ŋ́gē eshʉʼe, ŋ́gwɛ̄ wɔ ŋiíʼ‑akhu, mbɔɔ wɔ efʉʉ́‑menēk, ŋ́ghʉ̄ megaŋ alɔʼ mbɔɔ wɔ mbúʼ‑nchu, ŋ́ghʉ̄ emɔ̄ʼ megaŋ agɔ tɛ nzáne. Ńdɔ̄k á wɔ́p mbú eshʉ̄ʼ ńnɔ̄ŋ á mekhu Yɛɛ́so, á ghʉ pɔ́ te.
40015031	Alāʼ á jʉ́ɔ páʼ wɔ mbúʼ‑nchu é si eshúŋnɛ. Ńjʉ́ɔ páʼ megaŋ alɔʼ, é te. Ńzéŋ njʉ́ɔ páʼ wɔ ŋiíʼ‑akhu, é ziŋ á mbɔŋɔ́. Ńjʉ́ɔ páʼ wɔ efʉʉ́‑menēk, é zéŋ njʉ́ɔ ejʉʼ, á pú ŋkʉ̄ʼne á wɔ́p tɛ́ʼ. Pɔ́ zi á lewuʼte Ndém epuɔ Islaɛl.
40015032	Yɛɛ́so á ghʉ ntɔ́ŋ megaŋ nnɔ pí, ńdé á mbū pɔ́p ŋ́gɛ: «Meŋ á si mbúu ntsáa atʉtʉ epuɔ jʉɔ tɛʼ. Á ayáʼa eleʼé tɛ́t, páʼ pɔ́ é nzem meŋ. Pɔ́ piīŋ te zɛ́t ŋgwɛ̄ ajū mīi, pɔ́ gɔ epfɛ́t ɛ́. Meŋ te si ŋkɔ̄ŋɔ á gá á leghʉ, pɔ́ gʉɔ nzi í, mbɔ pɔ́ e kó á mɛnzhɛ, ewhʉte nzi.»
40015033	Nnɔ yí é lé á mbū yí ŋ́gɛ: «Ḿpɛ gɔ eké ndɔ̄k mblɛ egɔ́, á késáatswɛt, tɛ é kuʼ á lelɔk nzék alāʼ páʼa, tɛ pɔ́ pfɛ́t tɛ nzwɛ́t é?»
40015034	Yɛɛ́so á pwɛt á mbū pɔ́p ŋ́gɛ: «Pɛ wɛɛ̄ mblɛ egā ntāʼ shɔ́ʼɔ́?» Pɔ́ gɛ: «Ntāʼ esambīa, ńzéŋ ŋghʉ̄ mesōh tsɔ ntāʼ shɔ́ʼɔ́ lɛ́.»
40015035	Yɛɛ́so á tswi á mbū alāʼ ŋ́gɛ, pɔ́ enáŋte á aláŋ esī.
40015036	Ńdé épúp, ńdɛ ntswí mblɛ jɔ̄ ntāʼ esambīa mbɔɔ mesōh, ésyákne á Ndém, ńnɔŋ mbwɔ́ʼtɛ ŋgyáa á mbū nnɔ yí. pɔ́ tswíi ŋgāptɛ á mbū alāʼ.
40015037	Pɔ́ metsem é tswí mpfɛ́t tɛ nzwɛ́t. Nnɔ yí é lakte epwɔ̄ʼ tsīi é vuʼu, é pɔ́ metúŋ akelaʼ esambīa.
40015038	Epuɔ pīi pɔ́ le pfɛ́t etsō mɛ́t, a lɛ ŋiŋnɔŋ ajūɔ ntsāʼ lekua, té sáŋ wɔnzwí mbɔɔ ewɔŋkhʉ̄.
40015039	Yɛɛ́so á tswi, alāʼ á gʉɔ, á kɔ́ʼ ŋkó á ntē akɛnūʼ, ŋgʉ̄ɔ mé alāʼ epuɔ Magadaŋ.
40016001	Epuɔ Falísia pɔ́ a epuɔ Sadúsia, é shʉʼ ntshóte nnɛ̄t mé lezēŋ Yɛɛ́so, ńdʉ̄ʼ á yí letā, ńdé á mbū yí ŋ́gɛ, a eghʉ̄ á taʼ ŋkʉʼne anu, a egɔ́ ayiŋne zīi, á tswii á légɛ, mete mí é fhɔ́ɔ á mbū Ndém.
40016002	Yɛɛ́so á pwɛt á mbū pɔ́p ŋ́gɛ: «Á gɔ́ eseéŋ‑njhʉ̄, tɛ lephū é sɛt nnɛ̄t mbāŋ, pɛ lé ŋ́gɛ, njhʉ̄ e e lá, ejʉʼ e epɔ̄ŋ tɛʼ.
40016003	Ŋ́gɔ́ nzemɛ́nzēm, lephū é sɛt nnɛ̄t eséŋ, pɛ lé ŋ́gɛ, ejʉʼ e pék á ayáʼa tɛʼ. Púp, pɛ elɔkɔ ndɛ̄ɛ ncʉ̄ʉ lephū, nzhɛ́ɛ ajū mīi á gɔ á ŋghʉɛ́. Meyiŋne anu mīi, Ndém a á si ntswīi á wɛ́ ánɛ leleŋ njhʉ̄ cʉɔ, pɛ te pīŋ ŋkūʼ á wɛ́ á lezhɛ̄ lɛ̄?
40016004	Epuɔ ŋguʼ puɔ, é epuɔ tepɔŋ, ŋ́gɔ́ wɔ teē‑athū á mbū Ndém. Pɔ́ é si ŋkōnɛ á gá ŋ́gɛ, meŋ eghʉ̄ á taʼ ŋkʉʼne anu, a egɔ́ ayiŋne zīi, á tswii á légɛ, mete má é fhɔ́ɔ á mbū Ndém. Amɔ̄ʼ ayiŋne anu zīi, meŋ gɔ á ntswiī pɔ́p, á té éwú ú, ńdaʼ á leghʉ taʼ ŋkʉʼne anu, páʼ ezi, Ndém a le ghʉ̄ ánɛ Jonási.» Yɛɛ́so á lé épúp, ésákne á wɔ́p á ajʉʼ mɛ́t, ŋ́gʉ̄ɔ.
40016005	Nnɔ Yɛɛ́so é ghʉ ŋgē etó ntshi egʉɔ mé nzéŋ mmɔʼ, ńdēkne á lewɛ mblɛ.
40016006	Yɛɛ́so á lé mé pɔ́p ŋ́gɛ: «Pɛ elāk athū zɛ́. Pɛ epá á mɛt epuɔ Falísia pɔ́ eyi epuɔ Sadúsia, a á páʼ levwi lā.»
40016007	Pɔ́ júʼ épúp, ńnɔŋ esáŋa á tsetsɛlɛ pɔ́p ŋ́gɛ, a lʉ́ɛ́ melaʼ mīi, pɔ́ ndēkne á lewɛ mblɛ.
40016008	Yɛɛ́so á júʼ épúp, ńdé á mbū pɔ́p ŋ́gɛ: «Lefɛ̄ nnɛ̄t wɛ ŋgyá mé meŋ, a te kʉɔ́k e. Melaʼ akɔ̄ pɛ sáŋa á nnɔ pɛ ŋ́gɛ, melaʼ mīi, pɛ te mblɛ wɛ̄ ɛ̄?
40016009	Pɛ lɔkɔ nzɛ́t áa te júʼ lɛ́? Pɛ te zɛ́t ŋkímtɛ mblɛ ntāʼ táa zīi, meŋ nde lɔ̄k nzék á ŋiŋnɔŋ ntsāʼ táa lɛ̄? Pɛ le cuʼté avoʼ, á ló metúŋ méshɔ́ʼɔ́?
40016010	Pɛ ka zéŋ ŋkímte mblɛ ntāʼ esambīa zīi, meŋ nde lɔ̄k nzék á ŋiŋnɔŋ ntsāʼ lekua á lɛ̄? Pɛ le cuʼté avoʼ, á ló metúŋ akelaʼ méshɔ́ʼɔ́?
40016011	Pɛ é gaá, pɛ te júʼ á légɛ, meŋ ndʉ́ɛ́ á mbū pɛ ŋ́gɛ, pɛ epá á levwi epuɔ Falísia, mbɔɔ eyi epuɔ Sadúsia páʼā, meŋ te ndʉ́ɛ́ á kwaʼ mblɛ ɛ̄?
40016012	Pɔ́ lɛ njúʼ á légɛ, Yɛɛ́so a kaá ndʉ́ɛ́ ŋ́gɛ, pɔ́ epá á levwi yīi, mɛ́ lɔkɔ ncūŋtɛ mblɛ lā. A á ndɔkɔ ndʉ́ɛ́ ŋghʉ̄ áa lɛ, pɔ́ epá á mɛt yīi, epuɔ Falísia pɔ́ a epuɔ Sadúsia, é zíʼnɛ epuɔ.
40016013	Yɛɛ́so á gʉɔ tɛ ŋkó á amɔ̄ʼ apak alāʼ, mɛ́ tɔ́ŋ lɛ Sezale Fílíip, ńzɛ́tte nnɔ yí ŋ́gɛ: «Epuɔ menɔŋ é si ndʉ́ɛ́ ŋ́gɛ akɔ̄, ánɛ Méŋ‑Ŋiŋnɔŋ wuɔ ɔ̄?»
40016014	Pɔ́ pwɛt ŋ́gɛ: «Emɔ̄ʼ epuɔ é si ndʉ́ɛ́ ŋ́gɛ, o ó Jáaŋ nnoʼ‑epuɔ á ntshi. Emɔ̄ʼ é nɔŋ ndʉ́ɛ́ ŋ́gɛ, o ó Eli. Emɔ̄ʼ é kó nnɔ̄ŋ ndʉ́ɛ́ azɔ́p ŋ́gɛ, o ó Jelemi, ŋ́ké te épúp ɔ́ mbɔ, o ó mmɔʼ ntswi‑ŋke Ndém.»
40016015	Á pwɛt á mbū pɔ́p ŋ́gɛ: «Ḿbiŋ ŋgɔ́ mé pɛ, pɛ nɔ̄ɔŋ ndʉ́ɛ́ azɛ́ ŋ́gɛ akɔ̄?»
40016016	Simɔŋ Piɛ á tswí ashuŋne, ńtsɔ́ʼ ŋ́gɛ: «O ó páʼā, ŋ́gɔ́ á Nzaʼ‑Ŋkhʉ á ntɔ̄ŋ apuʼ, á Méŋ Ndém yīi a naáŋ nte.»
40016017	Yɛɛ́so á lé á mbū yí ŋ́gɛ: «Simɔŋ méŋ Jonási, o ó eshhʉ̄ mbɔŋ, ŋiŋnɔŋ mesɔŋ á nchu mé ka shúŋ á wú anu zīi, o ó lé lā á. Mɔʼɔ́ ga yīi, a á lephū mé shúŋ á wú.
40016018	Meŋ á ké ndé á mbū wu ŋ́gɛ: o ó lɛ Piɛ, ńdɔkɔ ŋ́gɛ tɔ́. Meŋ a shʉʼ etshí alúŋ zá á ndo tɔ́ wuɔ mɛ́t. Emɔ̄ʼ mete lewhʉ̄, e epiŋ mbú ńdáʼ le alúŋ mɛ́t cʉʼne.
40016019	Meŋ a shʉʼ eyá mekí, á lelɔk ntsɔ́ʼ nchu Lefɔ Ndém á mbū wu. Akʉ̄ɛ akʉ̄ɛ ntsem zīi, o ó cʉ tɛ mvéŋ á esī atsetsáʼ, a egɔ́ á athʉ́ lephū, ŋ́gɔ́ mvéŋ veéŋ. Akʉ̄ɛ akʉ̄ɛ ntsem zīi, o ó cʉ tɛ ndʉ̄ʼ, á esī atsetsáʼ, a egɔ́ á athʉ́ lephū, ŋ́gɔ́ ndʉʼ lʉʼe.»
40016020	Á lé épúp, ḿbiŋ nchʉ́ nnɛ̄t ntswɛ̄te nnɔ yí ŋ́gɛ, ndɛ́ʼ pɔ́ shúŋ á ŋiŋ ŋ́gɛ, yí é Nzaʼ‑Ŋkhʉ á ntɔ̄ŋ apuʼ.
40016021	Á fhó afʉʼ mɛ́t, Yɛɛ́so Klísto á zi á leshūŋne á mbū nnɔ yí esá saá ŋ́gɛ, yí pɔŋteé á legʉɔ mé Yelósalɛm, ékó éwú, mekém alāʼ, ŋ́ghʉ̄ wɔ nɔŋ‑epɔʼ epi melʉɛ mbɔɔ wɔ kɛ́ʼte‑mbé Ndém, e eyá á yí ŋgʉɔ̄ʼ tɛʼ, tɛ ŋghʉ̄ mɛ́ ezwhí á yí. A epiŋ ŋgɔ́ eleʼé tɛ́t, Ndém a eghʉ̄, yí ezím ánɛ lewhʉ̄.
40016022	Piɛ á júʼ épúp, ńtɔ́ŋ á yí, pɔ́ yí é náʼ efwɔ̄ʼ nnɛ̄t, á zi á lecɔ̄k á yí ŋ́gɛ: «Ndém a elɛ̄ ŋkápte á wú me Mɔʼɔ́ wek. Ndɛ́ʼ ntií anu páʼa, é ghʉ á wú.»
40016023	Yɛɛ́so á pekne nnɛ̄t, ńdé mé Piɛ ŋ́gɛ: «Sɛ́ta, fhó á nzem meŋ ŋgʉ̄ɔ. O ó si mvɛ́nɛ á gá á leghʉ ajū mīi, Ndém a á si ŋkɔ̄ŋɔ. Akwaŋte jú á té si ŋgɔ́ akwaŋte Ndém ɛ́, á si ŋgɔ́ áa azi epuɔ menɔŋ.»
40016024	Yɛɛ́so á zéŋ ndé á mbū nnɔ yí ŋ́gɛ: «Ŋiŋ a nɔŋ ŋkɔ̄ŋɔ á yí á letsē á nzem meŋ, á tshi á yí á lelhʉ athū zí yí méŋwɛ̄t nnéŋ, ḿvéŋ á yí á lekʉɛ á mbaŋne paŋné yi mbīʼ, ńdɔk ŋgɔ́ á nzem meŋ.
40016025	Ŋiŋ a nɔŋ ŋkɔ̄ŋɔ á lepīp nnɛ̄t zi, ḿbɔ́kɔ á lewhʉ̄, mbɔ a a ké eláʼ ekwhʉ́, épíi. Ŋiŋ a piŋɛ ŋgwáʼ athū nnɛ̄t zí melaʼ má, mbɔ a a láʼ egɔ́ éwú.
40016026	Ŋiŋ a púu ŋgwɛ̄ lewūʼ ŋgɔŋ ntsem, á ndo esī atsetsáʼ, ḿbīŋ ŋkwhʉ́ ḿbí ndaʼ, mbɔ a á jhʉ́ akɔ̄ apɛ ɛ̄? Ŋiŋ a gɔ elɔ̄k akɔ̄, ńdɔk ŋkúmne athū nnɛ̄t zí í?
40016027	Pɛ ezhɛ́ á légɛ, Méŋ‑Ŋiŋnɔŋ a a láʼ epiŋ nzem pɔ́ a mecɔʼ Ndém, á ntē shʉ́shɔ́k Mɔʼɔ́ yi, éfhó ánɛ meziŋɛ́ awíɛ awíɛ, tɛ́ eyá ntsɔʼɔ́ afaʼ yí.
40016028	Kwaʼ anuúnē, meŋ shúŋɔ á wɛ́ ŋ́gɛ, emɔ̄ʼ epuɔ é nnɔ pɛ ega tsetsɔŋɔ pīi, pɔ́ té shʉʼ ekwhʉ́ té gɔ́ yīi, pɔ́ é jʉ́ɔ á Méŋ‑Ŋiŋnɔŋ á leshʉʼ páʼ taʼ efɔ lā á.
40017001	Á tɔ́k eleʼé ntokó, Yɛɛ́so á tsɔ́ʼ á Piɛ pɔ́ Jáak, mbɔɔ Jáaŋ ntsiʼnzem Jáak mɛ́t. Pɔ́ a pɔ́p é pe mé mmɔʼ sisia lekwɛ̄t, ŋ́gɔ́ éwú pɔ́plépɔ̄p.
40017002	Pɔ́ jʉ́ɔ, ayiŋ Yɛɛ́so, á pú ŋkúmne á mvhɔ pɔ́p. Eshhʉ̄ yí é sɛt nnɛ̄t ŋŋwāŋne páʼ lezēk nu lā. Menzhó mí é sɛt nnɛ̄t efók, tɛ nnɔ̄ŋ ŋkɛ̄ʼɛ ejʉʼ.
40017003	Pɔ́ lɛ ŋgē ejʉ́ɔ, Mɔɔ́sɛ pɔ́ Eli é ŋwak, pɔ́ a Yɛɛ́so é nɔŋ eshúŋnɛ.
40017004	Piɛ á lɛ ndé á mbū Yɛɛ́so ŋ́gɛ: «Mɔʼɔ́ wek, á mbɔŋ ŋ́gɛ, ḿpɛ a pɔ́p e epú ŋgɔ́ ega. Lɛ mvéŋ, meŋ ekwɛ́t mentap mɛ́ntɛ́t, taʼ a egɔ́ eju, taʼ a egɔ́ ezi Mɔɔ́sɛ, mmɔʼ e egɔ́ ezi Eli.»
40017005	Ńzɛ́t nzhɛ eshúŋnɛ, amɔ̄ʼ aŋwaŋné alɔ á liɛ esóʼo, ḿbúu ŋkáptɛ á wɔ́p. Ŋghi Ndém é fhó á ntē alɔ mɛ́t, ńdé ŋ́gɛ: «Ŋiŋ wuɔ a á Méŋ ga, meŋ kɔ̄ɔŋ á yí tɛʼ. Meŋ á tsɔ́ʼ á yí, a ghʉʉ̄, ntē gá é gáŋte. Pɛ ejúʼ á yí.»
40017006	Nnɔ Yɛɛ́so é júʼ épúp, mmɔʼ mía mía ecɔʼ é pú ŋgɔ̄ á wɔ́p, tɛ pɔ́ whʉ á esī, ŋ́kápte eshhʉ̄ wɔ́p á esī.
40017007	Yɛɛ́so á tshóte nnɛ̄t mé lezēŋ tsɔ́p, ḿpfēŋ á wɔ́p ndé ŋ́gɛ: «Pɛ elūte á esī. Ndɛ́ʼ pɛ ezéŋ mbɔ́k.»
40017008	Pɔ́ lute á esī, ḿbʉ́ʼɛ menēk mɔ́p, ńcʉ́ʼɛ njʉ́ɔ Yɛɛ́so yíléyī mé zɛ́t á ajʉʼ ntshí.
40017009	Pɔ́ ghʉ nnɔ̄ŋ efhɔ́ɔ á ndo lekwɛ̄t esóʼo, Yɛɛ́so á tswɛte á wɔ́p ŋ́gɛ, ndɛ́ʼ pɔ́ zho ŋkím éshúŋ á ŋiŋ, ájū mīi pɔ́ é jʉ́ɔ, tɛ Méŋ‑Ŋiŋnɔŋ a eláʼ nzím ánɛ lewhʉ̄.»
40017010	Nnɔ Yɛɛ́so é zɛ́tte á yí ŋ́gɛ: «Melaʼ akɔ̄ wɔ kɛ́ʼte‑mbé Ndém, é gɛ ndʉ́ɛ́ ŋ́gɛ, Eli a a fú eté njhʉ̄ eshʉʼ ē?»
40017011	Yɛɛ́so á pwɛt ŋ́gɛ: «Á anuúnē, Eli a a fú eté njhʉ̄ eshʉʼe, éghʉ, akʉ̄ɛ akʉ̄ɛ a ezéŋ ntshí á ajʉʼ yí.
40017012	Táʼ, meŋ ké eshúŋɔ á wɛ́ ŋ́gɛ, Eli a lē ndáʼ eshʉ̄ʼ, epuɔ menɔŋ é piŋ te á yí véŋ, a cʉ́ʼɛ épúp, mbɔ pɔ́ le yá á yí ŋgʉɔ̄ʼ páʼ pɔ́ é kɔŋ. Pɔ́ shʉʼ ezéŋ eyá á Méŋ‑Ŋiŋnɔŋ azí ŋgʉɔ̄ʼ épúp.»
40017013	Ńdé épúp, nnɔ yí é lɛ njúʼ á légɛ, a á páʼā, ńdɔkɔ ndʉ́ɛ́ á Jáaŋ nnoʼ‑epuɔ á ntshi.
40017014	Yɛɛ́so pɔ́ a megaŋ nnɔ pí pwɔ̄ métɛ́t, é gʉɔ tɛ nnɔ̄ŋ mbátɛ alāʼ, mmɔʼ ŋiŋ á tshóte nnɛ̄t mé lezēŋ tsí, ńtswíʼte á mvhɔ yí.
40017015	Ńdé á mbū yí ŋ́gɛ: «Ndi, lɛ ntsá mezeŋɛ méŋ ga. Mmɔʼ esī e lē ŋgɔ á yí, ḿbú ŋgēne á yí tɛʼ, ŋ́gɔ́ efʉʼ metsem, ŋ́ghʉ̄ á whʉ whʉ. E é amɔ̄ʼ afʉʼ, ŋ́ghʉ̄ a ewhʉ̄ á ntē mmók, ŋ́gɔ́ amɔ̄ʼ afʉʼ, ŋ́ghʉ̄, a ewhʉ̄ á ntē ntshi.
40017016	Meŋ á ké ndɔ̄k á yí eshʉ̄ʼ, ŋ́gɛ nnɔ wú e ejūŋ esī mɛ́t, tɛ́ pɔ́ té éwú kuʼ.»
40017017	Yɛɛ́so á júʼ épúp, ŋ́gyɛ́t ndé ŋ́gɛ: «Pɛ epuɔ ŋguʼ puɔ, pɛ é epuɔ tepɔŋ, pɛ te ntē ánɛ Ndém tshí. Meŋ a láʼ esek ánɛ ŋghʉʉ́‑menu mɛ́, tɛ eláʼ etshí eséŋɛ́ ɛ́? Pɛ é kwaŋ ŋ́gɛ, ḿpɛ mé náŋa náŋa lɛ́? Pɛ elɔ̄k á mɔ́ mɛ́t, éshʉʼ ŋgyá mé meŋ.»
40017018	Mɛ́ lɔk á yí eshʉ̄ʼ, Yɛɛ́so á cɔ́k esī mɛ́t, é fhó ánɛ mɔ́ ntó, mɔ́ á lɛ ntē efʉʼ mɛ́t efʉʼ mɛ́t.
40017019	Nnɔ Yɛɛ́so é tshóte nnɛ̄t mé lezēŋ tsí, pɔ́ a pɔ́p é náʼ efwɔ̄ʼ nnɛ̄t, pɔ́ zɛ́tte á yí ŋ́gɛ: «Éshʉ̄ʼ ánɛ pek, mbɔ melaʼ akɔ̄ pek kaá ŋkūʼ á wék azék á lejuŋ esī mɛ́t ɛ̄?»
40017020	Yɛɛ́so á pwɛt á mbū pɔ́p ŋ́gɛ: «É melaʼ mīi, lefɛ̄ nnɛ̄t wɛ ŋgyá á mbū Ndém, a gɔ́ áa méŋ agáʼ lɛ. Kwaʼ anuúnē, meŋ ké eshúŋɔ á wɛ́ ŋ́gɛ, lefɛ̄ nnɛ̄t wɛ ŋgyá á mbū Ndém, a á ŋgwíʼe efáŋ páʼ lesa sésōk, mbɔ pɛ lʉ́ɛ́ á mbū lekwɛ̄t cʉɔ ŋ́gɛ, fhó ega ŋgʉ̄ɔ ntshí ege, mbɔ é gʉɔ etshí éwú. Mbɔ amɔ̄ʼ azō á pú ŋgɔ́ á le wɛ́ tsya.
40017021	Ŋ́gɔ́ mé anu esī, mbɔ mɛ́ lɔɔ̄k áa leswīŋte Ndém, mbɔɔ lekɔŋ nnáŋ nzi mélaʼ yí, tɛ́ njūŋ ejʉɔ ntií esī mɛ́t.»
40017022	Á shʉʼ ŋgɔ́ amɔ̄ʼ aleʼé, Yɛɛ́so pɔ́ a nnɔ yí, é cúʼte á Ŋgaliléa. Yɛɛ́so á lé mé pɔ́p ŋ́gɛ: «Mɛ́ e swiŋ á Méŋ‑Ŋiŋnɔŋ wuɔ á mbū epuɔ menɔŋ, pɔ́ eghʉ̄ ánɛ yí páʼ pɔ́ kɔŋ,
40017023	ńzwhí á yí, a epiŋ ŋgɔ́ eleʼé tɛ́t, a ezím ánɛ lewhʉ̄.» Nnɔ yí é júʼ épúp, ḿbú mmēk tɛʼ.
40017024	Yɛɛ́so pɔ́ a nnɔ yí é gʉɔ tɛ ŋkó á Kafaanawum, wɔ tswí‑ncup ŋgyā Ndém é tshóte nnɛ̄t mé lezēŋ Piɛ, ńzɛ́tte á yí ŋ́gɛ: «Mɔʼɔ́ wɛ a te emaʼ ezi ncup ŋgyā Ndém ɛ́ kɛ?»
40017025	Á pwɛt ŋ́gɛ: «A a maʼe.» Piɛ á gʉɔ tɛ ŋkó á mba, Yɛɛ́so mé gɔ́ mvhɔ á lelē mé yí ŋ́gɛ: «O ó kwaŋ ajú ŋ́gɛ akɔ̄ Simɔŋ? Wɔ awɔ́ é pɔŋteé á lemaʼ ncup alāʼ, mbɔɔ emɔ̄ʼ mencup, á mbū mefɔ esī atsetsáʼ puɔ ɔ̄? Epuɔ alāʼ pí kɛɛ mege pīi, é naŋteé á alāʼ é?»
40017026	Piɛ á tsɔ́ʼ ŋ́gɛ: «Mege.» Yɛɛ́so á lé á mbū yí ŋ́gɛ: «Ńdɔkɔ ŋ́gɛ, epuɔ alāʼ é té pɔŋté á lemaʼ ncup ɔ́.
40017027	Táʼ, ndɛ́ʼ mɛ́ ghʉ, anu á záŋ wɔ tswí‑ncup. Gʉɔ á mía, ḿmāʼ lezɔ̄p, mvhɔ esōh zīi e é pfɛ́t, o egɔ̄, ŋ́ŋáʼa nchu yí, ńjʉ́ɔ apak ŋkāp éwú, éfók ndɔk ŋ́gʉ̄ɔ ŋgyá mé pɔ́p, e egɔ́ ezɔkɔ ncup.»
40018001	Méŋ afʉʼ á tɔ́k, nnɔ Yɛɛ́so é tshóte nnɛ̄t mé lezēŋ tsí, ńzɛ́tte á yí ŋ́gɛ: «Awɔ́ mé péʼe, ŋ́gɔ́ á mía ŋiŋ, á ntē Lefɔ Ndém ḿ?»
40018002	Yɛɛ́so á júʼ épúp, ńtɔ́ŋ á méŋ agáʼ mɔ́, ńtshí á mvhɔ pɔ́p.
40018003	Ńdé ŋ́gɛ: «Kwaʼ anuúnē, meŋ shúŋɔ á wɛ́ ŋ́gɛ, pɛ gɔ te wáʼ atswhī tepɔŋ zɛ́, ńcʉ́ʼ páʼ mezízí ewɔŋkhʉ̄ lā, ŋgáŋ, mbɔ pɛ gɔ le kó á ntē Lefɔ Ndém ɛ́.
40018004	Ŋiŋ yīi a á nɔŋ nnɛ̄t á esī, tɛ ncʉ́ʼ páʼ méŋ agáʼ mɔ́ wuɔ lāa, yí mé mía ŋiŋ á ntē Lefɔ Ndém.
40018005	Ŋiŋ a kóknɛ á méŋ agáʼ mɔ́ páʼ ewuɔ lāa melaʼ má, mbɔ a kóknɛ áa gá.
40018006	«Ŋiŋ a piŋɛ ntshóne á taʼ, á nnɔ ewɔŋkhʉ̄ puɔ pīi, é fɛɛ́ nnɛ̄t ŋgyá á mbū meŋ, ńnéŋ á ntē mefa, á gɔ́ mbɔŋ á mbū ŋgaŋ, á mɛ́ legaŋ mía mía tɔ́ á ntɔ̄ŋ yí, ńtshóne á yí mmāʼ á mía ntshi, á leteŋ.
40018007	Meshhʉ̄ tepɔŋ é si ŋgɔ́ epuɔ pīi, pɔ́ é esī atsetsáʼ ŋ́ghʉ̄ɛ, epuɔ tɛ nzáne é faa nzhɛ. Ajū mīi á gɔ eghʉ̄ʉ, ŋiŋ á fa nzhɛ, á gɔ́ le púŋ. Táʼ, ndɔ e é athū ŋiŋ yīi, a á tshóne á ŋiŋ, ńnéŋ á ntē mefa.
40018008	Apū jú, ká akhu jú, á nɔŋ ntshónɛ á wú nnéŋɛ ánɛ mefa, o ezáʼ, ŋ́gwáʼ tɛ ŋgia é sak. Á mbɔŋ á mbū wu, á lecʉ̄ʼ akem apū, ká akem akhu, ńtā á lezēŋ Ndém, ńtɔ́k á wú á lewɛ mbū mbīa, ká mekhu mbīa, mɛ́ piŋ mmāʼ á wú á ntē mmók yīi, é té láʼ epí í.
40018009	Lezēk cú mé nɔŋ ntshónɛ á wú, nnéŋɛ ánɛ mefa, o etsɔ́ʼ, ŋ́gwáʼ tɛ ŋgia é sak. Mbɔŋ a á wú á legɔ̄ apií‑lezēk, ŋ́kó á lephū, ńtɔ́k á wú á lewɛ menēk mú mɛ́mbīa, mɛ́ piŋ mmāʼ á wú á ntē mmók.
40018010	«Pɛ epá á wɛ́ á lewāk tsɔ taʼ méŋ agáʼ mɔ́ á nnɔ ewɔŋkhʉ̄ puɔ. Meŋ shúŋɔ á wɛ́ ŋ́gɛ, mecɔʼ Ndém pīi é túŋnɛ á wɔ́p, é tshiteé á lezēŋ Mɔʼɔ́ ga á athʉ́ lephū, efʉʼ metsem. [
40018011	Méŋ‑Ŋiŋnɔŋ wuɔ a lɛɛ́ eshʉʼɛ á esī atsetsáʼ, á efaāʼ epuɔ pīi, pɔ́ lē mbíi, éghʉ pɔ́ epīŋ nzem á mbū Ndém.]
40018012	Pɛ ekwāŋ azɛ́ anu jʉɔ, éshúŋ á gá. Ŋiŋ a wiɛ memvhō mí mbaŋ ŋkhʉ, taʼ á tó éwú mbí, mbɔ a a ghʉ páʼ lā? Mbɔ a te tshi emi ntsɔp levuʼɔ́ megēm levuʼɔ́ á lekwɛ̄t nnéŋ, égʉɔ eláʼ efaʼ ewiɛ́ taʼ yīi, a á pí lā tɛ eláʼ ejʉ́ɔ lɛ̄?
40018013	Meŋ ké eshúŋɔ á wɛ́ á kwaʼ anuúnē ŋ́gɛ, a faʼa tɛ njʉ́ɔ, mbɔ ŋgɔŋ e pɔŋ á yí tɛʼ, ánɛ ewiɛ́ taʼ mɛ́t, étɔ́k emi ntsɔp levuʼɔ́ megēm levuʼɔ́ mīi, é kaá mbí í.
40018014	Á épúp tɛ́, Mɔʼɔ́ wɛ yīi a á lephū, a te si ŋkɔ̄ŋɔ ŋ́gɛ, tsɔ taʼ ánɛ ewɔŋkhʉ̄ pí puɔ, a epí í.
40018015	«Ŋiŋ a faa á mbū wu, o egʉ̄ɔ njʉ́ɔ á yí, á ajʉʼ pɛ yí mémpīa, éshúŋ á yí á ajū mīi, a á fa á mbū wu. Ŋ́gɔ́ éyi, o ó shúŋ á yí tɛ á véŋ mefa mí, o ezhɛ́ á légɛ, o ó fhó ánɛ mɛnzhɛ tepɔŋ, efók á yí.
40018016	Ḿbiŋ ŋgɔ́ éyi, a ka mefa mí véŋ ɛ́, o egʉ̄ɔ efāʼ á taʼ ŋiŋ, ká epuɔ mémpīa, pɛ a pɔ́p é gʉɔ njʉ́ɔ á yí, tɛ mɛ́ ge ezápa anu ajʉʼ, wɔ njhʉɛ‑njʉ́ɔ é gɔ́ á esī, epuɔ mémpīa, ká epuɔ métɛ́t, páʼ aŋwaʼne Ndém á leé épúp.
40018017	Ŋ́gɔ́ éyi, a á kó nzéŋ ńdʉ̄ʼ á levēŋ mefa á mvhɔ pɔ́p, o elɔ̄k anu ŋgʉ̄ɔ mé mvhɔ alúŋ wɔ fɛ́‑nnɛ̄t ŋgyá á mbū meŋ. Ŋ́gɔ́ éyi, a á kó nzéŋ ńdʉ̄ʼ á levēŋ mefa á mvhɔ pɔ́p, o elɛ ndɔ̄k á yí ntɔ́ŋ á te zhɛ́‑Ndém, ńdɔ̄k á yí ntɔ́ŋ á ntswi‑ncup.
40018018	Kwaʼ anuúnē, meŋ shúŋɔ á wɛ́ ŋ́gɛ, akʉ̄ɛ akʉ̄ɛ ntsem zīi, pɛ́ é jʉ́ɔ tɛ mvéŋ á esī atsetsáʼ, a shʉʼ egɔ́ mvéŋ veéŋ á athʉ́ lephū. Akʉ̄ɛ akʉ̄ɛ ntsem zīi, pɛ é jʉ́ɔ tɛ ndʉ̄ʼ á esī atsetsáʼ, a egɔ́ ndʉʼ lʉʼe á athʉ́ lephū.
40018019	«Meŋ zéŋɛ eshúŋɔ á wɛ́ ŋ́gɛ, epuɔ mémpīa á nnɔ pɛ, é gɔ́ á taʼ nchu, á esī atsetsáʼ ega, ḿbú ndɔ́ tɛ mbɔɔ akɔ̄ lɛ́, mbɔ Mɔʼɔ́ ga Ndém yīi, a á athʉ́ lephū, a a yá azō mɛ́t á mbū pɔ́p.
40018020	Ajʉʼ zīi epuɔ mémpīa ká epuɔ métɛ́t é cúʼte éwú, ánɛ lezēŋ tsá, meŋ á tsetsɛlɛ pɔ́p.»
40018021	Piɛ á lɛ ntshóte nnɛ̄t mé lezēŋ Yɛɛ́so, ńzɛ́tte á yí ŋ́gɛ: «Mɔʼɔ́ wek, ŋiŋ a faa anu á mbū meŋ, meŋ ndēkne ŋgyá á mbū yí, tɛ á gɔ́ ŋgʉɔ shɔ́ʼɔ́? Tɛ á láʼ ŋgɔ́ ŋgʉɔ esambīa lɛ́?»
40018022	Yɛɛ́so á pwɛt á mbū yí ŋ́gɛ: «Meŋ ka lé á mbū wu ŋ́gɛ, tɛ á láʼ ŋgɔ́ ŋgʉɔ esambīa á. Meŋ á gɛ, tɛ á láʼ ŋgɔ́ ŋgʉɔ megēm esambīa, ŋgʉɔ esambīa.
40018023	«Pɛ eké njʉ́ɔ anu zīi, Lefɔ Ndém é swhií á aziɛ́. É swhií anu taʼ efɔ yīi, a le nɔ̄ŋ ŋkɔŋɔ ŋ́gɛ, pɔ́ a mecɔʼ pí e egɔ́ á taʼ nchu, ánɛ njú zīi, pɔ́ pɔŋteé á letɔŋ á mbū yí.
40018024	Mɛ́ gē ezii, ńdɔ̄k á taʼ cɔʼ eshʉ̄ʼ, á pɔ́ŋ á yí ŋkāp tɛ é gɔ́ áa atʉtʉ.
40018025	Páʼ a ka wɛ̄ ŋkāp á lelɔk ntɔ̄ŋ njú mɛ́t ɛ́ lā, efɔ á tswi ŋ́gɛ, mɛ́ eswīŋ á yí, éswīŋ á nzwí yi, éswīŋ ewɔŋkhʉ̄ pí mbɔɔ ajūɔ tsem zīi a wɛɛ̄, ńdɔk ntɔ̄ŋ njú mɛ́t.
40018026	Cɔʼ yi wɔ̄ á júʼ, ŋ́gwhʉ̄ á mekhu yí, ŋ́ŋɔ́ʼne tɛ athū zí á pfeŋ esī, ńdé á mbū yí ŋ́gɛ: “Lɛ nzwíʼte á gá zwíʼte, meŋ a shʉʼ epú etɔŋ njú ju ntsem.”
40018027	Efɔ á júʼ épúp, ńtsá mezeŋɛ cɔʼ yi wɔ̄, ńtshī á yí néŋ, ḿbú ntsák njú mɛ́t.
40018028	Cɔʼ wɔ̄ á lɛ ŋgē etó á ŋgyā, ḿbōte mmɔʼ cɔʼ efɔ yīi, á pɔɔ́ŋ á yí áa méŋ agáʼ ŋkāp, ńdɛ ntém ŋgak á ntɔ̄ŋ yí, ésēm ntɔ̄ŋ yí tɛ á nɔŋ ŋgɔ̄ á efémɛ, ńnɔŋ ndʉ́ɛ́ á mbū yí ŋ́gɛ: “Tɔŋ njú za zīi e é mbū wu.”
40018029	Esoó yi wɔ̄ á lɛ ŋgwhʉ̄ á mekhu yí, éswíŋte á yí ndé ŋ́gɛ: “Lɛ nnáʼ nzwíʼte á gá, meŋ a shʉʼ etɔŋ njú ju.”
40018030	Á pú ndʉ̄ʼ, ḿbú ŋgē etswiŋ, ńdɔ̄k á yí ŋgʉ̄ɔ nnéŋ á ŋgyā atʉɛ́, ŋ́gɛ a eláʼ ntɔ̄ŋ njú zi.
40018031	Emɔ̄ʼ mecɔʼ efɔ é jʉ́ɔ ajū mīi á tɔ́k, á pú nzáŋ á wɔ́p, tɛ pɔ́ gʉɔ mbɛ́te éshúŋ á efɔ, ajūɔ tsem zīi, á tɔ́k.
40018032	Efɔ mɛ́t á tswi mɛ́ lɔk á yí eshʉ̄ʼ, á lé mé yí ŋ́gɛ: “O ó tepɔŋ cɔʼ efɔ, o ke swiŋté á gá, meŋ mbú ntsák njú ntsem zīi, o ó mbɔ́ŋ á gá.
40018033	O ke gɔ́, ó o le zéŋ ntsá mezeŋɛ esoó wu ajú, ńdeŋ ndeŋ páʼ meŋ méŋwɛ̄t, é ntsá emú ajú lɛ̄?”
40018034	Anu mɛ́t á pú nzáŋ á efɔ zaáŋ, tɛ á tswi ŋ́gɛ, mɛ́ eyá á yí, á mbū wɔ píp‑atʉɛ́, pɔ́ elɔ̄k metʉʼ, ŋ́gʉ́t á yí á mbɔŋɔ́, tɛ a eláʼ ntɔ̄ŋ njú zi ntsem.»
40018035	Yɛɛ́so á ge emakne, ńdé ŋ́gɛ: «Á páʼa ŋgɔ́ páʼ Mɔʼɔ́ ga yīi, a á athʉ́ lephū, a a láʼ eghʉ épúp, ánɛ awíɛ yīi, a ka lɔ̄k á taʼ ntē ndēkne mefa ŋiŋ yīi, a á fa á mbū yí í.»
40019001	Yɛɛ́so a le māk á leshūŋ anu mɛ́t, éfhó á Ŋgaliléa ŋgʉ̄ɔ mé apak alāʼ Yudéa, á nzéŋ ntshi Juldɛŋ.
40019002	Nnɔ alāʼ tɛ nzá é zhɛne á yí mé éwú, á ghʉ megaŋ agɔ pɔ́p é te.
40019003	Epuɔ Falísia é tshóte nnɛ̄t mé lezēŋ tsí, ńdɔ̄k ashuŋne ndʉ̄ʼ á yí letā, ńzɛ́tte á yí ŋ́gɛ: «Tɛ á péʼe, lepé tsímpɛ é véŋ ŋ́gɛ, ŋiŋ a ejūŋ á nzwí yi, ánɛ tɛ mbɔɔ akɔ̄ lɛ́ zīi, a á fa a?»
40019004	Yɛɛ́so á pwɛt á mbū pɔ́p ŋ́gɛ: «Pɛ laá ntɔ́ŋ á ntē aŋwaʼne Ndém tɛ njúʼ páʼ, Ndém a le gē enɔŋ ŋgɔŋ, ḿbɔ́ á ŋiŋ mbaŋa pɔ́ menzwí lɛ̄?
40019005	A le zéŋ ndé ŋ́gɛ: “Melaʼ épúp tɛ́ ŋiŋ mbaŋa a a fú enáŋ tɛ efak nnɛ̄t, ánɛ mɔʼɔ́ yi pɔ́ mɛ́ wɔp, égʉɔ ekwɛ́t nnɛ̄t ánɛ nzwí yi, pɔ́p mémpīa e ekwɛ́tɛ ncʉ́ʼɛ á taʼ ŋiŋ.”
40019006	Púp, pɔ́ le zéŋ nzɛ́t epuɔ mémpīa á, pɔ́ ecʉ́ʼ á taʼ ŋiŋ. Á épúp tɛ́, ndɛ́ʼ ŋiŋnɔŋ á fakne ajū mīi, Ndém mé temte.»
40019007	Epuɔ Falísia é lé á mbū yí ŋ́gɛ: «Tɛ melaʼ akɔ̄, Mɔɔ́sɛ a le néŋ lepé ŋ́gɛ, ŋiŋ a gɔ́ éyi a a juŋ á nzwí yi, á tí akɛtte ŋgyá á mbū yí, ŋ́gɛ pɔ́ yí e efākne, ńjūŋ á yí í?»
40019008	Á pwɛt á mbū pɔ́p ŋ́gɛ: «Mɔɔ́sɛ a le gē elé mé pɛ gɛ, ŋiŋ a gɔ ejūuŋ á nzwí yi páʼā, melaʼ mīi, pɛ é wɔ athū te júʼ á mbū Ndém. Tɛ efhó á anɔŋɔ́‑ŋgɔŋ, á lɛ te épúp ɔ́.
40019009	Meŋ ké eshúŋɔ á wɛ́ ŋ́gɛ, ŋiŋ a juŋɔ á nzwí yi, té gɔ́ yīi menzwí mɛ́t a á ghʉ agā, ḿbīŋ nnéŋ mmɔʼ á ŋgyā, mbɔ ŋgaŋ a á ghʉ agā.»
40019010	Megaŋ nnɔ Yɛɛ́so é lé á mbū yí ŋ́gɛ: «A gɔ́ éyi á páʼa ŋgɔ́ atswhī zīi, ŋiŋ mbaŋa a pɔŋteé á lewɛ ánɛ nzwí yi, mbɔ amɔ̄ʼ apɛ á té éwú á mbū ŋiŋ mbaŋa, á lelā ŋgyā á.»
40019011	Yɛɛ́so á pwɛt á mbū pɔ́p ŋ́gɛ: «Epuɔ metsem é gɔ le véŋ anu jʉɔ zīi, meŋ shúŋɔ la á. Ńdaʼ epuɔ pīi, Ndém a á yá wɔ́p eshhʉ̄ á lelɔk mvéŋ.
40019012	Á zi ŋgē egɔ́ mbɔ, á mbū emɔ̄ʼ epuɔ, mbɔ mɛ́ le gē ezhí á wɔ́p, á gɔ́ yīi pɔ́ gɔ le zhí. Ŋ́gɔ́ á mbū emɔ̄ʼ, mbɔ epuɔ menɔŋ mé le shʉ́ á wɔ́p. Ḿbiŋ ŋgɔ́ mé emɔ̄ʼ epuɔ, mbɔ pɔ́ mé le véŋ á wɔ́p á lenāŋ té zhí melaʼ Lefɔ Ndém. A gɔ́ éyi ŋiŋ a a véŋ ajʉɔ anu mɛ́t, á véŋ.»
40019013	Afʉʼ á kuʼ, epuɔ é lɔk ewɔŋkhʉ̄ eshʉ̄ʼ njʉ́ɔ á Yɛɛ́so ŋ́gɛ, a egē ezápa mbū á athū pɔ́p, éswíŋte ŋ́gɛ Ndém a enéŋ mbwɛ́né ánɛ pɔ́p. Nnɔ Yɛɛ́so é jʉ́ɔ épúp, ńtɔ̄ʼ á wɔ́p.
40019014	Yɛɛ́so á lé mé pɔ́p ŋ́gɛ: «Pɛ etshī ewɔŋkhʉ̄ pwɔ̄ néŋ. Ndɛ́ʼ pɛ ezéŋ ntɔ̄ʼ á wɔ́p á leshʉʼ á mbū meŋ, melaʼ mīi lepɔŋ ánɛ Lefɔ Ndém, é mbū epuɔ pīi é páʼ pɔ́p lā.»
40019015	Ńdé épúp, ńzápa mbū á athū pɔ́p, ńdɛ efhó á ajʉʼ mɛ́t ŋgʉ̄ɔ.
40019016	Mmɔʼ ŋiŋ á kó ntshóte nnɛ̄t mé lezēŋ Yɛɛ́so, ńdé á mbū yí ŋ́gɛ: «Ńziʼnɛ, meŋ gɔ eghʉ̄ʉ akɔ̄ zīi á mbɔŋ, tɛ́ Ndém á fú ŋghʉ̄, pek yí mé cʉ́ʼɛ mbúu nnáŋa á?»
40019017	Yɛɛ́so á pwɛt á mbū yí ŋ́gɛ: «Melaʼ akɔ̄ o zɛ́ttɛ á gá anu, ánɛ leghʉ ajū mīi á mbɔŋ ŋ̄? Ndaʼ taʼ ŋiŋ mé éwú, ŋ́gɔ́ á ŋghʉɛ‑anu mbɔŋ. O nɔŋ ŋkɔ̄ŋɔ á wú á lefū ntā á lezēŋ Ndém, o ekúʼte mbé Ndém.»
40019018	Á zɛ́tte á yí ŋ́gɛ: «Émiɛ́ mbé é?» Yɛɛ́so á gɛ, émi é lé ŋ́gɛ: «Ndɛ́ʼ ŋiŋ á láʼ aleʼé nzwhí á ŋiŋ. Ndɛ́ʼ ŋiŋ á ghʉ agā. Ndɛ́ʼ ŋiŋ á jʉ. Ndɛ́ʼ ŋiŋ á tɔ́k ekém ŋkɔŋ.
40019019	Awíɛ a eghʉ̄ mekuʼ mɔʼɔ́ yi pɔ́ mɛ́ wɔp, ŋ́kɔ̄ŋ á ŋiŋ ntsem, páʼ athū nnɛ̄t zí lā.»
40019020	Mɔ́ ŋgwɛso mɛ́t, á lé mé yí ŋ́gɛ: «Meŋ gɛ mbúu ŋkúʼtɛ mbé muɔ mɛ́t ntsem. Meŋ gɔ ezéŋ ŋghʉ̄ akɔ̄ azi ndɛʼɛ ɛ́?»
40019021	Yɛɛ́so á lé á mbū yí ŋ́gɛ: «O nɔŋ ŋkɔ̄ŋɔ á wú á lepū ŋgɔ́ te alɔ́ʼ, o egʉ̄ɔ eswīŋ ajūɔ tsem zīi o wɛ̄ɛ, ŋ́gyá ŋkāp á mbū wɔ te kuʼ ánɛ azō, éfú ŋgwɛ̄ á mía ntaŋá á athʉ́ lephū. Ghʉ épúp, ḿbiŋ eshʉ̄ʼ ńtsé á nzem meŋ.»
40019022	Mɔ́ ŋgwɛso wɔ̄, á júʼ anu jʉɔ mɛ́t, éswáŋ nnɛ̄t ŋgē egʉɔ, anu mɛ́t á ziŋɛ nzɛ̄tɛ á yí, melaʼ mīi a le wɛ̄ etsō tɛ é zá tɛʼ.
40019023	Yɛɛ́so á lé á mbū nnɔ yí ŋ́gɛ: «Kwaʼ anuúnē meŋ shúŋɔ á wɛ́ ŋ́gɛ, á teē tɛʼ á mbū ŋgaŋ lewūʼ, á levēŋ ŋ́gɛ, Ndém mé ecʉ́ʼɛ esáʼa á yí, tɛ a eláʼ ŋgwɛ̄ lepɔŋ ánɛ Lefɔ Ndém.
40019024	Meŋ a zéŋ eshúŋ á wɛ́ leswhī leswhī egɛ, á zaŋneē tɛʼ á mbū shamo, á letɔ̄k ánɛ lephʉ̄ leswáʼ, ńtsyā á ŋgaŋ lewūʼ á levēŋ ŋ́gɛ, Ndém mé ecʉ́ʼɛ esáʼa á yí, tɛ a eláʼ ŋgwɛ̄ lepɔŋ ánɛ Lefɔ Ndém.»
40019025	Nnɔ Yɛɛ́so é júʼ anu jʉɔ mɛ́t, á pú ŋkʉ̄ʼne á wɔ́p tɛʼ. Pɔ́ lé ŋ́gɛ: «Tɛ á páʼa, awɔ́ mé gɔ eláʼ ntswɛ́t é?»
40019026	Yɛɛ́so á pʉ́ʼɛ menēk ntshí ánɛ pɔ́p, ńdé ŋ́gɛ: «Ajʉɔ anu mɛ́t á gɔ etsyāa áa epuɔ menɔŋ, ŋ́ké ŋgɔ́ á mbū Ndém, mbɔ a kuūʼ á leghʉ ajūɔ tsem.»
40019027	Piɛ á lɛ ndé á mbū Yɛɛ́so ŋ́gɛ: «Ŋgɔ́ mé pek, jʉ́ɔ páʼ, pek lē mbú esákne azék akʉ̄ɛ akʉ̄ɛ, éshʉʼ ntsé á nzem wu. Azék anu a láʼ egɔ́ lɛ akɔ̄?»
40019028	Yɛɛ́so á pwɛt á mbū pɔ́p ŋ́gɛ: «Kwaʼ anuúnē meŋ shúŋɔ á wɛ́ ŋ́gɛ, a láʼ ekuʼ afʉʼ zīi, Ndém a ghʉɛ, akʉ̄ɛ akʉ̄ɛ á cʉ́ʼɛ azi eswhī, áfʉʼ zīi Méŋ‑Ŋiŋnɔŋ wuɔ, a náŋa ánɛ mía akɔʼ lefɔ zí, pɛ pīi pɛ ke tsé á nzem meŋ, pɛ enáŋte azɛ́ ánɛ ekɔʼ lefɔ ntsɔp pīa mé legēm, ésáʼ nzwɛt ŋgyā Islaɛl, étseŋ ŋgyā Islaɛl ntsɔp pīa mé legēm.
40019029	Ŋiŋ ntsem yīi, a á tshi mba zi nnéŋ, ńtshī epɔ̄ memía pí, épi wɔnzwí mbɔɔ epi mbaŋa nnéŋ, ŋ́gwáʼ á mɔʼɔ́ yi, ŋ́gwáʼ á mɛ́ wɔp, ŋ́gwáʼ ewɔŋkhʉ̄ pí mbɔɔ meŋkāʼ mí melaʼ má, a a shʉʼ ewɛ ecʉɔ etsō mɛ́t tɛ e ezá ntɔ́k. Ndém a epiŋ ŋghʉ̄, pɔ́ yí mé ecʉ́ʼɛ mbúu nnáŋa.
40019030	Epuɔ tɛ nzá pīi pɔ́ é tsetsɔŋɔ, ŋ́gɔ́ megaŋ mvhɔ, pɔ́ e shʉʼ ecʉ́ʼ mezoknzem. Epuɔ tɛ nzá pīi pɔ́ é mezoknzem, e ecʉ́ʼ megaŋ mvhɔ.
40020001	Yɛɛ́so á zéŋ ndé ŋ́gɛ: « Lefɔ Ndém é swhií anu mmɔʼ ŋgaŋ ŋkāʼ yīi, a le mé nzemɛ́nzēm, éfāʼ megaŋ afaʼ, ńnéŋ á ŋkāʼ methʉ́ lɛzɛŋ yí.
40020002	Pɔ́ a megaŋ afaʼ é cuŋte páʼ, a a yá á taʼ apak ŋkāp á mbū ŋiŋ, ánɛ aleʼé alāʼ. Á lɛ ntswī pɔ́ gʉɔ mé ŋkāʼ yí.
40020003	Menu levuʼɔ́ á kó ŋkūʼ, á zéŋ ntó, ŋ́gē eshʉʼe á azá, ńjʉ́ɔ emɔ̄ʼ epuɔ é tshíte éwú, ńnɔŋ te ŋghʉ̄ɛ azō ɔ́.
40020004	Á lé mé pɔ́p ŋ́gɛ: “Pɛ egʉ̄ɔ á ŋkāʼ meŋ azɛ́. Meŋ a kó eyá ajū mīi, á ndeŋ ndeŋ á leyā mé pɛ.”
40020005	Pɔ́ júʼ épúp, ńdɛ ŋgʉ̄ɔ mé éwú. Táŋ‑azokó á kó ŋkūʼ, ŋgaŋ ŋkāʼ mɛ́t á zéŋ ntó, ńjʉ́ɔ emɔ̄ʼ epuɔ, ńzéŋ ndé ndeŋ ndeŋ épúp. Menu ntɛ́t mbwɛ́t njhʉ̄ á kó ŋkūʼ, á tó, ńjʉ́ɔ emɔ̄ʼ epuɔ, ńzéŋ ndé ndeŋ ndeŋ épúp.
40020006	Á kó ŋgɔ́ menu ntáa mbwɛ́t njhʉ̄, ŋgaŋ ŋkāʼ á zéŋ ntó, ŋ́gē eshʉʼe á azá, ńjʉ́ɔ emɔ̄ʼ epuɔ, é zéŋ ntshíte éwú, á zɛ́tte á wɔ́p ŋ́gɛ: “Melaʼ akɔ̄ pɛ tshií ega tɛ efhó nzemɛ́nzēm, té nɔŋ ŋghʉ̄ɛ azō ó?”
40020007	Pɔ́ pwɛt á mbū yí ŋ́gɛ: “É melaʼ mīi, ŋiŋ a kaá ndɔ̄k á wék afaʼ á.” Á lé mé pɔ́p ŋ́gɛ: “Pɛ egʉ̄ɔ á ŋkāʼ meŋ azɛ́.”
40020008	Eseéŋ‑njhʉ̄ á kó ŋkūʼ, ŋgaŋ ŋkāʼ á tswi á mbū ntɛne‑menu yi ŋ́gɛ: “Tɔ́ŋ megaŋ afaʼ, ŋ́gyá ŋkāp afaʼ awíɛ awíɛ á mbū yí, ńzī ánɛ megaŋ nzem pīi meŋ á ntɔ́ŋ, ńzōko ánɛ megaŋ mvhɔ.”
40020009	Epuɔ pīi, mɛ́ ndɔ̄k wɔ́p afaʼ á ánɛ menu ntáa, é lɛ eshʉ̄ʼ, ntɛne‑menu á yá á wɔ́p á taʼ taʼ apak ŋkāp.
40020010	Epi mɛ́ nzī á letɔ̄ŋ á wɔ́p, é shʉʼ azɔ́p, ńnɔŋ ŋkwāŋa ŋ́gɛ, ezɔp ŋkāp e etswhi ezá. Ḿbiŋ njʉ́ɔ, mɛ́ zéŋ ŋgyá á wɔ́p azɔ́p, áa taʼ taʼ apak ŋkāp.
40020011	Pɔ́ ge etswí ŋkāp mɛ́t, ńnɔŋ nzwɛ́ttɛ á mbū ŋgaŋ ŋkāʼ ndʉ́ɛ́ ŋ́gɛ:
40020012	“Epuɔ puɔ pīi, pɔ́ eshʉ̄ʼ nzem lā, pɔ́ é ghʉ afaʼ áa ánɛ taʼ leleŋ njhʉ̄ ndaʼ. O ó piŋ mbɛ́ á wɔ́p áa páʼ pek lā. Tɛ́ mbɔ pek é nzók á leghʉ afaʼ té zwite, nu á zéŋ ŋgɔ́ éwú ntɔ̄ɔ á wék.”
40020013	Ŋgaŋ ŋkāʼ, á pwɛt á mbū taʼ ŋiŋ, á nnɔ pɔ́p ŋ́gɛ: “Esoó ga, meŋ ka amɔ̄ʼ anu á mbū wu fā á. Pɔkɔ kaá ŋgɔ́ á taʼ nchu, á gá á leyā taʼ apak ŋkāp á mbū wu ú kɛ?
40020014	Kɔ ŋkāp ju, ńdɔk efhó á lezēŋ meŋ ŋgʉ̄ɔ. Meŋ a yá ezi ŋiŋ wuɔ mɛ́t, áa nzwiŋ yīi, meŋ á yá eju épúp.
40020015	Meŋ te pɔŋté á gá á lelɔk ŋkāp za, ŋ́ghʉ̄ ajū mīi meŋ á kɔŋ á lɛ̄? O cʉʉ á gá lezēk tepɔŋ melaʼ mīi, meŋ á ŋiŋ mbɔŋ ŋ́gɛ akɔ̄?”
40020016	Yɛɛ́so á ge emakne ndé ŋ́gɛ, á épúp tɛ́ mezoknzem, e fú ecʉ́ʼ megaŋ mvhɔ, megaŋ mvhɔ e epīŋ ncʉ́ʼ mezoknzem.»
40020017	Yɛɛ́so a le fāk meziŋ‑ntō pí ntsɔp pīa mé legēm, pɔ́ a pɔ́p é nɔŋ mbʉ̄ɛ̄ ŋ́gʉ̄ɔ mé Yelósalɛm, á kó á mɛnzhɛ, ńdé á mbū pɔ́p ŋ́gɛ:
40020018	«Ḿpɛ é ega mbʉ̄ɛ̄ mé Yelósalɛm páʼa, ékó éwú, mɛ́ eswīŋ á Méŋ‑Ŋiŋnɔŋ wuɔ á mbū wɔ nɔŋ‑epɔʼ epi melʉɛ, pɔ́ a wɔ kɛ́ʼte‑mbé Ndém, pɔ́ ezápa á légɛ mɛ́ ezwhí á yí.
40020019	Púp, ŋ́gyá á yí á mbū mege pīi, é sáʼa alāʼ, pɔ́ ezwī á yí, ńdɔ̄k ntɛ̄ ntswá á yí, ŋ́kwɛ̄te á yí ánɛ mbaŋne paŋné. A epiŋ ŋgɔ́ ánɛ eleʼé tɛ́t, a ezím ánɛ lewhʉ̄.»
40020020	Nzwí Zebedé pɔ́ ewɔŋkhʉ̄ pí, é ghʉ ndɛ̄ ntshóte nnɛ̄t mé lezēŋ Yɛɛ́so, nzwí Zebedé mɛ́t á tswíʼte á esī, ŋ́gɔ̄ á ndɔ́ á yí azō.
40020021	Yɛɛ́so á lé mé yí ŋ́gɛ: «O kɔŋɔ akɔ̄?» Á gɛ: «Lɛ mvéŋ ŋ́gɛ, afʉʼ zīi, o o láʼ egɔ́ á efɔ, ewɔŋkhʉ̄ pá puɔ mémpīa e etʉɔ́ʼte á wú, mmɔʼ ŋgaŋ a enáŋ á ŋkɔʼɔ́ apū ete wu, mmɔʼ a enáŋ á ŋkɔʼɔ́ apū tswipɛ.»
40020022	Yɛɛ́so á pwɛt á mbū ewɔŋkhʉ̄ mɛ́t ŋ́gɛ: «Pɛ te si nzhɛ́ɛ ajū mīi, pɛ lɔ́ɔ ɔ́. Pɛ gɔ ekūuʼ á wɛ́ á lenū ntūʼ ŋgʉɔ̄ʼ jʉɔ zīi, meŋ gʉɔ mé nnuú la a?» Pɔ́ pwɛt á mbū yí ŋ́gɛ: «Pek gɔ ekūuʼ.»
40020023	Yɛɛ́so á lé mé pɔ́p ŋ́gɛ: «Á anuúnē, pɛ e shʉʼ enú ntūʼ ŋgʉɔ̄ʼ zīi, meŋ gʉɔ mé nnuú. Táʼ, ŋ́ké ŋgɔ́ mé lenāŋ ánɛ ŋkɔʼɔ́ apū ete gá, kɛ́ eyi tswipɛ, meŋ mé té pɔŋté á levēŋ ɛ́. Ejʉʼ cʉɔ mɛ́t, Mɔʼɔ́ ga a lē ncuŋte, ńdɔk mbyɛ́t epuɔ pīi, a le láʼ ntsɔ́ʼ á wɔ́p.»
40020024	Epi emɔ̄ʼ megaŋ nnɔ Yɛɛ́so legēm, é júʼ anu jʉɔ mɛ́t, ńzī á leŋɔ̄ʼɔ epi emɔ̄ʼ mémpīa.
40020025	Yɛɛ́so á tɔ́ŋ á wɔ́p metsem, ńdé á mbū pɔ́p ŋ́gɛ: «Pɛ zhɛɛ́ ŋ́gɛ, wɔ sáʼ‑ŋgɔŋ, é gē esáʼ epuɔ, éswɛ́t á wɔ́p swɛ́te. Memía epuɔ é ziŋte ánɛ epuɔ ziŋte.
40020026	Á té pɔŋté á légɛ, a egɔ́ épúp á tsetsɛlɛ pɛ ɛ́. Á gɔ́ áa lɛ, ŋiŋ a nɔŋ ŋkɔ̄ŋɔ á yí á legɔ̄ á mía ŋiŋ, á nnɔ pɛ, á cʉ́ʼ ŋgaŋ afaʼ wɛ.
40020027	Ŋiŋ á nɔŋ ŋkɔ̄ŋɔ á yí á legɔ̄ á ŋgaŋ mvhɔ, á nnɔ pɛ, á cʉ́ʼ páʼ ŋkwa zɛ lā.
40020028	Á páʼa mɛ́t, tɛ́ Méŋ‑Ŋiŋnɔŋ wuɔ a lɛɛ́ te eshʉ̄ʼɛ á ŋgɔŋ ega páʼā, ŋ́gɛ mɛ́ efāʼ á mbū yí í. A lɛɛ́ eshʉʼɛ, égɔ́ á ŋgaŋ afaʼ epuɔ menɔŋ, éfaʼ faʼe, tɛ eyá athū nnɛ̄t zí, élɔk ecuʼ atʉtʉ epuɔ.
40020029	Yɛɛ́so pɔ́ nnɔ yí, é fhó á tésɔŋ Jeliko ntó, ńnɔŋ ŋgʉ̄ɔ, nnɔ alāʼ é gɔ́ á nzem nzhɛ̄nɛ á yí.
40020030	Wɔ efʉʉ́‑menēk mémpīa, é náŋte á legʉ̄ŋ mɛnzhɛ, ńjúʼ á légɛ Yɛɛ́so mé tsia, ńzī á legaʼte ndé ŋ́gɛ: «Ndi, méŋ Efɔ Ndavít, lɛ ntsá mezeŋɛ mék.»
40020031	Alāʼ á nɔŋ ntsɛ̄nɛ á wɔ́p, ŋ́gɛ pɔ́ eláŋte. Tɛ́ pɔ́ tswiʼne ŋkɔ́ʼne ŋghi mé athʉ́ ŋ́gɛ: «Ndi, méŋ Efɔ Ndavít, lɛ ntsá mezeŋɛ mék.»
40020032	Yɛɛ́so á júʼ, ńtshí á ajʉʼ, ńtɔ́ŋ á wɔ́p nzɛ́tte á wɔ́p ŋ́gɛ: «Pɛ kɔŋɔ ŋ́gɛ, meŋ eghʉ̄ páʼ lā á mbū pɛ ɛ̄?»
40020033	Pɔ́ pwɛt á mbū yí ŋ́gɛ: «Ndi, lɛ ŋŋáʼa menēk mék, pek ejʉ́ɔ ejʉʼ.»
40020034	Mezeŋɛ mɔ́p é kú á yí, á pfeŋ menēk mɔ́p, pɔ́ lɛ nzī á lejʉ̄ɔ ejʉʼ. Ńtsé á nzem yí.
40021001	Yɛɛ́so pɔ́ nnɔ yí é le gʉ̄ɔ tɛ nnɔ̄ŋ mbátɛ á Yelósalɛm, tɛ ncʉ́ʼ mé lekō á ntē akap alāʼ Bɛtfajé, ájʉʼ lekwɛ̄t Methʉ́ Olive. Yɛɛ́so á shʉʼ ánɛ nnɔ yí, ńtó epuɔ mémpīa.
40021002	Ńdé á mbū pɔ́p ŋ́gɛ: «Pɛ egʉ̄ɔ ánɛ akap alāʼ zīi, á mvhɔ pɛ lēe. Pɛ elɛ ege ekó éwú, éjʉ́ɔ á nzwí njakási pɔ́ méŋ yi, e etsēŋne á esī. Pɛ elɛ ŋkɛ́ʼɛ á yí, ńdɔk eshʉ̄ʼ ŋ́gyá mé meŋ.
40021003	Pɛ kúɔ́ nnɔ̄ŋ ŋkɛ́ʼɛ, ŋiŋ á pīŋ nzɛ́tte á wɛ́ azō, pɛ epwɛ̄ɛt á mbū yí ŋ́gɛ: “Ndi a á si ŋkɔ̄ŋɔ á lelɔk ŋghʉ̄ azō.” Ŋgaŋ a lɛ ntshī á wɔ́p néŋ, pɛ elɔk ŋgʉ̄ɔ.»
40021004	Ajʉɔ anu mɛ́t á tɔ́k páʼa, tɛ́ á lɔk mbō páʼ, ntswi‑ŋke Ndém a le lé ŋ́gɛ:
40021005	«Pɛ elé á mbū epuɔ pīi, pɔ́ é tésɔŋ Siɔŋ ŋ́gɛ: pɔ́ ejʉ́ɔ páʼ efɔ wɔp a á si eshʉ̄ʼɛ mé ntswɛ́tte pɔ́p, ŋ́gɔ́ á ŋgaŋ apwɛne, ńnáŋ ánɛ nzwí njakási, ńnáŋ ánɛ mɔ́ njakási, á méŋ na yīi, a tswíʼɛ apiʼ.
40021006	Megaŋ nnɔ pí mɛ́t é gʉɔ, ŋ́kó ŋghʉ̄ páʼ Yɛɛ́so a á ŋghíte á wɔ́p épúp.
40021007	Ńdɔ̄k njakási jɔ̄ pɔ́ méŋ yi eshʉ̄ʼ. Ńdɔ̄k menzhó mɔ́p nzyākne ŋkaʼte wɔ́p, Yɛɛ́so á kɔ́ʼ nnáŋ éwú.
40021008	Atʉtʉ epuɔ, pɔ́ saŋte menzhó mɔ́p á ndo mɛnzhɛ yīi, a gɔ etsia éwú. Emɔ̄ʼ epuɔ é fakte membū methʉ́, ésāŋte á ndo mɛnzhɛ.
40021009	Atʉtʉ epuɔ zīi, á ŋgɔ́ á mvhɔ yí nzīŋɛ, mbɔɔ azi á ŋgɔ́ á nzem nzhɛ̄nɛ á yí, á nɔŋ ŋgyáa á lepɛ ndʉ́ɛ́ ŋ́gɛ: «Ozána á mbū méŋ Efɔ Ndavít. Mbwɛ́né e egɔ́ á mbū ŋiŋ yīi a shʉʼɛ, mbɔ Ndém mé chʉ́ á yí, ńtó á mbū pek. Ozána á mbū Ndém tɛ athʉ́ lephū.»
40021010	Yɛɛ́so á gʉɔ tɛ ŋkó á Yelósalɛm, tésɔŋ ntsem á pú ncʉ̄ʼne, ńnɔŋ ndʉ́ɛ́ ŋ́gɛ: «Awɔ́ ŋiŋ mé ewuɔ ɔ̄?»
40021011	Atʉtʉ epuɔ á pwɛt ŋ́gɛ: «A gɔ́ áa Yɛɛ́so, éfhɔ́ɔ á Naázalɛt á ntē apak ŋgɔŋ Ŋgaliléa, ŋ́gɔ́ á ntswi‑ŋke yīi, Ndém a le laʼnēē.»
40021012	Yɛɛ́so á gʉɔ tɛ nzíʼ ŋkó á Mía Ŋgyā Ndém, ńjūŋ epuɔ metsem pīi, é ŋgɔ́ éwú eswīŋɛ azō, mbɔɔ wɔ júɔ́. Ḿbwɛ̄t metɛ́blɛ wɔ kúmne‑ŋkāp, ŋ́kápa á esī, mbɔɔ eleŋ wɔ táŋ‑ekepēŋ.
40021013	Ńdé á mbū pɔ́p ŋ́gɛ: «Á ntē aŋwaʼne Ndém, Ndém á lé ŋ́gɛ: “Ŋgyā za e efú nnáŋa ŋgɔ́ɔ ŋgyā aswiŋte.” Pɛ pwɔ̄ é kʉʉ̄ŋ esɛt, ńdɔk ŋghʉ̄ ŋka metsɔ́ŋ.»
40021014	Wɔ efʉʉ́‑menēk mbɔɔ wɔ ŋiíʼ‑akhu é tshóte nnɛ̄t mé lezēŋ tsí, á Mía Ŋgyā Ndém mɛ́t, á ghʉ pɔ́ te.
40021015	Wɔ nɔŋ‑epɔʼ epi melʉɛ pɔ́ wɔ kɛ́ʼte‑mbé Ndém, é jʉ́ɔ meŋkʉʼne menu mīi, Yɛɛ́so a á ghʉ. Ńjʉ́ɔ páʼ ewɔŋkhʉ̄ é Mía Ŋgyā Ndém, ŋ́gyáa á lepɛ ndʉ́ɛ́ ŋ́gɛ: «Awuʼte a egɔ́ á mbū méŋ Efɔ Ndavít.» Ńjʉ́ɔ épúp, ntɔ̄ŋ wɔ́p é zi á lefuʼ.
40021016	Pɔ́ lé á mbū Yɛɛ́so ŋ́gɛ: «O ó si njúʼɔ anu zīi, ewɔŋkhʉ̄ puɔ é lʉ́ɛ́ lā a?» Yɛɛ́so á pwɛt á mbū pɔ́p ŋ́gɛ: «Ŋŋ, pɛ laá ntɔ́ŋ á ajʉʼ aŋwaʼne Ndém zīi, a le lé éwú ŋ́gɛ: “Meŋ á ŋghʉ̄ tɛ ewɔŋkhʉ̄, mbɔɔ epɔ̄ meswī é lɔk nchu wɔ́p, ńchʉ́ nnɛ̄t ŋgūʼte á gá á lɛ̄?”»
40021017	Á lé épúp, ńtshī á wɔ́p á ajʉʼ mɛ́t nnéŋ, éfhó á tésɔŋ Yelósalɛm, ńtó ŋgʉ̄ɔ mé Betani, á amɔ̄ʼ akap alāʼ, ńdáʼ éwú.
40021018	Njhʉ̄ é lá nzemɛ́nzēm, Yɛɛ́so á nɔŋ mbīŋɛ nzem mé tésɔŋ, nzi é záŋ á yí.
40021019	Á jʉ́ɔ amɔ̄ʼ athʉ́ fiŋge, á tshí á legʉ̄ŋ mɛnzhɛ. Á tshóte nnɛ̄t mé lezēŋ athʉ́ mɛ́t, ńnɔŋ nzhɛ́ɛ á légɛ, yí e jʉ́ɔ ntá éwú, ŋ́kó éwú, a te azō jʉ́ɔ, ndaʼ mefho mé gɔ́ éwú. Á lé á mbū athʉ́ mɛ́t ŋ́gɛ: «O te ndáʼa nzéŋɛ nzémɛ ntá á.» Afʉʼ mɛ́t afʉʼ mɛ́t, athʉ́ jɔ̄ á lɛ nzó.
40021020	Megaŋ nnɔ Yɛɛ́so é jʉ́ɔ épúp, á pú ŋkʉ̄ʼne á wɔ́p tɛʼ. Pɔ́ zɛ́tte á Yɛɛ́so ŋ́gɛ: «Ajʉɔ athʉ́ á gaá, ńdɛ nzó efʉʼ mɛ́t efʉʼ mɛ́t páʼa ā?»
40021021	Yɛɛ́so á pwɛt á mbū pɔ́p ŋ́gɛ: «Kwaʼ anuúnē meŋ shúŋɔ á wɛ́ ŋ́gɛ: á ŋgwíʼe ŋgɔ́ éyi, pɛ lé fɛ́ nnɛ̄t zɛ ŋgyá mé Ndém, tɛ nnɔ̄ŋ te mmīʼtɛ ɛ́, mbɔ pɛ gɔ lé lɛ̄ ŋghʉ̄ áa ajū mīi, meŋ á ghʉ ánɛ athʉ́ fiŋge jʉɔ ndaʼ á. Mbɔ pɛ lʉ́ɛ́ á mbū lekwɛ̄t cʉɔ ŋ́gɛ: “Fhó ega ntsɔ́ʼɔ, ŋ́gʉɔ ŋgwhʉ̄ á ntē mía ntshi”, é tsɔ́ʼɔ épúp.
40021022	Pɛ fíɛ́ nnɛ̄t ŋgyá á mbū Ndém, éswíŋte á yí, ńdɔ́ akɔ̄ lɛ́, mbɔ a a yá á mbū pɛ.»
40021023	Yɛɛ́so á piŋ nzem tɛ nzíʼ ŋkó á Mía Ŋgyā Ndém, ńnɔŋ nzíʼnɛ epuɔ, wɔ nɔŋ‑epɔʼ epi melʉɛ mbɔɔ mekém alāʼ, é tshóte nnɛ̄t mé lezēŋ tsí, ńzɛ́tte á yí ŋ́gɛ: «O ghʉɛ ejʉɔ ntií menu páʼa, awɔ́ á tswi ī? Awɔ́ a yáa á wú mete, tɛ́ o lɔ̄kɔ ŋghʉ̄ɛ ɛ́?»
40021024	Yɛɛ́so á pwɛt á mbū pɔ́p ŋ́gɛ: «Meŋ a zéŋ ezɛ́tte á wɛ́ azá á taʼ anu. Á taʼ páʼa ndaʼ. Ŋ́gɔ́ éyi pɛ tsɔ́ʼɔ anu mɛ́t á mbū meŋ, mbɔ meŋ a shúŋ á wɛ́ azá, á ŋiŋ yīi, a yáa mete tɛ́ meŋ ndɔ̄kɔ ŋghʉ̄ɛ ecʉɔ etsō mɛ́t.
40021025	Jáaŋ a le gē enoʼ epuɔ á tshi péʼe, awɔ́ á tswi ī? Ndém mé le tswī kɛ epuɔ menɔŋ ŋ̄?» Pɔ́ sap á tsetsɛlɛ pɔ́p ŋ́gɛ: «Ḿpɛ pwɛtɛ ŋ́gɛ, Ndém mé le tswīī, mbɔ a a túŋte á yímpɛ gɛ, tɛ pɛ pīiŋ te ŋke Jáaŋ véŋ melaʼ akɔ̄?
40021026	Ḿbīŋ mbwɛ̄t ŋ́gɛ: epuɔ menɔŋ mé le tswīī, mbɔ alāʼ a té néŋ á yímpɛ ɛ́, melaʼ mīi pɔ́ le kuʼté á légɛ, Jáaŋ a lɛ á kwaʼ ntswi‑ŋke Ndém.»
40021027	Ńdɛ mbwɛ̄t azɔ́p á mbū Yɛɛ́so ŋ́gɛ: «Pek ka zhɛ́ ɛ́.» Yɛɛ́so á zéŋ ndé azí á mbū pɔ́p ŋ́gɛ: «Mbɔɔ meŋ azá, meŋ gɔ le shúŋ á wɛ́ ajʉʼ zīi, mete é fhɔ́ɔ éwú tɛ́ meŋ ndɔ̄kɔ ŋghʉ̄ɛ emuɔ menu ú.»
40021028	Yɛɛ́so á zéŋ ndé ŋ́gɛ: «Pɛ ekwāŋ azɛ́ anu jʉɔ, éshúŋ á gá. Mmɔʼ ŋiŋ a le wɛ̄ ewɔŋkhʉ̄ mémpīa, ńtshóte nnɛ̄t mé lezēŋ ŋgaŋ mvhɔ, ńdé á mbū yí ŋ́gɛ: “Méŋ ga, gʉɔ̄ á ŋkāʼ methʉ́ lɛzɛŋ meŋ ayáʼa, ŋ́ghʉ̄ afaʼ éwú.”
40021029	Á tsɔ́ʼ á mbū yí ŋ́gɛ: “Ŋgáŋ, meŋ te gʉɔ éwú ú.” Ńtsɔ́ʼ épúp, méŋ afʉʼ á tɔ́k, anu zīi a á tsɔ́ʼ lā, á kóte á yí koté tɛ á ge ejʉ́ɔ, ŋgʉ̄ɔ á ŋkāʼ egā.
40021030	Ŋiŋ wɔ̄ á zéŋ ntshóte nnɛ̄t mé lezēŋ eyi mmɔʼ ŋgaŋ, ńzéŋ ndé anu zīi, a á zi ndé á mbū ŋgaŋ mvhɔ, á mbū yí. Á pwɛt ŋ́gɛ: “Ŋŋ, meŋ a gʉɔ éwú me mɔ́ʼɔ.” Ńdé épúp, ḿbiŋ te éwú gʉɔ.
40021031	Awɔ́ ánɛ ewɔŋkhʉ̄ puɔ mémpīa, a le ghʉ̄ ajū mīi, mɔʼɔ́ wɔp a á nnɔŋ ŋkɔ̄ŋɔ ɔ́?» Pɔ́ pwɛt ŋ́gɛ: «Ŋgaŋ mvhɔ.» Yɛɛ́so á lé mé pɔ́p ŋ́gɛ: «Kwaʼ anuúnē, meŋ shúŋɔ á wɛ́ ŋ́gɛ, wɔ tswí‑ncup alāʼ, mbɔɔ megaŋ agā, e shʉʼ etáʼte á wɛ́, ékó á ntē Lefɔ Ndém.
40021032	Éfhó ánɛ páʼ, Jáaŋ a le shʉ̄ʼ á mbū pɛ, ńcūŋte á mɛnzhɛ yīi, Ndém a á si ŋkɔ̄ŋɔ ŋ́gɛ, pɛ ezīŋ éwú, pɛ pīŋ te anu zí véŋ. Wɔ tswí‑ncup mbɔɔ megaŋ agā é piŋ mvéŋ. Pɛ jʉ́ɔ épúp, ḿbiŋ te gɔ̄ nnɛ̄t zɛ, ḿvéŋ anu zí í.»
40021033	Yɛɛ́so á lé ŋ́gɛ: «Pɛ ezéŋ njúʼ amɔ̄ʼ ashuŋne lepúʼ. Mmɔʼ ŋgaŋ atsáʼ a lɛ éwú, ḿbhī methʉ́ lɛzɛŋ á ŋkāʼ yí, ḿbɔ́ akɛ ndɔ̄k ŋkɛ́ne. Ńcūŋte ajʉʼ zīi, mɛ́ e náŋa ekíɛ́ ntá athʉ́ mɛ́t éwú. Ḿbɔ́ á sisia ajʉʼ yīi, mɛ́ e náŋa ekɔ́ʼɔ etshíɛ éwú, épípɛ ŋkāʼ. Ńtsékne ŋkāʼ á mbū wɔ kɛ́‑ntá athʉ́ mɛ́t ndɔk ncūŋte meluʼ, ŋ́gɛ pɔ́ eshʉʼ ŋgyá azí azō. Ńtsékne epúp, ńdɛ ŋgʉ̄ɔ mé atō.
40021034	Afʉʼ á lekāp ntá athʉ́ á shʉʼ nnáŋ tɛ ŋkūʼ, ŋgaŋ ŋkāʼ á tó meŋkwa pí ŋ́gɛ, pɔ́ egʉ̄ɔ á mbū wɔ cuŋte‑meluʼ pwɔ̄, ńtswí azi akim ndɔ̄k eshʉ̄ʼ.
40021035	Wɔ cuŋte‑meluʼ pwɔ̄, é kó ŋgɔ̄ á wɔ́p, ńtswá mmɔʼ ŋgaŋ, ńzwhí mmɔʼ, ńdɔ̄k metɔ́ ntémte eyi mmɔʼ.
40021036	Ŋgaŋ ŋkāʼ á kó nzéŋ ntó emɔ̄ʼ megaŋ afaʼ tɛ é zá ntɔ́k épi, a á nzi ntó legʉɔ mvhɔ lā. Wɔ cuŋte‑meluʼ é kó nzéŋ ŋghʉ̄ ndeŋ ndeŋ épúp ánɛ pɔ́p.
40021037	Á ge ezoko, ńtó á méŋ yí á mbū pɔ́p, ńnɔŋ esáŋa ŋ́gɛ: “Pɔ́ e kó egaá lɛ́, éghʉ mekuʼ méŋ ga.”
40021038	Epuɔ pwɔ̄ é kó ndɛ̄ ŋgē ejʉ́ɔ á mɔ́ wɔ̄, ńdé á tsetsɛlɛ pɔ́p ŋ́gɛ: “Ŋiŋ yīi a a fú ejhʉ́ ŋgyā, a ayi a á ege eshʉ̄ʼɛ le, pɛ eshʉ̄ʼ, ḿpɛ ezwhí á yí, ńjhʉ́ ŋkāʼ.”
40021039	Ńdé épúp, ŋ́gɔ̄ á yí, ńdɔ̄k á yí efhó á ŋkāʼ ntó, ńzwhí á yí.»
40021040	Yɛɛ́so á lé épúp, ḿbiŋ nzɛ́tte ŋ́gɛ: «Ŋgaŋ ŋkāʼ a láʼ eshʉʼe, éghʉ lɛ akɔ̄ ánɛ epuɔ pīi, a le tsekné ŋkāʼ á mbū pɔ́p é?»
40021041	Epuɔ pīi é nnɔŋ njúʼɔ, é pwɛt á mbū yí ŋ́gɛ: «A a shʉʼ eghʉ, mɛ́ egɔ̄ʼ wɔ ejhʉ̄ te taʼ puɔ mɛ́t, té tsá á wɔ́p, ńtsékne ŋkāʼ á mbū epuɔ mendɛʼɛ pīi, a fú ekuʼɔ afʉʼ zīi mɛ́ kíɛ́ meluʼ, pɔ́ eyáa azí akim.»
40021042	Yɛɛ́so á zéŋ ndé mé pɔ́p ŋ́gɛ: «Pɛ laá ntɔ́ŋ á ntē aŋwaʼne Ndém tɛ njúʼ ɔ́ lɛ̄? Mɛ́ le tí éwú ŋ́gɛ: “Tɔ́ yīi mepɔɔ‑ŋgyā é le kʉŋtē ŋgwáʼ, ewiɛ́ mé le shʉ̄ʼ ncʉ́ʼ á tɔ́ lezhō ŋgyā. Á gɔ́ páʼ Atsyapuɔ mé le ghʉ̄ épúp, ḿpɛ jʉ́ɔ á gɔ́ á mɛgém anu.”
40021043	«Á épúp tɛ́ meŋ shúŋɔ á wɛ́ ŋ́gɛ, Ndém a shʉʼ ekú á ajʉʼ zɛ́ á ntē lefɔ tsí, éyá á mbū epuɔ pīi, pɔ́ é si ŋghʉ̄ɛ ajū mīi, a á si ŋkɔ̄ŋɔ. [
40021044	Pɛ ezhɛ́ á légɛ, ŋiŋ a ŋémɛ ánɛ tɔ́ wuɔ mɛ́t, mbɔ a a pú epwɔ́ʼte. Tɔ́ wuɔ mɛ́t á pīŋ ŋgwhʉ̄ ánɛ ŋiŋ, á pú ŋkīne á yí.]»
40021045	Wɔ nɔŋ‑epɔʼ epi melʉɛ mbɔɔ epuɔ Falísia, é júʼ ashuŋne jʉɔ mɛ́t, ńzhɛ́ á légɛ, Yɛɛ́so a shúŋnɛ ánɛ pɔ́p.
40021046	Ńcʉ́ʼɛ efāʼa áa eshhʉ̄ á legɔ á yí, ḿbiŋ mbɔ́k menēk alāʼ. Á gɔ́ páʼ alāʼ á le kuʼté á légɛ, Yɛɛ́so a á si ŋgɔ́ á taʼ ntswi‑ŋke Ndém.
40022001	Yɛɛ́so á zéŋ ndɔ̄k ashuŋne lepúʼ, ńdé á mbū pɔ́p ŋ́gɛ:
40022002	« Lefɔ Ndém é si ŋgɔ́ páʼ anu mmɔʼ efɔ yīi, a le tɔ́ŋ lekāk alaá‑ŋgyā méŋ yi.
40022003	Ńtó mecɔʼ pí ŋ́gɛ, pɔ́ egʉɔ ntɔ́ŋ epuɔ pīi, mɛ́ ŋgó á wɔ́p lekāk. Pɔ́ kó ndʉ̄ʼ á wɔ́p á leshʉʼ.
40022004	Á kó nzéŋ ńtó emɔ̄ʼ mecɔʼ pí ŋ́gɛ, pɔ́ egʉɔ ndé á mbū epuɔ pīi, mɛ́ ŋgó á wɔ́p lekāk ŋ́gɛ, yí é ndáʼ ntswī mɛ́ zwhí mefɔŋ mí, ńzwhí mefwɛ̄t na pí, ńcūŋte etsō tɛ ntshí. Ŋ́gɛ akʉ̄ɛ akʉ̄ɛ á ndáʼ ŋgɔ́ mbō po. Pɔ́ eshʉ̄ʼ lekāk.
40022005	Pɔ́ kó njúʼ, mbú te lɔ̄k ntɔ́ŋ azō ɔ́, ńzɛ́t ŋgʉ̄ɔ áa ejʉʼ tsɔ́p. Mmɔʼ ŋgaŋ á gʉɔ mé ŋkāʼ yí, eyi mmɔʼ á gʉɔ mé esaá yí.
40022006	Emɔ̄ʼ é gɔ mecɔʼ efɔ pwɔ̄, ŋ́gyá á wɔ́p ŋgʉɔ̄ʼ, ńzwhí á wɔ́p.
40022007	Efɔ á kó njúʼ anu jʉɔ mɛ́t, ntɔ̄ŋ yí é fuʼ. Á tó wɔ maʼ‑ncu pí, pɔ́ gʉɔ nzwhíte mefwɛ̄t pwɔ̄, ńtɔ̄ á tésɔŋ wɔp.
40022008	Efɔ á piŋ ndé á mbū mecɔʼ pí ŋ́gɛ, mɛ́ ndáʼ mbú mbɛ́tte etsō lekāk tɛ ntshí, epuɔ pīi mɛ́ ŋgó á wɔ́p, é piīŋ te kūʼ epuɔ pīi, pɔ́ gɔ eshʉ̄ʼ mpfɛ́t ɛ́.
40022009	Púp, pɛ egʉ̄ɔ á mefakné‑nzhɛ, ńtɔ́ŋ epuɔ metsem pīi, pɛ é jʉ́ɔ á wɔ́p, pɔ́ eshʉ̄ʼ ánɛ lekāk alaá‑ŋgyā cʉɔ.
40022010	Mecɔʼ efɔ pwɔ̄, é tó ŋgʉ̄ɔ mefakné‑nzhɛ, ńcúʼte epuɔ metsem pīi, pɔ́ é jʉ́ɔ á wɔ́p, épuɔ membɔŋ mbɔɔ epuɔ tepɔŋ, ńtɔ́ŋ á wɔ́p ánɛ lekāk, pɔ́ shʉʼ ŋkó tɛ ŋgyā é ló.
40022011	Efɔ á kó á ŋgyā lekāk, ŋ́gɔ̄ á njʉ́ɔ mege, ńjʉ́ɔ mmɔʼ ŋiŋ, mbɔ a kaá nzwík nzhó lekāk á,
40022012	ńdé á mbū yí ŋ́gɛ: “Esoó ga, o ó gaá ŋkó ega té zwík nzhó lekāk ē?” Ŋiŋ wuɔ mɛ́t á pú te pwɛ̄ɛt.
40022013	Efɔ á lɛ ndé á mbū emɔ̄ʼ mecɔʼ pí ŋ́gɛ, pɔ́ egɔ̄ á yí, ŋ́kwɛ́t mekhu mí pɔ́ mbū mí, ḿmāʼ á yí á apɛ́ á ntē nzem, ájʉʼ zīi, mɛ́ éwú ndaa mpfɛ́tɛ mesɔŋ.»
40022014	Yɛɛ́so á ge emakne, ńdé ŋ́gɛ: «Ndém a á si ntɔ́ŋɔ epuɔ tɛ nzá ŋ́gɛ, pɔ́ eshʉʼ ŋkó á ntē lefɔ tsí. Táʼ, a a ké eláʼ etsɔ́ʼ áa ntaʼné shɔ́ʼɔ́ lɛ́.»
40022015	Á gɔ́ amɔ̄ʼ aleʼé, epuɔ Falísia é cúʼte efāʼ páʼ pɔ́ e ghʉ épúp, tɛ́ ge egɔ á Yɛɛ́so, mbɔ pɔ́ é lɔk ashuŋne ndʉ̄ʼ á yí letā.
40022016	Ńtó megaŋ nnɔ pɔ́p, mbɔɔ emɔ̄ʼ epuɔ ánɛ nnɔ Elōde á mbū yí. Pɔ́ gʉɔ nzɛ́ttɛ á yí ŋ́gɛ: «Ńziʼnɛ, pek é si nzhɛ́ɛ á légɛ, o gɛ mbúu eshúŋɔ áa anuúnē. O ó si ntswīi epuɔ á kwaʼ mɛnzhɛ yīi, Ndém a á si ŋkɔ̄ŋɔ ŋ́gɛ, mɛ́ ezīŋ éwú, ńzíʼnɛ té pɔ́k lezēk ŋiŋ. Ḿbú te epuɔ tɛ̄ʼte.
40022017	Lɛ eshúŋ á wék á ajú akwaŋte ánɛ anu jʉɔ: “Lepé tsímpɛ é veéŋ ŋ́gɛ, mɛ́ emāʼ ncup á mbū ŋwɛ́t ŋgɔŋ Lóma, kɛ ŋgáŋ ŋ́?”»
40022018	Yɛɛ́so á zhɛ́ akwaŋte tepɔŋ zīi, á athū pɔ́p, ńdé mé pɔ́p ŋ́gɛ: «Megaŋ ŋkɔŋ menēk, pɛ lʉʼɛ á gá letā melaʼ akɔ̄?
40022019	Pɛ efāʼ apak ŋkāp zīi, mɛ́ lɔkɔ mmāʼa ncup, ńdɔk eshʉ̄ʼ meŋ ejʉ́ɔ.» Pɔ́ faʼ apak ŋkāp, ŋ́gyá á mbū yí.
40022020	Á zɛ́tte á wɔ́p ŋ́gɛ: «Athū ŋiŋ jʉɔ zīi á éwú la, á azi awɔ́? Lezēŋ é gɔ́ etsi awɔ́?»
40022021	Pɔ́ pwɛt ŋ́gɛ: «É etsi ŋwɛ́t ŋgɔŋ Lóma, athū á zéŋ ŋgɔ́ azí.» Á lé mé pɔ́p ŋ́gɛ: «Á gɔ́ épúp, ajū mīi á azi ŋwɛ́t ŋgɔŋ Lóma, pɛ eyá á mbū yí. A zīi á azi Ndém, pɛ eyá á mbū Ndém.»
40022022	Pɔ́ júʼ anu jʉɔ mɛ́t, á pú ŋkʉ̄ʼne á wɔ́p tɛʼ. Pɔ́ tshi á yí nnéŋ, ŋ́gʉ̄ɔ.
40022023	Aleʼé mɛ́t, emɔ̄ʼ epuɔ nnɔ Sadúsia é shʉʼ njʉ́ɔ á Yɛɛ́so. Epuɔ Sadúsia é si ŋgɔ́ epuɔ pīi pɔ́ gɛ ndʉ́ɛ́ ŋ́gɛ, mɛ́ e té fú ezím ánɛ lewhʉ̄ ɛ́. Pɔ́ shʉʼ njʉ́ɔ á Yɛɛ́so épúp, ńzɛ́tte á yí anu jʉɔ ŋ́gɛ:
40022024	«Ńziʼnɛ, Mɔɔ́sɛ a le lé ŋ́gɛ: ŋiŋ a kwhʉ́ɛ té mɔ́, ntsiʼnzem yi á cʉ́ʼ esōk á mpfók, ńzhí ewɔŋkhʉ̄, ńdɔk mbwɛ̄t ŋgyā ŋgik yi mɛ́t.
40022025	Á épúp tɛ́, mmɔʼ ŋiŋ a lɛ éwú á alāʼ pímpɛ ega, ŋ́gwɛ̄ mbaŋa esambīa, ŋgaŋ mvhɔ á lá ŋgyā, éshʉʼ ŋkwhʉ́ té wɛ á mɔ́, ńtshī á mpfók yi nnéŋ, ntsiʼnzem yí á cʉ́ʼ esōk.
40022026	Á shʉʼ nzéŋ ŋgɔ́ ndeŋ ndeŋ épúp ánɛ mbáte epīa, mbɔɔ ánɛ mbáte tɛ́t, tɛ ewɔŋkhʉ̄ pwɔ̄ esambīa é láʼ mmī.
40022027	Pɔ́ metsem é pú ŋkwʉ́te épúp, ḿbú ŋgē emakne, mpfók á pú ŋkwhʉ́ azí.
40022028	Páʼ epuɔ pwɔ̄ esambīa é le pú ŋgɔ́ melō menzwí wuɔ lā, a láʼ aleʼé zīi mɛ́ zímɛ ánɛ lewhʉ̄, menzwí a egɔ́ eyi awɔ́ á nnɔ pɔ́p metsem ē?»
40022029	Yɛɛ́so á pwɛt á mbū pɔ́p ŋ́gɛ: «Pɛ é páʼā, ńnɔŋ efāa nzhɛ. Púp, melaʼ mīi pɛ te si nzhɛ́ɛ anu zīi, á ntē aŋwaʼne Ndém ɛ́, ńnɔŋ te nzhɛ́ɛ páʼ mete Ndém é épúp ɔ́.
40022030	Mɛ́ e láʼ ezím ánɛ lewhʉ̄ páʼā, mɛ́ le zéŋ ŋgyā ndá á. Epuɔ menɔŋ ecʉ́ʼɛ nnáŋa, áa páʼ mecɔʼ Ndém á athʉ́ lephū lā.
40022031	Ŋ́gɔ́ mé lezīm á nnɔ mepfhō, mbɔ pɛ laá ntɔ́ŋ tɛ njúʼ anu jʉɔ zīi, Ndém a le lé me pɛ ɛ́ lɛ́? A lɛ te lé ŋ́gɛ:
40022032	“Meŋ a á si ŋgɔ́ á Ndém Ablaham, ŋ́gɔ́ á Ndém Izak, ńzéŋ ŋgɔ́ á Ndém Yakɔ́p lɛ̄?” Ndém a te si ŋgɔ́ á Ndém mepfhō ɔ́, a gɔ́ áa Ndém epuɔ mete.»
40022033	Yɛɛ́so á shúŋ meshuŋne muɔ mɛ́t tɛ é mi, ezi ntií lezīʼne epuɔ, é pú ŋkʉ̄ʼne alāʼ zīi, á nɔŋ njúʼɔ á yí á leshūŋne.
40022034	Epuɔ Falísia é júʼ páʼ Yɛɛ́so a á tsɛ́t nchu epuɔ Sadúsia, ńcúʼte á taʼ ajʉʼ.
40022035	Taʼ ŋiŋ nnɔ wɔp, ŋ́gɔ́ á ŋkɛʼte‑mbé Ndém, á lʉʼ á Yɛɛ́so letā, ńzɛ́tte á yí ŋ́gɛ:
40022036	«Ńziʼnɛ, etsiɛ́ lepé é si mbú ŋgɔ́ á mía, ánɛ membé ntsem m̄?»
40022037	Yɛɛ́so á pwɛt á mbū yí ŋ́gɛ: «Ŋiŋ a ekɔ̄ŋ Atsyapuɔ Ndém yi, mé ntē yí ntsem, ḿbú ŋgyá athū nnɛ̄t zí á mbū yí, akwaŋte zí ntsem a epú ntshí ánɛ yí.
40022038	É si ŋgɔ́ á mía lepé, ŋ́gɔ́ etsi é tshií mvhɔ.
40022039	Emɔ̄ʼ é zéŋ ŋgɔ́ éwú, ńzéŋ te azí kʉɔ́k. Ŋ́gɔ́ lɛ: “Awíɛ a ekɔ̄ŋ á ŋiŋ ntsem, páʼ athū nnɛ̄t zí méŋwɛ̄t.”
40022040	Mbé muɔ mɛ́t mɛ́mbīa, é puú ŋkwɛ́t methū menu ntsem mīi, mɛ́ le tí á ntē aŋwaʼne lepé mbɔɔ á ntē aŋwaʼne metswi‑ŋke.»
40022041	Epuɔ Falísia é zɛ́t ncúʼte épúp, Yɛɛ́so á zɛ́tte á wɔ́p anu jʉɔ, ŋ́gɛ:
40022042	«Pɛ ekwāŋ azɛ́ anu jʉɔ ánɛ Nzaʼ‑Ŋkhʉ eshúŋ á gá. A lɛ péʼe ŋgɔ́ ndhu awɔ́?» Pɔ́ pwɛt á mbū yí ŋ́gɛ: «A lɛ ŋiŋ ánɛ ndhu Efɔ Ndavít.»
40022043	Yɛɛ́so á lé mé pɔ́p ŋ́gɛ: «Tɛ á piŋ ŋgāa, Azwakne Ndém á tshóne á Efɔ Ndavít, á tɔ́ŋ á yí lɛ, Mɔʼɔ́ yi, á afʉʼ zīi a le lé ŋ́gɛ:
40022044	“Atsyapuɔ Ndém a á lé á mbū mɔʼɔ́ ga ŋ́gɛ, Shʉʼɛ nnáŋ ánɛ ŋkɔʼɔ́ apū ete gá, púp, meŋ eghʉ̄, megaŋ mbo pú e eshʉʼ nnɔ̄ŋte á mvhɔ wu, o etshíte mekhu mú ánɛ pɔ́p é?”
40022045	«Páʼ Efɔ Ndavít a le tɔ́ŋ á Nzaʼ‑Ŋkhʉ lɛ Mɔʼɔ́ yi lā, Nzaʼ‑Ŋkhʉ mɛ́t, a gɔ epīiŋ ŋgāa nzéŋ ŋgɔ́ á méŋ yi ī?»
40022046	Ŋiŋ á pú te kūʼ á letsɔ̄ʼ anu á mbū yí í. Tɛ efhó aleʼé mɛ́t, ŋiŋ a te zéŋ á yí anu nzɛ́ttɛ ɛ́.
40023001	Yɛɛ́so á ghʉ eshúŋne á mbū atʉtʉ epuɔ, mbɔɔ á mbū nnɔ yí, ńdé ŋ́gɛ:
40023002	« Wɔ kɛ́ʼte‑mbé Ndém mbɔɔ epuɔ Falísia é pɔŋteé á lekɛ̄ʼte lepé Mɔɔ́sɛ eshúŋ epuɔ.
40023003	Púp, ajūɔ tsem zīi pɔ́ é si eshúŋɔ á wɛ́, pɛ ekúʼte, nzīŋ épúp. Ndɛ́ʼ pɛ eké mbɛ́ atswhī zɔ́p melaʼ mīi, pɔ́ é si eshúŋɔ, ḿbiŋ nnɔ̄ŋ te ŋghʉ̄ɛ épúp ɔ́.
40023004	Pɔ́ é si ŋkwɛ́tɛ apiʼ zīi á zɛɛ̄t tɛʼ, ńtshíɛ á mekwɛ̄ epuɔ, ḿbiŋ nnɔ̄ŋ ndʉ̄ʼɛ á wɔ́p á lezāpa tsɔ thu‑apū éwú.
40023005	Ajūɔ tsem zīi pɔ́ é si ŋghʉ̄ɛ, pɔ́ lɔkɔ efāʼa ŋghʉ̄ áa lɛ mɛ́ ejʉ́ɔ á wɔ́p. Á epúp tɛ́ pɔ́ ghʉʉ̄ azɔ́p atūʼ ashuŋne Ndém, á tswhi efáŋ. Á zéŋ ŋgɔ́ épúp tɛ́, pɔ́ ghʉʉ̄ melē nzhó mɔ́p, é tswhi esāk.
40023006	Pɔ́ kɔɔ̄ŋ á wɔ́p á lekō ánɛ ajʉʼ lekāk, ŋ́kāŋ ajʉʼ mekuʼ tɛ́ nnáŋ éwú. Ŋ́kó á ŋgyā eswiŋte, ŋ́kāŋ ajʉʼ zɔ́p á mvhɔ.
40023007	Ŋ́kɔ̄ŋ ŋ́gɛ, mɛ́ elɔ̄k mekuʼ, ńtsāʼte á wɔ́p á nnɔ alāʼ. Ŋ́kɔ̄ŋ ŋ́gɛ, epuɔ menɔŋ e etɔ́ŋ á wɔ́p lɛ “Nziʼnɛ”.
40023008	Ŋ́ké ŋgɔ́ mé pɛ, ndɛ́ʼ pɛ eghʉ̄ʉ ŋ́gɛ, mɛ́ etɔ́ŋ á wɛ́ lɛ “Nziʼnɛ”, pɛ metsem é si ŋgɔ́ epɔ̄ memía, ḿbiŋ ŋgwɛ̄ áa taʼ Nziʼnɛ ndaʼ.
40023009	Ndɛ́ʼ pɛ egɔ́ aleʼé, ńtɔ́ŋ á ŋiŋ á esī atsetsáʼ ega lɛ Mɔʼɔ́ wɛ, melaʼ mīi pɛ wɛɛ̄ áa taʼ Mɔʼɔ́ ndaʼ, á Mɔʼɔ́ yīi a á athʉ́ lephū.
40023010	Ndɛ́ʼ pɛ eghʉ̄ʉ ŋ́gɛ, mɛ́ etɔ́ŋ á wɛ́ lɛ ntshi‑mvhɔ, melaʼ mīi pɛ wɛɛ̄ áa ndaʼ taʼ ntshi‑mvhɔ, á gɔ́ Klísto.
40023011	Ŋiŋ yīi a á nnɔ pɛ ŋgɔ́ á mía ŋiŋ, a eghʉ̄ páʼ ŋgaŋ afaʼ wɛ lā.
40023012	Ŋiŋ a nɔŋ ŋkɔ́ʼnɛ nnɛ̄t, mbɔ Ndém a a shʉʼ esóʼne á yí. Ŋiŋ yīi a á piŋ esóʼne nnɛ̄t zi mé esī, Ndém a a shʉʼ ekɔ́ʼne á yí.»
40023013	Yɛɛ́so á zéŋ ndé ŋ́gɛ: «Pɛ wɔ kɛ́ʼte‑mbé Ndém, mbɔɔ epuɔ Falísia, ŋ́gɔ́ megaŋ ŋkɔŋ menēk, pɛ é wɔ eshhʉ̄ mbekɛ́. Pɛ é si ntsɛ́tɛ nzhɛ, á lelɔk ŋkó á ntē Lefɔ Ndém, á mbū epuɔ, pɛ méŋwɛ̄t é piŋɛ te ŋkúɔ́ éwú, ḿbiŋɛ te ncʉ́ʼɛ epuɔ pīi, pɔ́ é si ŋkɔ̄ŋɔ, é kúɔ́ éwú ú. [
40023014	«Pɛ wɔ kɛ́ʼte‑mbé Ndém, mbɔɔ epuɔ Falísia, ŋ́gɔ́ megaŋ ŋkɔŋ menēk, pɛ é wɔ eshhʉ̄ mbekɛ́. Pɛ é si ŋkúu etsō mepfók. Pɛ pwɔ̄ mé zéŋ nnɔ̄ŋ ŋghʉ̄ɛ mesisia meswiŋte, ŋ́gɛ mɛ́ ejʉ́ɔ ŋ́gɛ, pɛ é epuɔ membɔŋ. Ndém a a láʼ etswá á wɛ́ á mía ŋgʉɔ athʉ́ lepé.]
40023015	«Pɛ wɔ kɛ́ʼte‑mbé Ndém, mbɔɔ epuɔ Falísia, ŋ́gɔ́ megaŋ ŋkɔŋ menēk, pɛ é wɔ eshhʉ̄ mbekɛ́. Pɛ é si nzīŋɛ á mejʉʼ mejʉʼ, éfāʼa á wɛ́ á leghʉ tɛ tsɔ taʼ te zhɛ́‑Ndém yīi, a á kʉɔ́ʼ eka Ndém, á tsé á nzem pɛ. Afʉʼ zīi a á gɔ́ tɛ ncʉ́ʼ á ŋiŋ nnɔ wɛ, pɛ eghʉ̄ʉ á cʉ́ʼ á ŋiŋ yīi, a a láʼ egʉɔ mé alāʼ mmók, tɛ epiŋ etɔ́k á wɛ́.
40023016	«Pɛ é wɔ eshhʉ̄ mbekɛ́, pɛ pīi é wɔ efʉʉ́‑menēk, ḿbiŋ ŋgɔ́ si ntsāŋa emɔ̄ʼ epuɔ ánɛ nzhɛ mefa, pɛ é si ndʉ́ɛ́ ŋ́gɛ: “Ŋiŋ a lɔkɔ ajʉʼ Mía Ŋgyā Ndém ŋkā anu, mbɔ mmɔʼ ntsaŋ e te éwú ú. Ŋ́ké mbiŋ ndɔ̄k á gɔ́ɔl yīi, a á éwú ŋkā, mbɔ a pɔŋteé á leghʉ anu mɛ́t.”
40023017	Pɛ gɔ́ áa metsetseŋ, ŋ́gɔ́ wɔ efʉʉ́‑menēk. Á shʉʉ̄ʼ ánɛ gɔ́ɔl pɔ́ Mía Ŋgyā Ndém péʼe, akɔ̄ á tshí mvhɔ ɔ̄? Mía Ŋgyā mé kaá ŋghʉ̄ gɔ́ɔl á cʉ́ʼ eyi Ndém ɛ́ lɛ̄?
40023018	Pɛ é si nzéŋɛ ndʉ́ɛ́ ŋ́gɛ: “Ŋiŋ a lɔkɔ ajʉʼ nnɔɔ́ŋ‑epɔʼ ŋkā anu, mbɔ mmɔʼ ntsaŋ e te éwú ú. Ŋ́ké mbiŋ ndɔ̄k etsō epɔʼ tsīi, mɛ́ nnɔ̄ŋ éwú ŋkā, mbɔ a pɔŋteé á leghʉ anu mɛ́t.”
40023019	Pɛ, wɔ efʉʉ́‑menēk, á shʉʉ̄ʼ ánɛ etsō epɔʼ, pɔ́ ajʉʼ nnɔɔ́ŋ‑epɔʼ, akɔ̄ á tshí mvhɔ ɔ̄? Ajʉʼ nnɔɔ̄ŋ‑epɔʼ mé kaá ŋghʉ̄ etsō epɔʼ, é cʉ́ʼ etsi Ndém ɛ́ lɛ̄?
40023020	Púp, ŋiŋ yīi a á lɔk ajʉʼ nnɔɔ́ŋ‑epɔʼ ŋkā anu, a á páʼā, ḿbú ndɔ̄kɔ aziɛ́ ajʉʼ, mbɔɔ ajūɔ tsem zīi á nɔɔ̄ŋ éwú, tɛ́ ŋkāa.
40023021	Ŋiŋ yīi a á lɔk ajʉʼ Mía Ŋgyā Ndém ŋkā anu, a á páʼā mbú ndɔ̄kɔ Mía Ŋgyā Ndém, mbɔɔ Ndém yīi a naáŋ éwú, tɛ́ ŋkāa.
40023022	Ŋiŋ yīi a á lɔk lephū ŋkā anu, a á páʼā ndɔ̄kɔ akɔʼ lefɔ Ndém, mbɔɔ Ndém yīi a naáŋ éwú, tɛ́ ŋkāa.
40023023	«Pɛ, wɔ kɛ́ʼte‑mbé Ndém, mbɔɔ epuɔ Falísia, ŋ́gɔ́ megaŋ ŋkɔŋ menēk, pɛ é wɔ eshhʉ̄ mbekɛ́. Pɛ é si ŋgāptɛ á tsitsi nnāʼ wɛ nzhɛ legēm, ŋ́gyáa á taʼ nzhɛ á mbū Ndém. Ḿbiŋ nnɔ̄ŋ te nnéŋɛ athū, ánɛ mɛgém anu yīi, a á ánɛ lepé ɛ́. Menu mɛ́t é gɔ́, á legɔ̄ ndeŋ ndeŋ, ŋ́gɔ́ á lewɛ atsāmezeŋɛ, ŋ́gɔ́ á lejūʼ nchu Ndém. É páʼa ŋgɔ́ menu mīi, mɛ́ pɔŋteé á leghʉ, té piŋ ndēkne emi emɔ̄ʼ.
40023024	Pɛ é wɔ efʉʉ́‑menēk, ḿbiŋ ŋgɔ́ si ntsāŋa emɔ̄ʼ epuɔ ánɛ nzhɛ mefa. Pɛ é si eswīkɛ ajūɔ tsem zīi pɛ núu, ńdɔkɔ mbɔ́kɔ á wɛ́ á lemi zézóʼ, ḿbiŋ ŋgɔ́ si mmī á mía mía azō, páʼ shamo lā.
40023025	Pɛ, wɔ kɛ́ʼte‑mbé Ndém, mbɔɔ epuɔ Falísia, ŋ́gɔ́ megaŋ ŋkɔŋ menēk, pɛ é wɔ eshhʉ̄ mbekɛ́. Pɛ zhɛɛ́ á lecuŋte esōk mekwáŋ kwáŋ pɛ́, pɔ́ ndɔ̄ŋ meluʼ zɛ, páʼ lepé é si nzɛ́ttɛ, tɛ́ tsitsi etsɔ́ŋ mbɔɔ tsitsi yīi, pɛ é mbɔ̄p epuɔ ntswí, á gɔ́ á ntē éwú tɛ ndó.
40023026	Pɛ epuɔ Falísia ŋ́gɔ́ wɔ efʉʉ́‑menēk, pɛ ezī mvhɔ esōk ntē ndɔ̄ŋ meluʼ zɛ, púp, nzem apɛ́ e ezéŋ ŋgɔ́ azí ndane lané.
40023027	Pɛ, wɔ kɛ́ʼte‑mbé Ndém, mbɔɔ epuɔ Falísia, ŋ́gɔ́ megaŋ ŋkɔŋ menēk, pɛ é wɔ eshhʉ̄ mbekɛ́. Pɛ é si ŋgɔ́ páʼ mesi mīi, mɛ́ lē ncuŋte mbɔ́, ńtswɛ́t tɛ é nɔŋ efóko lā. É nzem apɛ́, ńchʉ́ nnɛ̄t mbɔ̄ŋ tɛʼ, ḿbiŋ ŋgɔ́ á ntē éwú, mekwɛ́ epuɔ é gɔ́ éwú tɛ ndó, mbɔɔ ntií ntiī ecū mīi é lē ndʉ́.
40023028	Á mbū pɛ, ńzéŋ ŋgɔ́ ndeŋ ndeŋ épúp. Mɛ́ cʉteē á wɛ́ á nzem apɛ́, ńjʉ́ɔ pɛ gɔ́ epuɔ, ńjúʼ nchu Ndém, ḿbiŋ ŋgɔ́ á ntē éwú, pɛ gɔ́ wɔ fʉʼte‑mele anu, mepɔp é gɔ́ á ntē pɛ tɛ ndó.
40023029	«Pɛ, wɔ kɛ́ʼte‑mbé Ndém, mbɔɔ epuɔ Falísia, ŋ́gɔ́ megaŋ ŋkɔŋ menēk, pɛ é wɔ eshhʉ̄ mbekɛ́. Pɛ é si mbɔ́ɔ mesi metswi‑ŋke Ndém pīi, pɔ́ lē ŋkwʉ́te, ńnɔŋ ntswīŋɛ emi epuɔ pīi, é lɛ wɔ júʼ‑nchu Ndém.
40023030	Pɛ é si mbīŋɛ ndʉ́ɛ́ ŋ́gɛ: “Pɛ le wíʼe ŋgɔ́ á ŋgɔŋ, á efʉʼ wɔ maŋgānjʉʼ pɛ́, mbɔ pɛ a pɔ́p é lɛ te kwɛ́t nzwhíte metswi‑ŋke Ndém ɛ́.”
40023031	Ḿbiŋ nnɔ̄ŋ ndɔ̄kɔ atswhī zɛ́, ńtswīi á légɛ, pɛ é si ŋgɔ́ ndhu epuɔ pīi, pɔ́ le zwhité metswi‑ŋke Ndém.
40023032	Púp, pɛ elɔ̄k afaʼ zīi, wɔ maŋgānjʉʼ pɛ́ é le zīī, ŋ́gʉ̄ɔ mé mvhɔ.
40023033	Pɛ é páʼ menū lā, ŋ́gɔ́ nzwɛt menū, pɛ gɔ gaá, ńdáʼ nnéŋ té lákne á ntē mmók é?
40023034	Melaʼ épúp, pɛ eké njúʼ, meŋ a shʉʼ etó metswi‑ŋke á mbū pɛ, étó megaŋ azhɛ̄‑anu á mbū pɛ, mbɔɔ kwaʼ wɔ kɛ́ʼte‑mbé Ndém. Pɛ ezwhíte emɔ̄ʼ, ŋ́kwɛ̄te emɔ̄ʼ ánɛ mbaŋne paŋné, ńdɔ̄k ntɛ̄ ntswá emɔ̄ʼ á meŋgyā aswiŋte pɛ, ḿmāʼ ŋgʉɔ̄ʼ á athū emɔ̄ʼ, á ntē metésɔŋ.
40023035	Púp, metshi wɔ júʼ‑nchu Ndém metsem mīi, é le pfɛttē á esī atsetsáʼ, e egʉ̄ɔ á athū pɛ, tɛ efhó ánɛ emi Abɛl njuʼ‑nchu Ndém, ŋ́gʉɔ ŋkó ánɛ emi Sakalía méŋ Balaki, páʼ pɛ le zwhí á yí á tsetsɛlɛ ajʉʼ nnɔɔ́ŋ‑epɔʼ pɔ́ nchu Mía Ŋgyā Ndém.
40023036	Meŋ eké eshúŋɔ á wɛ́ á kwaʼ anuúnē ŋ́gɛ, apiŋ menu muɔ mɛ́t ntsem, á gʉɔ á athū epuɔ ŋguʼ puɔ.
40023037	Yɛɛ́so á ghʉ ndé ŋ́gɛ: «Yaāa me pɛ epuɔ Yelósalɛm, yaāa me pɛ pīi pɛ zwhítɛ metswi‑ŋke Ndém, ńdɔ̄kɔ metɔ́ ntémtɛ epuɔ metsem pīi, Ndém a á tó á mbū pɛ, ńzwhítɛ. Meŋ á faʼ lɛ akɔ̄ lɛ́, á lecūʼte á wɛ́ á lezēŋ meŋ, páʼ mía ŋgāp yīi a júptɛ epɔ̄ pí á ntē mbap yí lā, pɛ pīiŋ te véŋ?
40023038	Pɛ eké nzhɛ́ á légɛ, Ndém a a shʉʼ ewáʼ á Mía ŋgyā wɛ mɛ́t, tɛ a etshí efemm.
40023039	Aziɛ́ tɛ́ meŋ shúŋɔ á wɛ́ ŋ́gɛ, tɛ efhó tsetsɔŋɔ, pɛ cʉʉ́ʼ á gá jʉ́ɔ ɔ́, tɛ eláʼ etshí afʉʼ zīi, pɛ é yá lepɛ ndé ŋ́gɛ: “Mbwɛ́né e egɔ́ á mbū ŋiŋ yīi, a shʉʼɛ, mbɔ Ndém mé chʉ́ á yí, ńtó á mbū pek.”»
40024001	Yɛɛ́so á ghʉ nnɔ̄ŋ efhɔ́ɔ á Mía Ŋgyā Ndém ntúɔ́, ńnɔŋ ŋgʉ̄ɔ, nnɔ yí é tshóte nnɛ̄t mé lezēŋ tsí, ńdé á mbū yí ŋ́gɛ, a ejʉ́ɔ ntií zīi, mɛ́ le lɔ̄k ŋkwɛ́t á Mía Ŋgyā Ndém.
40024002	Yɛɛ́so á lé mé pɔ́p ŋ́gɛ: «Pɛ é pú njʉ́ɔ á Mía Ŋgyā wuɔ mɛ́t ntsem m? Meŋ shúŋɔ á wɛ́ á kwaʼ anuúnē ŋ́gɛ, mɛ́ e pú eshʉʼ eták epwɛt á esī, tɛ tɔ́ a á le zɛ́t ánɛ mmɔʼ nzápne ɛ́.»
40024003	Yɛɛ́so á gʉɔ tɛ nnáŋ á ndo lekwɛ̄t Methʉ́ Olive, nnɔ yí é tshóte nnɛ̄t mé lezēŋ tsí, pɔ́ a pɔ́p é gɔ́ éwú pɔ́plépɔ̄p. Pɔ́ zɛ́tte á yí ŋ́gɛ: «Lɛ eshúŋ á wék afʉʼ zīi, anu zīi o ó lé lā, a láʼa ŋgɔ̄ á ntɔ́kɔ. Akɔ̄ ayiŋne a láʼ etswi á légɛ, o gɔ á mbiíŋ nzem m̄? Akɔ̄ ayiŋne a láʼ etswi á légɛ, ŋgɔŋ e gɔ á emi í?»
40024004	Yɛɛ́so á pwɛt á mbū pɔ́p ŋ́gɛ: «Pɛ epá. Ndɛ́ʼ pɛ ecʉ́ʼ ŋiŋ á ghʉ, pɛ efāa nzhɛ.
40024005	Epuɔ tɛ nzáne é shʉʼ elɔk lezēŋ tsá, éshʉʼ á mvhɔ pɛ, awíɛ awíɛ a enɔŋ ndʉ́ɛ́ ŋ́gɛ, yí mé Nzaʼ‑Ŋkhʉ. Élé épúp, élɔk eghʉ, atʉtʉ epuɔ a efhó ánɛ mɛnzhɛ mbɔŋ ntó.
40024006	Pɛ shʉʼɛ nnáŋ tɛ njúʼ mɛ́ nɔ̄ŋ ŋghítɛ ncu á ntē alāʼ, ńjúʼ mɛ́ nɔ̄ŋ ŋghítɛ ncu yīi é si eshʉ̄ʼɛ, ndɛ́ʼ pɛ epɔ́k. Ecʉɔ etsō mɛ́t é pɔŋteé á lezi mvhɔ ntɔ́k, tɛ́ ŋké le ndɔ̄kɔ ŋ́gɛ, ŋgɔŋ e gɔ ezho emi í.
40024007	Epuɔ taʼ alāʼ é shʉʼ enáŋ tɛ epʉ́ʼɛ nnɛ̄t, égʉɔ elʉɔ́ʼ amɔ̄ʼ. Mmɔʼ efɔ a elū á esī, ńdʉɔ́ʼ mmɔʼ. Afʉɔne a shʉʼ ewhʉ é ejʉʼ ejʉʼ, atsáʼ a epú nzéŋ ncʉ̄ʼne é ejʉʼ ejʉʼ.
40024008	Emuɔ menu mɛ́t tsem, e láʼ egɔ́ páʼ, menzwí yīi, mɔ́ a á si nzīi á lezāŋ á yí lā.
40024009	A shʉʼ egɔ́ épúp, mɛ́ egɔ̄te á wɛ́, ŋ́gyá ŋ́gɛ, mɛ́ enéŋ ŋgʉɔ̄ʼ á athū pɛ, ńzwhíte á wɛ́. Elāʼ elāʼ e shʉʼ epú epa á wɛ́ melaʼ mīi, pɛ é epuɔ pá.
40024010	A láʼ egɔ́ egɔ́, tɛ epuɔ tɛ nzá e ewhʉ̄ á ntē mefa. Emɔ̄ʼ e egɔ̄te emɔ̄ʼ, ŋ́gyá ŋ́gɛ mɛ́ enéŋ ŋgʉɔ̄ʼ á athū pɔ́p. Emɔ̄ʼ e epā emɔ̄ʼ.
40024011	Wɔ táŋ‑mela ŋ́gɛ, pɔ́ é metswi‑ŋke Ndém, e shʉʼ etó tɛ ezáne, éghʉ, atʉtʉ epuɔ a efā nzhɛ.
40024012	Anu tepɔŋ a shʉʼ epú ezá záa, tɛ lelʉɛ epuɔ é le zéŋ ŋgwɛ̄ ŋkɔŋne á mbū emɔ̄ʼ epuɔ ɔ́.
40024013	Táʼ, ŋiŋ yīi a á ŋíŋ ánɛ meŋ, tɛ ndáʼ nzōko, Ndém a eghʉ̄ a etswɛ́t.
40024014	Mɛ́ e láʼ etswi ŋke mbɔŋ wuɔ yīi é cʉteē Lefɔ Ndém, á ntē ŋgɔŋ ntsem. Melāʼ melāʼ e ejúʼ épúp, ńzhɛ́ á légɛ Ndém a á éwú, ŋgɔŋ e elɛ mmī.»
40024015	Ntɔŋɔ ajʉʼ aŋwaʼne jʉɔ, a echʉ́ nnɛ̄t njúʼ. Yɛɛ́so á zéŋ ndé ŋ́gɛ: «Pɛ shʉʼɛ njʉ́ɔ mbɔ mɛ́ ŋghʉ̄ anu avhō, á ntē Mía Ŋgyā Ndém, tɛ á nɔ̄ŋ efāŋnɛ ejʉʼ páʼ, ntswi‑ŋke Ndém Ndanía a lɛɛ́ ndʉ́ɛ́ lā,
40024016	epuɔ pīi pɔ́ ŋgɔ́ á Yudéa, pɔ́ elɛ ŋkʉ̄ mbē mé mekwɛ̄t.
40024017	Ŋiŋ yīi a á ŋgɔ́ á athʉ́ ŋgyā yí, ndɛ́ʼ á sóʼo tɛ ŋ́gɛ, yí e kó á ŋgyā, épɛ́ azō elɔk ekʉʉ.
40024018	Ndɛ́ʼ ŋiŋ yīi a á ŋgɔ́ á ŋkāʼ, á piŋ nzem á mba tɛ ŋ́gɛ, yí gɔ á mbɛ́ nzhó efwɔ̄k zi.
40024019	Yɛɛ́ ŋgʉɔ̄ʼ zīi wɔnzwí pīi pɔ́ é ŋgɔ Ndém, pɔ́ a wɔ mévho e láʼa ŋgɔ̄ á njʉ́ɔ ánɛ meleʼé mɛ́t lée.
40024020	Pɛ eswíŋte á Ndém ŋ́gɛ, ndɛ́ʼ pɛ eláʼ ŋgē ekʉ épúp, á gɔ́ efʉʼ mbeŋ, ká aleʼé aswite.
40024021	Epuɔ menɔŋ e láʼ epú ejʉ́ɔ á mía ŋgʉɔ̄ʼ, tɛ mbɔ pɔ́ la mmɔʼ épúp jʉ́ɔ ɔ́, tɛ efhó páʼ Ndém a le nɔ̄ŋ ŋgɔŋ, éshʉʼ ntshí tsetsɔŋɔ, épīŋ le láʼ nzéŋ mmɔʼ épúp njʉ́ɔ ɔ́.
40024022	Ŋ́gɔ́ éyi Ndém a kɛ te wíʼe mvéŋ ŋ́gɛ, yí e shʉʼ etswɛ́tte nzwiŋ eleʼé alāʼ mɛ́t ɛ́, mbɔ tsɔ taʼ ŋiŋ a te shʉʼ evuʼu ú. Táʼ, a le ké ntswɛ́tte, melaʼ epuɔ pí pīi, a le tsɔ́ʼē.
40024023	Afʉʼ mɛ́t a shʉʼɛ ŋkūʼ, ŋiŋ á lé á mbū pɛ ŋ́gɛ: “A awuɔ yīi Nzaʼ‑Ŋkhʉ a á ega lāa”, kɛ́ ŋ́gɛ: “A ayi a á ege lée”, ndɛ́ʼ pɛ evéŋ ajū mīi, ŋgaŋ a lʉ́ɛ́.
40024024	Emɔ̄ʼ epuɔ e shʉʼ elu á esī, étáŋ mela gɛ, pɔ́ é wɔ Nzaʼ‑Ŋkhʉ, emɔ̄ʼ e etáŋ mela ŋ́gɛ, pɔ́ é metswi‑ŋke Ndém, énɔŋ eghʉɛ etsiá meyiŋne anu, pɔ́ ndajʉ́ɔ menu. Éghʉɛ, élɔkɔ epɔptɛ epuɔ, tɛ ŋgɔ́ yīi pɔ́ gɔ ezéŋ mbɔ̄pte epuɔ pīi, Ndém a le tsɔ́ʼ á wɔ́p ŋ́gɛ pɔ́ egɔ́ epuɔ pí.
40024025	Á épúp, meŋ á ké nté njhʉ̄ eshúŋ á wɛ́.
40024026	«Mɛ́ ké eshʉ̄ʼ ndé á mbū pɛ ŋ́gɛ: “Nzaʼ‑Ŋkhʉ a wuɔ á késáatswɛt”, ndɛ́ʼ pɛ egʉɔ éwú á efaāʼ yí. Ŋ́gɛ: “Yí wuɔ yīi a lʉɔneé ega lāa”, ndɛ́ʼ pɛ evéŋ.
40024027	Ndeŋ ndeŋ páʼ ŋŋí mbeŋ, e ŋwaŋa, éfhɔ́ɔ á mbuʼ esaáʼ‑nu, ŋ́gʉɔ tɛ ŋkúɔ́ á mbuʼ mbií‑nu lā, Méŋ‑Ŋiŋnɔŋ a a láʼ eshʉʼ épúp.
40024028	Apfhō azō á gɔ́ á ajʉʼ, mbɔ meŋiŋīá e pote éwú.
40024029	Meleʼé ŋgʉɔ̄ʼ mɛ́t e láʼ elɛ ege etɔ́ke, lezēk nu e epí, lezēk saŋ é le zéŋ ejʉʼ ŋkɛ̄ʼɛ ɛ́, mecɔʼ saŋ e efhó á lephū esóʼo mbwɛ̄t á esī, ajūɔ tsem zīi á pɔɔ́ŋ mbʉʼ á lephū, a ecʉ́ʼɛ ncʉ̄ʼne cʉʼne.
40024030	Ayiŋne Méŋ‑Ŋiŋnɔŋ a elɛ̄ ŋŋwāk á lephū, púp melāʼ ntsem á ndo esī atsetsáʼ, e echʉ̄ ŋguŋ lewhʉ̄. Ńjʉ́ɔ, Méŋ‑Ŋiŋnɔŋ a epú ndɔ̄k á mía mía mete pɔ́ shʉ́shɔ́k, éshʉ̄ʼ á ntē alɔ.
40024031	Ńtó mecɔʼ Ndém á ntē ŋgɔŋ meshhʉ̄ lekua, tɛ efhó mmɔʼ eshhʉ̄ esī atsetsáʼ, ŋ́gʉɔ ŋkó mmɔʼ. Pɔ́ egʉ̄ɔ, ńziŋɛ ntɔ́ŋɔ á mía mía ntaŋ, ńdɔk ncúʼte epuɔ pīi, Ndém a le tsɔ́ʼ á wɔ́p, ńdɔk eshʉ̄ʼ mé lezēŋ tsí.
40024032	«Pɛ epɛ́ efʉʼ ánɛ athʉ́ zīi, mefho mí é gɛ ŋkwhūnɛ. Mefho mí é kwhuneē tɛ á piŋ ŋghʉ̄ nzī á letɔ̄p, pɛ zhɛ́ ŋ́gɛ, mbeŋ e é si ŋgɔ̄ á mbiŋɛ́.
40024033	Ndeŋ ndeŋ épúp, pɛ shʉʼɛ njʉ́ɔ emuɔ menu mɛ́t ntsem, é nɔ̄ŋ ntɔ́kɔ, pɛ zhɛ́ ŋ́gɛ, Méŋ‑Ŋiŋnɔŋ a á si eshʉ̄ʼɛ. Ŋ́gɛ a á shʉʼ tɛ ŋgɔ́ á nchu ŋgyā.
40024034	Meŋ a shúŋ á wɛ́ á kwaʼ anuúnē: epuɔ ŋguʼ puɔ, é té shʉʼ ekwhʉ́te metsem, té gɔ́ yīi, emuɔ menu mɛ́t ntsem é shʉʼ ɛ́.
40024035	Lephū pɔ́ esī atsetsáʼ e fú epú emii, táʼ, ashuŋne zá a epú nzɛ́t áa épúp.
40024036	«Ŋiŋ a ké ŋgɔ́ a á le zhɛ́ aleʼé zīi, menu muɔ mɛ́t é gʉɔ mé ntɔ́kɔ ɔ́, ḿbīŋ le njhʉ̄ zhɛ́. Mecɔʼ Ndém á athʉ́ lephū é té si nzhɛ́ɛ azɔ́p ɔ́, tɛ mbɔɔ Méŋ Ndém. Ŋiŋ a puú te si nzhɛ́ɛ ɛ́, ndaʼ Ndém Mɔʼɔ́ yíléyī.
40024037	Méŋ‑Ŋiŋnɔŋ a a láʼ ege eshʉʼe, menu e ezéŋ ntɔ́k, páʼ é le tɔ́k épúp, ŋguʼ Noe.
40024038	Ndeŋ ndeŋ páʼ pík‑ŋgɔŋ mbeŋ a le gē eshʉʼe, mɛ́ nɔŋ mpfɛ́tɛ, ńnúu, ńdáa ŋgyā, ńtsóʼo ewɔŋkhʉ̄, tɛ ndáʼ ŋkó aleʼé zīi, Noe a le zíʼ ŋkó á ntē mía mɛtúa ntshi.
40024039	Mɛ́ nɔŋ te mbɔ́kɔ amɔ̄ʼ azō ɔ́, tɛ pík‑ŋgɔŋ mbeŋ á shʉʼ, ḿbú mbík epuɔ metsem lā. A láʼ ezéŋ egɔ́ áa épúp, á aleʼé zīi, Méŋ‑Ŋiŋnɔŋ a piŋɛ nzem.
40024040	Epuɔ mémpīa e láʼ egɔ́ á ŋkāʼ eghʉɛ afaʼ, mɛ́ elɔ̄k á taʼ ŋiŋ ŋgʉ̄ɔ, ńtshī mmɔʼ nnéŋ.
40024041	Wɔnzwí mémpīa e enɔŋ nzéŋnɛ ŋgɔ̄ʼɔ ŋgesáŋ á aluŋne, mɛ́ elɔ̄k mmɔʼ ŋgʉ̄ɔ, ńtshī mmɔʼ nnéŋ.
40024042	Púp, ndɛ́ʼ ŋiŋ á lí, melaʼ mīi pɛ ka zhɛ́ njhʉ̄ zīi, Atsyapuɔ wɛ a gɔ á eshʉʼɛ ɛ́.
40024043	Pɛ ecuŋte njúʼ á mbɔŋɔ́, ŋgaŋ mba a zhɛ́ɛ njhʉ̄ zīi, ntsɔ́ŋ a a kó eshʉ̄ʼ etsōʼ, mbɔ a a pípe, mbɔ a te ecʉ́ʼ metsɔ́ŋ e eshʉʼ nzōʼ ŋgyā zi í.
40024044	Melaʼ épúp tɛ́, pɛ azɛ́, pɛ egē enáŋ, ńnɔŋ mbípɛ, melaʼ mīi Méŋ‑Ŋiŋnɔŋ wuɔ a a fú etɔ́kne á wɛ́ ánɛ njhʉ̄ zīi, pɛ kaá nnɔŋ nzwíʼtɛ ɛ́.
40024045	«Púp, nzhɛ‑anu ŋgaŋ afaʼ yīi, mɛ́ gɔ etém nzem ŋgyá á mbū yí, a á awɔ́? A á eyi mɔʼɔ́ afaʼ yi a gē egʉɔ, ńtsékne epuɔ mba pí á mbū yí, ŋ́gɛ afʉʼ a ecʉ́ʼ ŋkūʼ, a egāp etsō á mbū emɔ̄ʼ megaŋ afaʼ.
40024046	Nzhɛ‑anu ŋgaŋ afaʼ, a nɔŋ ŋghʉ̄ɛ afaʼ ndeŋ ndeŋ páʼ mɔʼɔ́ yí a á ntsékne épúp, tɛ á láʼ ŋkɔ́ʼ, mbɔ a á eshhʉ̄ mbɔŋ.
40024047	Meŋ shúŋɔ á wɛ́ á kwaʼ anuúnē ŋ́gɛ, ŋgaŋ mba wuɔ mɛ́t, a a shʉʼ epú etsékne menu mí ntsem, á mbū ŋgaŋ afaʼ wuɔ mɛ́t.
40024048	A piŋɛ ŋgɔ́ á tepɔŋ ŋgaŋ afaʼ, mbɔ a a lé á ntē yí gɛ: “Mɔʼɔ́ afaʼ ga, a te egákne eshʉʼ ɛ́.”
40024049	Ékwaŋte épúp, élɛ ezi á letswā emɔ̄ʼ megaŋ afaʼ, épfɛ́te, énú pɔ́ a epiá‑meluʼ.
40024050	Mɔʼɔ́ afaʼ yi a piŋɛ ntɔ́kne á yí ánɛ aleʼé zīi, a kaá nnɔŋ nzwíʼtɛ ɛ́, ánɛ njhʉ̄ zīi, a kaá nnɔŋ nzhɛ́ ɛ́.
40024051	Mbɔ a lɛ egɔ á yí eyá mɛ́ ezwhí, páʼ mɛ́ e fú eghʉ épúp, ánɛ megaŋ ŋkɔŋ menēk. A egʉ̄ɔ mé ajʉʼ zīi, mɛ́ é éwú ndaa mpfɛ́tɛ mesɔŋ.»
40025001	Yɛɛ́so á zéŋ ndé ŋ́gɛ: « Lefɔ Ndém é swhií anu epɔ̄ ŋgɔ legēm pīi, pɔ́ le tswíʼ meláam pɔ́p, ńdɔk ntó ŋ́gɔ̄ á nzwíʼte tɛnzwí ŋge.
40025002	Epi métáa é gɔ́ á nnɔ éwú, ŋ́gɔ́ metsetseŋ, epi métáa é gɔ́ meghi.
40025003	Mbɔ metsetseŋ epɔ̄ ŋgɔ, é ŋgē etswíʼ meláam pɔ́p, pɔ́ té wɛ̄ emɔ̄ʼ mevɛ̄t ndɛʼɛ ɛ́.
40025004	Meghi epɔ̄ ŋgɔ, é ge etswíʼ epɔ́p, ńnéŋ emɔ̄ʼ mevɛ̄t ánɛ ndāŋ ndɛʼɛ.
40025005	Páʼ tɛnzwí ŋge a á náŋ á leshʉʼ lā, pɔ́ metsem é pú ŋŋíʼ ndí.
40025006	Á kó ŋgɔ́ á tée‑etsōʼ, mɛ́ júʼ ŋiŋ á lé mé nte ŋ́gɛ: “Tɛnzwí ŋge a wuɔ. Pɛ etó ntswɛ́tte á yí.”
40025007	Epɔ̄ ŋgɔ pwɔ̄ legēm é júʼ épúp, ḿbú ndū á esī metsem, ḿbɛ́tte meláam pɔ́p.
40025008	Metsetseŋ é lé á mbū meghi ŋ́gɛ: “Pɛ elɛ ŋgyá á wék á méŋ agáʼ mevɛ̄t. Epék meláam é cʉ́ʼɛ mbí pií.”
40025009	Meghi é tsɔ́ʼ ŋ́gɛ: “Ŋgáŋ, pek gɔ le wɛ̄ tɛ é kuʼ á mbū pek, ńzéŋ ŋkūʼ á mbū pɛ ɛ́. Pɛ elɛ ŋgʉ̄ɔ á mbū megaŋ esaá, ńzó emɛ́.”
40025010	Pɔ́ nɔŋ ŋgʉ̄ɔ mé njuɔ́, tɛnzwí ŋge á lɛ eshʉ̄ʼ. Pɔ́ a epɔ̄ ŋgɔ pīi pɔ́ mbɛ́tte, é kó á ŋgyā lekāk, mɛ́ lɛ ŋkɛ̄ nchu ŋgyā.
40025011	Mɛ́ kó nnáŋ tɛ njúʼ epi emɔ̄ʼ epɔ̄ ŋgɔ é shʉʼ azɔ́p, ńdé ŋ́gɛ: “Ŋkɔbé, ŋkɔbé, lɛ ntsɔ́ʼ nchu ŋgyā á mbū pek.”
40025012	Á tsɔ́ʼ á mbū pɔ́p ŋ́gɛ: “Meŋ shúŋɔ á wɛ́ á kwaʼ anuúnē ŋ́gɛ, meŋ te si nzhɛ́ɛ á wɛ́ ɛ́.”
40025013	Yɛɛ́so á ge emakne ndé ŋ́gɛ, pɛ egē enáŋ, ńnɔŋ mbípɛ, melaʼ mīi, pɛ te si nzhɛ́ɛ kɛ aleʼé lɛ́ɛ, kɛ njhʉ̄ lɛ́ɛ, ézi meŋ a a fú ezéŋ eshʉʼ ɛ́.
40025014	«Lefɔ Ndém e láʼ egɔ́ páʼ anu mmɔʼ ŋiŋ yīi, a le gē egʉɔ mé leziŋ, ńtɔ́ŋ megaŋ afaʼ pí, ńtsékne ŋkāp zi á mbū pɔ́p.
40025015	Ŋ́gyá á mbū awíɛ awíɛ ánɛ páʼ e gɔ ekūuʼ á mbū yí. Ŋ́gyá á mbū mmɔʼ ŋiŋ ŋkhʉ táa. Ŋ́gyá á mbū mmɔʼ ŋkhʉ pīa, ŋ́kó ŋgyá á mbū mmɔʼ ŋkhʉ, ńdɛ ŋgʉ̄ɔ.
40025016	Ŋgaŋ afaʼ yīi, mɛ́ le yá ŋkāp ŋkhʉ táa á mbū yí lā, á gʉɔ ndɔ̄k ŋkāp mɛ́t ntáŋ esaá, tɛ njhʉ́ apɛ emɔ̄ʼ ŋkhʉ táa.
40025017	Eyi mɛ́ le yá ŋkāp ŋkhʉ pīa á mbū yí lā, á jhʉ́ azí apɛ mmɔʼ ŋkāp ŋkhʉ pīa.
40025018	Ḿbiŋ eshʉ̄ʼ á mbū ŋiŋ yīi, mɛ́ le yá ŋkhʉ á mbū yí lā, á gʉɔ, ńtúŋ lephʉ̄ á esī, éféŋ ŋkāp mɔʼɔ́ yi wɔ̄ éwú.
40025019	Á náʼ nzī nnáŋ, mɔʼɔ́ megaŋ afaʼ pwɔ̄ á kɔ́ʼ, pɔ́ a pɔ́p é ghʉ nnáŋ á esī, ŋ́gɔ̄ á njʉ́ɔ páʼ ŋkāp zi e ké cʉ́ʼ nzīŋ épúp.
40025020	Ŋiŋ yīi mɛ́ le yá ŋkāp ŋkhʉ táa á mbū yí lā, á tshóte nnɛ̄t, ńtswī mmɔʼ ŋkāp ŋkhʉ táa, ńdé ŋ́gɛ: “Ŋkɔbé, o le yá ŋkāp á mbū meŋ ŋkhʉ táa, mmɔʼ e zeéŋ ŋgɔ́ ejʉɔ ŋkhʉ táa, ézi meŋ ke cʉ́ʼ njhʉ́ éwú.”
40025021	Mɔʼɔ́ yí á lé á mbū yí ŋ́gɛ: “Meŋ á kɔŋte á wú. O ó mbɔŋ ŋgaŋ afaʼ yīi, mɛ́ gɔ etém nzem ŋgyá á mbū yí. Páʼ o ke lɔ̄k anuúnē ŋghʉ̄ mezízí menu lā, meŋ a tsékne memía menu á mbū wu. Shʉʼɛ̄, pɛ mɔʼɔ́ wu e epúte ŋkák.”
40025022	Ŋiŋ yīi mɛ́ le yá ŋkhʉ pīa á mbū yí lā, á tshóte azí nnɛ̄t, ńdé ŋ́gɛ: “Ŋkɔbé, o le yá ŋkāp á mbū meŋ ŋkhʉ pīa, mmɔʼ e zeéŋ ŋgɔ́ ejʉɔ ŋkhʉ pīa, ézi meŋ ke cʉ́ʼ njhʉ́ éwú.”
40025023	Mɔʼɔ́ yí á lé á mbū yí ŋ́gɛ: “Meŋ á kɔŋte á wú. O ó mbɔŋ ŋgaŋ afaʼ yīi, mɛ́ gɔ etém nzem ŋgyá á mbū yí. Páʼ o ke lɔ̄k anuúnē ŋghʉ̄ mezízí menu lā, meŋ a tsékne memía menu á mbū wu. Shʉʼɛ̄, pɛ mɔʼɔ́ wu e epúte ŋkák.”
40025024	Ŋiŋ yīi mɛ́ le yá ŋkhʉ á mbū yí lā, á tshóte azí nnɛ̄t, ńdé ŋ́gɛ: “Ŋkɔbé, meŋ nde zhɛ́ á légɛ, o ó ŋiŋ, ŋ́kʉ̄ʼne ejʉʼ, o te gē efaʼ etsō á ajʉʼ, mbɔ o le jʉ́ʼ ɛ́, o te gē ekáp azō á ŋkāʼ, mbɔ o le phī ɛ̄.
40025025	Meŋ nde zhɛ́ épúp, ńnɔŋ ncɔ̄ʼɔ, ŋ́gʉɔ ntúŋ esī, éféŋ ŋkāp ju éwú. E ejʉɔ.”
40025026	Mɔʼɔ́ yi á pwɛt á mbū yí ŋ́gɛ: “O ó tepɔŋ ŋgaŋ afaʼ, ŋ́gɔ́ á ndɔ́ŋ. O ke nɔ̄ŋ nzhɛ́ɛ á légɛ, meŋ te gē efaʼ etsō á ajʉʼ, mbɔ meŋ nde jʉ́ʼ ɛ̄, meŋ te gē ekáp azō á ŋkāʼ, mbɔ meŋ nde phī ɛ̄.
40025027	O ke nɔ̄ŋ nzhɛ́ɛ épúp, akɔ̄ á ghʉ, o te gʉ̄ɔ nnéŋ ŋkāp za á báaŋ, meŋ ndáʼ ŋkɔ́ʼ, ŋ́gē efóke, apɛ á zápne éwú ū?”
40025028	Ńdɛ ndé á mbū epuɔ pīi, é ŋgɔ́ á ajʉʼ mɛ́t ŋ́gɛ: “Pɛ efhó á mbū yí, ŋ́kú ŋkāp za ŋkhʉ, ŋ́gyá á mbū ŋiŋ yīi, a á pú ŋgwɛ̄ ŋkāp á taʼ ntsāʼ lā.
40025029	Pɛ ezhɛ́ á mbɔŋɔ́ á légɛ, mɛ́ e shʉʼ etswiʼne azō áa mbū ŋiŋ yīi, a á nzi ŋgwɛ̄ tɛ á zá, a epú ŋgwɛ̄, a etswiʼne nzá. Ŋiŋ yīi a kaá ŋgwɛ̄ azō ɔ́, mɛ́ ekú mbɔɔ méŋ agáʼ yīi, a á nzi ŋgwɛ̄.
40025030	Ḿbiŋ ŋgɔ́ mé tepɔŋ ŋgaŋ afaʼ wɔ̄, pɛ egɔ̄ á yí mmāʼ á apɛ́, á ntē nzém, ájʉʼ zīi, mɛ́ é éwú ndaa mpfɛ́tɛ mesɔŋ.”»
40025031	«A láʼ ekuʼ afʉʼ zīi, Méŋ‑Ŋiŋnɔŋ a piŋɛ nzem á ntē shʉ́shɔ́k yí, pɔ́ a mecɔʼ Ndém metsem e egɔ́ nnɔ. A elɛ nnáŋ ánɛ akɔʼ lefɔ zí.
40025032	Melāʼ ntsem e eshʉʼ ncúʼte á mvhɔ yí, a efāk epuɔ menɔŋ nzhɛ pīa, ńdeŋ ndeŋ páʼ, mbip‑mvhō a faka menjʉnjhʉ ánɛ memvhō lā.
40025033	Étshí epuɔ membɔŋ á ŋkɔʼɔ́ apū ete yí, épiŋ etshí epuɔ tepɔŋ á ŋkɔʼɔ́ apū tswipɛ.
40025034	Méŋ‑Ŋiŋnɔŋ mɛ́t, ŋgɔ́ á efɔ, a elɛ ndé á mbū epuɔ pīi, pɔ́ é ánɛ ŋkɔʼɔ́ apū ete yí ŋ́gɛ: “Pɛ pīi Mɔʼɔ́ ga a lē nnéŋ mbwɛ́né ánɛ pɛ, pɛ eshʉʼ ŋkó á ntē lefɔ tsí tsīi, a le cuŋtē ndɔk ńzwíʼte á wɛ́, tɛ efhó páʼ a le nɔ̄ŋ ŋgɔŋ.
40025035	Pɛ eshʉʼ ŋkó éwú melaʼ mīi, nzi e le nɔ̄ŋ nzáŋa á gá, pɛ eyá á gá azō meŋ mpfɛ́t. Agāk zá á nɔŋ eshhʉ́ɛ, pɛ eyá á gá ntshi meŋ nnú. Meŋ ndɛ á mbū pɛ, ŋ́gɔ́ á ŋiŋ ndɛʼɛ, pɛ ekókne á gá.
40025036	Meŋ ndɛ atseŋ te nzhó, pɛ eyá á gá nzhó meŋ emāaʼ. Meŋ nde nɔ̄ŋ ŋgɔɔ, pɛ eshʉ̄ʉʼ efúŋ á gá. Meŋ ndɛ á ŋgyā atʉɛ́, pɛ eshʉ̄ʉʼ éwú ncʉ̄te á gá.”
40025037	Wɔ júʼ‑nchu Ndém puɔ mɛ́t, e elɛ mbwɛ̄t á mbū yí ŋ́gɛ: “Atsyapuɔ, pek le jʉ́ɔ á wú egɔ́, nzi é nɔŋ nzáŋa á wú, pek eyá á wú azō, o epfɛ́t ē? Agāk jú á nɔŋ eshhʉ́ɛ, pek eyá á wú ntshi, o enú ū?
40025038	Pek le jʉ́ɔ á wú egɔ́, o gɔ́ á ŋiŋ ndɛʼɛ, pek ekókne á wú ú? Ŋ́gɔ́ atseŋ te nzhó, pek eyá á wú nzhó, o emaʼ ē?
40025039	Pek le jʉ́ɔ á wú egɔ́, o nɔŋ ŋgɔ̄ɔ, o gɔ́ á ŋgyā atʉɛ́, pek eshʉ̄ʉʼ ncʉ̄te á wú ú?”
40025040	Efɔ a etsɔ́ʼ á mbū pɔ́p ŋ́gɛ: “Meŋ a shúŋ á wɛ́ á kwaʼ anuúnē. Efʉʼ metsem yīi, pɛ le ghʉ̄ épúp tɛ mbɔɔ á mbū méŋ agáʼ mɔ́ á nnɔ epuɔ pá, pɛ lɛ páʼā, ńdɔkɔ ŋghʉ̄ɛ áa mbū meŋ.”
40025041	Epuɔ pīi é ŋgɔ́ á ŋkɔʼɔ́ apū tswipɛ yí lā, a elé mé pɔ́p ŋ́gɛ: “Pɛ pīi Ndém a le jʉ́ɔ ŋ́gɛ, pɛ é megaŋ epe, pɛ efhó á lezēŋ meŋ ŋgʉ̄ɔ tɛ ŋgia e esāk, mé ntē mmók yīi é té láʼ epí í, mbɔ a lē ncuŋte á mbū Sɛ́ta pɔ́ a mecɔʼ pí.
40025042	Pɛ egʉ̄ɔ mé éwú melaʼ mīi, nzi e le nɔ̄ŋ nzáŋa á gá, pɛ te eyá á gá azō meŋ epfɛ́t ɛ́. Agāk zá á le nɔ̄ŋ eshhʉ́ɛ, pɛ te eyá á gá ntshi meŋ enú ú.
40025043	Meŋ ndɛ á ŋiŋ ndɛʼɛ, pɛ te á gá kókne. Ŋ́gɔ́ atseŋ te nzhó, pɛ te eyá á gá nzhó meŋ emāʼ á. Meŋ nde nɔ̄ŋ ŋgɔɔ, meŋ ndɛ á ŋgyā atʉɛ́, pɛ te eshʉ̄ʼ ncʉ̄te á gá á.”
40025044	Pɔ́p azɔ́p, e ezéŋ mbwɛ̄t á mbū yí ŋ́gɛ: “Atsyapuɔ, pek le jʉ́ɔ á wú egɔ́, nzi é nɔŋ nzáŋa á wú, agāk jú á nɔŋ eshhʉ́ɛ, o gɔ́ á ŋiŋ ndɛʼɛ, o gɔ́ atseŋ te nzhó, o nɔŋ ŋgɔ̄ɔ, o gɔ́ á ŋgyā atʉɛ́, tɛ́ pek te á wú etswíte ē?”
40025045	A elɛ ntsɔ́ʼ á mbū pɔ́p ŋ́gɛ: “Meŋ a shúŋ á wɛ́ á kwaʼ anuúnē. Efʉʼ metsem yīi, pɛ kɛ te ghʉ̄ épúp, tɛ mbɔɔ á mbū méŋ agáʼ mɔ́ ɔ́, á lɛ páʼā, pɛ zéŋɛ te ndɔ̄kɔ ŋghʉ̄ɛ épúp ánɛ meŋ ɛ́.”
40025046	Epuɔ puɔ mɛ́t, e egʉ̄ɔ mé alāʼ ŋgʉɔ̄ʼ te mi. Wɔ júʼ‑nchu Ndém, e egʉ̄ɔ mé lezēŋ Ndém, pɔ́ a pɔ́p mé ecʉ́ʼɛ mbúu nnáŋa.»
40026001	Yɛɛ́so a le māk á leshūŋ menu muɔ mɛ́t ntsem, ńdé á mbū nnɔ yí ŋ́gɛ: «Pɛ é si nzhɛ́ɛ páʼ, á zɛɛ́t eleʼé pīa, mɛ́ ejhʉ́ lekāk Páska ká?
40026002	Mɛ́ e gɔ á Méŋ‑Ŋiŋnɔŋ wuɔ, éyá á mbū wɔ sáʼ‑alāʼ, pɔ́ evéŋ ŋ́gɛ, mɛ́ ekwɛ̄te á yí ánɛ mbaŋne paŋné.»
40026003	Á gɔ́ ánɛ meleʼé mɛ́t, wɔ nɔŋ‑epɔʼ epi melʉɛ, mbɔɔ mekém epuɔ Yúda, é cúʼte á atetá tɛŋgyā wɔ nɔŋ‑epɔʼ, lezēŋ tsí é gɔ́ lɛ Kayif.
40026004	Ńcúʼte épúp, ŋ́gɔ́ á taʼ nchu á légɛ, mɛ́ efāʼ eshhʉ̄ á lelɔk ŋgɔ̄ á Yɛɛ́so nzwhí, tɛ alāʼ á le zhɛ́.
40026005	Pɔ́ le ké nnɔŋ ndʉ́ɛ́ á nnɔ pɔ́p ŋ́gɛ: «Ndɛ́ʼ ḿpɛ egɔ á yí á aleʼé lekāk, ḿbɔ́k alāʼ á lecʉʼne.»
40026006	Yɛɛ́so á ghʉ ŋgɔ́ á Betani, á ŋgyā Simɔŋ ŋgaŋ kaʼpáp.
40026007	Ŋ́kó nnáŋ á esī, ńnɔŋ mpfɛ́tɛ azō, mmɔʼ menzwí á tshóte nnɛ̄t mé lezēŋ tsí, ŋ́gwɛ̄ mmɔʼ ntií atūʼ, mɛ́ lɔk albaatle tɛ́ ncūŋte, alamńda zīi á teē nzwiŋ tɛʼ, á gɔ́ á ntē éwú. Ńtsɔ́ʼ atūʼ mɛ́t, ńnéŋ alamńda á athū Yɛɛ́so.
40026008	Nnɔ yí é jʉ́ɔ épúp, ńzwɛ́tte ndé ŋ́gɛ: «Menzwí yi a tseŋtɛ alamńda zi péʼe, ŋ́gɛ akɔ̄?
40026009	Á ŋgɔ́ yīi a ke gɔ́, mɛ́ swiŋ á atʉɛ́ nzwiŋ, ńdɔ̄k ŋkāp ntswíte mepūŋ.»
40026010	Yɛɛ́so á júʼ, ńdé á mbū pɔ́p ŋ́gɛ: «Pɛ zwɛ́ttɛ ánɛ menzwí wɔ̄, ŋ́gɛ akɔ̄? Ajū mīi a á ghʉ ánɛ meŋ, á si ŋgɔ́ á kwaʼ anu mbɔŋ.
40026011	Pɛ a mepūŋ mé á esī efʉʼ metsem, ḿbiŋ ŋgɔ́ mé meŋ, mbɔ ḿpɛ mé té shʉʼ egɔ́ á esī efʉʼ metsem ɛ́.
40026012	A á lɔk alamńda, ńté njhʉ̄ nzɔ́ʼ nnɛ̄t za, tɛ́ aleʼé zīi mɛ́ e néŋ á gá á lesi, a ekūʼ.
40026013	Meŋ shúŋɔ á wɛ́ á kwaʼ anuúnē ŋ́gɛ: mbɔɔ egɔ́ lɛ́ yīi, mɛ́ e shʉʼ enɔŋ etswii ŋke mbɔŋ éwú, á ntē ŋgɔŋ ntsem, mɛ́ e shʉʼɛ ekímɛ á menzwí wuɔ, épiŋɛ eshúŋɔ anu mbɔŋ zīi a á ghʉ, epuɔ menɔŋ e elɔkɔ nnáŋa ŋkímtɛ á yí.»
40026014	Á tɔ́k épúp, mmɔʼ ŋiŋ ánɛ nnɔ Yɛɛ́so ntsɔp pīa mé legēm, lezēŋ tsí é gɔ́ lɛ Yúdas Iskaliɔt, á gʉɔ á mba wɔ nɔŋ‑epɔʼ epi melʉɛ,
40026015	ńdé á mbū pɔ́p ŋ́gɛ: «Meŋ shúŋɔ páʼ pɛ e ghʉ épúp tɛ́ egɔ á Yɛɛ́so, pɛ eyá elá á mbū meŋ ŋ̄?» Pɔ́ yá ŋkāp epak megēm tɛ́t á mbū yí.
40026016	Á tswí, ńdɛ nzī á lefaʼ eshhʉ̄ á lelɔk nnéŋ á Yɛɛ́so á mbū pɔ́p.
40026017	Á shʉʼ ŋgɔ́ mvhɔ aleʼé ánɛ ŋgap alāʼ zīi, mɛ́ lɛɛ́ mpfɛ́tɛ mblɛ te levwi, nnɔ Yɛɛ́so é shʉʼ nzɛ́tte á yí ŋ́gɛ: «O ó si ŋkɔ̄ŋɔ ŋ́gɛ, pek ecūŋte ecú etsō lekāk Páska egɔ́?»
40026018	Á pwɛt ŋ́gɛ: «Pɛ egʉ̄ɔ á tésɔŋ, á mba mɛ́kiki, ńdé á mbū yí ŋ́gɛ: nziʼnɛ a á lé ŋ́gɛ, njhʉ̄ zi e é si ŋkūʼu. Yí e jhʉ́ lekāk Páska pɔ́ a nnɔ yí áa mba yí.»
40026019	Nnɔ Yɛɛ́so é ghʉ ndeŋ ndeŋ páʼ Yɛɛ́so a á ndé épúp, ńcūŋte etsō lekāk Páska éwú.
40026020	Á kó ŋgɔ́ eseéŋ‑njhʉ̄, Yɛɛ́so pɔ́ nnɔ yí ntsɔp pīa mé legēm, é náŋ á esī ŋgɔ̄ á mpfɛ́t azō.
40026021	Ńnɔŋ mpfɛ́tɛ azō, á gɛ: «Meŋ a shúŋ á wɛ́ á kwaʼ anuúnē, mmɔʼ ŋiŋ a á nnɔ pɛ yīi, a a shʉʼ eswiŋ á gá.»
40026022	Nnɔ yí é júʼ épúp, ŋ́kwhʉ́ tɛ mmī, awíɛ á zɛ́tte á yí ŋ́gɛ: «Mɔʼɔ́ wek, a ké ŋgɔ́ á gá kɛ?»
40026023	Á pwɛt á mbū pɔ́p ŋ́gɛ: «Ŋiŋ yīi, apū zék yí á pote á ntē ŋgwʉ́ŋ, yí mé ŋiŋ yīi, a gʉɔ mé eswiīŋ meŋ.
40026024	Méŋ‑Ŋiŋnɔŋ wuɔ a a shʉʼ egʉɔ áa páʼ, mɛ́ le tí ánɛ yí á ntē aŋwaʼne Ndém épúp. Táʼ, ndɔ e ké ŋgɔ́ á athū ŋiŋ wɔ̄ yīi, a gɔ á eswiīŋ Méŋ‑Ŋiŋnɔŋ wuɔ. Á lɛ mbɔŋ, á lezi mbú ŋgɔ́ le á ŋgaŋ zhí.»
40026025	Yúdas, á ŋiŋ yīi a le nɔ̄ŋ eswiŋɛ á Yɛɛ́so, á tswí azí ashuŋne, nzɛ́tte á yí ŋ́gɛ: «Ńziʼnɛ, a ké ŋgɔ́ á gá kɛ?» Yɛɛ́so á pwɛt á mbū yí ŋ́gɛ: «Wu mé lʉ́ɛ́ épúp.»
40026026	Yɛɛ́so pɔ́ a nnɔ yí é zɛ́t nzhɛ á mpfɛ́t etsō, á pɛ́ mblɛ, ésyákne á Ndém, ḿbwɔ́ʼte, ŋ́gē egapte á mbū pɔ́p, ńdé ŋ́gɛ: «Pɛ ekɔ mpfɛ́t, ejʉɔ e é si ŋgɔ́ nnɛ̄t za.»
40026027	Ńzéŋ ŋkʉ̄ɛ ndɔ̄ŋ meluʼ, ésyákne á Ndém, ŋ́gē eyá mé pɔ́p, ńdé ŋ́gɛ: «Pɛ metsem e ekɔ nnú.
40026028	Emuɔ é si ŋgɔ́ metshi má, métshi eka Ndém pɔ́ a epuɔ pí. Meŋ pfɛttɛ ánɛ athū atʉtʉ epuɔ, Ndém a elɔk ndēkne mefa mɔ́p.
40026029	Meŋ shúŋɔ á wɛ́ ŋ́gɛ: meŋ te e láʼ ezéŋ emuɔ meluʼ enú ú, tɛ eláʼ etshí ánɛ aleʼé zīi, ḿpɛ é kó á ntē Lefɔ Mɔʼɔ́ ga, tɛ́ ḿpɛ e ezéŋ nnú emi meswhī.»
40026030	Pɔ́ a Yɛɛ́so é zɔp ntshi, ńdɔk ŋgūʼte á Ndém. Éfhó á ŋgyā ntó, ḿbē mé lekwɛ̄t Methʉ́ Olive.
40026031	Ńnɔŋ mbʉ̄ɛ̄, Yɛɛ́so á lé á mbū pɔ́p ŋ́gɛ: «Ɔ́ɔ etsōʼ wuɔ, pɛ metsem e jʉ́ɔ anu zīi, á gɔ á ŋghʉʉ̄ meŋ, épuŋne á gá, éfhó ánɛ páʼ mɛ́ le tí á ntē aŋwaʼne Ndém ŋ́gɛ: “Meŋ a shʉʼ ezwhí á mbip‑ memvhō, memvhō e epú efhó á ŋgē, ńtáka ŋgʉ̄ɔte.”
40026032	Táʼ, afʉʼ zīi meŋ á piŋ nzím ánɛ lewhʉ̄, meŋ mbīk á Ŋgaliléa nzwíʼte á wɛ́.»
40026033	Piɛ á tswí ashuŋne, ńdé á mbū yí ŋ́gɛ: «Epuɔ metsem é zi mbú efhó ánɛ anu zīi, á ghʉ á wú, ḿbūŋne á wú, mbɔ meŋ mbúu ŋgɔ́ le á wú puŋne.»
40026034	Yɛɛ́so á pwɛt á mbū yí ŋ́gɛ: «Meŋ a shúŋ á wú á kwaʼ anuúnē, ɔ́ɔ etsōʼ wuɔ, ŋkʉɔʼ a a ghʉ ege etɔ́ŋ, mbɔ o ó lɛʼte ŋgʉɔ ntɛ́t ŋ́gɛ, o ka á gá zhɛ́ ɛ́.»
40026035	Piɛ á pwɛt á mbū yí ŋ́gɛ: «Ŋgáŋ, meŋ gɔ le shʉ̄ʼ ndé ŋ́gɛ, meŋ ka á wú zhɛ́ ɛ̄. A zi mbú ŋgɔ́ áa lewhʉ̄, mbɔ pɔkɔ mé pú ekwhʉ́.» Nnɔ Yɛɛ́so metsem é pú nzéŋ ńdé azɔ́p épúp.
40026036	Yɛɛ́so pɔ́ a nnɔ yí, é lɛ ŋgʉ̄ɔ tɛ ŋkó á amɔ̄ʼ ajʉʼ, mɛ́ tɔ́ŋ lɛ Getsemani, á lé á mbū pɔ́p ŋ́gɛ: «Pɛ ezɛ́t ega nnáŋ, meŋ egʉ̄ɔ ege eswíŋte á Ndém.»
40026037	Ńdé épúp, ńtɔ́ŋ á Piɛ mbɔɔ ewɔŋkhʉ̄ Zebedé mémpīa, pɔ́ a pɔ́p é nɔŋ ŋgʉ̄ɔ, além zí á tsɔ́ʼɔ, á zi á levɛt.
40026038	Ńdɛ ndé á mbū pɔ́p ŋ́gɛ: «Anu á ntē meŋ mpfɛ́tɛ á gá, tɛ ŋgɔ́ yīi meŋ gɔ ekwhʉ́. Pɛ enáŋ ega mbíp, ndɛ́ʼ ŋiŋ yímpɛ á lí.»
40026039	Ńdé épúp, ńnáʼ ŋgʉ̄ɔ tɛ ŋgia é sak, ésóʼo ntswíʼte á esī, ŋ́ŋɔ́ʼne tɛ eshhʉ̄ yí é pfeŋ esī, éswíŋte á Ndém ŋ́gɛ: «Mɔ́ʼɔ, o kɔŋɔ, o epāʼne ejʉɔ ntūʼ ŋgʉɔ̄ʼ, tɛ meŋ ńde nú. Táʼ, akʉ̄ɛ a eké ntɔ́k áa páʼ o ó kɔŋ épúp, te ghʉ̄ʉ ajū mīi meŋ mé kɔŋ.»
40026040	Éswíŋte tɛ á kuʼ, á sɛt nnɛ̄t mé lezēŋ nnɔ yí wɔ̄ epuɔ métɛ́t, ŋ́gē eshʉʼe, pɔ́ nɔŋ ndíi. Á lé á mbū Piɛ ŋ́gɛ: «Ńdɔkɔ ŋ́gɛ, pɛ ka ekūʼ á wɛ́ á lenāʼ nnáŋ á méŋ afʉʼ, té lí páʼ meŋ lā lɛ̄?
40026041	Pɛ egē enáŋ efʉʼ metsem, ńnɔŋ mbípɛ, éswíŋte á Ndém, ḿbɔ́k á wɛ́ á lewhʉ ánɛ táté. Ntē ŋiŋnɔŋ é kɔɔ̄ŋ á leghʉ anu mbɔŋ, mbe nnɛ̄t é piŋ ŋká ká.»
40026042	Ńdé épúp, ńzéŋ ŋgʉ̄ɔ leswhī leswhī ánɛ mbáte pīa, ńzéŋ eswíŋte á Ndém ndé ŋ́gɛ: «Mɔ́ʼɔ, a lɛ ŋgɔ́ éyi ejʉɔ ntūʼ ŋgʉɔ̄ʼ, é gɔ etɔ́k té gɔ́ yīi meŋ á nú, o eghʉ̄ áa páʼ wu mé kɔŋ.»
40026043	Ńzéŋ mbīŋ nzem, ŋ́gē eshʉʼe, pɔ́ nɔŋ ndíi, mbɔ lelɔ̄k a á mbú ŋgɔ́ á menēk pɔ́p tɛʼ.
40026044	Á tshi á wɔ́p nnéŋ, ńzéŋ ŋgʉ̄ɔ leswhī leswhī, ńzéŋ eswíŋte á Ndém ánɛ mbáte tɛ́t, ńdé áa menu mīi a á zi ndɔ̄k eswíŋte á yí.
40026045	Ńzéŋ mbīŋ nzem ntswɛ́tte nnɔ yí, ńdé á mbū pɔ́p ŋ́gɛ: «Pɛ é egā nzwītɛ lɛ́? Pɛ etswiʼne ndí mbōo? Njhʉ̄ e ejʉɔ zīi e é tshóne tɛ mbáte lā. A ayi mɛ́ gɔ á efɛ́ Méŋ‑Ŋiŋnɔŋ, á mbū epuɔ tepɔŋ lāa.
40026046	A ayi ŋiŋ yīi, a gɔ á eswiīŋ meŋ, a á shʉʼ tɛ mbáte la. Pɛ elū á esī, ḿpɛ egʉɔ njʉ́ɔ á yí.»
40026047	Yɛɛ́so a le zɛ́t eshúŋne shuŋné, Yúdas, ḿmɔʼ ŋiŋ ánɛ meziŋ‑ntō pí ntsɔp pīa mé legēm, á sáʼne, atʉtʉ epuɔ á gɔ́ á nzem yí, ŋ́gwɛ̄te mekéseŋ pɔ́ a meŋí ncu, mbɔ wɔ nɔŋ‑epɔʼ epi melʉɛ, pɔ́ mekém alāʼ mé ntó á wɔ́p.
40026048	A ge egɔ́ mbɔ mɛnāŋ wɔ̄, a á nté njhʉ̄, éshúŋ ayiŋne á mbū nnɔ alāʼ mɛ́t, ŋ́gɛ: «Ŋiŋ yīi meŋ a kó etsaʼte á yí, éseŋte á yí, yí tɛ́ pɛ é si ŋkɔ̄ŋɔ. Pɛ egɔ̄ á yí.»
40026049	Pɔ́ shʉʼ tɛ ndɛ̄ ŋgē ekó éwú, Yúdas á tshóte nnɛ̄t mé lezēŋ Yɛɛ́so, ńdé ŋ́gɛ: «Ńziʼnɛ, meŋ á tsaʼte á wú.» Ńnɔŋ esēŋtɛ á yí.
40026050	Yɛɛ́so á pwɛt á mbū yí ŋ́gɛ: «Esoó ga, ghʉ áa ajū mīi, o ó eshʉ̄ʼ á ŋghʉɛ́.» Mvuʼ epuɔ é lɛ eshʉ̄ʼ, ńdáʼ mbū ánɛ Yɛɛ́so, ŋ́kúʼte á yí.
40026051	Mɛ́ lɛ ŋgē ejʉ́ɔ, mmɔʼ ŋiŋ á nnɔ epuɔ pīi pɔ́ a Yɛɛ́so é ŋgɔ́ nnɔ, á sɔŋ ŋŋí ncu á mbā, ŋ́gɔ̄ á ŋkʉɔ́ʼ ŋiŋ, ŋ́kó mbāŋ letuúŋ ŋiŋ yīi, tɛŋgyā wɔ nɔŋ‑epɔʼ a á nzāp ŋkaʼte yí.
40026052	Yɛɛ́so á lé mé yí ŋ́gɛ: «Piŋne ŋŋí ncu ju á mbā. Ŋiŋ ntsem yīi a á lɔk ŋŋí ncu, ńzwhí á ŋiŋ, a a láʼ ekwhʉ́ áa ŋŋí ncu.
40026053	O ó kwaŋ ŋ́gɛ, a ke gɔ́ meŋ ńde lā ntɔ́ŋ á Mɔʼɔ́ ga, á gákne ntó mecɔʼ, ajūɔ memía nnɔ ntsɔp pīa mé legēm, pɔ́ shʉʼ ndhʉ̄ á athū zá lɛ̄?
40026054	Meŋ ke wíʼe ŋghʉ̄ épúp, mbɔ ajʉʼ anu zīi, Ndém a leé á ntē aŋwaʼne yí ŋ́gɛ, á mbɔŋ ŋ́gɛ, a egɔ́ páʼa tɛ́ ndɔk mbō, mbɔ á ghʉʉ̄ páʼ lā tɛ́ mbō ó?»
40026055	Afʉʼ mɛ́t afʉʼ mɛ́t, Yɛɛ́so á lé á mbū alāʼ ŋ́gɛ: «Pɛ é gaá ndɔ̄k meŋí pɔ́ a mekéseŋ, éshʉ̄ʼ á ŋgɔɔ̄ meŋ, páʼ pɛ gɔ á ŋgɔɔ̄ ntsɔ́ŋ ŋ́? Meŋ kɛɛ́ nzóko eleʼé tsem á ntē Mía Ŋgyā Ndém, ńnáŋa á esī nzíʼnɛ á wɛ́, pɛ láʼ te á gá pfeŋ.
40026056	Táʼ, menu muɔ ntsem é ké ŋgɔ́ páʼa, tɛ́ menu mīi, metswi‑ŋke Ndém é le tíī, e elɔ̄k mbō.» Mɛ́ gɔ Yɛɛ́so épúp, megaŋ nnɔ pí metsem é pú esákne á yí ŋkʉ̄.
40026057	Epuɔ pīi é ŋgɔ̄ á Yɛɛ́so lā, é lɔk á yí ŋgʉ̄ɔ mé mba Kayif, á tɛŋgyā wɔ nɔŋ‑epɔʼ. Mbɔ wɔ kɛ́ʼte‑mbé Ndém, pɔ́ mekém alāʼ é mbú ncúʼte éwú.
40026058	Piɛ á gɔ́ á tɛ nzem nzhɛ̄nɛ á Yɛɛ́so, tɛ ndáʼ ŋkó á mba tɛŋgyā wɔ nɔŋ‑epɔʼ, ŋ́kó azí á atetá, ńnáŋ á nnɔ megaŋ afaʼ, ŋ́gɔ̄ á njʉ́ɔ páʼ ajʉɔ anu á emi épúp.
40026059	Wɔ nɔŋ‑epɔʼ epi melʉɛ, pɔ́ a megaŋ asāʼ metsem, é nɔŋ efāʼa anu zīi, pɔ́ e tshí á athū Yɛɛ́so tɛ́ mɛ́ etsīa éwú, ńzwhí á yí,
40026060	ḿbiŋ nnɔ̄ŋ te njʉ́ɔ ɔ́. Tɛ mbɔɔ páʼ wɔ shúŋ epoó‑anu tɛ nzáne é le shʉ̄ʼ azɔ́p. Tɛ ŋgē ezoko, epuɔ mémpīa é tshóte nnɛ̄t,
40026061	ńdé ŋ́gɛ: «Ŋiŋ wuɔ a ke lé ŋ́gɛ, yí gɔ eták á Mía Ŋgyā Ndém, ḿbiŋ ndɔ̄k eleʼé tɛ́t, ńzéŋ ŋkwɛ́t.»
40026062	Tɛŋgyā wɔ nɔŋ‑epɔʼ á lu á esī, ńzɛ́tte á Yɛɛ́so ŋ́gɛ: «O te wɛ̄ anu zīi, o o pwɛt ɛ́ lɛ̄? Epuɔ puɔ é swiŋ á wú ejʉɔ ntií páʼa, o te júʼ lɛ́?»
40026063	Yɛɛ́so á pú te tsɔ́p. Tɛŋgyā wɔ nɔŋ‑epɔʼ á zéŋ nzɛ́tte á yí ŋ́gɛ: «Lɔk lezēŋ Ndém yīi a naáŋ ntē, ŋ́kā, éshúŋ á wék, kɛɛ wu mé Nzaʼ‑Ŋkhʉ, á Méŋ Ndém lɛ́.»
40026064	Yɛɛ́so á pwɛt á mbū yí ŋ́gɛ: «O ó lé épúp. Táʼ, kwaʼ anuúnē, meŋ shúŋɔ á wɛ́ ŋ́gɛ, tɛ efhó tsetsɔŋɔ, pɛ e shʉʼ ejʉ́ɔ páʼ Méŋ‑Ŋiŋnɔŋ wuɔ a naáŋ á ŋkɔʼɔ́ apū ete Atsyantsɔp Ndém. Pɛ e shʉʼ ezéŋ ejʉ́ɔ páʼ, a fhɔ́ɔ á lephū eshʉ̄ʼɛ, á ntē alɔ.»
40026065	Tɛŋgyā wɔ nɔŋ‑epɔʼ á júʼ épúp, ésīate menzhó á mbe nnɛ̄t yí méŋwɛ̄t, ńdé ŋ́gɛ: «A á zɔte á Ndém. Anu á ke ŋgɔ́ páʼa, ḿpɛ é zóko nzéŋɛ efāʼa wɔ njhʉɛ‑njʉ́ɔ kɛ? Pɛ é júʼ páʼ a á zɔte á Ndém.
40026066	Pɛ é kwaŋ azɛ́ ŋ́gɛ akɔ̄?» Epuɔ metsem é pwɛt ŋ́gɛ: «Á pɔŋ ŋ́gɛ mɛ́ ezwhí á yí zwhí.»
40026067	Ńdɛ nzī á letsok mekī á eshhʉ̄ yí, ńtémte mbū ánɛ yí. Emɔ̄ʼ é tém mbū á metuúŋ yí,
40026068	ńnɔŋ ndʉ́ɛ́ ŋ́gɛ: «Wu Nzaʼ‑Ŋkhʉ, ghʉ anu ntswi‑ŋke Ndém, ńtá á ŋiŋ yīi, a á tswá á wú, pek ejʉ́ɔ.»
40026069	Á ge egɔ́ épúp, Piɛ á náŋ á apɛ́ á atetá. Mmɔʼ mɔ́ menzwí, ŋ́gɔ́ á ŋgaŋ afaʼ á mba mɛ́t, á tshóte nnɛ̄t mé lezēŋ tsí, ńdé ŋ́gɛ: «O ó ajú mmɔʼ ŋiŋ yīi, pɔ́ a Yɛɛ́so ŋiŋ Ŋgaliléa é kɛɛ́ nziŋɛ.»
40026070	Piɛ á lɛʼte, á mvhɔ epuɔ metsem, ńdé ŋ́gɛ: «Meŋ ka zhɛ́ anu zīi o shúŋɔ lā á.»
40026071	Ńdɛ efhó éwú, ńnɔŋ ŋgʉ̄ɔ mé nchu atetá, mmɔʼ ŋgaŋ afaʼ ndɛʼɛ, ŋ́gɔ́ á mɔ́ menzwí, á jʉ́ɔ á yí, ńdé á mbū epuɔ pīi é ŋgɔ́ á ajʉʼ mɛ́t ŋ́gɛ: «Ŋiŋ wuɔ, pɔ́ a Yɛɛ́so ŋiŋ Naázalɛt mé ŋgɔ́ nnɔ.»
40026072	Piɛ á zéŋ ndɛ̄ʼte leswhī leswhī tɛ ŋkā, ńdé ŋ́gɛ: «Meŋ ka ŋiŋ wɔ̄ yīi, o lʉ́ɛ́ lā zhɛ́ ɛ́.»
40026073	Méŋ afʉʼ á tɔ́k, epuɔ pīi é ŋgɔ́ ajʉʼ mɛ́t, é tshóte nnɛ̄t, ńdé á mbū Piɛ ŋ́gɛ: «Á té anu efaʼ efaʼ á, o ó ajú mmɔʼ ŋiŋ nnɔ yi. Ntií á wú á lelɔk eshúŋne, e é si ntswīi ajʉʼ zīi o fhɔ́ɔ éwú.»
40026074	Piɛ á zi á leka meka ndé ŋ́gɛ: «Ndém á lɛ nzwhí á gá. Meŋ te si zhɛ́ɛ á ŋiŋ wuɔ ɔ́.» Ŋkʉɔʼ á liɛ ntɔ́ŋɔ.
40026075	Piɛ á lɛ ŋkímte páʼ Yɛɛ́so a ke lé á mbū yí ŋ́gɛ: «Ŋkʉɔʼ a a shʉʼ ege etɔ́ŋ, mbɔ o ó lɛʼte ŋgʉɔ ntɛ́t ŋ́gɛ, o ka gá zhɛ́ ɛ́.» Ŋ́kímte épúp, éfhó á atetá ntó, ḿbú ndā mé ŋgʉɔ̄ʼ.
40027001	Njhʉ̄ é lá nzemɛ́nzēm, wɔ nɔŋ‑epɔʼ epi melʉɛ metsem, mbɔɔ mekém alāʼ, é cúʼte, ésāp tɛ nzápa ŋ́gɛ mɛ́ ezwhí á Yɛɛ́so.
40027002	Ńtswī mɛ́ kwɛ́t á Yɛɛ́so, pɔ́ lɔk á yí ŋgʉɔ ŋgyá á mbū ŋgɔpna Pilat.
40027003	Yúdas, á ŋiŋ yīi a le swīŋ á Yɛɛ́so, á lɛ njúʼ páʼ mɛ́ é záʼ ntsaŋ ndé ŋ́gɛ, á pɔŋ ŋ́gɛ mɛ́ ezwhí á Yɛɛ́so lā, á zɛt á yí tɛʼ. Á lɔk ŋkāp zīi mɛ́ ŋgyá á mbū yí epak megēm ntɛ́t lā, ŋ́gʉ̄ɔ á ŋgyáa á mbū wɔ nɔŋ‑epɔʼ epi melʉɛ pɔ́ a mekém alāʼ.
40027004	Ńdé mé pɔ́p ŋ́gɛ: «Meŋ ke fā tɛʼ, páʼ meŋ ke yá á taʼ te fa ŋ́gɛ, mɛ́ ezwhí á yí.» Pɔ́ lé ŋ́gɛ: «Akɔ̄ á ké ncʉ̄te á wék éwú ú? Á júʼ áa me wu.»
40027005	Yúdas á lɛ mmāʼ ŋkāp mɛ́t mé ajʉʼ alɔ́ʼ Mía Ŋgyā Ndém, éfhó á ŋgyā ntó, ŋ́gʉɔ ntsēŋne.
40027006	Wɔ nɔŋ‑epɔʼ epi melʉɛ é lakte ŋkāp mɛ́t, ńdé ŋ́gɛ: «Lepé tsímpɛ é té véŋ ŋ́gɛ, mɛ́ enéŋ ejʉɔ ntií ŋkāp, ánɛ ŋkāp ŋgyā Ndém ɛ́, melaʼ mīi e é páʼa, ŋgɔ́ ŋkāp metshi.»
40027007	Ńdé épúp, ńcúʼte ŋgɔ́ á taʼ nchu. Ńdɔ̄k ŋkāp mɛ́t nzó ŋkāʼ, mɛ́ tɔɔ́ŋ ŋkāʼ mɛ́t lɛ, ŋkāʼ mbɔɔ‑mekʉŋ, ńdɔk ŋghʉ̄ á ajʉʼ zīi, mɛ́ túŋɔ mege éwú.
40027008	É melaʼ épúp tɛ́, tɛ ntshí ayáʼa, mɛ́ gɛ ntɔ́ŋɔ ŋkāʼ mɛ́t lɛ, ŋkāʼ metshi.
40027009	Á gɔ́ épúp, ńdɔk mbō páʼ Jelemi, ntswi‑ŋke Ndém a le lé ŋ́gɛ: «Pɔ́ le tswí ŋkāp epak megēm tɛ́t, é gɔ́ nzwiŋ yīi epuɔ Islaɛl é le néŋ ŋ́gɛ, mɛ́ elɔk eswīŋ á yí.
40027010	Pɔ́ ke lɔ̄k eziɛ́ ŋkāp, ńzó ŋkāʼ mbɔɔ‑mekʉŋ, á gɔ́ anu zīi Atsyapuɔ a le lé ŋ́gɛ meŋ eshúŋ.»
40027011	Yɛɛ́so á kó á mvhɔ ŋgɔpna Pilat, á ŋak á yí, ńzɛ́tte á yí ŋ́gɛ: «Wu mé efɔ epuɔ Yúda a?» Yɛɛ́so á pwɛt ŋ́gɛ: «Á tó á nchu wu.»
40027012	Wɔ nɔŋ‑epɔʼ epi melʉɛ, pɔ́ mekém alāʼ é tshí menu tɛ é zá tɛʼ á athū Yɛɛ́so. Á ké mbú te amɔ̄ʼ pwɛt.
40027013	Pilat á zéŋ nzɛ́tte á yí ŋ́gɛ: «O te si njúʼɔ menu muɔ mīi, mɛ́ shúŋɔ ánɛ wu la á lɛ̄?»
40027014	Yɛɛ́so á pú te tsɔ taʼ anu pwɛ̄ɛt, tɛ á pú ŋkʉ̄ʼne á ŋgɔpna Pilat tɛʼ.
40027015	Ŋgɔpna a lɛɛ́ ŋgwīɛ̄ á mɛt ánɛ etsiɛ́ lekāk Páska lɛ́, á lefōk taʼ ŋgaŋ atʉɛ́ yīi, alāʼ á si nzɛ́ttɛ, ŋ́gyá mé pɔ́p.
40027016	Á ge egɔ́ épúp, mmɔʼ ŋiŋ á gɔ́ á ŋgyā atʉɛ́, mɛ́ zhɛ́ á yí á mbɔŋɔ́ ánɛ efʉʉ́ʼ‑enu tsí, lezēŋ tsí é gɔ́ lɛ Yɛɛ́so Balabas.
40027017	Pilat á zɛ́tte alāʼ zīi á ŋkɔ́ʼ ncúʼte, ŋ́gɛ: «Pɛ é si ŋkɔ̄ŋɔ ŋ́gɛ, meŋ efók á awɔ́ ŋgyá á mbū pɛ ɛ̄? Á Yɛɛ́so Balabas kɛ á Yɛɛ́so yīi, mɛ́ tɔ́ŋɔ lɛ Nzaʼ‑Ŋkhʉ lā a?»
40027018	A lɛɛ́ nzɛ́ttɛ épúp melaʼ mīi, a le nɔ̄ŋ nzhɛ́ɛ á légɛ, mɛ́ záa esɔ̄ ánɛ Yɛɛ́so zaá, tɛ́ eswīŋɛ á yí.
40027019	Pilat a le náŋ ajʉʼ asāʼ, ńnɔŋ ŋŋāka á Yɛɛ́so épúp, nzwí yí á tó ŋ́gɛ mɛ́ egʉɔ ntswī á mbū yí ŋ́gɛ, ndɛ́ʼ á néŋ nchu yí ánɛ anu te fa wɔ̄. Ŋ́gɛ yí é ndí amɔ̄ʼ athū á ayáʼa, ńjʉ́ɔ mɛ́ pú ŋgɔ́ si ŋgēnɛ á yí tɛʼ, melaʼ te fa mɛ́t.
40027020	Wɔ nɔŋ‑epɔʼ epi melʉɛ pɔ́ a mekém alāʼ, é ké ŋgɔ́ si ntshónɛ alāʼ ŋ́gɛ, pɔ́ etswī, Pilat a efók áa Balabas ŋgyá mé pɔ́p, ḿbiŋ ntswī mɛ́ ezwhí á Yɛɛ́so.
40027021	Ŋgɔpna á zéŋ ntswí á ashuŋne, ńzɛ́tte á wɔ́p ŋ́gɛ: «Á shʉʉ̄ʼ ánɛ epuɔ puɔ mémpīa, pɛ é kɔŋ ŋ́gɛ, meŋ etshī á awɔ́ nnéŋ á mbū pɛ ɛ̄?» Alāʼ á pwɛt ŋ́gɛ: «Á Balabas.»
40027022	Pilat á zéŋ nzɛ́tte á wɔ́p ŋ́gɛ: «Ḿbiŋ ŋghʉ̄ áa páʼ lā ánɛ Yɛɛ́so yīi, mɛ́ tɔ́ŋɔ lɛ Nzaʼ‑Ŋkhʉ lā a?» Alāʼ ntsem á pú ndé ŋ́gɛ: «Mɛ́ ekwɛ̄te á yí ánɛ mbaŋne paŋné.»
40027023	Pilat á zéŋ ŋ́gɛ: «Anu tepɔŋ zīi a á ghʉ, á lɛɛ̄ ŋgɔ́ á aziɛ́ ɛ́?» Tɛ́ pɔ́ tswiʼne ndéŋte meŋguŋ mé ntē, ńdé ŋ́gɛ: «Mɛ́ eké ŋkwɛ̄te á yí kwɛte.»
40027024	Pilat á jʉ́ɔ páʼ yí ka ezéŋ ŋkūʼ á lepwɛ̄ne alāʼ á, ḿbɔ́k ŋ́gɛ ndɛ́ʼ á sɛnne, epuɔ eták ejʉʼ. Ńtswíʼ ntshi, ńdɔk ntshí á nnɔ alāʼ, ŋ́gē esok mbū mí, ńnɔŋ ndʉ́ɛ́ ŋ́gɛ: «Meŋ te azō ánɛ lewhʉ̄ mbaŋa wuɔ zhɛ́ ɛ́, á anu ncʉ̄te á wɛ́.»
40027025	Alāʼ ntsem á pú mbwɛ̄t ŋ́gɛ: «Metshi mí e egʉ̄ɔ á athū pek, mbɔɔ á athū ewɔŋkhʉ̄ pék.»
40027026	Á ghʉ épúp, ńdɛ ntswī mɛ́ fhó á ŋgyā atʉɛ́ efók á Balabas. Ḿbiŋ ntswī mɛ́ lɔk ntɛ̄ ntswá á Yɛɛ́so, ńdɔ̄k á yí ŋgʉɔ ŋkwɛ̄te ánɛ mbaŋne paŋné.
40027027	Wɔ lʉɔ́ʼ‑ncu Pilat, é lɔk á Yɛɛ́so ŋgʉ̄ɔ mé mba ŋgɔpna, ńtɔ́ŋ nnɔ wɔ́p ntsem, pɔ́ metsem é pú ncúʼte éwú, á lezēŋ Yɛɛ́so,
40027028	ésɔ̄ŋ menzhó ánɛ yí, ḿbɛ́ á kwaʼ paŋ nzhó mmāʼ ánɛ yí.
40027029	Ḿbáʼ acɔʼ menzɔ̄ŋ menzɔ̄ŋ, éshū á athū yí, ŋ́gɛ acɔʼ lefɔ. Éfāʼ á akekaʼa, ńnéŋ á apū ete yí. Ńtswíʼte á mvhɔ yí, ńzī á lezɔte á yí ndé ŋ́gɛ: «Zaá efɔ epuɔ Yúda.»
40027030	Ńnɔŋ ntsōko mekī ánɛ yí, ńtswí á taʼ akekaʼa wɔ̄, ńdɔk ntswá á yí á athū yí.
40027031	Ńzɔ̄te á yí épúp tɛ afʉʼ á kuʼ, pɔ́ zéŋ esɔ̄ŋ nzhó jɔ̄ ánɛ yí, ḿbɛ́ menzhó mí nzéŋ mmāʼ ánɛ yí, ńdɔ̄k á yí ŋgʉ̄ɔ mé ŋkwɛtɛɛ̄ ánɛ mbaŋne paŋné.
40027032	Wɔ lʉɔ́ʼ‑ncu é nɔŋ ndɔ̄kɔ á Yɛɛ́so efhɔ́ɔ á tésɔŋ ntúɔ́, ńjʉ́ɔ mmɔʼ ŋiŋ, lezēŋ tsí é gɔ́ lɛ Simɔŋ, á gɔ́ á ŋiŋ tésɔŋ Silɛ̄ne, pɔ́ lɔk mbʉʼ ŋgɔ̄ á yí, ŋ́gɛ a epīʼ á mbaŋne paŋné Yɛɛ́so.
40027033	Pɔ́ gʉɔ tɛ ŋkó amɔ̄ʼ ajʉʼ, mɛ́ tɔ́ŋ lɛ Gɔlgota, ńdɔkɔ ŋ́gɛ, Akwɛ́ Athū.
40027034	Ńdɔ̄k amɔ̄ʼ awhiɛ́‑azō, ḿvūŋ meluʼ, ŋ́gyá ŋ́gɛ Yɛɛ́so a enú. Yɛɛ́so á zwíʼ, a te kɔ̄ŋ á lenū ú.
40027035	Pɔ́ kwɛte á yí ánɛ mbaŋne paŋné. Ḿbɛ́ menzhó mí, ŋ́gē egapte, ńdɔ̄k nzikɛ́.
40027036	Ŋ́ghʉ̄ épúp, ńnáŋ á esī, ńnɔŋ mbípɛ á yí.
40027037	Pɔ́ tí nthū lewhʉ̄ yí, ḿblɛ́ mé athʉ́ ánɛ mbaŋne paŋné á ndo athū yí ŋ́gɛ: «Ŋiŋ wuɔ a á Yɛɛ́so, á efɔ epuɔ Yúda.»
40027038	Mɛ́ le zéŋ ŋkwɛte metsɔ́ŋ azɔ́p mémpīa, ánɛ epɔ́p membaŋne paŋné. Mmɔʼ ŋgaŋ á gɔ́ á ŋkɔʼɔ́ apū ete Yɛɛ́so, mmɔʼ á gɔ́ á ŋkɔʼɔ́ apū tswipɛ yí.
40027039	Yɛɛ́so á zɛ́t ánɛ mbaŋne paŋné ntsēŋne, metsia‑nzhɛ é ge etɔ́ke, ésɛ̄ á po ŋgyá á mbū yí, ńzɔ̄te á yí,
40027040	ńnɔŋ ndʉ́ɛ́ ŋ́gɛ: «Wu yīi o ke nɔ̄ŋ ndʉ́ɛ́ ŋ́gɛ, o o shʉʼ eták á Mía Ŋgyā Ndém, épiŋ elɔk eleʼé tɛ́t, ékwɛ́t ezi ndɛʼɛ. O gɔ́ ŋké ŋgɔ́ á Méŋ Ndém, o etswí athū jú á mbū lewhʉ̄ wu méŋwɛ̄t, éfhó ánɛ mbaŋne paŋné esóʼo.»
40027041	Wɔ kɛ́ʼte‑mbé Ndém, pɔ́ a mekém alāʼ mbɔɔ wɔ nɔŋ‑epɔʼ epi melʉɛ, é zéŋ nnɔ̄ŋ nzɔ̄tɛ Yɛɛ́so azɔ́p,
40027042	ńdʉ́ɛ́ ŋ́gɛ: «A lɛɛ́ ŋkʉ́ʼnɛ ntswíi epuɔ á mbū lewhʉ̄, a etswí athū nnɛ̄t zí lɔ. A gɔ́ ŋké ŋgɔ́ á efɔ epuɔ Islaɛl, á fhó ánɛ mbaŋne paŋné tsetsɔŋɔ esóʼo, pek ejʉ́ɔ épúp, ḿvéŋ á mbū yí.
40027043	Nɔ́ŋ ŋ́gɛ, a lɛɛ́ nnéŋɛ ntē yí ánɛ Ndém tɛ ndʉ́ɛ́ ŋ́gɛ, yí é si ŋgɔ́ á Méŋ Ndém. A gɔ́ ŋké ŋgɔ́ éyi Ndém mɛ́t a kɔɔ̄ŋ á yí, á shʉʼ tsetsɔŋɔ, ntswí á yí á mbū lewhʉ̄.»
40027044	Tɛ mbɔɔ metsɔ́ŋ pīi mɛ́ ŋkwɛ̄te á wɔ́p a pɔ́p, é zéŋ nnɔ̄ŋ nzɔ̄tɛ á yí azɔ́p ndeŋ ndeŋ épúp.
40027045	Á kó ŋgɔ́ á táŋ‑azokó ndeŋ ndeŋ, nzém é pú eséŋ á esī atsetsáʼ ntsem, tɛ ndáʼ ntshí menu ntɛ́t mbwɛɛ́t‑njhʉ̄.
40027046	Menu ntɛ́t mɛ́t á kuʼ páʼā, Yɛɛ́so á gaʼte mé ŋghi teté ŋ́gɛ: «Eli, Eli lema sabaktani.» Ńdɔkɔ ŋ́gɛ: «Ndém ga, Ndém ga, o ó wáʼ á gá melaʼ akɔ̄?»
40027047	Emɔ̄ʼ epuɔ á nnɔ epuɔ pīi, é ŋgɔ́ éwú, é júʼ ndé ŋ́gɛ: «Pɛ ejúʼ páʼ a á ege ntɔ́ŋɔ á Eli.»
40027048	Mmɔʼ ŋiŋ nnɔ wɔp á lɛ ŋkʉ̄te, ŋ́gʉɔ mbɛ́ á pwɛt, ńcɔ̄ʼ ánɛ akiɛ́‑meluʼ, éswík ánɛ athū akekaʼa, ńtsakne nnéŋ á nchu Yɛɛ́so, ŋ́gɛ a eswɛ́te.
40027049	Emɔ̄ʼ epuɔ é nɔŋ ndʉ́ɛ́ ŋ́gɛ: «Ḿpɛ ecʉ́ʼ njʉ́ɔ, kɛɛ Eli a a shʉʼ etswí á yí á mbū lewhʉ̄ lɛ́ɛ.»
40027050	Yɛɛ́so á zéŋ ŋgāʼte leswhī leswhī mé ŋghi teté, ńdɛ ŋkwhʉ́.
40027051	Ŋ́kwhʉ́ épúp, nzhó zīi mɛ́ le lɔ̄k esáne ntē Mía Ŋgyā Ndém, é lɛ efhó á ŋkɔŋ, ésīa nnɛ̄t epak pīa, tɛ ntshí á ntsēŋ. Esī atsetsáʼ é cʉʼne, memía metɔ́ é sáte nnɛ̄t.
40027052	Mesi epuɔ é tsɔ́ʼɔ ntshí, mepfhō epuɔ tɛ nzá pīi, pɔ́ le gē ekwhʉ́, éfɛ́ nnɛ̄t zɔp ŋgyá á mbū Ndém, é zím,
40027053	éfhó á lesi ntóte. Yɛɛ́so á shʉʼ nzím ánɛ lewhʉ̄, pɔ́ pú ŋkó á ntē te alɔ́ʼ tésɔŋ, epuɔ tɛ nzáne é jʉ́ɔ á wɔ́p.
40027054	Tɛŋgyā wɔ lʉɔ́ʼ‑ncu pɔ́ a epuɔ pīi, é nnɔŋ mbípɛ á Yɛɛ́so, é jʉ́ɔ páʼ esī atsetsáʼ e é cʉʼne, ńjʉ́ɔ menu mīi é tɔ́k, mía mía ecɔʼ á pú ŋgɔ̄ á wɔ́p, pɔ́ lé ŋ́gɛ: «Anuúnē, ŋiŋ wuɔ a á ŋgɔ́ á Méŋ Ndém.»
40027055	Wɔnzwí tɛ nzáne é le tshí azɔ́p tɛ éwú, tɛ́ njʉ́ɔ emuɔ menu mɛ́t. Ŋ́gɔ́ wɔnzwí pīi, pɔ́ le tsé á nzem Yɛɛ́so tɛ efhó á Ŋgaliléa, ńzīŋɛ ntswítɛ á yí.
40027056	Á lɛ á nnɔ pɔ́p, ŋ́gɔ́ Malía mɔ́ Makdala, ŋ́ghʉ̄ á Malía mía Jáak, ńzéŋ ŋgɔ́ á mía Yosɛ́p, ŋ́ghʉ̄ á mía ewɔŋkhʉ̄ Zebedé.
40027057	Á ghʉ ŋgɔ́ mbwɛɛ́t‑njhʉ̄, mmɔʼ mía ŋiŋ á shʉʼ, lezēŋ tsí é gɔ́ lɛ Yosɛ́p, ŋ́gɔ́ á ŋiŋ tésɔŋ Alimaté, mbɔ a le cʉ́ʼ azí á ŋiŋ nnɔ Yɛɛ́so.
40027058	Ŋiŋ wuɔ mɛ́t á gʉɔ njʉ́ɔ á Pilat, ńdɔ́ á apfhō Yɛɛ́so á mbū yí, ŋ́gɔ̄ á ntúŋɔ. Pilat á tswi ŋ́gɛ, mɛ́ eyá á mbū yí.
40027059	Yosɛ́p á tswíʼ apfhō Yɛɛ́so, ńdɔ̄k mmɔʼ ntií mɛkúkú eswhī, ńzémte.
40027060	Ńdɔk ŋgʉ̄ɔ ńnɔ̄ŋ á ntē lesi tsí méŋwɛ̄t tsīi a le tswīī, mɛ́ gʉɔ́p á mbe mía tɔ́, é pú nzɛ́t eswhī. Ŋ́kʉ̄ŋte mmɔʼ mía tɔ́, ńdɔk ŋkápte nchu, ŋ́gʉ̄ɔ.
40027061	Á ge enéŋ épúp, Malía mɔ́ Makdala, mbɔɔ eyimɔʼ Malía, é náŋ mbēŋne nchu lesi, ńnɔŋ njʉ́ɔ.
40027062	Njhʉ̄ é lá, ŋ́gɔ́ aleʼé zīi, á páte aleʼé zīi, mɛ́ pɛ́ttɛ aleʼé aswite. Wɔ nɔŋ‑epɔʼ epi melʉɛ pɔ́ epuɔ Falísia é pú ŋgɔ́ á taʼ nnɔ, ŋgʉ̄ɔ á mba Pilat,
40027063	ńdé á mbū yí ŋ́gɛ: «Ŋkɔbé, Pek é si ŋkímtɛ páʼ, ŋgaŋ epoó‑anu wɔ̄ a ke zɛ́t nte, ndé ŋ́gɛ, a tɔ́k eleʼé tɛ́t, yí ezím ánɛ lewhʉ̄.
40027064	Púp, lɛ ntswī ŋ́gɛ mɛ́ epíp lesi, tɛ ndáʼ ntshí ánɛ eleʼé tɛ́t, ḿbɔ́k megaŋ nnɔ pí á leshʉʼ njʉ̄ á apfhō zí, ḿbiŋ ndé á mbū alāʼ ŋ́gɛ, a á zím ánɛ lewhʉ̄. Mɛ́ gɔ́ te ghʉ̄ épúp ɔ́, mbɔ ecʉɔ epoó‑anu mɛ́t, é piŋ epú egáʼ etɔ́k etsi mvhɔ.»
40027065	Pilat á tsɔ́ʼ á mbū pɔ́p ŋ́gɛ: «Wɔ lʉɔ́ʼ‑ncu e epwɔ̄. Pɛ egʉ̄ɔ, ŋ́gɔ ŋghʉ̄ mɛ́ epíp lesi, páʼ pɛ é si ŋkɔ̄ŋɔ.»
40027066	Pɔ́ gʉɔ ncūŋte páʼ mɛ́ e píp lesi épúp, ńcuŋte efē á tɔ́ yīi mɛ́ ke lɔ̄k ŋkápte nchu lesi, ńtshí wɔ lʉɔ́ʼ‑ncu éwú ŋ́gɛ, pɔ́ enɔŋ mbípɛ.
40028001	Aleʼé aswite á kó ntɔ́k, á gɔ́ nzemɛ́nzēm ánɛ mvhɔ aleʼé ánɛ ŋgap alāʼ, Malía mɔ́ Makdala, pɔ́ eyimɔʼ Malía, é gʉɔ á njʉ́ɔ lesi,
40028002	ŋ́kó éwú, ńdɛ ŋgē ejúʼe, esī atsetsáʼ é pú ncʉ̄ʼne. Pɔ́ jʉ́ɔ cɔʼ Atsyapuɔ á fhó á lephū esóʼo, éshʉʼ mbēkne á mía mía tɔ́ yīi, mɛ́ ke lɔ̄k ŋkápte nchu lesi, ŋ́kɔ́ʼ nnáŋ éwú.
40028003	Cɔʼ Atsyapuɔ mɛ́t, á le nɔ̄ŋ ŋkɛʼɛ ejʉʼ, páʼ ŋŋí mbeŋ lā, nzhó zí é fók páʼ mewɛ lā.
40028004	Wɔ píp‑lesi é jʉ́ɔ épúp, ḿbú mvɛ̄t, ńtsɔ́ʼɔ ŋŋémte á esī, ńnɔ̄ŋte éwú páʼ mepfhō epuɔ lā.
40028005	Cɔʼ Atsyapuɔ á lé mé wɔnzwí mɛ́t ŋ́gɛ: «Ndɛ́ʼ pɛ ezéŋ mbɔ́k. Meŋ á zhɛ́ á légɛ, pɛ faʼa á Yɛɛ́so, páʼ mɛ́ ke kwɛtē á yí ánɛ mbaŋne paŋné.
40028006	A te zɛ́t ega á, a á nzím ánɛ lewhʉ̄, páʼ a le lé épúp. Pɛ eshʉ̄ʼ njʉ́ɔ á ajʉʼ zīi, apfhō zí á ke nɔ̄ŋ éwú.
40028007	Pɛ egákne ŋgʉ̄ɔ eshúŋ megaŋ nnɔ pí ŋ́gɛ, a á zím ánɛ lewhʉ̄, a á pik á Ŋgaliléa á nzwíʼte pɔ́p. Pɔ́ e kó éwú tɛ́ ejʉ́ɔ á yí. Meŋ á shúŋ á wɛ́ páʼa.
40028008	Pɔ́ lɛ ŋgákne efhó á lesi ŋgʉ̄ɔ, ńnɔŋ ncɔ̄ʼɔ, táʼ, mía lekāk á ke ŋgɔ́ á ntē pɔ́p. Pɔ́ kʉte ŋgʉ̄ɔ á eshúŋɔ ajūɔ anu, á mbū nnɔ Yɛɛ́so,
40028009	ńnɔŋ ŋgʉ̄ɔ épúp, Yɛɛ́so á lɛ ŋŋwāk á mvhɔ pɔ́p, ńdé á mbū pɔ́p ŋ́gɛ: «Meŋ á tsaʼte á wɛ́.» Pɔ́ tshóte nnɛ̄t mé lezēŋ tsí, ŋ́ŋɔ́ʼne á mvhɔ yí tɛ ethū tsɔ́p é pfeŋ esī, ŋ́kúʼte mekhu mí.
40028010	Yɛɛ́so á lɛ ndé á mbū pɔ́p ŋ́gɛ: «Ndɛ́ʼ pɛ ezéŋ mbɔ́k. Pɛ egʉɔ eshúŋ epɔ̄ memía pá ŋ́gɛ, pɔ́ egʉ̄ɔ á Ŋgaliléa, pɔ́ e kó éwú tɛ́ ejʉ́ɔ á gá.»
40028011	Wɔnzwí pwɔ̄ é nɔŋ ŋgʉ̄ɔ, ŋ́kó á mɛnzhɛ, ńjʉ́ɔ emɔ̄ʼ epuɔ ánɛ nnɔ wɔ‑maʼ ncu pīi, pɔ́ le nɔŋ mbípɛ lesi, pɔ́ nɔŋ ŋgʉ̄ɔ mé tésɔŋ, á eshúŋ wɔ nɔŋ‑epɔʼ epi melʉɛ ajūɔ tsem zīi á ntɔ́k.
40028012	Éshúŋ á wɔ́p épúp, pɔ́ a mekém alāʼ é cúʼte efāʼ, tɛ ŋgyá mbwɔʼ ŋkāp á mbū wɔ maʼ‑ncu pīi é ke nɔ̄ŋ mbípɛ lesi,
40028013	ŋ́gē eyá, ńdé á mbū pɔ́p ŋ́gɛ, pɛ ekó ndé ŋ́gɛ: “ Megaŋ nnɔ Yɛɛ́so é ŋgē eshʉ̄ʼ etsōʼ, pɛ nɔ̄ɔŋ ndíi, pɔ́ jʉ apfhō zí.”
40028014	Ŋ́gɔ́ éyi anu jʉɔ mɛ́t á whʉ á metuúŋ ŋgɔpna, pek mé zhɛ́ páʼ pek e pwɛ́ne á yí épúp, épiŋ eghʉ tɛ mmɔʼ ŋgʉɔ̄ʼ e é le ánɛ pɛ eshʉ̄ʉʼ.»
40028015	Wɔ lʉɔ́ʼ‑ncu é tswi ŋkāp, ŋ́ŋímne nzīŋ ánɛ páʼ mɛ́ eshúŋ á wɔ́p épúp. Anu jʉɔ mɛ́t, á le pú esaŋ ejʉʼ á tsetsɛlɛ epuɔ Yúda tɛ ntshí á ayáʼa.
40028016	Meziŋ‑ntō Yɛɛ́so ntsɔp zɛ́mɔʼɔ́ mé legēm é gʉɔ mé Ŋgaliléa, ánɛ lekwɛ̄t tsīi, Yɛɛ́so a le tswī ŋ́gɛ, pɔ́ egʉ̄ɔ mé éwú.
40028017	Ŋ́kó éwú, ńjʉ́ɔ á Yɛɛ́so, ŋ́ŋɔ́ʼne tɛ ethū tsɔ́p é pfeŋ esī, emɔ̄ʼ epuɔ é ké ŋgɔ́ si mmīʼte miʼte.
40028018	Yɛɛ́so á tshóte nnɛ̄t mé lezēŋ tsɔ́p, ńdé á mbū pɔ́p ŋ́gɛ: «Mɛ́ lē mbú ŋgyá mete ntsem á mbū meŋ, á athʉ́ lephū mbɔɔ á esī atsetsáʼ.
40028019	Púp, pɛ egʉ̄ɔ á ŋgɔŋ ŋgɔŋ, ŋ́ghʉ̄ epuɔ menɔŋ e ecʉ́ʼ megaŋ nnɔ pá, ńnōʼ á wɔ́p á ntshi ánɛ lezēŋ Mɔʼɔ́, ánɛ lezēŋ Mɔ́, mbɔɔ ánɛ lezēŋ Azwakne Ndém,
40028020	ńnɔŋ nzíʼnɛ á wɔ́p á lekūʼte ajūɔ tsem zīi, meŋ ke ziʼné á wɛ́. Ḿbiŋ ŋgɔ́ mé meŋ, ḿpɛ mé náŋa egɔ́ɔ nnɔ eleʼé metsem, tɛ eláʼ etshí ánɛ afʉʼ zīi, ŋgɔŋ e gɔ á mmiī.»
41001001	Nzií ŋke mbɔŋ Yɛɛ́so Klísto, Méŋ Ndém, e ejʉɔ páʼa.
41001002	Éfhó ánɛ páʼ Ndém a le lé á ntē aŋwaʼne ntswi‑ŋke yi Izayi ŋ́gɛ: «Zhɛ́ á légɛ, meŋ a shʉʼ etó á ntswi‑ŋke ga, a epīk á mvhɔ wu, ńcūŋte á mɛnzhɛ, tɛ́ o ezīŋ éwú eshʉ̄ʼ.
41001003	Ŋgaŋ a á ega á késáatswɛt, ndʉ́ɛ́ mé ŋghi teté ŋ́gɛ: «Pɛ ecūŋte á mɛnzhɛ Atsyapuɔ, ésēŋte meliɛ́‑nzhɛ mí, e etshí ndeŋ ndeŋ.»
41001004	Púp, tɛ́ mmɔʼ ŋiŋ á lɛ ntó á késáatswɛt, lezēŋ tsí é gɔ́ lɛ Jáaŋ nnoʼ‑epuɔ á ntshi. Á nɔŋ esáʼa eshúŋɔ ŋ́gɛ, epuɔ menɔŋ e ewáʼ atswhī tepɔŋ zɔ́p, a enōʼ á wɔ́p á ntshi. Ndém a epiŋ ndēkne mefa mɔ́p.
41001005	Epuɔ apak ŋgɔŋ Yudéa metsem, tɛ mbɔɔ epuɔ Yelósalɛm, é lɛ si ntúɔ́ eshʉʼɛ njʉ́ɔ á yí, ḿvéŋɛ mefa mɔ́p á ntentā, á noʼo á wɔ́p á ntē ntshi Juldɛŋ.
41001006	Jáaŋ mɛ́t a le māʼ mmɔʼ ntií nzhó, mbɔ mɛ́ le lɔ̄k menɔŋ shamo tɛ́ mbáʼ. Ńzwík ekɔp ŋgup na á mbembéŋ yí. Etsí etsō lejhʉ̄, é gɔ́ ŋgím, ŋ́ghʉ̄ ŋŋwāʼ atswɛt.
41001007	A le nɔ̄ŋ esáʼa ndʉ́ɛ́ á mbū alāʼ ŋ́gɛ: «Mmɔʼ ndʉɛ a á nzem meŋ eshʉ̄ʼɛ, ḿbú ntsyā á gá, tɛ meŋ zi te kūʼ yīi, meŋ gɔ eŋɔ́ʼne á esī, ŋ́kɛ́ʼɛ ŋkhʉ meláŋ mí í.
41001008	Meŋ á si nnōʼo á wɛ́ á ntē ntshi ndaʼ. Ḿbiŋ ŋgɔ́ mé yí, mbɔ a a shʉʼ enéŋ Azwakne Ndém ánɛ pɛ.»
41001009	Á lɛ ánɛ meleʼé mɛ́t, Yɛɛ́so á lɛ efhó á Naázalɛt, á ntē apak ŋgɔŋ Ŋgaliléa, éshʉʼ njʉ́ɔ á Jáaŋ. Á noʼ á yí á ntē Ntshi Juldɛŋ.
41001010	Yɛɛ́so á ghʉ nnɔ̄ŋ efhɔ́ɔ á ntshi ntúɔ́, ńdɛ njʉ́ɔ, lephū é tsɔ́ʼɔ ntshí, á jʉ́ɔ Azwakne Ndém á fhó éwú esóʼo nnáŋ ánɛ yí, ŋ́gɔ́ páʼ akepēŋ lā.
41001011	Á zéŋ njúʼ mmɔʼ ŋghi é fhó éwú ndé ŋ́gɛ: «O ó Méŋ ga, meŋ kɔ̄ɔŋ á wú tɛʼ, o ghʉʉ̄, ntē gá é gáŋte.»
41001012	Azwakne Ndém á shʉʼ ánɛ yí épúp, ńdɛ ntshóne á yí, á gʉɔ mé késáatswɛt,
41001013	ájʉʼ zīi, mena mbaʼ mé gɛ ŋgɔ́ɔ éwú. Ńnáŋ eleʼé alāʼ megēm lekua. Sɛ́ta á nɔŋ eshʉ̄ʼɛ ntátɛ á yí, mecɔʼ Ndém é nɔŋ ntswítɛ á yí.
41001014	Mɛ́ le gɔ̄ á Jáaŋ nnéŋ á ŋgyā atʉɛ́. Afʉʼ mɛ́t, Yɛɛ́so á gʉɔ mé Ŋgaliléa. Ŋ́kó éwú, ńnɔŋ ntswīi ŋke mbɔŋ Ndém, ésáʼa eshúŋɔ ŋ́gɛ:
41001015	«Afʉʼ á páʼa mbɔ á kuʼ. Afʉʼ zīi, Ndém a gɔ á esáʼ lefɔ tsí, á lɔkɔ ntshónɛ tɛ mbátɛ. Pɛ egɔ̄ nnɛ̄t zɛ, ŋgwáʼ atswhī tepɔŋ zɛ́, ḿbīŋ nzem á mbū Ndém, ḿvéŋ ŋke mbɔŋ wuɔ mɛ́t.»
41001016	Yɛɛ́so á shʉʼ ŋgē etsia á akʉŋɛ́ mía ntshi Ŋgaliléa, ńjʉ́ɔ emɔ̄ʼ epuɔ mémpīa, á Simɔŋ pɔ́ ntsiʼnzem yi Aŋdlɛya. Pɔ́ gɔ́ wɔ maʼ‑mesōh, ńnɔŋ mmāʼa lekhʉ tsɔ́p á ntshi.
41001017	Á lé á mbū pɔ́p ŋ́gɛ: «Pɛ eshʉʼ ŋgɔ́ á nzem meŋ, meŋ eghʉ̄ pɛ ecʉ́ʼɛ ncúʼtɛ áa epuɔ menɔŋ.»
41001018	Pɔ́ lɛ ntshī lekhʉ tsɔ́p nnéŋ, ńtsé á nzem yí.
41001019	Á náʼ ŋgʉ̄ɔ tɛ ŋkó mé mvhɔ, ńzéŋ njʉ́ɔ emɔ̄ʼ epuɔ mémpīa, á Jáak pɔ́ ntsiʼnzem yi Jáaŋ, épɔ̄ Zebedé. Pɔ́ náŋ á ntē akɛnūʼ, ńnɔŋ ncūŋtɛ mekhʉ mɔ́p.
41001020	Á lɛ ntɔ́ŋ á wɔ́p, pɔ́ tshi á mɔʼɔ́ wɔp Zebedé pɔ́ a megaŋ afaʼ á ntē akɛnūʼ nnéŋ, ńtsé á nzem yí.
41001021	Yɛɛ́so pɔ́ a epuɔ pí mɛ́t, é gʉɔ mé tésɔŋ Kafaanawum. Aleʼé aswite á lɛ ŋkūʼ, á gʉɔ á ŋgyā aswiŋte, ńzī á lezīʼne epuɔ.
41001022	Ńzíʼne páʼ ŋiŋ yīi, Ndém mé tó á yí, ejʉɔ ntií lezīʼne mɛ́t, é tswhi ánɛ ezi wɔ kɛ́ʼte‑mbé Ndém. Epuɔ é nɔŋ njúʼɔ, á pú ŋkʉ̄ʼnɛ á wɔ́p.
41001023	A le nɔ̄ŋ nzíʼnɛ épúp. Mmɔʼ ŋiŋ mbaŋa á lɛ ŋkó á ŋgyā mɛ́t, mbɔ esī e lē ŋgɔ á yí. Esī mɛ́t é ghʉ, ŋgaŋ á gaʼte mé nte, ńdé ŋ́gɛ:
41001024	«Yɛɛ́so, ŋiŋ Naázalɛt, o tswíi akɔ̄ á mbū pek ē? O kɛɛ́ eshʉʼɛ áa mbík pek kɛ? Meŋ á zhɛ́ á ŋiŋ yīi, o ó ewiɛ́. O ó te alɔ́ʼ, éfhɔ́ɔ á mbū Ndém.»
41001025	Yɛɛ́so á júʼ épúp, ńcɔ́k esī mɛ́t, ńdé ŋ́gɛ: «Láŋtɛ́. Fhó ánɛ ŋiŋ wuɔ ntó.»
41001026	Esī é tswíʼ á ŋiŋ mɛ́t, ńtém á esī, ŋ́gē efhó ánɛ yí etó, ńnɔŋ ŋgāʼtɛ mé nte.
41001027	Á pú ntsyā epuɔ metsem tsyaa, tɛ pɔ́ zɛ́tte á tsetsɛlɛ pɔ́p ŋ́gɛ: «Ajʉɔ á páʼa ŋgɔ́ akɔ̄? Anu eswhī azi á tó la. Nziʼnɛ wuɔ a á si ndɔ̄kɔ mete tɛ́ nzíʼnɛ, ńcɔ́kɔ mbɔɔ mesī, pɔ́ júʼɔ nchu yí.»
41001028	Mɛ́ pú ndɛ̄ ndɔ̄k lezēŋ Yɛɛ́so, ésāŋ apak ŋgɔŋ Ŋgaliléa ntsem.
41001029	Yɛɛ́so pɔ́ a epuɔ pí pwɔ̄, á Simɔŋ pɔ́ Aŋdlɛya, ŋ́ghʉ̄ á Jáak pɔ́ Jáaŋ, é pú efhó á ŋgyā aswiŋte ntó, ńdɛ mbú ŋgɔ́ nnɔ, ŋgʉ̄ɔ mé mba Simɔŋ pɔ́ Aŋdlɛya.
41001030	Ŋgém Simɔŋ a le nɔ̄ŋ á ŋgyā, nnɛ̄t é nɔŋ ŋkɔ́ʼɔ á yí, Yɛɛ́so á kó éwú, mɛ́ lɛ ŋkím eshúŋ á yí.
41001031	Á tshóte nnɛ̄t mé lezēŋ tsí, ŋ́kímne apū zí ndɔk mbʉ́ʼɛ á yí, nnɛ̄t é lɛ nzáʼa. Á gʉɔ efāʼ azō, ńdɔk ŋghī á wɔ́p.
41001032	Á kó ŋgɔ́ nchu nzém, tɛ mbɔ nu a á pí, epuɔ ajʉʼ mɛ́t, é lɔk megaŋ agɔ ntsem, mbɔɔ epuɔ pīi, mesī é lē ŋgɔ á wɔ́p, ńdɔk eshʉ̄ʼ ńjʉ́ɔ á Yɛɛ́so.
41001033	Epuɔ tésɔŋ tɛ mī, é shʉʼ mbú ńcúʼte á nchu ŋgyā.
41001034	Á ghʉ, megaŋ agɔ tɛ nzáne é te ánɛ ntií ntiī egɔ. Ńzéŋ njūŋ mesī tɛ nzáne ánɛ epuɔ. Ŋ́gē ejuŋ mesī mɛ́t, a te cʉ́ʼ tɛ pɔ́ lé anu ú, melaʼ mīi pɔ́ lɛ si nzhɛ́ɛ á ŋiŋ yīi, a á ewiɛ́.
41001035	Njhʉ̄ é lá etsōʼ etsōʼ, tɛ ejʉʼ é zɛ́t eséŋ seéŋ. Yɛɛ́so á ziɛ, éfhó á tésɔŋ ntó ŋgʉ̄ɔ mé ajʉʼ zīi, ŋiŋ a te éwú ú, ŋ́gɔ́ éwú eswíŋtɛ á Ndém.
41001036	Simɔŋ pɔ́ a megaŋ akhu pí, é kʉ́ʼne efāʼ á yí.
41001037	Efāʼ á yí tɛ njʉ́ɔ, ńdé á mbū yí ŋ́gɛ: «Epuɔ metsem é si efāʼa á wú.»
41001038	Á pwɛt á mbū pɔ́p ŋ́gɛ: «Ḿpɛ efhó ega, ŋgʉ̄ɔ mé emɔ̄ʼ metésɔŋ pīi, é pateé ega. Meŋ etswī ŋke mbɔŋ á mbū pɔ́p azɔ́p. É si ŋgɔ́ ntoó‑ŋgyā gá.»
41001039	Ńdɛ ŋgʉ̄ɔ ntɔ́kte ánɛ metésɔŋ Ŋgaliléa ntsem, ŋ́kʉ́ʼne ntswī ŋke mbɔŋ, á meŋgyā aswiŋte pɔ́p, ńnɔŋ njūŋɔ mesī ánɛ epuɔ.
41001040	Mmɔʼ ŋgaŋ kaʼpáp á shʉʼ ntswíʼte á esī á mvhɔ Yɛɛ́so, ḿbúʼ mbū á mbū yí ŋ́gɛ: «O kuūʼ á leghʉ meŋ etēe, éyi o ó kɔŋ.»
41001041	Á júʼ, mezeŋɛ mí é kú á yí, á lɛ nnā apū, ḿpfēŋ á yí, ńdé ŋ́gɛ: «Meŋ á kɔŋ, tʉɛ̄.»
41001042	Kaʼpáp á mi á mbe nnɛ̄t yí efʉʼ mɛ́t efʉʼ mɛ́t, á lɛ ntē.
41001043	Yɛɛ́so á gē ejuŋ á yí á lezēŋ yí, ŋ́kāk á yí á mbɔŋɔ́, ńtsɛ̄ne á yí ŋ́gɛ:
41001044	«Pá á wú á lekō ŋkím éshúŋ á ŋiŋ, wu méŋwɛ̄t e eké ŋgʉɔ ntswī nnɛ̄t ju á mbū nnɔŋ‑epɔʼ, ḿbiŋ nnɔ̄ŋ ntií epɔʼ zīi, lepé Mɔɔ́sɛ é si nzɛ́ttɛ ŋ́gɛ, ŋgaŋ kaʼpáp a tʉɛ, á nɔŋ. O eghʉ̄ épúp, ńdɔk ntswī á légɛ, o ó te.»
41001045	Táʼ, ŋiŋ mɛ́t á gʉɔ, ńzī á lelɔk anu zīi, Yɛɛ́so a á ghʉ ánɛ yí, ḿbú esāŋ ejʉʼ, tɛ ŋgɔ́ yīi, Yɛɛ́so a le gɔ, a á le zīŋ esa saá ŋkó á tésɔŋ ɔ́. Ńcʉ́ʼɛ ŋgɔ́ɔ á nzem apɛ́, ánɛ mejʉʼ mīi, ŋiŋ a te éwú ú. Mɛ́ piŋɛ efhɔ́ɔ egʉ́ɛ egʉ́ɛ eshʉʼɛ njʉ́ɔ á yí.
41002001	A ge etɔ́k eleʼé shɔ́ʼɔ́ lɛ́, Yɛɛ́so á zéŋ mbīŋ nzem mé Kafaanawum. Mɛ́ júʼ páʼ a á shʉʼ tɛ ŋgɔ́ á mba.
41002002	Epuɔ tɛ nzá é pú ntó eshʉ̄ʼ ńcúʼte, tɛ ajʉʼ zīi, mɛ́ gɔ etshí akhu éwú, á pú te zɛ́t éwú ú, tɛ mbɔɔ á nchu ŋgyā. Yɛɛ́so á nɔŋ eshúŋɔ anu Ndém á mbū pɔ́p.
41002003	Amɔ̄ʼ akhu epuɔ, á gē eshʉʼe, epuɔ lekua á nnɔ pɔ́p, é léŋne mmɔʼ ŋkeluʼ, ńdɔkɔ eshʉ̄ʼɛ á njʉ́ɔ Yɛɛ́so.
41002004	Pɔ́ té pú ŋkūʼ á lelɔk ŋkeluʼ mɛ́t, ŋ́gʉɔ tɛ ŋkó á lezēŋ Yɛɛ́so ó, melaʼ alāʼ zīi, á lɛ éwú. Tɛ ndɔ̄k mesitɔ́ɔp, ŋ́kɔ́ʼ á athū ŋgyā, ńdēŋte ajʉʼ zīi, Yɛɛ́so a tshií éwú á ŋgyā. Ńté lephʉ̄ á athū ŋgyā, ésóʼne ŋkeluʼ mɛ́t ánɛ akō, ńtshí á mvhɔ yí.
41002005	Á jʉ́ɔ ntií zīi, epuɔ puɔ mɛ́t é lɔk efɛ́ nnɛ̄t ŋgyá á mbū yí épúp, ńdé á mbū ŋkeluʼ mɛ́t ŋ́gɛ: «Esoó ga, mefa mú é gɔ́ ndekne lekne.»
41002006	Emɔ̄ʼ wɔ kɛ́ʼte‑mbé Ndém pīi, é lɛ á nnɔ éwú, é jʉ́ɔ épúp, ésáŋ á ntɔ̄ŋ pɔ́p ŋ́gɛ:
41002007	«Ŋiŋ wuɔ, a á gaá eshúŋne páʼa ā? A á si nzɔ̄tɛ á Ndém. Awɔ́ a gɔ elēkne mefa epuɔ, té gɔ́ áa ndaʼ Ndém m̄?»
41002008	Yɛɛ́so á lɛ nzhɛ́ á ntē yí, ajū mīi pɔ́ é ntɔ̄ŋ pɔ́p esáŋa, ńdé á mbū pɔ́p ŋ́gɛ: «Pɛ é gaá esáŋ ejʉɔ ntií anu á ntɔ̄ŋ pɛ ɛ̄?
41002009	Meŋ á lé mé ŋkeluʼ jʉɔ ŋ́gɛ, mefa mí é gɔ́ ndekne lekne, á tsya wɛ́ páʼa, ńzhɛ́ ŋ́gɛ, meŋ gɔ le kūʼ á gá á letswi á mbū yí ŋ́gɛ, a elū á esī ntswíʼ akō zí ndɔk nzīŋ ɛ́ lɛ̄?
41002010	Táʼ, meŋ á kɔŋ ŋ́gɛ, pɛ ezhɛ́ á légɛ, Méŋ‑Ŋiŋnɔŋ wuɔ a pɔŋteé á yí á lelekne mefa ŋiŋ, á ndo esī atsetsáʼ. Ńdɛ ntswī á mbū ŋkeluʼ ŋ́gɛ:
41002011	«Meŋ ndʉ́ɛ́ mé wu. Lu á esī, ńtswíʼ á akō jú, éswáŋ nnɛ̄t mé mba ju.»
41002012	Á lɛ ndū á esī ntshí ajʉʼ afʉʼ mɛ́t afʉʼ mɛ́t, á mvhɔ epuɔ, ńtswíʼ akō zí ndɔk ntó ŋ́gʉ̄ɔ. Menēk epuɔ é pú ntó á athū, pɔ́ wuʼte á Ndém, ńdé ŋ́gɛ: «Pek laá nzi ŋgɔ́ aleʼé njʉ́ɔ anu páʼ ajʉɔ ɔ́.»
41002013	Yɛɛ́so á shʉʼ nzéŋ ḿbīŋ nzem mé akʉŋɛ́ mía ntshi á Ŋgaliléa. Epuɔ tɛ nzáne é shʉʼɛ njʉ́ɔɔ á yí, á nɔŋ nzíʼnɛ á wɔ́p.
41002014	Ŋ́ghʉ nnɔ̄ŋ ntsīa á mɛnzhɛ, ńjʉ́ɔ mmɔʼ ŋiŋ, lezēŋ tsí é gɔ́ lɛ Levi, ŋ́gɔ́ á méŋ Alfe. Á náŋ á ajʉʼ afaʼ yí, ájʉʼ zīi, mɛ́ maʼa ncup alāʼ éwú. Yɛɛ́so á lé á mbū yí ŋ́gɛ: «Shʉʼɛ̄, ŋ́gɔ́ á nzem meŋ.» Levi á lɛ ndū á esī, ńtsé á nzem yí.
41002015	Yɛɛ́so pɔ́ nnɔ yí é kó nnáŋ á ŋgyā Levi, ńnɔŋ mpfɛ́tɛ azō, mbɔɔ emɔ̄ʼ wɔ tswí‑ncup Lóma tɛ nzáne pɔ́ a emɔ̄ʼ epuɔ pīi, mɛ́ gɛ ntónɛ á wɔ́p ŋ́gɛ epuɔ tepɔŋ. Ntií epuɔ jʉɔ mɛ́t ntsem, e le nɔ̄ŋ nzhɛnɛ á Yɛɛ́so.
41002016	Emɔ̄ʼ wɔ kɛ́ʼte‑mbé Ndém ánɛ nnɔ epuɔ Falísia, é jʉ́ɔ páʼ Yɛɛ́so pɔ́ a wɔ tswí‑ncup mbɔɔ epuɔ tepɔŋ pwɔ̄, é si mbútɛ etsō mpfɛ́tɛ. Ńzɛ́tte á mbū nnɔ Yɛɛ́so ŋ́gɛ: «Melaʼ akɔ̄ Yɛɛ́so pɔ́ a wɔ tswí‑ncup mbɔɔ epuɔ tepɔŋ, é ega mbútɛ etsō mpfɛ́tɛ ɛ́?»
41002017	Yɛɛ́so á júʼ épúp, ńdé á mbū pɔ́p ŋ́gɛ: «Ŋiŋ a gɔ le gɔ́ ntenté, ńtsɔ́ʼ akhu mbɛt‑megɔ ɔ́, megaŋ agɔ mé tsɔɔ́ʼ akhu zí. Meŋ kɛɛ́ te eshʉ̄ʼɛ á ŋgɔŋ, á efaāʼ epuɔ pīi, pɔ́ méŋwɛ̄t é si ndʉ́ɛ́ ŋ́gɛ, pɔ́ gɛ te efāa ā. Meŋ kɛɛ́ eshʉʼɛ, á efaāʼ megaŋ mefa.»
41002018	Á lɛ afʉʼ mɛ́t, nnɔ Jáaŋ nnoʼ‑epuɔ á ntshi pɔ́ emɔ̄ʼ epuɔ Falísia, é nɔŋ ŋkɔ̄ŋɔ nnáŋa nzi. Emɔ̄ʼ epuɔ, é shʉʼ nzɛ́tte á Yɛɛ́so ŋ́gɛ: «Melaʼ akɔ̄ nnɔ Jáaŋ, pɔ́ nnɔ epuɔ Falísia é si ŋkɔ̄ŋɔ nnáŋa nzi melaʼ Ndém, éwú nnɔ é piŋ nnɔ̄ŋ te ŋghʉ̄ɛ épúp ɔ́ ɔ̄?»
41002019	Á pwɛt á mbū pɔ́p ŋ́gɛ: «Pɛ é kwaŋ ŋ́gɛ, ŋiŋ a gɔ etɔ́ŋ lekāk alaá‑ŋgyā tsí, ŋ́kó nzɛ́t á nnɔ mege nnáŋ, pɔ́ kɔŋ náŋ nzi i? Ŋgáŋ, tɛnzwí ŋge pɔ́ a mege é náŋa lɛ akɔ̄ lɛ́, mege é le kɔ̄ŋ nnáŋ nzi í.
41002020	Afʉʼ á shʉʼ ekuʼe, mɛ́ eshʉʼ efók á tɛnzwí ŋge, ńdɔk ŋgʉ̄ɔ, ajɔ̄ afʉʼ, mesoó pí e ecʉ́ʼ ndúŋ, ŋ́kɔŋ nnáŋ nzi.
41002021	«Ŋiŋ a gɔ le lɔ̄k ajūɔ nzhó eswhī, ḿvhō á nzwiŋ nzhó ɔ́. A ghʉɛ épúp, mbɔ ajūɔ nzhó eswhī á taŋ, ésia á nzwiŋ nzhó, lephʉ̄ e epiŋ mbú ntswiʼne efáŋ.
41002022	Á zeéŋ ŋgɔ́ lɛ, ŋiŋ a gɔ le néŋ meluʼ meswhī á ntē nzwiŋ ntūʼ zīi mɛ́ le lɔ̄k ŋgup ncūŋte ɛ́. A ghʉɛ épúp, mbɔ meluʼ meswhī é fuʼe, éghʉ nzwiŋ ntūʼ e evɛ́t. Mɛ́ epí meluʼ, ḿbí ntūʼ. Á pɔŋ ŋ́gɛ mɛ́ enéŋ meluʼ meswhī, áa ntē ntūʼ eswhī.»
41002023	Amɔ̄ʼ aleʼé á le kūʼe, Yɛɛ́so pɔ́ a nnɔ yí, é nɔŋ ntɔ́kɔ á ntē ŋkāʼ mmɔʼ ntií ŋgesáŋ. Á gɔ́ aleʼé aswite, nnɔ yí é gē etsia, ńziŋɛ mbwɔ́ʼtɛ mmɔʼ mpfɛ́tɛ.
41002024	Emɔ̄ʼ epuɔ Falísia é jʉ́ɔ, ńdé á mbū Yɛɛ́so ŋ́gɛ: «Jʉ́ɔ ajū mīi megaŋ nnɔ pú é egā ŋghʉ̄ɛ aleʼé aswite, lepé tsímpɛ é piŋ nnɔ̄ŋ te mvéŋɛ épúp ɔ́.»
41002025	Á zɛ́tte á wɔ́p ŋ́gɛ: «Pɛ laá mbú ntɔ́ŋ á ntē aŋwaʼne Ndém, tɛ njúʼ anu zīi, Efɔ Ndavít a le ghʉ̄ʉ̄, á afʉʼ zīi, a le nɔ̄ŋ mbúŋɔ etsō lejhʉ̄, nzi é záŋ á wɔ́p a epuɔ pí í lɛ̄?
41002026	Á lɛ afʉʼ zīi, Abiata a lɛ tɛŋgyā wɔ nɔŋ‑epɔʼ, Ndavít á kó á ntē ntap mbotɛ́ Ndém, ḿbɛ́ ecū mīi mɛ́ nnɔ̄ŋ éwú á mbū Ndém, ḿpfɛ́t, ńzéŋ ŋgyá etsi epuɔ pí, tɛ́ mbɔ mɛ́ le pé ŋ́gɛ, ndɛ́ʼ ŋiŋ á láʼ mpfɛ́t ntií etsō mɛ́t, tɛ ndaʼ wɔ nɔŋ‑epɔʼ.»
41002027	Yɛɛ́so á zéŋ ndé á mbū pɔ́p ŋ́gɛ: «Ndém a le ghʉ̄ aleʼé aswite, ŋ́gyá mé ŋiŋnɔŋ. A lɛ te yá á ŋiŋnɔŋ á mbū aleʼé aswite ɛ́.
41002028	Púp tɛ́ Méŋ‑Ŋiŋnɔŋ wuɔ mé pɔŋteé á leshūŋ ajū mīi, mɛ́ gɔ eghʉ̄ʉ, tɛ mbɔɔ ánɛ aleʼé aswite.»
41003001	Yɛɛ́so á zéŋ mbīŋ nzem ŋkó á ŋgyā aswiŋte. Mmɔʼ ŋiŋ á gɔ́ éwú, mbɔ apū zí á lē ŋkwhʉ́.
41003002	Epuɔ Falísia é nɔŋ efāʼa eshhʉ̄, á lelɔk ntshí anu ánɛ Yɛɛ́so. Ḿbápne á yí ŋ́gɛ, a elɛ ŋghʉ̄, ŋiŋ á tē ayáʼa aleʼé aswite, mɛ́ zhɛ́ ŋ́gɛ, a á kó á mbū.
41003003	Yɛɛ́so á lé á mbū ŋiŋ yīi, apū zí á lē ŋkwhʉ́ lā ŋ́gɛ: «Lu á esī ntshí á ajʉʼ, á mvhɔ epuɔ.»
41003004	Ḿbiŋ nzɛ́tte á mbū epuɔ ŋ́gɛ, lepé tsímpɛ é veéŋ ŋ́gɛ akɔ̄? Ŋ́gɛ mɛ́ eghʉ̄ anu mbɔŋ aleʼé aswite kɛ á azi tepɔŋ ŋ̄? Ŋ́gɛ mɛ́ eghʉ̄, ŋiŋ a etē, kɛ mɛ́ ecʉ́ʼ a ekwhʉ́ ʉ́?» Ŋiŋ a te pwɛ̄ɛt.
41003005	Yɛɛ́so á paŋ nnēk. Ŋ́gē ecʉ awíɛ awíɛ á ndo eshhʉ̄ yí, ntē yí é nɔŋ mbékɛ, ánɛ ntē wɔ́p á lesek. Ńdé á mbū ŋiŋ mɛ́t ŋ́gɛ: «Seŋte apū jú.» Á seŋte, apū zí, á lɛ mbīŋ.
41003006	Epuɔ Falísia é lɛ ŋgē etó á ŋgyā aswiŋte mɛ́t, pɔ́ a epuɔ pīi é nzem Elōde é cúʼte, ésap efāʼ eshhʉ̄, páʼ pɔ́ e ghʉ épúp, tɛ́ ezwhí á Yɛɛ́so.
41003007	Yɛɛ́so pɔ́ nnɔ yí, é gʉɔ mé akʉŋɛ́ mía ntshi, atʉtʉ epuɔ á zhɛnɛ á yí, éfhɔ́ɔ á apak ŋgɔŋ Ŋgaliléa pɔ́ apak ŋgɔŋ Yudéa.
41003008	Éfhɔ́ɔ á Yelósalɛm mbɔɔ Idumɛ, pɔ́ nzéŋ ntshi Juldɛŋ. Ńzéŋɛ efhɔ́ɔ ánɛ mekap alāʼ mīi, é pateé metésɔŋ Tíi pɔ́ Sidɔŋ. Atʉtʉ epuɔ mɛ́t á le júʼ menu ntsem mīi, a á si ŋghʉ̄ɛ, tɛ́ eshʉʼɛ ntswɛ́ttɛ á yí épúp,
41003009	Yɛɛ́so á lé á mbū nnɔ yí ŋ́gɛ, pɔ́ ecʉ̄te akɛnūʼ ntshí, yí ekó á ntē éwú, ḿbɔ́k alāʼ á leswɛ̄t á yí.
41003010	A lɛɛ́ ndʉ́ɛ́ épúp melaʼ mīi, a á ghʉ, megaŋ agɔ é te tee, tɛ ewiɛ́ ŋgaŋ agɔ lɛ́, á nɔŋ ŋŋyɛ̄nɛ, éfāʼa á lepfeŋ á yí.
41003011	Mesī mīi é ánɛ epuɔ, é nɔŋ njʉ́ɔ á yí, ŋ́gwhʉ̄ɛ á mekhu yí, ŋ́gaʼtɛ ndʉ́ɛ́ ŋ́gɛ: «Wu, o ó Méŋ Ndém.»
41003012	Tɛ́ Yɛɛ́so a ekāka á wɔ́p, mbʉ́ɛ́ ŋ́gɛ, ndɛ́ʼ pɔ́ zéŋ eshúŋ á ŋiŋ yīi, yí é ewiɛ́.
41003013	Yɛɛ́so á ghʉ mbē mé mmɔʼ ndo lekwɛ̄t. Ńtɔ́ŋ epuɔ pīi, a á kɔŋ, pɔ́ shʉʼ ntswɛ́tte á yí.
41003014	Á tsɔ́ʼ emɔ̄ʼ ntsɔp pīa mé legēm, [ńtɔ́ŋ á wɔ́p lɛ meziŋ‑ntō]. Ńtsɔ́ʼ á wɔ́p épúp ŋ́gɛ, pɔ́ a pɔ́p e egɔ́ nnɔ. Ńzɛ́ŋɛ ŋgɔ̄ á ntó pɔ́p ŋ́gɛ, pɔ́ egʉɔ ntswī ŋke mbɔŋ.
41003015	Ŋ́gē etó á wɔ́p, ŋ́gyá á wɔ́p mete, á lelɔk ŋkó ńjūŋ mesī ánɛ epuɔ.
41003016	Epuɔ ntsɔp pīa mɛ́t e epuɔ: Simɔŋ, Yɛɛ́so á zéŋ ntswhī á yí lɛ Piɛ.
41003017	Jáak pɔ́ Jáaŋ, épɔ̄ Zebedé. Yɛɛ́so á zéŋ ntswhī á wɔ́p lɛ Boanegɛs, ńdɔkɔ ŋ́gɛ epɔ̄ lefaŋ.
41003018	Aŋdlɛya, Fílíip, ŋ́ghʉ̄ á Baatelemi pɔ́ Matío mbɔɔ Tomási, ŋ́ghʉ̄ á Jáak méŋ Alfɛ, Tadio mbɔɔ Simɔŋ Nzɔŋɔ‑alāʼ,
41003019	ŋ́ghʉ̄ á Yúdas Iskaliɔt, yí mé le shʉ̄ʼ njhʉ́ mezoʼ Yɛɛ́so.
41003020	Yɛɛ́so á piŋ nzem mé mba. Epuɔ tɛ nzá é zéŋ ncúʼte, ńzá záa, tɛ pɔ́ a nnɔ yí é té wɛ̄ njhʉ̄ zīi, pɔ́ gɔ elɔk mpfɛ́t á azō ɔ́.
41003021	Epuɔ atseŋ ŋgyā pí é júʼ épúp, ńnɔŋ ŋkwāŋa ŋ́gɛ, athū zí á tseŋte, ńdɛ ntsé á mɛnzhɛ eshʉ̄ʼɛ á ŋgɔɔ̄ yí, élɔk epiŋ nzem.
41003022	Emɔ̄ʼ wɔ kɛ́ʼte‑mbé Ndém, é lɛ efhó á Yelósalɛm ncú eshʉ̄ʼ, ńdé ŋ́gɛ: «Bɛlzebul, á efɔ mesī a á ánɛ yí.» Mbɔɔ lɛ̄ɛ: «Efɔ mesī mɛ́t, mé yáa á yí mete, tɛ́ á lɔkɔ njūŋɔ mesī ánɛ epuɔ.»
41003023	Yɛɛ́so á tɔ́ŋ á wɔ́p, pɔ́ shʉʼ. Á lɔk ashuŋne lepúʼ, ńdé á mbū pɔ́p ŋ́gɛ: «Sɛ́ta a gɔ eghʉ̄ʉ páʼ lā, ńjūŋ athū nnɛ̄t zí, yí méŋwɛ̄t é?
41003024	Epuɔ taʼ alāʼ é sɛnnɛ, ńdʉɔ́ʼne mennɛ̄t mɔ́p, mbɔ alāʼ mɛ́t á té ŋgʉ̄ɔ mé nnáŋa á.
41003025	Epuɔ atseŋ ŋgyā, é sɛnnɛ, ńdʉɔ́ʼne mennɛ̄t mɔ́p, mbɔ atseŋ ŋgyā mɛ́t á gɔ le náŋ.
41003026	Sɛ́ta a piŋɛ esɛ̄nne, ńdʉɔ́ʼ athū nnɛ̄t zí yí méŋwɛ̄t, lefɔ tsí é gɔ́ ntáka taká. Mbɔ lefɔ mɛ́t é té ŋgɔ̄ á nnáŋa á, mbɔ é lɛ epú epíi.
41003027	Táʼ, á ké ŋgɔ́ɔ lɛ, ŋiŋ a gɔ le kó á ŋgyā tɛnte ŋiŋ, ŋ́kú á tsitsi yi, té gɔ́ yīi, a á nté njhʉ̄, ŋ́kwɛ́t á yí í. A pikɛ tɛ ŋkwɛ́t á yí, mbɔ a a túʼ akʉ̄ɛ akʉ̄ɛ á ŋgyā, páʼ a á kɔŋ.
41003028	Meŋ shúŋɔ á wɛ́, á kwaʼ anuúnē ŋ́gɛ: Ndém a shʉʼ elekne mefa ntsem mīi, epuɔ menɔŋ é ghʉ. Tɛ mbɔɔ nzɔ zīi, pɔ́ lɔkɔ nzɔ̄ á yí, tɛ e zi mbú nzá áa lɛ akɔ̄ lɛ́.
41003029	Taʼ, ŋiŋ a piŋɛ nzɔ̄te á Azwakne Ndém, mbɔ Ndém a gɔ le láʼ ndēkne emuɔ mefa mɛ́t á mbū ŋgaŋ á, mbɔ ŋgaŋ a á cʉ́ʼ á ŋgaŋ mefa á lemiʼɛ.
41003030	Yɛɛ́so a lɛɛ́ eshúŋnɛ páʼa melaʼ mīi, wɔ kɛ́ʼte‑mbé Ndém é le nɔ̄ŋ ndʉ́ɛ́ ŋ́gɛ, esī mé lē ŋgɔ á yí.
41003031	Mía Yɛɛ́so pɔ́ epɔ̄ memía Yɛɛ́so é shʉʼ. Ńzhō á apɛ́ ntshí, ńtó á ŋiŋ ŋ́gɛ, a egʉɔ ntɔ́ŋ á yí.
41003032	Epuɔ tɛ nzáne é le pú nnáŋ á lezēŋ yí. Mɛ́ shʉʼ ndé á mbū yí ŋ́gɛ: «Ayi mɛ́ wu pɔ́ a epɔ̄ memía pú, é tshiteé á apɛ́, éfāʼa á wú le.»
41003033	Á pwɛt á mbū pɔ́p ŋ́gɛ: «Awɔ́ a á mɛ́ ga ā? Wɔ awɔ́ é gɔ́ epɔ̄ memía pá á?»
41003034	Ńdɛ mbwʉ́ʼɛ menēk mí, ńcʉ̄te epuɔ, páʼ pɔ́ ŋkɛ́ne á yí nnáŋ, ńdé ŋ́gɛ: «Mɛ́ ga a ewuɔ, epɔ̄ memía pá, é gɔ́ epuɔ.
41003035	Ŋiŋ yīi a ghʉʉ̄ ajū mīi, Ndém a á si nzɛ́ttɛ, ŋgaŋ mé méŋ mɔ́ ga, éyi menzwí kɛ́ eyi mbaŋa, ńzéŋ ŋgɔ́ á mɛ́ ga.»
41004001	Yɛɛ́so á shʉʼ nzéŋ ńzī á lezīʼne epuɔ leswhī leswhī, á akʉŋɛ́ mía ntshi Ŋgaliléa. Alāʼ á pú ŋkɔ́ʼ ńcúʼte á lezēŋ yí, ńzá záa tɛ á zíʼ ŋkó á ntē akɛnūʼ, ńnáŋ éwú á ndo ntshi. Alāʼ á zɛ́t á legʉ̄ŋ ntshi, á ndo ŋgia.
41004002	Á lɔk meshuŋne lepúʼ, ńzíʼne á wɔ́p menu tɛ nzáne. Ńzíʼne á wɔ́p amɔ̄ʼ anu ndé ŋ́gɛ:
41004003	«Pɛ echʉ́ nnɛ̄t njúʼ. Mmɔʼ ŋiŋ a le gʉ̄ɔ á ŋkāʼ yí á mbhií etsō.
41004004	Ŋ́kó á lephi etsō mɛ́t, emɔ̄ʼ mesa é whʉte á ndo mɛnzhɛ. Meséŋ é shʉʼ ntsókte, ḿbú mpfɛ́t.
41004005	Emɔ̄ʼ mesa, é whʉte ánɛ ajʉʼ metɔ́. Ájʉʼ zīi atsáʼ á té tswhi ŋgɔ́ éwú ú. Éshʉʼ ŋgákne ésáʼ, melaʼ mīi, atsáʼ á té ajʉʼ mɛ́t tɛ esɛ̄h ɛ́.
41004006	Táʼ, nu á shʉʼ nnɔ̄ŋ ŋkyáa, ńtɔ̄ etsō mɛ́t, é zó, melaʼ mīi, meŋgaŋ é lɛ te tswhī ŋgɔ́ éwú ú.
41004007	Emɔ̄ʼ mesa é whʉte á ajʉʼ mmɔʼ tepɔŋ mvēŋ, pɔ́ a pɔ́p é púte esáʼ, tepɔŋ mvēŋ mɛ́t á pú ŋkwɛ́t etsō, é fém, tɛ é té kūʼ á lezēm ɛ́.
41004008	Emɔ̄ʼ mesa é le ké ŋgwhʉte ajʉʼ atsáʼ mbɔŋ. Éshʉʼ esáʼ, ńtswhí, ńzém á mbɔŋɔ́, tɛ mɛ́ gʉɔ amɔ̄ʼ ajʉʼ, éfāʼ, é tɔ́k etsi mɛ́ le phīī, nzhɛ megēm tɛ́t. Amɔ̄ʼ ajʉʼ á kó nnɔ̄ŋ ŋgyáa nzhɛ megēm ntokó. Amɔ̄ʼ á kó nnɔ̄ŋ ŋgyáa nzhɛ ŋkhʉ.»
41004009	Yɛɛ́so á gē emakne, ńdé ŋ́gɛ: «Ŋiŋ a wiɛ metuúŋ á lelɔk njúʼ ejʉʼ, á júʼ.»
41004010	Alāʼ á ghʉ nnáŋ tɛ ŋgʉ̄ɔ, epuɔ pīi é nzɛ́t á nzem Yɛɛ́so, pɔ́ a meziŋ‑ntō ntsɔp pīa, é zɛ́tte á yí ŋ́gɛ, a ekɛ́ʼte meshuŋne lepúʼ eshúŋ á wɔ́p.
41004011	Á lé á mbū pɔ́p ŋ́gɛ: «Ndém a le ghʉ̄ ŋ́gɛ, pɛ pwɔ̄, e ezhɛ́ ntsem zīi, e é ánɛ Lefɔ Ndém. Ḿbiŋ ŋgɔ́ mé epuɔ mendɛʼɛ, meŋ ndɔ̄ɔk ashuŋne lepúʼ tɛ́ eshúŋne á mbū pɔ́p.
41004012	Púp, a elɔk mbō páʼ mɛ́ le tí ŋ́gɛ: «Pɔ́ echʉ́ nnɛ̄t ncʉ̄te ejʉʼ, ḿbīŋ le azō jʉ́ɔ, ńchʉ́ nnɛ̄t nzwíʼte ejʉʼ, ḿbīŋ le azō júʼ, ḿbɔ́k á wɔ́p á lepiŋ nzem á mbū Ndém, Ndém á lekne mefa mɔ́p.»
41004013	Yɛɛ́so, á zéŋ nzɛ́tte á wɔ́p ŋ́gɛ: «Pɛ te njúʼɔ ashuŋne lepúʼ jʉɔ ɔ́ páʼa, épiŋ eshʉʼ eghʉ páʼ lā, tɛ́ ejúʼ etsi emɔ̄ʼ é?
41004014	Mbhi‑etsō a á páʼā, ńdɔkɔ mbhīɛ ashuŋne Ndém.
41004015	Emɔ̄ʼ epuɔ é swhí ndo mɛnzhɛ zīi, ashuŋne mɛ́t á whʉ éwú. Pɔ́ lɛɛ̄ ŋgē etswí ashuŋne mɛ́t, Sɛ́ta á shʉʼ efhó á ntē pɔ́p efók.
41004016	Emɔ̄ʼ epuɔ é zéŋ ŋgɔ́ páʼ ajʉʼ metɔ́ zīi, ashuŋne á whʉ éwú lā. Ntií epuɔ jʉɔ mɛ́t e lɛɛ̄ ŋgē ejúʼ ashuŋne Ndém, ńdɔ̄k lekāk tɛ́ ntswí.
41004017	Táʼ, pɔ́ té cʉ́ʼ ashuŋne mɛ́t, á kó á ntē pɔ́p tɛ ntsēŋɛ meŋgaŋ á. Ńdɛ nnáʼ ŋkúʼte áa ánɛ aleʼé alāʼ. Mɛ́ lɛ ŋgē elʉɔ́ʼ á wɔ́p, kɛɛ mmɔʼ ŋgʉɔ̄ʼ mé lɛ ŋgē eshʉʼ ánɛ pɔ́p, melaʼ mīi pɔ́ é kúʼte anu Ndém lɛ́ɛ, pɔ́ lɛ ŋgwáʼ anu Ndém mɛ́t.
41004018	Emɔ̄ʼ é piŋ eswhí á ajʉʼ tepɔŋ mvēŋ zīi ashuŋne mɛ́t á whʉ éwú, pɔ́ juúʼ ashuŋne Ndém,
41004019	ḿbiŋ nté á ndaá nnɛ̄t ánɛ etsō ndo esī atsetsáʼ, ńté á ntshí ntē ánɛ lewūʼ esī atsetsáʼ tsīi, é gɔ́ áa mepɔp, ńzéŋ nté á ntshí ntē wɔ́p ánɛ emɔ̄ʼ etsō ndɛʼɛ, ecū muɔ mɛ́t é pú ŋkwɛ́t anu Ndém á ntē pɔ́p, tɛ á pí, té zém ntá.
41004020	Emɔ̄ʼ epuɔ é kó ŋgɔ́ páʼ ajʉʼ atsáʼ mbɔŋ zīi, ashuŋne Ndém á whʉ éwú. Epuɔ mɛ́t é juúʼ ashuŋne Ndém, ŋ́kúʼte, ŋ́gɔ́ páʼ taʼ mvem ecū mīi, a zémɛ mvem megēm tɛ́t, mmɔʼ é kó nnɔ̄ŋ nzémɛ mvem megēm ntokó, mmɔʼ é kó nnɔŋ nzémɛ mvem ŋkhʉ lā.»
41004021	Yɛɛ́so á zéŋ ndé á mbū pɔ́p ŋ́gɛ: «Ŋiŋ a gɔ elɛ́tte á láam, ḿbiŋ efāʼ ŋgwʉ́ŋ ndɔk ŋkápte kɛ? Ḿbiŋ ntshí á ekesī‑ekó kɛ? Ŋgáŋ, mbɔ a a tshí ánɛ azō mé athʉ́.
41004022	Pɛ ezhɛ́ á légɛ akʉ̄ɛ akʉ̄ɛ zīi, á ndʉɔne lʉɔne, Ndém a a fú eghʉ mɛ́ ejʉ́ɔ. Akʉ̄ɛ akʉ̄ɛ zīi á ntsem, a eghʉ̄ mɛ́ ezhɛ́.
41004023	A gɔ́ éyi ŋiŋ a wɛɛ̄ metuúŋ á lelɔk njúʼ ejʉʼ, á júʼ.»
41004024	Yɛɛ́so á zéŋ ndé á mbū pɔ́p ŋ́gɛ: «Pɛ epá ntií zīi, pɛ lɔkɔ njúʼɔ anu. Efʉʼ zīi pɛ lɔkɔ efʉ̄ʼɛ azō tɛ́ ŋgyáa á mbū ŋiŋ, Ndém a shʉʼ elɔk efʉʼ mɛ́t, tɛ́ efʉʼ azɛ́ eyá, tɛ ezéŋ etswiʼne,
41004025	melaʼ mīi, Ndém a shʉʼ etswiʼne azō á mbū ŋiŋ yīi, a á nzi ŋgwɛ̄. Ŋiŋ yīi, a te azō wɛ, a egɔ̄ á yí ŋkú mbɔɔ méŋ agáʼ yīi, a á nzi ŋgwɛ̄.»
41004026	Yɛɛ́so á zéŋ ndé ŋ́gɛ: «Pɛ ejʉ́ɔ ajū mīi Lefɔ Ndém é swhií aziɛ́, é swhií páʼ ŋiŋ a gʉɔ á ŋkāʼ, ḿbhīɛ nzwɛt etsō.
41004027	Ŋ́gē enɔŋ elíi ŋkɔʼɔ́‑atswɛt, njhʉ̄ e elá, a ezīɛ, etsō mɛ́t é nɔŋ esáʼa, ńtswhíɛ, á piŋ nnɔ̄ŋ te nzhɛ́ páʼ á tsia épúp ɔ́.
41004028	Atsáʼ yí méŋwɛ̄t mé ghʉʉ̄, etsō é tswhí. É gē ezi, ésáʼ, ŋ́gɔ́ páʼ mvēŋ lā, ḿbáte, ńdūʼ alɔŋ, ḿbáte, ńtó menēk tɛ nzá ánɛ alɔŋ.
41004029	Etsō é shʉʼ nnáŋ tɛ ŋkūʼ á lefaʼ, ŋgaŋ á lɛ ŋgʉ̄ɔ efāʼ, melaʼ mīi afʉʼ lefaʼ etsō á kuʼ.»
41004030	Yɛɛ́so á zéŋ ndé ŋ́gɛ: «Ḿpɛ gɔ elɔ̄k akɔ̄ eshúŋ páʼ Lefɔ Ndém é épúp é? Ḿpɛ gɔ elɔ̄k eziɛ́ ntií ashuŋne lepúʼ ŋghíte é?
41004031	É swhií mmɔʼ ntií lesa sésōk tsīi, mɛ́ maʼa, é kʉɔ́k kʉɔkeé, tɛ mmɔʼ nzwɛt ajū mīi e é ndo esī atsetsáʼ ega, ŋ́kʉɔ́k épúp, e te éwú ú.
41004032	Mɛ́ gɔ́ tɛ mbhī, é tswhí, ésak ntɔ́k etsō tsem tsīi, mɛ́ ke phīī. Mbū é tó éwú, éfáŋte tɛ ŋgɔ́ yīi, meséŋ é gɔ eshʉ̄ʼ éwú, ḿbáʼ meŋka mɔ́p.»
41004033	Á páʼa tɛ́ Yɛɛ́so a le lɔ̄k ntií meshuŋne lepúʼ tɛ nzáne páʼ ecʉɔ, tɛ́ ndɔk ntswī ŋke mbɔŋ á mbū epuɔ, ánɛ páʼ pɔ́ é kuʼ á lejūʼ.
41004034	Yɛɛ́so a lɛɛ́ te nnéŋɛ té lɔk ashuŋne lepúʼ eshúŋne á mbū epuɔ ɔ́. A epiŋɛ nnáŋa tɛ ŋkūʼɔ afʉʼ zīi, pɔ́ a nnɔ yí é nnɔ, a ekɛ́ʼte eshúŋ á wɔ́p.
41004035	Á kó ŋgɔ́ mbwɛɛ́t‑njhʉ̄ aleʼé mɛ́t, Yɛɛ́so á lé á mbū nnɔ yí ŋ́gɛ: «Ḿpɛ etó ntshi, ŋ́gʉ̄ɔ mé nzéŋ mmɔʼ.»
41004036	Nnɔ yí é fhó á nnɔ alāʼ, ńtó ntswɛ́tte á yí á ntē akɛnūʼ zīi, a á nnáŋ éwú. Ńdɔ̄k á yí ŋgʉ̄ɔ. Emɔ̄ʼ mekɛnūʼ é le pú ntshíte á lezēŋ yí.
41004037	Mmɔʼ mía mía afēm á veŋne ntúʼ á ndo ntshi. Ḿbēkne ntshi nnéŋ á ntē akɛnūʼ, tɛ á cʉ́ʼɛ efāʼa á lelō.
41004038	Á piŋ ŋgɔ́ mbɔ Yɛɛ́so a á nnɔ̄ŋ amɔ̄ʼ ajʉʼ, á nzem akɛnūʼ, ńzápa athū zí ánɛ atɔɔ́‑athū, ńnɔŋ ndíi. Nnɔ yí é ziɛ á yí, ńzɛ́tte á yí ŋ́gɛ: «Mɔʼɔ́ wek, ḿpɛ é ega ŋgɔ̄ á mmiī páʼa, o nɔŋ te ŋgémɛ lɛ̄?»
41004039	Yɛɛ́so á ziɛ, ńcɔ́k á afēm, ńzéŋ ndé mé ntshi ŋ́gɛ: «Láŋtɛ. Kwhʉ́ lɛ zyɛ́t.» Afēm á záʼa lɛ kók. Ntshi é pwɛ́t lɛ jɔʼ.
41004040	Yɛɛ́so á piŋ nzɛ́tte nnɔ yí ŋ́gɛ: «Além zɛ́ á tsɔ́ʼɔ ejʉɔ ntií melaʼ akɔ̄? Pɛ lɔkɔ nzɛ́t áa te fɛ́ nnɛ̄t ŋgyá mé meŋ lɛ́?»
41004041	Pɔ́ jʉ́ɔ ajū mīi á tɔ́k, mía mía ecɔʼ á pú ŋgɔ́ á wɔ́p, pɔ́ sɛnne nnɛ̄t, ńzɛ́tte á tsetsɛlɛ pɔ́p ŋ́gɛ: «Eziɛ́ ntií ŋiŋ e é páʼa ŋgɔ́ ejʉɔ, tɛ afēm pɔ́ ntshi é júʼu nchu yí í?»
41005001	Yɛɛ́so pɔ́ a nnɔ yí é tó ntshi, ŋ́kó á nzéŋ mmɔʼ, á ntē alāʼ epuɔ Jeláza.
41005002	Á lɛ ŋgē efhó á ntē akɛnūʼ etó, mmɔʼ ŋiŋ á shʉʼ ntswɛ́tte á yí, mbɔ esī e lē ŋgɔ á yí, á fhɔ́ɔ á lewu tɔ́, ájʉʼ zīi, mɛ́ lɛɛ́ ntúŋɔ mepfhō éwú.
41005003	A lɛɛ́ nnáŋa á lewu tɔ́ mɛ́t, ŋ́gɔ́ yīi ŋiŋ a le gɔ́, a á le kūʼ á lekwɛ̄t á yí í, tɛ mbɔɔ á lelɔk ŋkhʉ atʉɛ́.
41005004	Ńzi ŋgē egɔ́ épúp, mbɔ mɛ́ gɛ enéŋɛ akʉɔʼté á mekhu yí, ńdɔkɔ meŋkeŋkhʉ atʉɛ́ ŋkwɛ́tɛ, a eshūŋ meŋkeŋkhʉ atʉɛ́ nzáʼ ezáʼe, ḿbiŋ mbwɔ́ʼte akʉɔʼté. Ŋiŋ a á le pīŋ nzéŋ ŋ́kūʼ á lezɔ̄pte á yí í.
41005005	Á lɛ́ ŋgɔ́ɔ efʉʼ metsem, ŋ́kɔʼɔ́‑atswɛt pɔ́ táŋ‑azokó, a egʉɔ nzóko á lewu tɔ́ mbɔɔ á ndo mekwɛ̄t ŋkɛ́lɛ, ńnɔŋɔ ŋgāʼtɛ mé ŋghi teté, ḿbiŋɛ ndɔ̄kɔ metɔ́ nnéŋɛ meféŋ ánɛ yí.
41005006	Páʼ a á jʉ́ɔ á Yɛɛ́so á zɛ́t tɛ éwú lā, á lɛ ŋkʉ̄te eshʉ̄ʼ ńnɔ̄ŋ á esī, á mvhɔ yí.
41005007	Ńnɔŋ ŋgāʼtɛ mé ŋghi teté ŋ́gɛ: «Yɛɛ́so Méŋ Ndém tɛ‑athʉ́‑lephū, o tswíi akɔ̄ á mbū meŋ ŋ̄? Meŋ á lɔk lezēŋ Ndém, ḿbúʼ mbū á mbū wu, te néŋ á gá á ntē ŋgʉɔ̄ʼ.»
41005008	A lɛɛ́ ndʉ́ɛ́ épúp melaʼ mīi, Yɛɛ́so a á cɔ́k esī zīi, e genɛ á yí ŋ́gɛ: «Esī, fhó ánɛ ŋiŋ wuɔ ntó.»
41005009	Yɛɛ́so á zɛ́tte á yí ŋ́gɛ: «Lezēŋ cú é lɛ awɔ́?» Á pwɛt ŋ́gɛ: «Lezēŋ tsá é lɛ Atʉtʉ, melaʼ mīi pek é tɛ nzá.»
41005010	Ḿbiŋ nchʉ́ nnɛ̄t mbúʼ mbū ŋ́gɛ, ńdɛ́ʼ Yɛɛ́so á tó á wɔ́p ŋgyá tɛ ŋgia é sak.
41005011	Á le gē egɔ́ épúp, mmɔʼ mía akɛt mekúna, á gɔ́ á ndo lekwɛ̄t mpfɛ́tɛ etsō.
41005012	Mesī mɛ́t é swíŋte á Yɛɛ́so ŋ́gɛ: «Lɛ ntswī, pek egʉɔ ŋkó ánɛ mekúna pi.»
41005013	Yɛɛ́so á véŋ, mesī mɛ́t é lɛ ntó ŋgʉɔ ŋ́kó ánɛ mekúna pwɔ̄. Akɛt mekúna jɔ̄ á pú ntáka, éfɛ́ ŋkʉŋɛ́, ŋgʉ̄ɔ á mía. Pɔ́ lɛ ajūɔ ntsāʼ pīa, ḿbú ŋgʉ̄ɔ á mía tɛ mmī.
41005014	Wɔ pfɛ́nne‑mekúna mɛ́t é kʉ mbīŋ nzem, ésáʼ anu jʉɔ mɛ́t, éshúŋ epuɔ á ntē tésɔŋ mbɔɔ á ntē mekap alāʼ. Epuɔ enáte eshʉ̄ʼ, ńjʉ́ɔ ajū mīi á tɔ́k.
41005015	Ŋ́gē eshʉʼ á lezēŋ Yɛɛ́so, ŋiŋ yīi mesī é kɛ ánɛ yí lā, á náŋ éwú, ḿmāʼ menzhó, mbɔ leghi tsí é ndáʼ eshʉ̄ʼ. Pɔ́ yiŋ, ńjʉ́ɔ á gɔ́ ŋiŋ yīi, atʉtʉ mesī á kɛ ánɛ yí lā. Ecɔʼ é pú ŋgɔ̄ á wɔ́p.
41005016	Epuɔ pīi, pɔ́ njʉ́ɔ ajʉɔ anu á letɔ̄k, é pɛ́te eshúŋ á wɔ́p ajū mīi, á tɔ́k ánɛ ŋgaŋ mesī wuɔ mɛ́t, mbɔɔ ánɛ mekúna.
41005017	Epuɔ é júʼ, ńdɛ nzī á leswīŋte á Yɛɛ́so ŋ́gɛ, a efhó á alāʼ pɔ́p ŋgʉ̄ɔ.
41005018	Yɛɛ́so á gē ezíʼ ekó á ntē akɛnūʼ, ŋiŋ yīi mesī é tó ánɛ yí lā, á swíŋte á yí ŋ́gɛ, pɔ́ yí e elɛ ŋgʉ̄ɔ.
41005019	Yɛɛ́so a te véŋ. Ḿbiŋ ndé á mbū yí ŋ́gɛ: «Piŋ nzem mé mba ju, ńjʉ́ɔ atseŋ ŋgyā jú, ḿbɛ́te eshúŋ á wɔ́p ajū mīi, Atsyapuɔ a á ghʉ ánɛ wu. Éshúŋ á wɔ́p páʼ a á wɛ apɔŋɔ́ ntē ánɛ wu.»
41005020	Ŋiŋ mɛ́t á gʉɔ, ńtɔ́ktɛ ánɛ amɔ̄ʼ apak alāʼ, mɛ́ tɔ́ŋ lɛ Metésɔŋ-Legēm, ésáʼa anu mbɔŋ zīi, Yɛɛ́so a á ghʉ ánɛ yí, éshúŋɔ epuɔ. Epuɔ metsem é júʼ, á pú ŋkʉ̄ʼne á wɔ́p.
41005021	Yɛɛ́so á zéŋ ndɔ̄k akɛnūʼ, ḿbīŋ nzem mé ezi mmɔʼ nzéŋ. Epuɔ tɛ nzá é cúʼte á lezēŋ yí, á tshí á akʉŋɛ́ ntshi.
41005022	Mmɔʼ ŋiŋ á shʉʼ. Lezēŋ tsí é gɔ́ lɛ Jayilus, ŋ́gɔ́ ŋiŋ á nnɔ epuɔ pīi, pɔ́ cʉtɛ menu á ŋgyā aswiŋte. Ńdɛ ŋgē ejʉ́ɔ á Yɛɛ́so, ŋ́gʉɔ ŋgwhʉ̄ á mekhu yí.
41005023	Ńchʉ́ nnɛ̄t mbúʼ mbū á mbū yí ŋ́gɛ: «Méŋ agáʼ méŋ ga eyi menzwí, a á gɔ tɛ ncʉ́ʼɛ ŋgɔ̄ áa ŋkwhʉ̄ɛ, lɛ eshʉ̄ʼ nzápa mbū mú ánɛ yí, ńtswí á yí á mbū lewhʉ̄, a egɔ́ éwú.»
41005024	Yɛɛ́so á véŋ, pɔ́ yí é nɔŋ ŋgʉ̄ɔ, nnɔ epuɔ tɛ nzá é gɔ́ á nzem, ŋ́ŋyɛ̄nɛ á yí ŋkɔʼɔ́ ŋkɔʼɔ́, ńzhɛ̄nɛ á yí.
41005025	Mmɔʼ menzwí a lɛ nnɔ mɛ́t, mbɔ mɛ́sɔ̄ a á náŋ ánɛ yí ŋguʼ ntsɔp pīa mé legēm.
41005026	A le gɔ́ mbɔ, a á jʉ́ɔ ŋgʉɔ̄ʼ tɛʼ á mba megaŋ afho ntií ntiī. Ńtsēŋ ezi ŋkāp ntsem ánɛ agɔ mɛ́t, ḿbiŋ ncʉ́ʼ yīi a ete, agɔ zí, á tswiʼne ŋgʉ̄ɔ mé mvhɔ.
41005027	Á júʼ páʼ mɛ́ shúŋɔ menu ánɛ Yɛɛ́so, éshʉ̄ʼ azí ŋkó á nnɔ, éfhó mé nzem, ḿpfēŋ nzhó Yɛɛ́so.
41005028	Mbɔ a á ndáʼ nnéŋ á ntē yí á légɛ: «Meŋ ndɛ mpfēŋ áa nzhó zi ndaʼ, mbɔ meŋ a te.»
41005029	Ḿpfēŋ épúp, agɔ zí á lɛ nzáʼa efʉʼ mɛ́t efʉʼ mɛ́t, á júʼ á mbe nnɛ̄t yí páʼ, yí é te.
41005030	Yɛɛ́so á lɛ njúʼ páʼ mmɔʼ mbʉʼ e é tó ánɛ yí, ḿbēkne nnɛ̄t á nnɔ epuɔ, ńzɛ́tte ŋ́gɛ: «Awɔ́ a á pfeŋ nzhó za ā?»
41005031	Megaŋ nnɔ pí é zɛ́tte á yí ŋ́gɛ: «Wu méŋwɛ̄t é si njʉ́ɔ páʼ, epuɔ é si ŋŋyɛ̄nɛ á wú ŋkɔʼɔ́ ŋkɔʼɔ́, o ó piŋ ŋgāa nzéŋ ńzɛ́tte ŋ́gɛ, awɔ́ a á pfeŋ á wú lɛ́ ɛ̄?»
41005032	Yɛɛ́so á ké ŋŋūa ejʉʼ, éfāʼa ŋiŋ yīi, a á ghʉ ajʉɔ anu mɛ́t.
41005033	Ecɔʼ é gɔ menzwí wɔ̄, á zi á levɛt, melaʼ mīi a á si nzhɛ́ɛ ajū mīi, á tɔ́k ánɛ yí. Éshʉʼ ŋgwhʉ̄ á mekhu Yɛɛ́so, ḿbɛ́te eshúŋ á yí ndeŋ ndeŋ, ajū mīi á tɔ́k.
41005034	Yɛɛ́so á lé á mbū yí ŋ́gɛ: «Maá, agɔ jú á mi, melaʼ mīi o ó fɛ́ nnɛ̄t ŋgyá á mbū meŋ. Gʉɔ mé apwɛne. O ó pú ntē.»
41005035	Yɛɛ́so á zɛ́t nzhɛ á eshúŋnɛ, emɔ̄ʼ epuɔ é fhó á mba Jayilus, ḿmɔʼ tɛŋgyā epuɔ pīi, é cʉtɛ ŋgyā aswiŋte, éshʉʼ ndé á mbū Jayilus ŋ́gɛ: «Méŋ wu a á ndáʼ ŋkwhʉ́, te zóko ŋgēnɛ á nziʼnɛ.»
41005036	Ŋ́gē elé, Yɛɛ́so á nɔŋ njúʼɔ, ŋ́ghʉ̄ páʼ a ka júʼ ú lā, ńdé á mbū Jayilus ŋ́gɛ: «Te pɔ́k azō, fɛ́ áa nnɛ̄t ju ŋgyá mé meŋ.»
41005037	Pɔ́ Jayilus é nɔŋ ŋgʉ̄ɔ, Yɛɛ́so a te véŋ ŋ́gɛ, ŋiŋ a egɔ́ á nzem yí í. Ńdaʼ Piɛ pɔ́ Jáak mbɔɔ Jáaŋ méŋ mɔ́ Jáak.
41005038	Pɔ́ kó á mba Jayilus, Yɛɛ́so á jʉ́ɔ, epuɔ é gɔ́ si nzāpa nnɛ̄t, ńdāa, ńdéŋtɛ meŋguŋ.
41005039	Á kó á ŋgyā, ńzɛ́tte á wɔ́p ŋ́gɛ: «Pɛ zapa nnɛ̄t zɛ, ńdā akɔ̄ páʼa ā? Mɔ́ a ka kwhʉ́ ɛ́, á si ndí lií.»
41005040	Pɔ́ júʼ épúp, ńcʉ́ʼɛ nzwī Yɛɛ́so zwi. Á tswi pɔ́ fhó á ŋgyā mbú ntó tɛ mmī, á lɔk á mɔʼɔ́ mɔ́ pɔ́ mía mɔ́ mbɔɔ nnɔ yí wɔ̄, ŋ́kó á ŋgyā yīi, apfhō mɔ́ á éwú.
41005041	Á tá apū mɔ́ mɛ́t ŋkímne, ńdé á mbū yí ŋ́gɛ: «Talita kum», ńdɔkɔ ŋ́gɛ: «Mɔ́ ŋgɔ, meŋ mé tswii á mbū wu, ziɛ̄.»
41005042	Mɔ́ menzwí mɛ́t á lɛ ndū á esī lɛ glɛ, ńzī á leziŋ. Epuɔ ejʉ́ɔ épúp, á pú ntsyā á wɔ́p tɛʼ. Mɔ́ mɛ́t a le wɛ̄ ŋguʼ ntsɔp pīa mé legēm.
41005043	Yɛɛ́so á chʉ́ nnɛ̄t mbé á mbū pɔ́p ŋ́gɛ, ndɛ́ʼ pɔ́ ghʉ tɛ ŋiŋ á zhɛ́ ajū mīi, á tɔ́k. Ḿbiŋ ntswī ŋ́gɛ, mɛ́ efāʼ azō ŋgyá mɔ́ mɛ́t a epfɛ́t.
41006001	Yɛɛ́so á fhó á ajʉʼ mɛ́t, ŋgʉ̄ɔ mé Naázalɛt, álāʼ zīi a le tswhí éwú, nnɔ yí é gɔ́ á nzem nzhɛ̄nɛ á yí.
41006002	Aleʼé aswite á shʉʼ ŋkūʼ, á gʉɔ ŋkó á ŋgyā aswiŋte, ńzī á lezīʼne epuɔ. Á lɛ si ŋkʉ̄ʼnɛ epuɔ tɛ nzáne pīi, pɔ́ júʼɔ á yí, pɔ́ nɔŋ ndʉ́ɛ́ ŋ́gɛ: ŋiŋ wuɔ a lɔkɔ ejʉɔ ntií anu ŋkɔ́ʼɔ egɔ́? A lɔkɔ ejʉɔ ntií azhɛ̄‑anu efhɔ́ɔ egɔ́? Tɛ nzéŋɛ ndɔkɔ ŋghʉ̄ɛ meŋkʉʼne menu páʼa ā?
41006003	Ŋiŋ wuɔ a te ŋkwɛ‑methū ŋgyā, ŋ́gɔ́ á méŋ Malía á kɛ? A te zéŋ ŋgɔ́ á méŋ mɔ́ Jáak, pɔ́ Jozé mbɔɔ Zwíde ŋghʉ̄ á Simɔŋ ɔ́ kɛ? Epɔ̄ memía pí epi wɔnzwí é té zéŋ nnáŋte ega á mbū pímpɛ ɛ́ lɛ̄? Ńdé épúp, pɔ́ té fɛ́ nnɛ̄t ŋgyá á mbū yí í.
41006004	Yɛɛ́so á lé á mbū pɔ́p ŋ́gɛ: «Mɛ́ wuʼteē á ntswi‑ŋke Ndém ejʉʼ tsem, tɛ cʉ́ʼ á alāʼ pɔ́p. Mɛ́ waák á yí wáke á atseŋ ŋgyā pɔ́p, mbɔɔ á mba pɔ́p.»
41006005	Á gɔ gɔɔ́, tɛ Yɛɛ́so a te kūʼ á leghʉ tsɔ taʼ ŋkʉʼne anu éwú ú, ńdaʼ páʼ, a le zapá mbū mí á athū megaŋ agɔ tsɔ méshɔ́ʼɔ́ lɛ́, pɔ́ te.
41006006	Á kʉʼne á Yɛɛ́so tɛʼ, páʼ pɔ́ ka fɛ́ nnɛ̄t ŋgyá mé yí í. Yɛɛ́so á fhó éwú, ńzī á lekʉ̄ʼne ánɛ mekap alāʼ á eshhʉ̄ ajʉʼ mɛ́t, ńnɔŋ nzíʼnɛ epuɔ.
41006007	Ŋ́ghʉ ncúʼte megaŋ nnɔ pí epuɔ ntsɔp pīa mé legēm, ńtó á wɔ́p mémpīa mémpīa, ŋ́gē etó á wɔ́p, ŋ́gyá á wɔ́p mete á lelɔk ŋkó ńjūŋ mesī ánɛ epuɔ.
41006008	Ńtɔ̄ʼ á wɔ́p ŋ́gɛ: «Ndɛ́ʼ ŋiŋ á gē egʉɔ, ḿbɛ́ azō, ńdaʼ athʉ́ ntɛte tɛté. Ndɛ́ʼ ŋiŋ á tswík etsō lejhʉ̄, ndɛ́ʼ ŋiŋ á pɛ́ apa. Ndɛ́ʼ ŋiŋ á wɛ ŋkāp á apa yí.
41006009	Pɛ ezwík ezaŋné meláŋ, ndɛ́ʼ ŋiŋ á maʼ menzhó mɛ́mbīa.»
41006010	Yɛɛ́so á zéŋ ndé á mbū pɔ́p ŋ́gɛ: «Pɛ gʉɔ tɛ ŋkó á ajʉʼ, mɛ́ kókne á wɛ́ ánɛ eziɛ́ ŋgyā lɛ́, pɛ enáŋ éwú tɛ ndáʼ efhó á ajʉʼ mɛ́t ŋgʉ̄ɔ.
41006011	Pɛ gʉɔ tɛ ŋkó á ajʉʼ, mɛ́ té á wɛ́ kókne, ŋ́gɔ́ te anu zɛ́ júʼ, pɛ ge efhó á ajʉʼ mɛ́t egʉɔ, ńjɔ̄kte avɔ́p á mekhu pɛ, ńtsyā éwú, ńdɔk ntswī á légɛ, pɛ a pɔ́p é té wɛ.
41006012	Meziŋ‑ntō é lɛ ŋgʉ̄ɔ, ŋ́kʉ́ʼne esáʼ éshúŋ epuɔ ŋ́gɛ, pɔ́ egɔ̄ nnɛ̄t zɔ́p, ŋ́gwáʼ atswhī tepɔŋ zɔ́p.
41006013	Pɔ́ le zéŋ nnɔŋ njūŋɔ mesī ánɛ epuɔ tɛ nzáne. Ńnɔŋ ndɔ̄kɔ mevɛ̄t ntswɛ́tɛ megaŋ agɔ tɛ nzáne, pɔ́ tʉɛ.
41006014	Lezēŋ Yɛɛ́so é le pú nnɔŋ esɛ̄tɛ ejʉʼ, efɔ Elōde á júʼ azí. Ḿbiŋ njúʼ mɛ́ nɔŋ ndʉ́ɛ́ ŋghʉ̄ɛ lɛ, Jáaŋ nnoʼ‑epuɔ á ntshi, a á zím á nnɔ mepfhō, melaʼ épúp tɛ́ a wɛɛ̄ mete, á lelɔk ŋghʉ̄ meŋkʉʼne menu.
41006015	Emɔ̄ʼ epuɔ é nɔŋ ndʉ́ɛ́ ŋ́gɛ: «A gɔ́ áa Eli.» Emɔ̄ʼ é nɔŋ ndʉ́ɛ́ azɔ́p ŋ́gɛ: «A gɔ́ áa mmɔʼ ntswi‑ŋke Ndém páʼ epi efʉʼ mvhɔ lā.»
41006016	Elōde á júʼ menu muɔ mɛ́t, ńdé azí ŋ́gɛ: «Á anuúnē, ŋiŋ wuɔ mɛ́t a á Jáaŋ, meŋ nde tswī mɛ́ záʼ athū zí, yí tɛ́ a á zím ánɛ lewhʉ̄.»
41006017	Á zi ŋgē egɔ́ épúp, mbɔ Elōde a le tswī mɛ́ gɔ Jáaŋ, ŋ́kwɛ́t á yí, ńnéŋ á ŋgyā atʉɛ́. A lɛɛ́ ŋghʉɛ épúp, melaʼ Elodiade yīi, a lɛ á nzwí méŋ mɔ́ yi Fílíip, tɛ́ á kʉɛ.
41006018	Jáaŋ a le nɔ̄ŋ eshúŋɔ á Elōde ŋ́gɛ: «Lepé é té si mvéŋɛ ŋ́gɛ, o ekʉ̄ɛ á nzwí méŋ mɔ́ wu, ńdɔk ŋghʉ̄ ewu ú.»
41006019	Á gɔ́ épúp, Elodiade á tém lefā Jáaŋ. Ńnɔŋ efāʼa á lezwhī á yí, ḿbiŋ nnɔ̄ŋ te ŋgwīɛ̄ eshhʉ̄ ɛ́,
41006020	melaʼ mīi, Elōde a le nɔ̄ŋ ŋguʼtɛ á Jáaŋ, páʼ a á ŋiŋ Ndém, ńzéŋ nnɔŋ ŋghʉ̄ɛ ajū mīi, Ndém a á si ŋkɔ̄ŋɔ. Elōde a le zéŋ nnɔŋ ŋkáptɛ á yí. Ńnɔŋ nzwíʼtɛ anu zīi, a shúŋɔ, anu mɛ́t á nɔŋ ŋgēnɛ á yí, á ke nnɔ̄ŋ ŋkɔ̄ŋɔ á lezwīʼte ashuŋne zí.
41006021	Mɛnzhɛ á shʉʼ aleʼé ntsɔ́ʼɔ á mbū Elodiade: efɔ Elōde á gɔ́ á anɔʼ ŋghʉ̄ɛ lekāk, ńdɔkɔ ŋkímtɛ aleʼé zīi, mɛ́ le zhí á yí, mbɔ a á ntɔ́ŋ mekém alāʼ, ńtɔ́ŋ metɛŋgyā wɔ lʉɔ́ʼ‑ncu, mbɔɔ memía epuɔ á Ŋgaliléa.
41006022	Méŋ Elodiade eyi menzwí, á kó á ŋgyā lekāk, ńzéŋ, á pɔŋ á efɔ Elōde pɔ́ a mege pí pɔŋŋ, tɛ á lé á mbū mɔ́ menzwí mɛ́t ŋ́gɛ: «Zɛ́tte á gá ajū mīi, o ó kɔŋ, meŋ ndɔk mmāʼ á wú.»
41006023	Éshúŋ tɛ ŋkā meka muɔ á mbū yí ŋ́gɛ: «O púu nzɛ́tte ŋ́gɛ, meŋ emāʼ á wú ŋgyá akɔ̄ lɛ́, mbɔ meŋ a yá, tɛ á zi mbú ŋgɔ́ amɔ̄ʼ apak alāʼ zá.»
41006024	Mɔ́ menzwí mɛ́t á tó ŋgʉ̄ɔ ńzɛ́tte á mɛ́ wɔp ŋ́gɛ: «Meŋ etswī ŋ́gɛ efɔ a elɔ̄k akɔ̄ mmāʼ á gá á?» Mɛ́ wɔp á tsɔ́ʼ ŋ́gɛ: «Gʉɔ nzɛ́tte á athū Jáaŋ nnoʼ‑epuɔ á ntshi.»
41006025	Á lɛ ŋkʉ̄te, ḿbīŋ nzem ndé á mbū efɔ ŋ́gɛ: «Meŋ á kɔŋ ŋ́gɛ, mɛ́ eyá á athū Jáaŋ nnoʼ‑epuɔ á ntshi á mbū meŋ, é tsetsɔŋɔ á ntē apak akāŋ.»
41006026	Efɔ á júʼ épúp, mbū mí é pwɛ́t, lelʉʼ á piŋ te zɛ́t éwú, melaʼ meka mīi, a á ndáʼ ŋkā á mvhɔ mege pí.
41006027	Á lɛ ntó á taʼ mmaʼ‑ncu ŋ́gɛ, á egʉɔ ndɔ̄k athū Jáaŋ nnoʼ‑epuɔ á ntshi eshʉ̄ʼ. Mmaʼ‑ncu á lɛ gʉ̄ɔ á ŋgyā atʉɛ́, ńzáʼ athū Jáaŋ,
41006028	ńnéŋ ánɛ apak akāŋ, ńdɔk eshʉ̄ʼ ŋ́gyá á mbū mɔ́ menzwí. Mɔ́ menzwí á tswí, ŋ́gyá mé mɛ́ wɔp.
41006029	Megaŋ nnɔ Jáaŋ é júʼ anu jʉɔ mɛ́t, éshʉʼ ŋkʉ̄ɛ apfhō zí ndɔk ŋgʉ̄ɔ ńtúŋ.
41006030	Meziŋ‑ntō Yɛɛ́so mɛ́t é piŋ nzem, ńcúʼte á lezēŋ yí, ḿbɛ́te menu ntsem mīi pɔ́ ŋghʉ̄, éshúŋ á yí, mbɔɔ emi pɔ́ é nzíʼne epuɔ.
41006031	Pɔ́ zɛ́t éwú, epuɔ tɛ nzáne é nɔŋ eshʉ̄ʼɛ ńjʉ́ɔ á Yɛɛ́so: wɔ nɔŋ ŋgʉ̄ɔ, wɔ nɔŋ ŋkɔ́ʼɔ, tɛ pɔ́ a meziŋ‑ntō pí, é té wɛ̄ njhʉ̄ zīi, pɔ́ gɔ elɔ̄ɔk ḿpfɛ́t azō ɔ́. Yɛɛ́so á lé á mbū pɔ́p ŋ́gɛ: «Pɛ eshʉ̄ʼ, ḿpɛ efwɔ̄ʼ nnɛ̄t, éfāʼ ajʉʼ zīi, ŋiŋ a te éwú ú, pɛ ezwīte éwú.»
41006032	Pɔ́ a pɔ́p ndaʼ, é lɛ ŋgʉ̄ɔ nzíʼ ŋ́kó á ntē akɛnūʼ, éfwɔ̄ʼ nnɛ̄t ŋgʉ̄ɔ mé ajʉʼ zīi ŋiŋ a te éwú ú.
41006033	Ńnɔŋ ŋgʉ̄ɔ, epuɔ tɛ nzáne é jʉ́ɔ á wɔ́p, ŋ́gīŋ, éfhó ánɛ metésɔŋ ntsem nzīŋ á esī, ŋ́kʉte mbīk á ajʉʼ zīi, Yɛɛ́so pɔ́ a meziŋ‑ntō pí é nnɔŋ ŋgʉ̄ɔ mé éwú.
41006034	Yɛɛ́so á kó éwú, ńtó á ntē akɛnūʼ, ńjʉ́ɔ atʉtʉ epuɔ mɛ́t, mezeŋɛ mɔ́p é kú á yí tɛʼ, melaʼ mīi pɔ́ lɛ éwú páʼ memvhō mīi, é té á mpfɛnne wɛ̄ɛ lā. Á zi á lezīʼne á wɔ́p menu tɛ nzáne.
41006035	Njhʉ̄ e le gɔ́ mbɔ e é zii ntɔ́k. Megaŋ nnɔ Yɛɛ́so é shʉʼ ndé á mbū yí ŋ́gɛ: «Ajʉʼ zīi ḿpɛ é éwú la, mba ŋiŋ e te éwú ú, njhʉ̄ é zéŋ ŋgɔ́ mbɔ e é zii ŋgʉ̄ɔ.
41006036	Tswiī epuɔ e epīŋ nzem mé mekap alāʼ mīi, é ŋgʉ̄ŋ ega, mbɔɔ mé emɔ̄ʼ ejʉʼ, ŋ́kó nzó azō mpfɛ́t.»
41006037	Yɛɛ́so á pwɛt á mbū pɔ́p ŋ́gɛ: «Pɛ méŋwɛ̄t eyá á wɔ́p etsō pɔ́ epfɛ́t.» Pɔ́ lé á mbū yí ŋ́gɛ: «Á páʼa, pek egʉɔ nzó mblɛ mé ndenía ŋkhʉ pīa, ńdɔk nzék á wɔ́p lɛ́?»
41006038	Yɛɛ́so á zɛ́tte á wɔ́p ŋ́gɛ: «Pɛ wɛɛ̄ mblɛ ega ntāʼ shɔ́ʼɔ́? Pɛ egʉ̄ɔ ncʉ̄te.» Pɔ́ gʉɔ njʉ́ɔ, ḿbīŋ nzem mbwɛ̄t á mbū yí ŋ́gɛ: «Pek wɛɛ̄ mblɛ ega ntāʼ táa, ŋ́ghʉ̄ mesōh ntāʼ pīa.»
41006039	Á tswi á mbū pɔ́p ŋ́gɛ: «Pɛ eghʉ̄, epuɔ metsem e enáŋte á esī epfhɔɔ́ epfhɔɔ́, ánɛ mvēŋ eswī.»
41006040	Pɔ́ náŋte á esī epfhɔɔ́ epfhɔɔ́. Taʼ apfhɔ́ á nɔŋ ŋkūʼɔ ŋiŋnɔŋ megēm táa, amɔ̄ʼ á kó nnɔ̄ŋ ŋkūʼɔ á ŋiŋnɔŋ ŋkhʉ.
41006041	Yɛɛ́so á tswí mblɛ jɔ̄ ntāʼ táa pɔ́ mesōh mwɔ̄ ntāʼ pīa, ḿbʉ́ʼɛ menēk mí ncʉ̄ lephū, ésyákne á Ndém éwú. Ḿbwɔ́ʼte mblɛ ŋgyá á mbū megaŋ nnɔ pí ŋ́gɛ, pɔ́ egāpte á mbū alāʼ. Á gapte azí mesōh ntāʼ pīa á mbū epuɔ metsem.
41006042	Awíɛ awíɛ á pfɛ́t tɛ nzwɛ́t.
41006043	Mɛ́ lakte epwɔ̄ʼ mblɛ tsīi, é vuʼɔ pɔ́ mesōh, é ló metúŋ ntsɔp pīa mé legēm.
41006044	Epuɔ pīi é le pfɛ́t mblɛ jʉɔ mɛ́t, é le zá tɛʼ, mbaŋa ndaʼ ndaʼ é gɔ́ ntsāʼ táa.
41006045	Ajʉɔ anu mɛ́t á lɛ ŋgē etɔ́ke, Yɛɛ́so á kone nnɔ yí ŋ́gɛ, pɔ́ ekɔ́ʼ ŋkó á ntē akɛnūʼ, ńtó ntshi mbīk á nzéŋ mmɔʼ, á eshhʉ̄ Betsayída, yí ecʉ́ʼ nzɛ́t ndāʼnɛ alāʼ, pɔ́ egʉ̄ɔte.
41006046	Pɔ́ a alāʼ é gɔ́ tɛ efākne, á pe mé ndo lekwɛ̄t á eswíŋte Ndém.
41006047	Á ghʉ ŋgɔ́ eseéŋ‑njhʉ̄, nnɔ yí é lɔk akɛnūʼ ŋgɔ́ á tsetsɛlɛ ntshi, yíléyī é cʉ́ʼ nzɛ́t á ndo ŋgia.
41006048	Ńjʉ́ɔ páʼ nnɔ yí é si njʉ́ɔ ŋgʉɔ̄ʼ á lelɔk akɛnūʼ nzīŋ, melaʼ mīi afēm á lɛ si ntúʼu mé eshhʉ̄ yīi, é gɔ eyá alɔ́ʼ. Á kó ŋgɔ́ ánɛ ajūɔ melanjhʉ̄, Yɛɛ́so á nɔŋ nzīŋɛ á ndo ntshi, éshʉ̄ʼɛ mé lezēŋ tsɔ́p, ŋ́kó nnáʼ ŋ́ghʉ̄ páʼ a gɔ á ntáʼte pɔ́p lā.
41006049	Pɔ́ jʉ́ɔ páʼ a á si nzīŋɛ á ndo ntshi, ŋ́kwāŋ ŋ́gɛ, agega ŋiŋ. Ńzī á lelēŋte meŋguŋ.
41006050	Pɔ́ metsem é le jʉ́ɔ á yí épúp páʼā, ḿbú mbɔ́k tɛʼ. Yɛɛ́so á lɛ eshúŋne á mbū pɔ́p ŋ́gɛ: «Pɛ ekúʼte nnɛ̄t zɛ. A gɔ́ áa gá, ndɛ́ʼ pɛ ezéŋ mbɔ́k.»
41006051	Ŋ́kɔ́ʼ ntswɛ́tte á wɔ́p á ntē akɛnūʼ, afēm á lɛ nzáʼa. Á pú ŋkʉ̄ʼne á wɔ́p, tɛ mɛ́ la amɔ̄ʼ azō épúp jʉ́ɔ ɔ́.
41006052	Ŋ́kʉ̄ʼnɛ á wɔ́p melaʼ mīi, leghi tsɔ́p é le zɛɛ́t ntsɛ́tte tsɛtté. Pɔ́ lɛ te júʼ ŋke yīi, Yɛɛ́so a le lɔ̄k mblɛ, ńtswī á mbū pɔ́p ɔ́.
41006053	Pɔ́ tó ntshi tɛ mmāk, ŋ́kó á Jenezalɛt, á amɔ̄ʼ akap alāʼ, ńtsēŋɛ akɛnūʼ á akʉŋɛ́ ntshi.
41006054	Éfhó á ntē akɛnūʼ ntó tɛ ndɛ̄ ŋgē etshí á esī, epuɔ é yiŋ á Yɛɛ́so.
41006055	Ŋ́kʉte ŋgʉ̄ɔ á memba ntsem, ŋ́kʉ̄ɛte megaŋ agɔ ánɛ ekō, ńdɔk eshʉ̄ʼ egʉ́ɛ egʉ́ɛ yīi, mɛ́ é si mbúu ŋghítɛ ŋ́gɛ, Yɛɛ́so a á éwú.
41006056	Tɛ mbɔɔ akɔ̄ ajʉʼ lɛ́ yīi, Yɛɛ́so a le nɔ̄ŋ ŋkúɔ́ éwú, kɛ á lepfhō alāʼ lɛ́ɛ, kɛ á metésɔŋ lɛ́ɛ, kɛ á ntē akap alāʼ lɛ́ɛ, mɛ́ lɔkɔ megɔ eshʉ̄ʼɛ nnɔ̄ŋtɛ á legʉ̄ŋ mɛnzhɛ, ájʉʼ zīi Yɛɛ́so a a nɔŋ etɔ́kɔ, mɛ́ epúʼ mbū ŋ́gɛ, a elɛ ncʉ́ʼ, megaŋ agɔ e epfēŋ tsɔ alē nzhó zí ndaʼ. Epuɔ menɔŋ ntsem pīi, é le nɔ̄ŋ mpfeŋɛ á yí, é le pú nnɔŋ ntʉ̄ɛ̄.
41007001	Amɔ̄ʼ aleʼé á shʉʼ ŋkūʼ, epuɔ Falísia mbɔɔ emɔ̄ʼ wɔ kɛ́ʼte‑mbé Ndém é shʉʼ ncúʼte á lezēŋ Yɛɛ́so, éfhɔ́ɔ á Yelósalɛm.
41007002	Ńjʉ́ɔ emɔ̄ʼ epuɔ ánɛ nnɔ Yɛɛ́so, é nɔŋ mpfɛ́tɛ azō mé mbū tepɔŋ, té sok epe éwú.
41007003	Á gɔ́ páʼ, epuɔ Yúda metsem tɛ ŋkó epuɔ Falísia, é gɛ te mpfɛ́tɛ azō, té gɔ́ yīi pɔ́ é lɔk ntshi esōk mbū mɔ́p tɛ ŋkó ánɛ metswiʼté, páʼ memɔʼɔ́ pɔ́p é le láʼ nzápa épúp ɔ́.
41007004	Ŋ́kɔ́ʼ á ajʉʼ nnɔ, ńdáʼ ŋgē epfɛ́t azō, mbɔ pɔ́ é sok epe ánɛ pɔ́p. Pɔ́ zeéŋ ŋkúʼte emɔ̄ʼ menu tɛ nzáne mīi, é fhɔ́ɔ á mbū memɔʼɔ́ pɔ́p, páʼ lesok epe ánɛ tsitsi lepé, méndɔ̄ŋ, méŋgwʉ́ŋ mbɔɔ ekāŋ, mbɔɔ [mekó] lā.
41007005	Epuɔ Falísia pɔ́ wɔ kɛ́ʼte‑mbé mɛ́t, é zɛ́tte á Yɛɛ́so ŋ́gɛ: « Megaŋ nnɔ pú é si mpfɛ́tɛ etsō té sok epe á mbū pɔ́p. Pɔ́ té si nzīŋɛ ánɛ mɛt alāʼ yīi, wɔ maŋgānjʉʼ pímpɛ é le ziʼné ɛ̄, melaʼ akɔ̄?»
41007006	Yɛɛ́so á pwɛt á mbū pɔ́p ŋ́gɛ: «Pɛ pwɔ̄ é megaŋ ŋkɔŋ menēk. Izayi ntswi‑ŋke Ndém a le té njhʉ̄ eshúŋne ánɛ pɛ, a le lé ŋ́gɛ: «Epuɔ alāʼ puɔ, pɔ́ lɔɔ̄k áa mekup nchu tɛ́ ŋghʉ̄ mekuʼ má. Ntē wɔ́p é pú te ánɛ meŋ tshí léée.
41007007	Pɔ́ gɛ pɔ́ é si ŋgūʼtɛ á gá páʼā, á gɔ́ áa ndémndēm. Anu zīi pɔ́ zíʼnɛ epuɔ, ńtɔ́ŋɔ lɛ anu zá lā, é gɔ́ áa menu mīi, epuɔ menɔŋ mé le zapáā.»
41007008	Á épúp tɛ́ pɛ é si ŋgwáʼa mbé Ndém, ńcʉ́ʼɛ ŋkúʼtɛ áa mɛt epuɔ menɔŋ.
41007009	Yɛɛ́so á zéŋ ndé á mbū pɔ́p ŋ́gɛ: «Pɛ é si nchʉ́ɛ nnɛ̄t ŋgwáʼa mbé Ndém, ńcʉ́ʼɛ ŋkúʼtɛ áa mɛt alāʼ wɛ.
41007010	Á gɔ́ɔ lɛ, Mɔɔ́sɛ a le lé ŋ́gɛ: «Ghʉ mekuʼ mɔʼɔ́ wu pɔ́ mɛ́ wu.» Ńzéŋ ndé ŋ́gɛ: «Ŋiŋ yīi a á piŋ nzɔ̄ á mɔʼɔ́ yi, kɛ́ á mɛ́ wɔp, mɛ́ lɛ nzwhí á ŋgaŋ zwhií.»
41007011	Táʼ, pɛ pwɔ̄, pɛ kʉʉ̄ŋ esɛt, ńcʉ́ʼɛ ndʉ́ɛ́ ŋ́ghʉ̄ áa lɛ: «Ŋiŋ a wiɛ ajū mīi, a gɔ elɔ̄ɔk ntswíte á mɔʼɔ́ yi kɛ́ á mɛ́ wɔp, ḿbīŋ ndé ŋ́gɛ, á cʉ́ʼ á Kɔɔban, ńdɔkɔ ŋ́gɛ á cʉ́ʼ á ajūɔ Ndém,
41007012	mbɔ pɛ gɔ le cʉ́ʼ, ŋgaŋ á zéŋ mbɛ́ azō mɛ́t, ńdɔk ntswíte á mɔʼɔ́ yi kɛ́ mɛ́ wɔp ɔ́.
41007013	Púp, pɛ elɔ̄ɔk á mɛt alāʼ wɛ yīi, pɛ é si nzíʼnɛ epuɔ, ḿbík ashuŋne Ndém. Ńzéŋ nnɔŋ ŋghʉ̄ɛ emɔ̄ʼ menu mīi, é swhií emuɔ tɛ é zánɛ.
41007014	Yɛɛ́so á zéŋ ntɔ́ŋ alāʼ, ńdé á mbū pɔ́p ŋ́gɛ: «Pɛ metsem etéŋɛ metuúŋ, ńjúʼ anu zīi meŋ gɔ á ndʉ́ɛ́ la.
41007015	Amɔ̄ʼ ajū mīi á gɔ efhó á nzem apɛ́, ŋ́kó á ntē nnɛ̄t ŋiŋ, ŋ́ghʉ̄ á cʉ́ʼ á ŋgaŋ epe, aziɛ́ á té éwú ú. Ajū mīi á fhoó á ntē ŋiŋ tɛ́ ntó, aziɛ́ mé ghʉ̄ʉ, á cʉ́ʼ á ŋgaŋ epe. [
41007016	Ŋiŋ a wiɛ metuúŋ á lelɔk njúʼ ejʉʼ, á júʼ.]
41007017	Yɛɛ́so á ghʉ efhó á nnɔ alāʼ ntó, ḿbīŋ nzem tɛ ŋkó á ŋgyā, megaŋ nnɔ pí é zɛ́tte á yí ŋ́gɛ, a ekɛ́ʼte ashuŋne lepúʼ jʉɔ mɛ́t, éshúŋ á wɔ́p.
41007018	Á pwɛt á mbū pɔ́p ŋ́gɛ: «Mbɔɔ pɛ azɛ́, pɛ ka wɛ̄ leghi á lelɔk njúʼ anu jʉɔ mɛ́t ɛ́ lɛ̄? Pɛ ka zhɛ́ á légɛ, azō á gɔ le fhó á nzem apɛ́, ŋ́kó á ntē nnɛ̄t ŋiŋ, ḿbiŋ ntsēŋte á yí lɛ̄?
41007019	Azi á fhoó á nzem apɛ́ lā, á té á ntē ŋiŋ kó, á koó áa levem ŋiŋ, ŋ́ghʉ ntɔ́k ŋ́gwhʉ̄ á akwɛt. Yɛɛ́so á lɛɛ́ ndʉ́ɛ́ épúp, ńdɔkɔ ŋ́gɛ, etsō lejhʉ̄ ntsem é páʼā, amɔ̄ʼ alɔ́ʼ á pú te éwú ú.»
41007020	Yɛɛ́so á zéŋ ndé ŋ́gɛ: «Ajū mīi á toó á nchu ŋiŋ lā, aziɛ́ mɛ́t mé ghʉ̄ʉ, á cʉ́ʼ á ŋgaŋ epe.
41007021	Anu tepɔŋ á fhoó á ntē ŋiŋ. Akwaŋte tepɔŋ mé fhoó á ntē ŋiŋ ntshóne á yí, á leghʉ agā. Á lejʉ, á lezwhīte epuɔ.
41007022	Á lewɛ á mɛgap, á lecʉ̄ʼ á ŋgaŋ atsɔʼɔ́ ntɔ̄ŋ, á lecʉ̄ʼɛ nzáa esɔ̄, á lecʉ̄ʼɛ mbɔ̄pɔ epuɔ pɔpe, á legɔ̄ kékwáʼ, á lecʉ̄ʼ á ŋgaŋ sɛ́h ntē, á lecʉ̄ʼɛ esɛ́ʼɛ epuɔ sɛʼé, á lecʉ̄ʼɛ ŋŋáʼne ŋaʼné, á lecʉ̄ʼɛ ŋghʉ̄ɛ páʼ ŋiŋ te athū lā.
41007023	Ntií ntiī etsō tepɔŋ cʉɔ mɛ́t, é toó á ntē nnɛ̄t ŋiŋ, tɛ́ ŋghʉ̄, ŋiŋ á cʉ́ʼ á ŋgaŋ epe.»
41007024	Yɛɛ́so á fhó á ajʉʼ mɛ́t, ŋgʉ̄ɔ mé eshhʉ̄ apak ŋgɔŋ Tíi, ŋ́kó á ntē mmɔʼ ŋgyā, ńnɔŋ te ŋkɔ̄ŋɔ ŋ́gɛ, ŋiŋ a ezhɛ́ ajʉʼ zīi, a á éwú ú. Mɛ́ ke nzhɛ́ zhɛ́.
41007025	Mmɔʼ menzwí, mbɔ esī e lē ŋgɔ á méŋ yi mɔ́ menzwí, á lɛ njúʼ á légɛ Yɛɛ́so a á shʉʼ, ńnáte eshʉ̄ʼ ŋ́gwhʉ̄ á mekhu yí,
41007026	ḿbúʼ mbū ŋ́gɛ, Yɛɛ́so a elɛ njūŋ esī ánɛ méŋ yi. Menzwí wuɔ mɛ́t a lɛ te á mɔ́ Yúda á, ŋ́gɔ́ á mɔ́ Fenísia á ntē ŋgɔŋ Sília, ńnɔŋ eshúŋnɛ alāʼ epuɔ Glɛk.
41007027	Yɛɛ́so á piŋ mbwɛ̄t á mbū yí ŋ́gɛ: «Cʉ́ʼ, ewɔŋkhʉ̄ e ezī mvhɔ mpfɛ́t azō tɛ nzwɛ́t. Á ka pɔ̄ŋ ŋ́gɛ, mɛ́ epɛ́ etsō ewɔŋkhʉ̄, ḿmāʼ á mbū epɔ̄ mbhʉ̄ ɛ́.»
41007028	Menzwí mɛ́t á pwɛt á mbū Yɛɛ́so ŋ́gɛ: «Á épúp me Ndi, epɔ̄ membhʉ̄ é gɔ eké ndākte mesa ecū mīi, ewɔŋkhʉ̄ é nɔŋ mpfɛ́tɛ azō, é whʉte á esī, ḿpfɛ́t.»
41007029	Yɛɛ́so á júʼ épúp, ńdé á mbū yí ŋ́gɛ: «Páʼ anu jʉɔ mɛ́t, á ké ntó á nchu lā, piŋ nzem mé mba ju. Esī e é tó ánɛ méŋ wu.»
41007030	Á piŋ nzem tɛ ŋkó á mba, ŋ́kó á ŋgyā, ńjʉ́ɔ mɔ́ á nɔŋ á ndo ekó, ńzéŋ njʉ́ɔ páʼ esī e é tó ánɛ yí.
41007031	Yɛɛ́so á fhó á ntē Tíi ega mɛ́t ńtó, ńnɔŋ mbīŋɛ nzem mé eshhʉ̄ akʉŋɛ́ mía ntshi Ŋgaliléa, ńzápa á Sidɔŋ, ńtɔ́k ánɛ amɔ̄ʼ apak alāʼ, mɛ́ tɔ́ŋ lɛ Metésɔŋ-Legēm.
41007032	Ŋ́gʉɔ tɛ ŋkó éwú, mɛ́ lɔk amɔ̄ʼ apuúʼ‑metuúŋ zīi, a gɛ eshúŋnɛ ndɔpne lɔpné, éshʉʼ mbúʼ mbū á mbū yí ŋ́gɛ, a elɛ nzápa apū zí ánɛ yí, a etē.
41007033	Yɛɛ́so á lɔk á yí efhó á nnɔ ntó, pɔ́ yí é gʉɔ ntshí tɛ mé nzem, Yɛɛ́so á néŋ nthū mbū á ntē metuúŋ yí, ńzéŋ ntsōk mekī á apū yí, ńdɔk mpfēŋ alē zí,
41007034	ńdɛ mbʉ́ʼɛ menēk mí, ńcʉ̄ lephū, ŋ́kɔ́ʼne azwakne, ńdé á mbū yí mé alāʼ zɔ́p ŋ́gɛ: «Efāta», ńdɔkɔ ŋ́gɛ: «Tsɔ́ʼɔ nnɛ̄t.»
41007035	Metuúŋ mí é lɛ ntsɔ́ʼɔ, alē zí á lɛ ŋkɛ́ʼte, á zi á leshūŋne á mbɔŋɔ́.
41007036	Yɛɛ́so á piŋ nzem, ńtɔ̄ʼ ŋ́gɛ, ndɛ́ʼ pɔ́ pú eshúŋ á ŋiŋ. Ŋ́ké nnɔŋ ntɔ̄ʼɔ á wɔ́p é lɛ akɔ̄ lɛ́, pɔ́ nɔŋ ntswīʼnɛ éshúŋ shuúŋ.
41007037	Á le nɔ̄ŋ mbú ŋkʉ̄ʼnɛ á wɔ́p tɛʼ tɛʼ, pɔ́ nɔŋ ndʉ́ɛ́ ŋ́gɛ: «Ŋiŋ wuɔ á si ŋghʉ̄ɛ akʉ̄ɛ akʉ̄ɛ á mbɔŋɔ́ tɛʼ. A á si ŋghʉ̄ɛ wɔ apuúʼ‑metuúŋ, é júʼu ejʉʼ, wɔ mbúʼ‑nchu, é shúŋnɛ.»
41008001	Á lɛ ánɛ meleʼé mɛ́t, alāʼ á zéŋ ncúʼte leswhī leswhī á lezēŋ Yɛɛ́so tɛ nzáne, ńnáŋ tɛ pɔ́ té zéŋ ŋgwɛ̄ ajū mīi, pɔ́ e pfɛ́t ɛ́, Yɛɛ́so á tɔ́ŋ megaŋ nnɔ pí, ńdé á mbū pɔ́p ŋ́gɛ:
41008002	«Meŋ á si mbúu ntsáa atʉtʉ epuɔ jʉɔ tɛʼ. Á ayáʼa eleʼé tɛ́t, páʼ pɔ́ é nzem meŋ, pɔ́ piīŋ te zɛ́t ŋgwɛ̄ ajū mīi pɔ́ gɔ epfɛ́t ɛ́.
41008003	Meŋ tswii ŋ́gɛ, pɔ́ epīŋ nzem mé memba mɔ́p té pfɛ́t azō, mbɔ pɔ́ e kó á mɛnzhɛ ewhʉte nzi. Emɔ̄ʼ epuɔ é nnɔ pɔ́p, éfhɔ́ɔ á tɛ ŋgia sisia.»
41008004	Nnɔ yí é tsɔ́ʼ á mbū yí ŋ́gɛ: «Mɛ́ gɔ elɔ̄ɔk etsō lejhʉ̄ egɔ́, á késáatswɛt ega, tɛ́ ndɔk nzék á wɔ́p tɛ pɔ́ zwɛ́t ē?»
41008005	Á zɛ́tte á wɔ́p ŋ́gɛ: «Pɛ wɛɛ̄ mblɛ egā ntāʼ shɔ́ʼɔ́?» Pɔ́ gɛ: «Ntāʼ esambīa.»
41008006	Á lɛ ntswī á mbū alāʼ ŋ́gɛ, pɔ́ enáŋte á aláŋ esī. Ńtswí mblɛ mɛ́t ntāʼ esambīa, ésyákne á Ndém. Ńnɔŋ mbwɔ́ʼtɛ ŋgyáa á mbū nnɔ yí ŋ́gɛ, pɔ́ egāpte, pɔ́ tswii ŋgāptɛ á mbū alāʼ.
41008007	Pɔ́ le zéŋ ŋgwɛ mezízí mesōh tsɔ ntāʼ shɔ́ʼɔ́ lɛ́, Yɛɛ́so á tswí, ésyákne á Ndém éwú, ŋ́gyá mé pɔ́p ŋ́gɛ, pɔ́ ezéŋ ŋgāpte.
41008008	Awíɛ awíɛ á pfɛ́t tɛ nzwɛ́t. Nnɔ yí é lakte epwɔ̄ʼ tsīi, é vuʼu, é pɔ́ metúŋ akelaʼ esambīa.
41008009	Epuɔ pīi é le pfɛ́t ecū muɔ mɛ́t, a lɛ ŋiŋnɔŋ ajūɔ ntsāʼ lekua. Yɛɛ́so á tswi ŋ́gɛ, pɔ́ epīŋ nzem mé memba mɔ́p.
41008010	Ńdɛ ŋkɔ́ʼ ŋ́kó á ntē akɛnūʼ, pɔ́ a nnɔ yí é gʉɔ mé apak ŋgɔŋ Dalmanūta.
41008011	Ŋ́kó éwú, epuɔ Falísia é liɛ eshʉ̄ʼɛ, pɔ́ a Yɛɛ́so é zii á leŋak. Pɔ́ ge elʉʼ á yí letā, ńdé á mbū yí ŋ́gɛ, a eghʉ̄ á taʼ ŋkʉʼne anu, a egɔ́ ayiŋne zīi, á tswii á légɛ, mete mí é fhɔ́ɔ á mbū Ndém.
41008012	Yɛɛ́so á chʉ́ nnɛ̄t ŋkɔ́ʼne azwakne zí, ńdé á mbū pɔ́p ŋ́gɛ: «Epuɔ ŋguʼ puɔ é zɛ́ttɛ ŋ́gɛ, meŋ eghʉ̄ á taʼ ŋkʉʼne anu, a egɔ́ ayiŋne zīi, á tswii á légɛ, mete má é fhɔ́ɔ á mbū Ndém melaʼ akɔ̄? Meŋ shúŋɔ á wɛ́ á kwaʼ anuúnē ŋ́gɛ, meŋ té ndáʼa ntswīi amɔ̄ʼ ayiŋne anu, á mbū epuɔ ŋguʼ puɔ ɔ́.»
41008013	Ńdé épúp, éfhó á lezēŋ pɔ́p, ńzéŋ ŋgʉ̄ɔ ŋ́kó á ntē akɛnūʼ, ńtó mé nzéŋ mmɔʼ.
41008014	Yɛɛ́so pɔ́ a nnɔ yí é le gē etó ntshi egʉɔ mé nzéŋ mmɔʼ, mbɔ nnɔ yí é ndēkne té pɛ́ mblɛ, ńdɛ ŋgwɛ̄ á taʼ ndaʼ á ntē akɛnūʼ.
41008015	Pɔ́ nɔŋ ŋgʉ̄ɔ épúp, Yɛɛ́so á tswɛte á wɔ́p ŋ́gɛ: «Pɛ epá á mɛt epuɔ Falísia, ńzéŋ mbá eyi efɔ Elōde, a á páʼ levwi lā.»
41008016	Pɔ́ júʼ páʼ a kímɛ levwi, ńzī á lepyākne á tsetsɛlɛ pɔ́p ŋ́gɛ, a shúŋnɛ ezi ntií péʼe, melaʼ mīi ḿpɛ é té zɛ́t ŋgwɛ̄ mblɛ ɛ́.
41008017	Yɛɛ́so á zhɛ́ ajū mīi pɔ́ é pyákne, ńzɛ́tte á wɔ́p ŋ́gɛ: «Pɛ lʉ́ɛ́ á tsetsɛlɛ pɛ ŋ́gɛ, pɛ te mblɛ wɛ̄ɛ melaʼ akɔ̄? Pɛ ka zhɛ́ ajū mīi, á lɔkɔ ndʉ́ɛ́, pɛ lɔkɔ nzɛ́t áa te júʼ lɛ́? Leghi tsɛ́ é zɛɛ́t ntsɛ́tte tsɛtté lɛ́?
41008018	Pɛ wɛɛ̄ menēk, ḿbiŋ nnɔ̄ŋ te njʉ́ɔ ejʉʼ ɛ́ lɛ̄? Pɛ wɛɛ̄ metuúŋ, ḿbiŋ nnɔ̄ŋ te njúʼu ejʉʼ ɛ́ lɛ̄? Pɛ ka zéŋ ŋkímte anu zīi, meŋ nde ghʉ̄ ɛ́ lɛ̄?
41008019	Meŋ nde pwɔʼté mblɛ ntāʼ táa, ńdɔk nzék epuɔ ntsāʼ táa péʼe, pɛ pɛ́te epwɔ̄ʼ tsīi é vuʼɔ, é ló metúŋ méshɔ́ʼɔ́?» Pɔ́ gɛ: «Metúŋ ntsɔp pīa mé legēm.»
41008020	«Ḿbwɔ́ʼte mblɛ ntāʼ esambīa, ńdɔk nzék á ŋiŋnɔŋ ntsāʼ lekua péʼe, é vuʼu metúŋ akelaʼ mɛ́shɔ́ʼɔ́, pɛ lɔ̄k ŋgʉ̄ɔ ɔ́?» Pɔ́ gɛ: «Metúŋ esambīa.»
41008021	Yɛɛ́so á lɛ nzɛ́tte á wɔ́p ŋ́gɛ: «Tɛ ntshí tsetsɔŋɔ, pɛ zeéŋ nzɛ́t áa te júʼ lɛ́?»
41008022	Yɛɛ́so pɔ́ a nnɔ yí é gʉɔ tɛ ŋkó á Betsayída, ámɔ̄ʼ alāʼ, mɛ́ lɔk amɔ̄ʼ afʉʉ́‑menēk eshʉ̄ʼ á mbū yí, éswíŋte á yí ŋ́gɛ, a elɛ mpfēŋ á yí.
41008023	Yɛɛ́so á kímne apū zí, ńtsāŋ á yí ndɔk efhó á alāʼ mɛ́t ntó, ńtsōkte mekī á menēk yí, ńzápa mbū ánɛ yí, ńzɛ́tte á yí ŋ́gɛ: «O ó si njʉ́ɔ ejʉʼ e?»
41008024	Afʉʉ́‑menēk á ŋáʼa menēk mí, ńdé ŋ́gɛ: «Meŋ á si njʉ́ɔ epuɔ menɔŋ pɔ́ nɔŋ nzīŋɛ, tɛ́ ŋké ŋgɔ́ páʼ methʉ́ lā.»
41008025	Yɛɛ́so á zéŋ nzápa mbū mí leswhī leswhī á menēk yí. Á lɛ njʉ́ɔ ejʉʼ á mbɔŋɔ́, mbɔ a á te, tɛ nnɔ̄ŋ nchʉ́ɛ nnɛ̄t njʉ́ɔ akʉ̄ɛ akʉ̄ɛ á mbɔŋɔ́.
41008026	Yɛɛ́so á lɛ ndé á mbū yí ŋ́gɛ, a epīŋ nzem mé mba zi, ndɛ́ʼ á zéŋ mbɔɔ á tésɔŋ mɛ́t, á alāʼ mɛ́t ntsīa.
41008027	Yɛɛ́so pɔ́ a nnɔ yí é lu á esī, ńnɔŋ ŋgʉ̄ɔ mé eshhʉ̄ emɔ̄ʼ mekap alāʼ mīi, é pateé akap zīi, mɛ́ tɔ́ŋɔ lɛ Sezale Fílíip. Ŋ́kó á mɛnzhɛ, á zɛ́tte wɔ́p ŋ́gɛ: «Epuɔ é si ndʉ́ɛ́ ŋ́gɛ akɔ̄, ánɛ meŋ ŋ̄?»
41008028	Pɔ́ pwɛt á mbū yí ŋ́gɛ: «Epuɔ é si ndʉ́ɛ́ ŋ́gɛ, o ó Jáaŋ nnoʼ‑epuɔ á ntshi, emɔ̄ʼ epuɔ é nɔŋ ndʉ́ɛ́ ŋ́gɛ, o ó Eli, emɔ̄ʼ é kó nnɔ̄ŋ ndʉ́ɛ́ ŋ́gɛ, o ó mmɔʼ ntswi‑ŋke Ndém yīi, a lɛ efʉʼ mvhɔ.»
41008029	Á zɛ́tte á wɔ́p ŋ́gɛ: «Ḿbiŋ ŋgɔ́ mé pɛ, pɛ nɔ̄ɔŋ ndʉ́ɛ́ azɛ́ ŋ́gɛ akɔ̄?» Piɛ á pwɛt ŋ́gɛ: «O ó páʼā, ŋ́gɔ́ á Nzaʼ‑Ŋkhʉ á ntɔ̄ŋ apuʼ.»
41008030	Yɛɛ́so á chʉ́ nnɛ̄t ntswɛ̄te á wɔ́p ŋ́gɛ, ndɛ́ʼ pɔ́ eghʉ tɛ ŋiŋ á zhɛ́.
41008031	Á fhó épúp, Yɛɛ́so á zi á lezīʼne nnɔ yí anu, ńdé ŋ́gɛ: « Méŋ‑Ŋiŋnɔŋ wuɔ a pɔŋteé á yí á lejʉ̄ɔ ŋgʉɔ̄ʼ tɛʼ. Mekém alāʼ pɔ́ a wɔ nɔŋ‑epɔʼ epi melʉɛ, ŋ́ghʉ̄ wɔ kɛ́ʼte‑mbé Ndém e shʉʼ epuŋne á yí, éghʉ mɛ́ ezwhí á yí, a epiŋ ŋgɔ́ eleʼé tɛ́t, Ndém a eghʉ̄, a ezím ánɛ lewhʉ̄.»
41008032	A le pú nnɔŋ eshúŋɔ anu jʉɔ mɛ́t esia sia. Piɛ á tɔ́ŋ á yí, pɔ́ yí é náʼ efwɔ̄ʼ nnɛ̄t, á zi á lecɔ̄k á yí.
41008033	Yɛɛ́so á pekne nnɛ̄t ncʉ̄te nnɔ yí, ńcɔ́k á Piɛ ndé mé yí ŋ́gɛ: «Sɛ́ta, fhó á nzem meŋ ŋgʉ̄ɔ, akwaŋte jú á té si ŋgɔ́ akwaŋte Ndém ɛ́, á si ŋgɔ́ áa azi epuɔ menɔŋ.»
41008034	Ńtɔ́ŋ alāʼ pɔ́ a nnɔ yí, ńdé á mbū pɔ́p ŋ́gɛ: «Ŋiŋ a nɔŋ ŋkɔ̄ŋɔ á yí á letsē á nzem meŋ, á tshi á yí á lelhʉ athū zí yí méŋwɛ̄t nnéŋ, ḿvéŋ á yí á lekʉɛ á mbaŋne paŋné yi, mbīʼ, ńdɔk ŋgɔ́ á nzem meŋ.
41008035	Ŋiŋ a nɔŋ ŋkɔ̄ŋɔ á lepīp athū nnɛ̄t zí, ḿbɔ́kɔ á lewhʉ̄, mbɔ a a láʼ ekwhʉ́, épíi. Ŋiŋ a piŋɛ ŋgwáʼ athū nnɛ̄t zí melaʼ má, mbɔɔ melaʼ ŋke mbɔŋ, mbɔ a a láʼ egɔ́ éwú.
41008036	Ŋiŋ a púu ŋgwɛ̄ lewūʼ ŋgɔŋ ntsem, á ndo esī atsetsáʼ, ḿbīŋ ŋkwhʉ́ ḿbí ndaʼ, mbɔ a á jhʉ́ apɛ akɔ̄?
41008037	Ŋiŋ a gɔ eyá akɔ̄, ńdɔk ŋkúmne athū nnɛ̄t zí í?
41008038	Ŋiŋ a nɔŋ ŋkúu esē á legɔ̄ á ŋiŋ nnɔ ga, ńnɔ̄ŋ ŋkúu esē á lekūʼte ashuŋne zá, á mvhɔ epuɔ ŋguʼ puɔ pīi, pɔ́ lē ŋgwáʼ á Ndém, ńcʉ́ʼɛ ŋghʉ̄ɛ áa menu tepɔŋ, mbɔ Méŋ‑Ŋiŋnɔŋ wuɔ a a láʼ epuŋne á ŋgaŋ, áfʉʼ zīi a láʼa mbīŋɛ nzem pɔ́ a mecɔʼ Ndém, á ntē shʉ́shɔ́k Mɔʼɔ́ yi.
41009001	Yɛɛ́so á zéŋ ndé á mbū pɔ́p ŋ́gɛ: «Meŋ a shúŋ á wɛ́ á kwaʼ anuúnē, emɔ̄ʼ epuɔ é nnɔ pɛ ega tsetsɔŋɔ pīi, pɔ́ té shʉʼ ekwhʉ́, té gɔ́ yīi pɔ́ jʉ́ɔ páʼ, Ndém a lɔkɔ mete mí esáʼa ŋgɔŋ ɔ́.
41009002	Á tɔ́k eleʼé ntokó, Yɛɛ́so á tsɔ́ʼ á Piɛ pɔ́ Jáak mbɔɔ Jáaŋ, pɔ́ a pɔ́p é pe mé mmɔʼ sisia lekwɛ̄t, ŋ́gɔ́ éwú pɔ́plépɔ̄p. Pɔ́ jʉ́ɔ, ayiŋ zí á pú ŋkúmne á mvhɔ pɔ́p.
41009003	Menzhó mí é pú ncʉ́ʼɛ ŋwāŋne ŋwaŋne, ḿbú efók tɛ amɔ̄ʼ ajū mīi, ŋiŋ gɔ elɔ̄k esōk nzhó á ndo esī atsetsáʼ tɛ é fók épúp, á té éwú ú.
41009004	Pɔ́ lɛ njʉ́ɔ, Eli pɔ́ Mɔɔ́sɛ é ŋwak, pɔ́ a Yɛɛ́so é nɔŋ eshúŋnɛ.
41009005	Piɛ á vɛtte tɛ ndé á mbū Yɛɛ́so ŋ́gɛ: «Mɔʼɔ́ wek, á mbɔŋ ŋ́gɛ, ḿpɛ a pɔ́p e epú ŋgɔ́ ega. Pek e kwɛ́t mentap mɛ́ntɛ́t, taʼ e egɔ́ eju, taʼ e egɔ́ ezi Mɔɔ́sɛ, mmɔʼ e egɔ́ ezi Eli.»
41009006	Piɛ a lɛɛ́ mvɛttɛ tɛ ndʉ́ɛ́ épúp melaʼ mīi, ecɔʼ é mbú ŋgɔ̄ á wɔ́p. A lɛɛ́ te nzhɛ́ɛ ajū mīi a shúŋɔ ɔ́.
41009007	Pɔ́ zéŋ ŋgē ejʉ́ɔ, amɔ̄ʼ alɔ á shʉʼ á ajʉʼ zīi, pɔ́ ŋgɔ́ éwú, ńdɔ̄k á zézeéŋ yi ŋkʉ̄ŋɛ á wɔ́p. Ŋghi Ndém é fhó á ntē éwú ndé ŋ́gɛ: «Ŋiŋ wuɔ, a á méŋ ga, meŋ kɔ̄ɔŋ á yí tɛʼ, pɛ ejúʼ á yí.»
41009008	Pɔ́ lɛ ncʉ̄te ejʉʼ, pɔ́ té zéŋ epi emɔ̄ʼ epuɔ njʉ́ɔ, ndaʼ Yɛɛ́so yíléyī mé zɛ́t á lezēŋ pɔ́p.
41009009	Pɔ́ a pɔ́p é ghʉ nnɔ̄ŋ efhɔ́ɔ á ndo lekwɛ̄t esóʼo, Yɛɛ́so á tsɛne á wɔ́p ŋ́gɛ, ndɛ́ʼ pɔ́ eghʉ tɛ ŋiŋ á zho nzhɛ́ ajū mīi, pɔ́ é jʉ́ɔ, tɛ ndáʼ ŋkó á afʉʼ zīi, Méŋ‑Ŋiŋnɔŋ a á zím ánɛ lewhʉ̄.
41009010	Pɔ́ lɛ eféŋ ajū mīi pɔ́ njʉ́ɔ á ntē pɔ́p, tɛ́ ŋké ntúŋte á tsetsɛlɛ pɔ́p ŋ́gɛ: «Ńzím ánɛ lewhʉ̄, ńdɔkɔ ŋ́gɛ akɔ̄?»
41009011	Pɔ́ zéŋ nzɛ́tte á Yɛɛ́so ŋ́gɛ: «Melaʼ akɔ̄ wɔ kɛ́ʼte‑mbé Ndém é gɛ ndʉ́ɛ́ ŋ́gɛ, Eli a a fú eté njhʉ̄ eshʉʼ ē?»
41009012	Á pwɛt á mbū pɔ́p ŋ́gɛ: «Anuúne, Eli a pɔŋteé á letē njhʉ̄ eshʉ̄ʼ, ŋ́ghʉ̄, akʉ̄ɛ akʉ̄ɛ á zéŋ ntshí á ajʉʼ yí. Aŋwaʼne Ndém á piīŋ ndé ŋ́gɛ, Méŋ‑Ŋiŋnɔŋ a a fú ejʉ́ɔ ŋgʉɔ̄ʼ tɛʼ, mɛ́ le lɔ̄k á yí ntɔ́ŋ azō ɔ́ péʼe, ńdɔkɔ ŋ́gɛ akɔ̄?
41009013	Meŋ ké ndɔkɔ eshúŋɔ á wɛ́ ŋ́gɛ, Eli a lē ndáʼ eshʉ̄ʼ, epuɔ menɔŋ é piŋ ŋgyá á yí ŋgʉɔ̄ʼ páʼ pɔ́ é kɔŋ, ńdeŋ ndeŋ páʼ mɛ́ le tí á ntē aŋwaʼne Ndém épúp.»
41009014	Pɔ́ piŋ nzem tɛ ŋkó á ajʉʼ zīi, emɔ̄ʼ nnɔ Yɛɛ́so é nzɛ́t éwú, ńjʉ́ɔ mbɔ atʉtʉ epuɔ á mbú ncúʼte á lezēŋ pɔ́p. Nnɔ yí mɛ́t pɔ́ a wɔ kɛ́ʼte‑mbé Ndém é nɔŋ ŋŋāka.
41009015	Nnɔ epuɔ mɛ́t é lɛ ŋgē ejʉ́ɔ á Yɛɛ́so, ejʉʼ é pú ncʉ̄ʼne. Pɔ́ pú nnáte, éshʉʼ ntsāʼte á yí.
41009016	Á zɛ́tte megaŋ nnɔ pí ŋ́gɛ: «Pɛ a pɔ́p é ŋaka akɔ̄ páʼa ā?»
41009017	Mmɔʼ ŋiŋ á tó á nnɔ alāʼ, mbwɛ̄t á mbū yí ŋ́gɛ: «Ndi, meŋ á lɔk á méŋ ga wuɔ eshʉ̄ʼ á njʉ́ɔ wu, mbɔ mmɔʼ esī e lē ŋgɔ á yí, ńtsɛ́t nchu yí.
41009018	Esī mɛ́t e gɔɔ̄ á yí mbɔɔ akɔ̄ ajʉʼ lɛ́, ńtswíʼ á yí ŋŋém á esī, á tiŋ, éfūʼ mekī, ḿpfɛ́t mesɔŋ mí. Meŋ á púʼ mbū ŋ́gɛ, megaŋ nnɔ pú e ejūŋ esī mɛ́t, tɛ́ pɔ́ té mete wɛ̄ ɛ.»
41009019	Yɛɛ́so á lé á mbū pɔ́p ŋ́gɛ: «Pɛ epuɔ ŋguʼ puɔ, pɛ te ntē ánɛ Ndém tshí, Meŋ a láʼ esek ánɛ ŋghʉʉ́‑menu mɛ́, tɛ eláʼ etshí eséŋɛ́ ɛ́? Pɛ é kwaŋ ŋ́gɛ, ḿpɛ mé náŋa náŋa lɛ́? Pɛ elɔ̄k á mɔ́ mɛ́t, éshʉʼ ŋgyá mé meŋ.»
41009020	Pɔ́ lɔk á yí eshʉ̄ʼ. Esī zīi e é ŋgɔ́ ánɛ mɔ́, é lɛ ŋgē ejʉ́ɔ á Yɛɛ́so, ńcʉ̄ʼne á mɔ́ mɛ́t, ńtswíʼ á yí ntém á esī, á kɛnne nnɛ̄t zi á esī, ńnɔŋ efūʼu mekī.
41009021	Yɛɛ́so á zɛ́tte á mɔʼɔ́ yi ŋ́gɛ: «Esī jʉɔ, e é ánɛ mɔ́ wuɔ tɛ efhó eséŋɛ́ ɛ́?» Á gɛ: «Tɛ efhó páʼ a le zɛ́t á méŋ agáʼ mɔ́.
41009022	Esī mɛ́t e é amɔ̄ʼ afʉʼ, ŋ́ghʉ̄, a ewhʉ̄ á ntē mmók, ŋ́gɔ́ amɔ̄ʼ afʉʼ, ŋ́ghʉ̄, a ewhʉ̄ á ntē ntshi. Ḿbú nnɔŋ efāʼa eshhʉ̄ á lezwhī á yí. A ké ŋgɔ́ éyi o gɔ ekūʼ á leghʉ azō, o etswíte á wék, tɛ ntsá á wék tsá.»
41009023	Yɛɛ́so á lé á mbū yí ŋ́gɛ: «O ó gɛ éyi meŋ á kuʼ e? Amɔ̄ʼ azō á té éwú zīi, á gɔ etsya á ŋiŋ yīi, a fɛɛ́ nnɛ̄t ŋgyā á mbū Ndém ɛ́.»
41009024	Mɔʼɔ́ mɔ́ mɛ́t, á lɛ ndé mé ŋghi teté ŋ́gɛ: «Meŋ gɔ efíɛ́ nnɛ̄t ŋgyáa á mbū Ndém. Lɛ ntswíte á gá, á letswiʼne efɛ́ nnɛ̄t.»
41009025	Yɛɛ́so á jʉ́ɔ páʼ alāʼ á si mbúu ntswiʼnɛ ŋkɔ́ʼɔ, ńcɔ́k esī mɛ́t, ńdé á mbū yí ŋ́gɛ: «Esī ntsɛt‑nchu pɔ́ metuúŋ, meŋ mé lʉ́ɛ́ á mbū wu, fhó ánɛ mɔ́ wuɔ ntó, tɛ te láʼ nzéŋ ánɛ yí mbīŋ.»
41009026	Esī mɛ́t é ge efhó ánɛ mɔ́ mɛ́t etó, ŋ́gāʼte, ńcʉ̄ʼne á yí ménte, á nɔŋ á esī, ńcʉ́ʼ páʼ apfhō ŋiŋ lā, tɛ epuɔ pīi é ŋgɔ́ ajʉʼ mɛ́t, é lé ŋ́gɛ, a á kwhʉ́.
41009027	Tɛ́ Yɛɛ́so á kúʼte apū zí, ŋ́ghʉ̄ á lu á esī ntshí á ajʉʼ.
41009028	Yɛɛ́so á ghʉ ŋgʉ̄ɔ tɛ ŋkó á mba, tɛ pɔ́ a nnɔ yí mé cʉ́ʼ á esī, pɔ́ zɛ́tte á yí ŋ́gɛ: «Pek kaá ŋkūʼ á wék á lejuŋ esī mɛ́t ɛ́, melaʼ akɔ̄?»
41009029	Á lé á mbū pɔ́p ŋ́gɛ: «Mɛ́ gɔ elɔ̄ɔk áa leswīŋte Ndém, tɛ́ njūŋ ejʉɔ ntií esī ánɛ ŋiŋ.»
41009030	Pɔ́ ghʉ efhó á ajʉʼ mɛ́t, ńdɔ̄k Ŋgaliléa nzápa ŋgʉ̄ɔ. Yɛɛ́so á lɔkɔ te ŋkɔ̄ŋɔ ŋ́gɛ, mɛ́ ezhɛ́ ajʉʼ zīi, yí é éwú ú,
41009031	melaʼ mīi, a le nɔ̄ŋ nzíʼnɛ nnɔ yí, ndʉ́ɛ́ ŋ́gɛ: «Mɛ́ e swiŋ á Méŋ‑Ŋiŋnɔŋ wuɔ á mbū epuɔ menɔŋ, pɔ́ eghʉ̄ ánɛ yí páʼ pɔ́ kɔŋ, ńzwhí á yí. Ńzwhí á yí épúp, a egɔ́ eleʼé tɛ́t, a ezím ánɛ lewhʉ̄.»
41009032	Ńdé épúp, nnɔ yí é té júʼ anu zīi a lɔkɔ ndʉ́ɛ́ ɛ́, ḿbiŋ nnɔ̄ŋ mbɔ́kɔ á lezɛ̄tte á yí.
41009033	Pɔ́ gʉɔ tɛ ŋkó á Kafaanawum, ŋ́gɔ́ á ŋgyā, Yɛɛ́so á zɛ́tte á wɔ́p ŋ́gɛ: «Pɛ é ŋgɔ́ á mɛnzhɛ, ńziŋɛ ŋŋāka akɔ̄ péʼe ē?»
41009034	Pɔ́ té tsɔ́p, melaʼ mīi, pɔ́ ŋgɔ́ á mɛnzhɛ, ńziŋɛ ŋŋāka, éfāʼa ŋiŋ yīi, a á nnɔ pɔ́p ŋgɔ́ á mía ŋiŋ.
41009035	Yɛɛ́so á náŋ á esī, ńtɔ́ŋ megaŋ nnɔ pí mɛ́t, épuɔ ntsɔp pīa mé legēm, ńdé á mbū pɔ́p ŋ́gɛ: «Ŋiŋ a nɔŋ ŋkɔ̄ŋɔ á yí á letshī mvhɔ, á ghʉ páʼ a á nzoknzem epuɔ metsem lā, ńcʉ́ʼ á ŋgaŋ afaʼ epuɔ metsem.»
41009036	Ńdé épúp, ńtɔ́ŋ á méŋ agáʼ mɔ́, ńtshí á mvhɔ pɔ́p, ńtswíʼ á yí ŋgwɛ̄ á mbū yí, ńdé á mbū pɔ́p ŋ́gɛ:
41009037	«Ŋiŋ a kóknɛ á méŋ agáʼ mɔ́ páʼ ewuɔ lāa, melaʼ má, mbɔ a lɔkɔ ŋkóknɛ áa gá. Ŋiŋ a piŋɛ ŋkókne á gá, mbɔ a te ŋkóknɛ á gá wuɔ ɔ́, mbɔ a lɔkɔ ŋkóknɛ áa ŋiŋ yīi, a le tó á gá.»
41009038	Afʉʼ á kuʼ, Jáaŋ á lé á mbū yí ŋ́gɛ: «Mɔʼɔ́ wek, pek é njʉ́ɔ mmɔʼ ŋiŋ á nɔŋ ndɔ̄kɔ lezēŋ cú, ńjūŋɔ mesī ánɛ epuɔ, pek nɔ̄ɔŋ efāʼa á letɔʼ á yí, melaʼ mīi a te á ŋiŋ nnɔ yímpɛ ɛ́.»
41009039	Yɛɛ́so á gɛ: «Ndɛ́ʼ pɛ ezéŋ á yí ntɔ̄ʼ, ŋiŋ a gɔ le lɔ̄k lezēŋ tsá ŋghʉ̄ ŋkʉʼne anu épúp, ḿbiŋ ńdɛ ŋkím á gá tépɔŋ ɔ́.
41009040	Ŋiŋ a nɔŋ te mvɛ́nɛ afaʼ zímpɛ ɛ́, mbɔ ḿpɛ a pɔ́p mé nnɔ.
41009041	Pɛ ezhɛ́ ŋ́gɛ, awíɛ yīi a á lɔk á legɔ̄ yīi, pɛ é megaŋ nnɔ Klísto, tɛ́ ŋgyá á atá ntshi pɛ enú, kwaʼ anuúnē meŋ shúŋɔ á wɛ́ ŋ́gɛ, mbɔ ŋgaŋ a te e láʼ enéŋ té wɛ ntaŋá yí í.
41009042	«Ŋiŋ a tshónɛ taʼ, á nnɔ ewɔŋkhʉ̄ puɔ pīi, é fɛɛ́ nnɛ̄t ŋgyá á mbū meŋ, ńnéŋ á ntē mefa, mvhɔ á gɔ́ á mbū ŋgaŋ, ŋ́gɔ́ mɛ́ á legaŋ mía mía tɔ́ á ntɔ̄ŋ yí, ŋ́kʉ̄ɛ á yí mmāʼ á ntē mía ntshi.
41009043	Apū jú á nɔŋ ntshónɛ á wú nnéŋɛ ánɛ mefa, o ezáʼ. Á mbɔŋ á mbū wu á lecʉ̄ʼ akem apū, ntā á lezēŋ Ndém, ńtɔ́k á wú á lewɛ mbū mɛ́mbīa, ḿbiŋ ŋgʉ̄ɔ mé alāʼ ŋgʉɔ̄ʼ, á ntē mmók yīi, é té láʼ epí í. [
41009044	Á ajʉʼ mɛ́t, ntentwɛt zīi é jhʉ́ɛ apfhō ŋiŋ, é té kwhʉ́, mmók yīi é éwú, é piŋɛ te mbí í.]
41009045	Akhu jú mé nɔŋ ntshónɛ á wú nnéŋɛ ánɛ mefa, o ezáʼ. Á mbɔŋ á mbū wu á lecʉ̄ʼ akem akhu, ńtā á lezēŋ Ndém, ńtsyā á lewɛ mekhu mɛ́mbīa, mɛ́ piŋ mmāʼ á wú á alāʼ ŋgʉɔ̄ʼ. [
41009046	Á ajʉʼ mɛ́t, ntentwɛt zīi é jhʉ́ɛ apfhō ŋiŋ é té kwhʉ́, mmók yīi é éwú, é piŋɛ te mbí í.]
41009047	Lezēk cú mé nɔŋ ntshónɛ á wú nnéŋɛ ánɛ mefa, o etsɔ́ʼ ŋgwáʼ. Á mbɔŋ á mbū wu á lecʉ̄ʼ apií‑lezēk, ŋ́kó á ntē Lefɔ Ndém, ńtsyā wú á lewɛ menēk mɛ́mbīa, mɛ́ piŋ mmāʼ á wú á ntē mmók, á alāʼ ŋgʉɔ̄ʼ.
41009048	Á ajʉʼ mɛ́t, ntentwɛt zīi é jhʉ́ɛ apfhō ŋiŋ é té kwhʉ́, mmók yīi é éwú, é piŋɛ te mbí í.
41009049	Á gɔ́ áa lɛ, mɛ́ e láʼ elɔk mmók, énuʼ awíɛ awíɛ, páʼ mɛ́ lɔkɔ ŋgwāŋ nnūʼu etsō.
41009050	Ŋgwāŋ é si ŋgɔ́ ajūɔ mbɔŋ. Táʼ, é piŋɛ te zéŋ ndē ɛ́, mɛ́ lɔk akɔ̄ ŋghʉ̄, tɛ é zéŋ ndē é? Pɛ egɔ́ wɔ ŋgwāŋ á lɔ́ŋ, púp, ŋ́gwɛ̄ apwɛne á tsetsɛlɛ pɛ.»
41010001	Yɛɛ́so á fhó á ajʉʼ mɛ́t ŋgʉ̄ɔ mé apak alāʼ Yudéa, á nzéŋ ntshi Juldɛŋ, ŋ́kó éwú, atʉtʉ epuɔ á zéŋ eshʉ̄ʼ ńcúʼte á lezēŋ yí, á nɔŋ nzíʼnɛ á wɔ́p páʼ a gɛ nzī ŋghʉ̄ɛ épúp.
41010002	Epuɔ Falísia é tshóte nnɛ̄t mé lezēŋ tsí, ńdɔ̄k ashuŋne ndʉ̄ʼ á yí letā, ńzɛ́tte á yí ŋ́gɛ: «Tɛ á péʼe, lepé tsímpɛ é véŋ ŋ́gɛ, ŋiŋ a ejūŋ á nzwí yi i?»
41010003	Á zɛ́tte á wɔ́p ŋ́gɛ: « Mɔɔ́sɛ a le néŋ lepé á mbū pɛ ŋ́gɛ akɔ̄?»
41010004	Pɔ́ gɛ: «Mɔɔ́sɛ a le lé ŋ́gɛ, ŋiŋ a gɔ etí akɛtte ŋgyá á mbū nzwí yi, ŋ́gɛ pɔ́ yí e efākne, ńjūŋ á yí.»
41010005	Yɛɛ́so á gɛ: «Mɔɔ́sɛ a lɛɛ́ nnéŋɛ lepé cʉɔ á mbū pɛ páʼā, melaʼ mīi pɛ é wɔ athū te júʼ á mbū Ndém.
41010006	Ndém a le ké ŋgē enɔŋ ŋgɔŋ, ḿbɔ́ á ŋiŋ mbaŋa pɔ́ menzwí.
41010007	“Melaʼ épúp tɛ́ ŋiŋ mbaŋa a a fú enáŋ tɛ efak nnɛ̄t ánɛ mɔʼɔ́ yi pɔ́ mɛ́ wɔp, égʉɔ ekwɛ́t nnɛ̄t ánɛ nzwí yi.
41010008	Pɔ́p mémpīa e ekwɛ́tɛ ncʉ́ʼɛ á taʼ ŋiŋ.” Púp, pɔ́ le zéŋ nzɛ́t epuɔ mémpīa á, pɔ́ ecʉ́ʼ á taʼ ŋiŋ.
41010009	Á épúp tɛ́, ndɛ́ʼ ŋiŋnɔŋ á fakne ajū mīi, Ndém mé temte.»
41010010	Yɛɛ́so pɔ́ a megaŋ nnɔ pí é ghʉ ŋgʉ̄ɔ tɛ ŋkó á mba, megaŋ nnɔ pí é zéŋ nzɛ́tte á yí azō ánɛ anu jʉɔ mɛ́t.
41010011	Á pwɛt á mbū pɔ́p ŋ́gɛ: «Ŋiŋ a juŋɔ á nzwí yi, ḿbīŋ nnéŋ mmɔʼ á ŋgyā, mbɔ ŋgaŋ a á ghʉ agā, ńdɔkɔ esɛ̄tɛ nzem ŋgaŋ mvhɔ.
41010012	Menzwí a piŋɛ ntó á mbū ndō yi, ŋ́gʉɔ nzɔ́ʼ mmɔʼ ndō ndɛʼɛ, á gɔ́ agā.»
41010013	Epuɔ é ghʉ nnɔ̄ŋ ndɔ̄kɔ ewɔŋkhʉ̄ eshʉ̄ʼɛ njʉ́ɔ á Yɛɛ́so ŋ́gɛ, a ezápa mbū mí á athū pɔ́p, nnɔ yí é piŋ nnɔ̄ŋ ntɔ̄ʼɔ á wɔ́p.
41010014	Á jʉ́ɔ épúp, á pú te yí pɔŋ, á lé á mbū nnɔ yí ŋ́gɛ: «Pɛ etshī ewɔŋkhʉ̄ nnéŋ, pɔ́ eshʉ̄ʼ á mbū meŋ, ndɛ́ʼ pɛ ezéŋ á wɔ́p ntɔ̄ʼ, melaʼ mīi lepɔŋ ánɛ Lefɔ Ndém, é mbū epuɔ pīi, é páʼ pɔ́p lā.
41010015	Meŋ a shúŋ á wɛ́ á kwaʼ anuúnē, ŋiŋ a gɔ te véŋ páʼ méŋ agáʼ mɔ́ lā, ŋ́gɛ Ndém mé ecʉ́ʼɛ esáʼa á yí í, mbɔ a te e láʼ ekó á ntē Lefɔ Ndém ɛ́.»
41010016	Á lé épúp, ńtswíʼ ewɔŋkhʉ̄, ŋ́gwɛ̄ á mbū yí, ńzápa mbū á athū pɔ́p, ńdɔkɔ ntséknɛ á wɔ́p á mbū Ndém.
41010017	Yɛɛ́so á gʉɔ tɛ ŋkó á mɛnzhɛ, mmɔʼ ŋiŋ á kʉte eshʉ̄ʼ, ńtswíʼte á mvhɔ yí, ńzɛ́tte á yí ŋ́gɛ: «Ńziʼnɛ, wu ŋiŋ mbɔŋ, meŋ gɔ eghʉ̄ʉ lɛ akɔ̄, tɛ́ Ndém á fú ŋghʉ̄, pek yí mé cʉ́ʼɛ mbúu nnáŋa á?»
41010018	Yɛɛ́so á zɛ́tte á yí ŋ́gɛ: «O tɔ́ŋɔ á gá lɛ ŋiŋ mbɔŋ melaʼ akɔ̄? Ŋiŋ mbɔŋ a te éwú ú, ńdaʼ Ndém yíléyī.
41010019	O ó si nzhɛ́ɛ á légɛ mbé Ndém é leé ŋ́gɛ: “Ndɛ́ʼ ŋiŋ á gɔ́ aleʼé nzwhí á ŋiŋ. Ndɛ́ʼ ŋiŋ á ghʉ agā. Ndɛ́ʼ ŋiŋ á jʉ. Ndɛ́ʼ ŋiŋ á tɔ́k ekém ŋkɔŋ. Ndɛ́ʼ ŋiŋ á pɔpte á ŋiŋ ntswí ajūɔ zí. Awíɛ a eghʉ̄ mekuʼ mɔʼɔ́ yi pɔ́ mɛ́ wɔp.”»
41010020	Ŋiŋ mɛ́t á pwɛt ŋ́gɛ: «Ńziʼnɛ, meŋ gɛ ŋkúʼtɛ mbé muɔ mɛ́t ntsem, tɛ efhó aluú‑esī zá.»
41010021	Yɛɛ́so á cʉ á yí, anu zí á pɔŋ á yí, á lé á mbū yí ŋ́gɛ: «Taʼ azō a zɛɛ́t ŋkíŋɛ yīi, o o ghʉ. Gʉɔ eswīŋ ŋgɔŋ etsō cú ntsem, ńdɔ̄k ŋkāp ntswíte wɔ te kuʼ ánɛ azō, éshʉʼ ntsé á nzem meŋ. O ghʉɛ épúp, mbɔ o o shʉʼ ewɛ á kwaʼ lewūʼ á lezēŋ Ndém, á athʉ́ lephū.»
41010022	Á júʼ épúp, eshhʉ̄ yí é gɛ swɛt, ŋ́gē egʉɔ, anu mɛ́t á ziŋɛ nzɛ̄tɛ á yí, melaʼ mīi a le wɛ̄ etsō tɛ é zá tɛʼ.
41010023	Yɛɛ́so á cʉ megaŋ nnɔ pí, páʼ pɔ́ nnáŋ ŋkɛ́ne á yí, ńdé á mbū pɔ́p ŋ́gɛ: «Á teē tɛʼ á mbū ŋgaŋ lewūʼ á levēŋ ŋ́gɛ, Ndém mé ecʉ́ʼɛ esáʼa á yí, tɛ a eláʼ ŋgwɛ̄ lepɔŋ ánɛ Lefɔ Ndém.»
41010024	Megaŋ nnɔ pí é júʼ ashuŋne jʉɔ mɛ́t, á kʉʼne á wɔ́p tɛʼ, tɛ́ Yɛɛ́so á zéŋ ndé á mbū pɔ́p ŋ́gɛ: «Mesoó pá, á teē tɛʼ á mbū ŋiŋ á levēŋ ŋ́gɛ, Ndém mé ecʉ́ʼɛ esáʼa á yí, tɛ a eláʼ ŋgwɛ̄ lepɔŋ ánɛ Lefɔ Ndém.
41010025	Á zaŋneē tɛʼ á mbū shamo á letɔ̄k ánɛ lephʉ̄ leswáʼ, ńtsyā á ŋgaŋ lewūʼ á levēŋ ŋ́gɛ, Ndém mé ecʉ́ʼɛ esáʼa á yí, tɛ a eláʼ ŋgwɛ̄ lepɔŋ ánɛ Lefɔ Ndém.»
41010026	Megaŋ nnɔ pí é júʼ épúp, á zɛ́t ntswīʼnɛ ŋkʉ̄ʼnɛ á wɔ́p kʉʼne, pɔ́ zɛ́tte á tsetsɛlɛ pɔ́p ŋ́gɛ: «Á gɔ́ páʼa, mbɔ awɔ́ mé gɔ eláʼ ntswɛ́t é?»
41010027	Yɛɛ́so á pʉ́ʼɛ menēk ntshí ánɛ pɔ́p, ńdé ŋ́gɛ: «Ajʉɔ anu mɛ́t á gɔ etsyāa áa epuɔ menɔŋ, ŋ́ké le á Ndém tsya. Amɔ̄ʼ ajū mīi á gɔ etsyāa á Ndém á té éwú ú.»
41010028	Piɛ á lɛ ndé á mbū yí ŋ́gɛ: «Jʉ́ɔ́ páʼ pek lē mbū esákne azék akʉ̄ɛ akʉ̄ɛ, éshʉʼ ntsé á nzem wu.»
41010029	Yɛɛ́so á gɛ: «Meŋ shúŋɔ á wɛ́ á kwaʼ anuúnē ŋ́gɛ, ŋiŋ a gɔ le wáʼ mba zi, ŋ́gwáʼ á mɔʼɔ́ yi pɔ́ mɛ́ wɔp, ŋ́gwáʼ epɔ̄ memía pí epi mbaŋa mbɔɔ epi wɔnzwí, ŋ́gwáʼ ewɔŋkhʉ̄ pí mbɔɔ meŋkāʼ mí melaʼ má, mbɔɔ melaʼ letswi ŋke mbɔŋ,
41010030	ńnéŋ té wɛ etsō mɛ́t nzhɛ ŋkhʉ, á ntē ŋgɔŋ ega yīi, ḿpɛ é éwú tsetsɔŋɔ la á. Méŋgyā, épɔ̄ memía epi mbaŋa pɔ́ a epi wɔnzwí, mémía, éwɔŋkhʉ̄ mbɔɔ meŋkāʼ, mɛ́ piŋ nzéŋ nnɔŋ ndʉɔ́ʼɔ á yí. Ndém á shʉʼ nnéŋ té ghʉ, pɔ́ yí mé cʉ́ʼɛ mbúu nnáŋa á ntē ŋgɔŋ zīi, e e fú tɛ́ shʉʼ ɛ́.
41010031	Epuɔ tɛ nzáne pīi pɔ́ é tsetseŋɔ ŋgɔ́ megaŋ mvhɔ, pɔ́ e shʉʼ ecʉ́ʼ mezoknzem. Epi pɔ́ é mezoknzem, e ecʉ́ʼ megaŋ mvhɔ.»
41010032	Yɛɛ́so pɔ́ a nnɔ yí é nɔŋ mbʉ̄ɛ̄ ŋgʉ̄ɔ mé Yelósalɛm, á gɔ́ á mvhɔ pɔ́p nzīŋɛ. Nnɔ yí é nɔŋ mmēkɛ, alāʼ zīi, á si nzhɛ̄nɛ á wɔ́p, á nɔŋ mbɔ́kɔ. Yɛɛ́so á tswhi efāk eyi mmɔʼ nnɔ yí, ntsɔp pīa mé legēm leswhī leswhī, pɔ́ a pɔ́p é tshí, á zi á leshūŋ á wɔ́p ajū mīi, á gɔ á ŋghʉʉ̄ á yí.
41010033	Ńdé ŋ́gɛ: «Ḿpɛ é ega mbʉ̄ɛ̄ mé Yelósalɛm páʼa, ékó éwú, mɛ́ eswīŋ á Méŋ‑Ŋiŋnɔŋ wuɔ, á mbū wɔ nɔŋ‑epɔʼ epi melʉɛ, pɔ́ a wɔ kɛ́ʼte‑mbé Ndém. Pɔ́ ezápa á légɛ mɛ́ ezwhí á yí, púp, ŋ́gyá á yí á mbū mege pīi, é sáʼa alāʼ.
41010034	Pɔ́ ezwī á yí, ńtsōk mekī ánɛ yí, ńdɔ̄k ntɛ̄ ntswá á yí, ńzwhí á yí. A epiŋ ŋgɔ́ eleʼé tɛ́t, a ezím ánɛ lewhʉ̄.»
41010035	Jáaŋ pɔ́ Jáak, épɔ̄ Zebedé, é ghʉ ntshóte nnɛ̄t mé lezēŋ Yɛɛ́so, ńdé á mbū yí ŋ́gɛ: «Mɔʼɔ́ wek, amɔ̄ʼ anu á esī zīi, pek é si ntsáa ŋ́gɛ, o lɛ ŋghʉ̄ á mbū pek.»
41010036	Á lé á mbū pɔ́p ŋ́gɛ: «Pɛ kɔŋɔ ŋ́gɛ, meŋ eghʉ̄ akɔ̄ á mbū pɛ ɛ̄?»
41010037	Pɔ́ pwɛt á mbū yí ŋ́gɛ: «Afʉʼ zīi o ó shʉʼ ŋkó á ntē lewūʼ cú, o elɛ̄ mvéŋ, pek etʉɔ́ʼte á wú, mmɔʼ ŋiŋ á náŋ á ŋkɔʼɔ́ apū ete, mmɔʼ á náŋ á ŋkɔʼɔ́ apū tswipɛ.»
41010038	Yɛɛ́so á pwɛt á mbū pɔ́p ŋ́gɛ: «Pɛ te si nzhɛ́ɛ ajū mīi pɛ lɔ́ɔ ɔ́. Pɛ gɔ ekūuʼ á lenū ntūʼ ŋgʉɔ̄ʼ jʉɔ zīi, meŋ gʉɔ mé nnuú la a? Kɛ pɛ gɔ evéŋ mɛ́ noʼ á wɛ́ á ntē ŋgʉɔ̄ʼ zīi, mɛ́ gʉɔ mé nnoōʼ meŋ éwú la ā?»
41010039	Pɔ́ gɛ: «Pek gɔ ekūuʼ.» Yɛɛ́so á gɛ: «Á anuúnē ŋ́gɛ, pɛ e shʉʼ enú ntūʼ ŋgʉɔ̄ʼ zīi, meŋ gʉɔ mé nnuú, mɛ́ epiŋ nnōʼ á wɛ́ á ntē ŋgʉɔ̄ʼ zīi, mɛ́ gʉɔ mé nnoōʼ meŋ éwú.
41010040	Táʼ, ŋ́ké ŋgɔ́ mé lenāŋ ánɛ ŋkɔʼɔ́ apū ete gá, kɛ́ eyi tswipɛ, meŋ mé té pɔŋté á levēŋ ɛ́. Ejʉʼ cʉɔ mɛ́t, Ndém a lē ncuŋte, ńdɔk mbyɛ́t epuɔ pīi, a le láʼ ntsɔ́ʼ á wɔ́p.»
41010041	Epi emɔ̄ʼ epuɔ legēm, é júʼ anu jʉɔ mɛ́t, ńzī á leŋɔ̄ʼɔ Jáak pɔ́ Jáaŋ.
41010042	Yɛɛ́so á tɔ́ŋ á wɔ́p metsem, ńdé á mbū pɔ́p ŋ́gɛ: «Pɛ zhɛɛ́ ŋ́gɛ, wɔ sáʼ‑ŋgɔŋ, ŋ́gɔ́ wɔ te zhɛ́‑Ndém, é gē esáʼ epuɔ, éswɛ́t á wɔ́p swɛ́te. Memía epuɔ é ziŋte ánɛ epuɔ ziŋte.
41010043	Á ka pɔ̄ŋ ŋ́gɛ, a egɔ́ épúp á tsetsɛlɛ pɛ ɛ́. Á gɔ́ áa lɛ, ŋiŋ a nɔŋ ŋkɔ̄ŋɔ á yí á legɔ̄ á mía ŋiŋ á nnɔ pɛ, á cʉ́ʼ ŋgaŋ afaʼ wɛ.
41010044	Ŋiŋ á nɔŋ ŋkɔ̄ŋɔ á yí á legɔ̄ á ŋgaŋ mvhɔ á nnɔ pɛ, á cʉ́ʼ páʼ ŋkwa zɛ metsem lā.
41010045	Ŋ́gɔ́ mé Méŋ‑Ŋiŋnɔŋ wuɔ, mbɔ a lɛɛ́ te eshʉ̄ʼɛ á ŋgɔŋ ega páʼā ŋ́gɛ, mɛ́ efāʼ á mbū yí í. A lɛɛ́ eshʉʼɛ, égɔ́ á ŋgaŋ afaʼ epuɔ menɔŋ, éfaʼ faʼe, tɛ eyá athū nnɛ̄t zí, élɔk ecuʼ atʉtʉ epuɔ.
41010046	Yɛɛ́so pɔ́ á megaŋ nnɔ pí mbɔɔ alāʼ, é gʉɔ tɛ ŋkó á tésɔŋ Jeliko, ńnáŋ tɛ nnɔ̄ŋ efhɔ́ɔ á tésɔŋ mɛ́t ntúɔ́, ńjʉ́ɔ amɔ̄ʼ afʉʉ́‑menēk á náŋ á legʉ̄ŋ mɛnzhɛ, ńdɔ́ɔ ndɔ̄, lezēŋ tsí é gɔ́ lɛ Baatimé, ŋ́gɔ́ á méŋ Timɛ.
41010047	Á júʼ á légɛ Yɛɛ́so ŋiŋ Naázalɛt mé tsia, ńzī á legaʼte mé ŋghi teté, ńdé ŋ́gɛ: «Yɛɛ́so méŋ Efɔ Ndavít, lɛ ntsá mezeŋɛ má.»
41010048	Epuɔ tɛ nzá é nɔŋ ntsɛ̄nɛ á yí ŋ́gɛ, a eláŋte, tɛ́ á tswiʼne ŋkɔ́ʼne ŋghi zi mé athʉ́ ŋ́gɛ: « Méŋ Efɔ Ndavít, lɛ ntsá mezeŋɛ má.»
41010049	Yɛɛ́so á júʼ, ńtshí ajʉʼ, ńtswī ŋ́gɛ mɛ́ etɔ́ŋ á yí, mɛ́ tɔ́ŋ á yí, ńdé á mbū yí ŋ́gɛ: «Kak ete ndū á esī, a á si ntɔ́ŋɔ á wú.»
41010050	Á lɛ eswáŋ nzhó efwɔ̄k zi mmāʼ á esī, ńdū á esī lɛ glɛ, éshʉ̄ʼ mé lezēŋ Yɛɛ́so.
41010051	Yɛɛ́so á zɛ́tte á yí ŋ́gɛ: «O kɔŋɔ ŋ́gɛ, meŋ eghʉ̄ páʼ lā á mbū wu ū?» Á gɛ: «Ndi, lɛ ŋghʉ̄ meŋ ezéŋ njʉ́ɔ ejʉʼ.»
41010052	Yɛɛ́so á lé á mbū yí ŋ́gɛ: «Páʼ o ó fɛ́ nnɛ̄t ju ŋgyá mé meŋ lā, menēk mú e ezɛ́ʼɛ. Gʉɔ á legʉɔ wu.» Menēk ŋiŋ mɛ́t é lɛ ŋŋáʼa efʉʼ mɛ́t efʉʼ mɛ́t, á tsé á nzem Yɛɛ́so, ńzhɛ̄ne á yí.
41011001	Yɛɛ́so pɔ́ a nnɔ yí, é gʉɔ tɛ nnɔŋ mbátɛ á Yelósalɛm, ŋ́gɔ́ á eshhʉ̄ Bɛtfajé pɔ́ Betani, ájʉʼ lekwɛ̄t Methʉ́ Olive. Á shʉʼ ánɛ nnɔ yí, ńtó epuɔ mémpīa.
41011002	Ńdé á mbū pɔ́p ŋ́gɛ: «Pɛ egʉ̄ɔ ánɛ akap alāʼ zīi, á mvhɔ pɛ lēe. Pɛ elɛ ege ekó éwú, éjʉ́ɔ mbɔ mɛ́ ntsēŋɛ á mɔ́ njakási éwú. Mɔ́ njakási mɛ́t, mbɔ ŋiŋ a laá nzi mbú ńnáŋ éwú ú, pɛ elɛ ŋkɛ́ʼɛ á yí, ńdɔk eshʉ̄ʼ.
41011003	Ŋ́gɔ́ éyi ŋiŋ a kó nzɛ́tte á wɛ́ ŋ́gɛ, pɛ kɛ́ʼɛ ndɔkɔ ŋ́gʉ̄ɔ mé egɔ lɛ́, pɛ epwɛ̄ɛt ŋ́gɛ: “Ndi a á si ŋkɔ̄ŋɔ á lelɔk ŋghʉ̄ azō, élɛ ezéŋ epiŋne eyá mé pɛ tsetsɔŋɔ.” »
41011004	Pɔ́ gʉɔ, ŋ́kó njʉ́ɔ mɔ́ njakási á tseŋne á nchu mbuʼ mmɔʼ mba, á legʉ̄ŋ mɛnzhɛ, pɔ́ lɛ ŋkɛ́ʼɛ.
41011005	Emɔ̄ʼ epuɔ á nnɔ epuɔ pīi, é ŋgɔ́ á ajʉʼ mɛ́t, é zɛ́tte á wɔ́p ŋ́gɛ: «Pɛ kɛ́ʼɛ á mɔ́ njakási wɔ̄ ndɔ̄kɔ mé egɔ́?»
41011006	Pɔ́ pwɛt á mbū pɔ́p, páʼ Yɛɛ́so a á ntswī épúp. Mɛ́ tshi á wɔ́p nnéŋ pɔ́ lɔk ŋgʉ̄ɔ.
41011007	Pɔ́ lɔk á mɔ́ njakási mɛ́t eshʉ̄ʼ, ŋ́gē eyá mé Yɛɛ́so, ńdɔ̄k menzhó mɔ́p nzyākne ŋkaʼte yí. Yɛɛ́so á kɔ́ʼ nnáŋ éwú.
41011008	É nɔŋ nzīŋɛ, epuɔ tɛ nzáne é nɔŋ esāŋtɛ menzhó mɔ́p á ndo mɛnzhɛ, emɔ̄ʼ epuɔ é nɔŋ esāŋtɛ azɔ́p mbū methʉ́ meswī mīi, pɔ́ é fakte á ŋkāʼ.
41011009	Epuɔ pīi, é ŋgɔ́ á mvhɔ, mbɔɔ pīi é ŋgɔ́ á nzem Yɛɛ́so, é nɔŋ nzīŋɛ ŋgyáa á lepɛ ndʉ́ɛ́ ŋ́gɛ: «Ozána, mbwɛ́né e egɔ́ á mbū ŋiŋ yīi, a shʉʼɛ, mbɔ Ndém mé chʉ́ á yí, ńtó á mbū pek.
41011010	Mbwɛ́né e egɔ́ ánɛ ŋiŋ yīi, a shʉʼɛ á njhʉ́ lefɔ Mɔʼɔ́ wek Efɔ Ndavít. Ozána á mbū Ndém tɛ athʉ́ lephū.»
41011011	Yɛɛ́so á kó á Yelósalɛm, ńzíʼ ŋkó á Mía Ŋgyā Ndém, ńcʉ̄te akʉ̄ɛ akʉ̄ɛ zīi, mɛ́ éwú ŋghʉ̄ɛ tɛ á mi. Ḿbiŋ ŋgʉ̄ɔ mé Betani pɔ́ a meziŋ‑ntō ntsɔp pīa, melaʼ mīi njhʉ̄ e le gɔ́ mbɔ e é tɔ́k.
41011012	Njhʉ̄ é lá, Yɛɛ́so pɔ́ a nnɔ yí é fhó á Betani ntó, ŋ́gʉɔ tɛ ŋkó á mɛnzhɛ, nzi é záŋ á yí.
41011013	Á tshí tɛ éwú, ńjʉ́ɔ amɔ̄ʼ athʉ́ fiŋge á jʉɔne, á gʉɔ á ncʉtɛ̄ ŋ́gɛ, kɛ yí gɔ ejʉ́ɔ emɔ̄ʼ ntá athʉ́ mɛ́t, ŋ́káp njhʉ́ lɛ́, ŋ́kó éwú, ńjʉ́ɔ áa ndaʼ mefho, melaʼ mīi á lɛ te afʉʼ zīi, methʉ́ mɛ́t é gɛ nzémɛ ɛ́.
41011014	Yɛɛ́so á lé mé athʉ́ mɛ́t ŋ́gɛ: «Tɛ lɛ́ʼ ŋiŋ á láʼ nzéŋ ŋ́káp atá ánɛ wu tɛ njhʉ́.» Ŋ́gē elé épúp, megaŋ nnɔ pí é nɔŋ njúʼu.
41011015	Yɛɛ́so pɔ́ a pɔ́p é gʉɔ tɛ ŋkó á Yelósalɛm, á kó á ntē Mía Ŋgyā Ndém, ńjūŋ epuɔ pīi, é ŋgɔ́ éwú eswīŋɛ azō, mbɔɔ wɔ júɔ́. Ḿbwɛ̄t metɛ́blɛ wɔ kúmne‑ŋkāp, ŋ́kápa á esī, mbɔɔ eleŋ wɔ táŋ‑ekepēŋ.
41011016	A te cʉ́ʼ tɛ ŋiŋ á zéŋ ŋkʉ̄lɛ azō, ńdɔk nzápa á Mía Ŋgyā Ndém ɛ́.
41011017	Ńzī á lezīʼne epuɔ ndé ŋ́gɛ: «Á ntē aŋwaʼne Ndém, Ndém á lé ŋ́gɛ: “Ŋgyā za e efú nnáŋa ŋgɔ́ɔ ŋgyā aswiŋte, á mbū ŋgɔŋ ntsem.” A té ayi pɛ pwɔ̄ é kʉʉ̄ŋ esɛt, ńdɔk ŋghʉ̄ ŋka metsɔ́ŋ laá kɛ?»
41011018	Wɔ nɔŋ‑epɔʼ epi melʉɛ pɔ́ a wɔ kɛ́ʼte‑mbé Ndém, é kó njúʼ anu zīi, Yɛɛ́so a á ndé, ńnɔŋ efāʼa eshhʉ̄ yīi, pɔ́ e tsia éwú tɛ́ ezwhí á yí. Pɔ́ le nɔ̄ŋ mbɔ́kɔ á Yɛɛ́so, melaʼ mīi alāʼ á lɛ si njúʼu anu zīi, a zíʼnɛ á wɔ́p, á kúɔ́ ánɛ pɔ́p.
41011019	Á ghʉ ŋgɔ́ mbwɛɛ́t‑njhʉ̄, Yɛɛ́so pɔ́ a megaŋ nnɔ pí é fhó á Yelósalɛm ntó.
41011020	Njhʉ̄ é lá nzemɛ́nzēm, Yɛɛ́so pɔ́ a megaŋ nnɔ pí é zéŋ ŋgē etsia á mɛnzhɛ, ńjʉ́ɔ mbɔ athʉ́ fiŋge aziɛ́, á nzó tɛ ŋkó ánɛ meŋgaŋ.
41011021	Piɛ á kímte anu zīi á ke tɔ́kē, ńdé á mbū Yɛɛ́so ŋ́gɛ: «Mɔʼɔ́ wek, jʉ́ɔ páʼ athʉ́ zīi, o ke néŋ ndɔ éwú lā, á nzó tɛ mmī.»
41011022	Yɛɛ́so á pwɛt á mbū nnɔ yí ŋ́gɛ: «Pɛ efɛ́ nnɛ̄t ŋgyá á mbū Ndém.
41011023	Meŋ a shúŋ á wɛ́ á kwaʼ anuúnē, ŋiŋ a lʉ́ɛ́ á mbū lekwɛ̄t cʉɔ ŋ́gɛ, fhó ega ntsɔ́ʼɔ, ŋ́gʉɔ ŋgwhʉ̄ á ntē mía ntshi, ŋ́gē elé, ńnéŋ á ntē yí ŋ́gɛ á gɔ́ épúp, tɛ nnɔ̄ŋ te mmīʼtɛ ɛ́, mbɔ Ndém a a ghʉ, a etó épúp.
41011024	Melaʼ épúp tɛ́ meŋ shúŋɔ á wɛ́ ŋ́gɛ: pɛ nɔŋɔ eswíŋtɛ á Ndém, ńdɔ́ɔ tɛ mbɔ akɔ̄ lɛ́, pɛ enéŋ á ntē pɛ ŋ́gɛ, pɛ é ndáʼ ŋgwɛ̄ azō mɛ́t, Ndém á yá á mbū pɛ.
41011025	Efʉʼ akɔ̄ lɛ́ yīi, o gɔ̄ á eswíŋte Ndém, ḿbīŋ ŋkwāŋte ńjʉ́ɔ ŋgɔ́ eyi, ŋiŋ a á fa anu á mbū wu, o elēkne mefa ŋgaŋ, tɛ́ Mɔʼɔ́ wɛ yīi, a á athʉ́ lephū, á zéŋ ndēkne mefa mú azí.
41011026	[Pɛ nɔŋɔ te ndēknɛ mefa emɔ̄ʼ epuɔ ɔ́, mbɔ Mɔʼɔ́ wɛ yīi, a á athʉ́ lephū, a te shʉʼ elekne mefa mɛ́ azí í.]
41011027	Yɛɛ́so pɔ́ a nnɔ yí é zéŋ mbīŋ nzem mé Yelósalɛm, á kó ŋgɔ́ á Mía Ŋgyā Ndém nnɔŋ nzīŋtɛ, wɔ nɔŋ‑epɔʼ epi melʉɛ, pɔ́ a wɔ kɛ́ʼte‑mbé Ndém, mbɔɔ mekém alāʼ, é shʉʼ njʉ́ɔ á yí.
41011028	Ńzɛ́tte á yí ŋ́gɛ: «O ghʉɛ ejʉɔ ntií menu páʼa, awɔ́ á tswi ī? Awɔ́ a yáa á wú mete, tɛ́ o lɔ̄kɔ ŋghʉ̄ɛ ɛ́?»
41011029	Yɛɛ́so á pwɛt á mbū pɔ́p ŋ́gɛ: «Meŋ a zɛ́tte á wɛ́ azá á taʼ anu ndaʼ, ŋ́gɔ́ éyi pɛ tsɔ́ʼɔ á mbū meŋ, mbɔ meŋ a shúŋ á wɛ́, á ŋiŋ yīi, a yáa mete, tɛ́ meŋ ndɔ̄kɔ ŋghʉ̄ɛ ecʉɔ etsō mɛ́t.
41011030	Jáaŋ a le ziʼné alāʼ, ńnōʼ epuɔ á ntshi péʼe, mbɔ Ndém mé ntswī kɛɛ epuɔ menɔŋ ē? Pɛ eshúŋ á gá.
41011031	Pɔ́ sap á tsetsɛlɛ pɔ́p ŋ́gɛ: «Ḿpɛ pwɛtɛ ŋ́gɛ Ndém mé le tswīī, mbɔ a a túŋte á yímpɛ gɛ, tɛ pɛ pīiŋ te ŋke Jáaŋ véŋ melaʼ akɔ̄?
41011032	Ḿbīŋ mbwɛ̄t ŋ́gɛ, epuɔ menɔŋ mé le tswīī, mbɔ á ziŋ ŋ?» Ḿmīʼte épúp, ḿbɔ́kɔ menēk alāʼ, melaʼ mīi alāʼ ntsem á lɛ si nzhɛ́ɛ á légɛ, Jáaŋ a lɛ á kwaʼ ntswi‑ŋke Ndém.
41011033	Pɔ́ lɛ mbwɛ̄t á mbū Yɛɛ́so ŋ́gɛ: «Pek ka zhɛ́ ɛ́.» Yɛɛ́so á lé á mbū pɔ́p ŋ́gɛ: «Mbɔɔ meŋ azá, meŋ te e shúŋ á wɛ́ ajʉʼ zīi, mete é fhɔ́ɔ éwú, tɛ́ meŋ ndɔ̄kɔ ŋghʉ̄ɛ emuɔ menu ú.»
41012001	Yɛɛ́so á zi á lelɔk meshuŋne lepúʼ, éshúŋne á mbū epuɔ mɛ́t, ńdé ŋ́gɛ: «Mmɔʼ ŋiŋ a lɛ éwú, ŋ́kʉɔ́ʼ ŋkāʼ yí, ḿbhī methʉ́ lɛzɛŋ éwú, ḿbɔ́ akɛ ndɔ̄k ŋkɛ́ne, ńcūŋte ajʉʼ zīi, mɛ́ e náŋa ekíɛ́ ntá athʉ́ mɛ́t éwú. Ḿbɔ́ á sisia ajʉʼ yīi, mɛ́ e náŋa ekɔ́ʼɔ etshíɛ éwú, épípɛ ŋkāʼ. Ńtsékne ŋkāʼ á mbū wɔ kɛ́‑ntá athʉ́ mɛ́t ndɔk ncūŋte meluʼ, ńdɛ ŋgʉ̄ɔ mé atō.
41012002	Afʉʼ á lekāp ntá athʉ́ á shʉʼ nnáŋ tɛ ŋkūʼ, á tó mmɔʼ ŋkwa zi á mbū wɔ cuŋte‑meluʼ pwɔ̄, ŋ́gɛ pɔ́ eyá azí akim ánɛ ajū mīi, á ke tó á ŋkāʼ.
41012003	Pɔ́ kó ŋgɔ̄ á yí, ńtswá á yí, ńjūŋ á yí, á gʉɔ mbū ŋŋiké.
41012004	Ŋgaŋ ŋkāʼ á kó nzéŋ ńtó mmɔʼ ŋgaŋ afaʼ ndɛʼɛ á mbū pɔ́p, pɔ́ kó ánɛ ewuɔ mɛ́t, ńtswá á yí á athū yí, ḿmāʼ esē á athū yí.
41012005	Ŋgaŋ ŋkāʼ á kó nzéŋ ńtó mmɔʼ ŋgaŋ afaʼ yi, éyi ndɛʼɛ, pɔ́ kó nzwhí. Ńzéŋ ŋghʉ̄ ndeŋ ndeŋ épúp, á mbū emɔ̄ʼ megaŋ afaʼ tɛ nzá, ŋ́gɔ̄ emɔ̄ʼ ntswá, ńzwhíte emɔ̄ʼ.
41012006	Ŋiŋ yīi a le zɛ́t ndaʼ á mbū ŋgaŋ ŋkāʼ, a lɛ á méŋ yi, á kɔŋ á yí tɛʼ, á gē emakne, ńtó á yí á mbū pɔ́p, ńnɔŋ ndʉ́ɛ́ ŋ́gɛ: “Pɔ́ e kó egaá lɛ́, éghʉ mekuʼ méŋ ga.”
41012007	Epuɔ mɛ́t é kó ndɛ̄ ŋgē ejʉ́ɔ á yí, ńdé á tsetsɛlɛ pɔ́p ŋ́gɛ: “Ŋiŋ yīi a a fú ejhʉ́ ŋgyā, a ayi a á ege eshʉ̄ʼɛ le, ḿpɛ egɔ́ á taʼ nchu, ńzwhí á yí, ŋkāʼ e ecʉ́ʼ eyímpɛ.”
41012008	Ńdɛ ŋgɔ̄ á yí nzwhí, éfhó á ŋkāʼ efók apfhō zí, ḿmāʼ á nzem apɛ́.»
41012009	Yɛɛ́so á pɛ́te páʼā, ḿbiŋ nzɛ́tte ŋ́gɛ: «Ŋgaŋ ŋkāʼ a á páʼa, éshʉʼ eghʉ páʼ lā, á mbū epuɔ mɛ́t é? A a shʉʼ egʉɔ egɔte epuɔ puɔ mɛ́t, ézwhíte á wɔ́p, étswí ŋkāʼ yí, étsékne á mbū epuɔ mendɛʼɛ.
41012010	Pɛ lé gaá lɛ́, ńtɔ́ŋ ajʉʼ aŋwaʼne Ndém zīi á leé ŋ́gɛ: “Tɔ́ yīi mepɔɔ‑ŋgyā é le kʉŋtē ŋgwáʼ, ewiɛ́ mé le shʉ̄ʼ ncʉ́ʼ á tɔ́ lezhō ŋgyā.
41012011	Á gɔ́ páʼ Atsyapuɔ mé le ghʉ̄ épúp, ḿpɛ jʉ́ɔ, á gɔ́ á mɛgém anu.”»
41012012	Epuɔ mɛ́t é júʼ ashuŋne lepúʼ jʉɔ, ńzhɛ́ á légɛ a lɔkɔ ŋkēknɛ á wɔ́p, ńcʉ́ʼɛ efāʼa eshhʉ̄ á legɔ á yí, tɛ́ mbɔ́k menēk alāʼ, ńtshī á yí néŋ, ŋ́gʉ̄ɔ.
41012013	Epuɔ mɛ́t é shʉʼ ntsɔ́ʼ emɔ̄ʼ epuɔ ánɛ wɔ gɔ́ á nzem Elōde, mbɔɔ emɔ̄ʼ ánɛ nnɔ epuɔ Falísia, ńtó á wɔ́p ŋ́gɛ pɔ́ egʉɔ ndɔ̄k ashuŋne ndʉ̄ʼ á Yɛɛ́so letā.
41012014	Pɔ́ gʉɔ, ndé á mbū yí ŋ́gɛ: «Ńziʼnɛ, pek é si nzhɛ́ɛ á légɛ, o gɛ mbúu eshúŋɔ áa anuúnē. O te gē eshúŋne, ḿbɔ́k lezēk ŋiŋ ɛ́, o te epuɔ tɛ̄ʼte. O ó si ntswīi epuɔ á kwaʼ mɛnzhɛ yīi, Ndém a á si ŋkɔ̄ŋɔ ŋ́gɛ, mɛ́ ezīŋ éwú. Lɛ eshúŋ á wék, lepé tsímpɛ é veéŋ ŋ́gɛ, mɛ́ emāʼ ncup á mbū ŋwɛ́t ŋgɔŋ Lóma, kɛ ŋgáŋ ŋ́? Pek pɔŋteé á lezēŋ mmāʼ kɛ pek etshi nnéŋ ŋ́?»
41012015	Yɛɛ́so á zhɛ́ ajū mīi pɔ́ é ntē pɔ́p mmótɛ, ńzɛ́tte á wɔ́p ŋ́gɛ: «Pɛ lʉʼɛ á gá letā melaʼ akɔ̄? Pɛ elɔ̄k á apak ŋkāp eshʉʼ ŋgyá mé meŋ, meŋ ejʉ́ɔ.»
41012016	Mɛ́ lɔk eshʉ̄ʼ ŋgyá á mbū yí, á zɛ́tte á wɔ́p ŋ́gɛ: «Athū ŋiŋ jʉɔ zīi á éwú la, á azi awɔ́? Lezēŋ é gɔ́ etsi awɔ́?» Pɔ́ pwɛt ŋ́gɛ: «É etsi ŋwɛ́t ŋgɔŋ Lóma, athū á zéŋ ŋgɔ́ azí.»
41012017	Yɛɛ́so á lɛ ndé á mbū pɔ́p ŋ́gɛ: «Á gɔ́ épúp, ajū mīi á azi ŋwɛ́t ŋgɔŋ Lóma, pɛ eyá á mbū yí, a zīi á azi Ndém, pɛ eyá á mbū Ndém.» Pɔ́ júʼ épúp, á pú ntsyā á wɔ́p tɛʼ.
41012018	Emɔ̄ʼ epuɔ nnɔ Sadúsia é shʉʼ azɔ́p á lezēŋ Yɛɛ́so, ŋ́gɔ́ epuɔ pīi pɔ́ gɛ ndʉ́ɛ́ ŋ́gɛ, mɛ́ e té fú ezím ánɛ lewhʉ̄ ɛ́, ńzɛ́tte á yí ŋ́gɛ:
41012019	«Ńziʼnɛ, Mɔɔ́sɛ a le tí lepé ŋgyá á mbū pímpɛ ŋ́gɛ: “Ŋiŋ a wiɛ á nzwí yi, ŋ́kwhʉ́ té mɔ́, ntsiʼnzem yi á cʉ́ʼ esōk á mpfók, ńzhí ewɔŋkhʉ̄, ńdɔk mbwɛ̄t ŋgyā ŋiŋ yīi a ke kwhʉ́ʉ̄.”
41012020	Á épúp tɛ́, epɔ̄ ŋiŋ epi mbaŋa, é lɛ éwú esambīa. Ŋgaŋ mvhɔ á lá ŋgyā, éshʉʼ ŋkwhʉ́ té mɔ́.
41012021	Páte á cʉ́ʼ esōk á mpfók, éshʉʼ nzéŋ ŋ́kwhʉ́ té mɔ́. Á shʉʼ nzéŋ ŋ́gɔ́ épúp, ánɛ mbáte tɛ́t.
41012022	Mbú ŋgɔ́ épúp mbɔɔ á mbū pɔ́p esambīa. Pɔ́ sok á taʼ mpfók, ŋ́kwhʉ́te metsem, té wɛ á mɔ́. Mpfók á shʉʼ ŋgē ezoko, ŋ́kwhʉ́ azí.
41012023	Páʼ epuɔ puɔ esambīa é le pú ŋgɔ́ melō menzwí wuɔ lā, a láʼ aleʼé zīi mɛ́ zímɛ ánɛ lewhʉ̄, menzwí wuɔ mɛ́t, a egɔ́ eyi awɔ́ á nnɔ pɔ́p é?»
41012024	Yɛɛ́so á pwɛt á mbū pɔ́p ŋ́gɛ: «Pɛ é zhɛ́ ajū mīi á ghʉɛ tɛ́ pɛ faa nzhɛ ɛ? É melaʼ mīi pɛ te si nzhɛ́ɛ anu zīi á ntē aŋwaʼne Ndém ɛ́, ńnɔŋ te nzhɛ́ɛ páʼ mete Ndém é épúp ɔ́.
41012025	Á gɔ́ɔ lɛ, mɛ́ e láʼ ezím ánɛ lewhʉ̄ páʼā, mɛ́ le zéŋ ŋgyā ndá á. Epuɔ menɔŋ ecʉ́ʼɛ nnáŋa, áa páʼ mecɔʼ Ndém á athʉ́ lephū lā.
41012026	Éshʉ̄ʼ ánɛ mepfhō á lezīm ánɛ lewhʉ̄, mbɔ pɛ laá ntɔ́ŋ ajʉʼ aŋwaʼne zīi, Mɔɔ́sɛ a le tí ánɛ anu athʉ́ zīi, alē mmók á lɛ éwú ú lɛ̄? Páʼ Ndém a le lé á mbū yí ŋ́gɛ: “Meŋ á si ŋgɔ́ á Ndém Ablaham, ŋ́gɔ́ á Ndém Izak, ńzéŋ ŋgɔ́ á Ndém Yakɔ́p.”
41012027	A le tɔ́ŋ mepfhō puɔ mɛ́t, páʼ pɔ́ é epuɔ mete lā, melaʼ mīi, Ndém a te si ŋgɔ́ á Ndém mepfhō ɔ́, a gɔ́ áa Ndém epuɔ mete. Pɛ kwaŋa páʼā, pɛ elɔ̄kɔ mbúu ŋgɔ́ɔ á ntē mefa.»
41012028	Mmɔʼ ŋkɛʼte‑mbé Ndém a le júʼ páʼ Yɛɛ́so pɔ́ a epuɔ nnɔ Sadúsia é ŋaka, ńjʉ́ɔ páʼ Yɛɛ́so a á tsɔ́ʼ á mbɔŋɔ́, ńtshóte nnɛ̄t mé lezēŋ tsí, ńzɛ́tte á yí ŋ́gɛ: «Mía lepé á nnɔ mbé ntsem, é etsiɛ́ ɛ́?»
41012029	Yɛɛ́so á pwɛt ŋ́gɛ: «Mía lepé Ndém e ecuɔ páʼa: “Epuɔ Islaɛl, pɛ ejúʼ, Atsyapuɔ Ndém yímpɛ mé ndaʼ Atsyapuɔ.
41012030	Kɔŋ á Atsyapuɔ Ndém wu mé ntē wú ntsem, mé athū nnɛ̄t jú ntsem, mé akwaŋte jú ntsem, mé mete mú ntsem.”
41012031	Páte é gɔ́ ecʉɔ páʼa: “Kɔŋ á ŋiŋ ntsem páʼ athū nnɛ̄t jú lā.” Mmɔʼ lepé tsīi é faáŋ ntsyā emuɔ mɛ́mbīa, é té éwú ú.»
41012032	Ŋkɛʼte‑mbé Ndém á lé á mbū Yɛɛ́so ŋ́gɛ: «Á épúp me nziʼnɛ, anu zīi o ó shúŋ, á anuúnē. Atsyapuɔ mé ndaʼ Ndém, mmɔʼ Ndém ndɛʼɛ a te éwú, té gɔ́ áa yí í.
41012033	Ŋiŋnɔŋ á piŋ mbɔ́ŋte á lekɔŋ á yí mé ntē yí ntsem, mé akwaŋte zí ntsem, mé mete mí ntsem. Ńzéŋ ŋkɔ̄ŋ á ŋiŋ ntsem, páʼ athū nnɛ̄t zí méŋwɛ̄t lā. Ŋiŋ a ghʉɛ épúp, á gɔ́ mbɔŋ, ńtɔ́k á leyā azō ndɔk ŋgūʼte á Ndém, a tɔɔ ndɔ̄kɔ ŋgūʼtɛ á Ndém, ńtɔ́k ajūɔ tsem zīi a yáa, ḿbú ndɔkɔ ŋgūʼtɛ á Ndém.»
41012034	Yɛɛ́so á jʉ́ɔ páʼ a á lɔk azhɛ̄‑anu ntsɔ́ʼ lā, ńdɛ ndé á mbū yí ŋ́gɛ: «Wú á lekō á ntē Lefɔ Ndém, a te zɛ́t esāk á.» Ŋiŋ á piŋ te zéŋ ŋkūʼ á lezɛ̄tte á Yɛɛ́so anu ú.
41012035	Yɛɛ́so á ghʉ ŋgɔ́ á Mía Ŋgyā Ndém nzíʼnɛ epuɔ, ńzɛ́tte á wɔ́p ŋ́gɛ: « Wɔ kɛ́ʼte‑mbé Ndém é kʉʼneé ndé ŋ́gɛ, Nzaʼ‑Ŋkhʉ á ntɔ̄ŋ apuʼ a á méŋ Efɔ Ndavít péʼe, á ziŋ lɛ akɔ̄?
41012036	Tɛ́ mbɔ Azwakne Ndém á le tshoné á Efɔ Ndavít yí méŋwɛ̄t, á lé ŋ́gɛ: “Atsyapuɔ Ndém a le lé á mbū mɔʼɔ́ ga ŋ́gɛ: «Shʉʼɛ nnáŋ á ŋkɔʼɔ́ apū ete meŋ, púp, meŋ eghʉ̄, megaŋ mbo pú e eshʉʼ nnɔ̄ŋte á mvhɔ wu, o etshíte mekhu mú ánɛ pɔ́p.”
41012037	Efɔ Ndavít yí méŋwɛ̄t á tɔ́ŋ á Nzaʼ‑Ŋkhʉ lɛ mɔʼɔ́ yí péʼe, Nzaʼ‑Ŋkhʉ mɛ́t, a gɔ egaá nzéŋ ŋgɔ́ á méŋ yi ī?» Alāʼ zīi á lɛ á esī tɛ nzá, á nɔŋ njúʼɔ anu zīi, Yɛɛ́so a lʉ́ɛ́, á pɔŋɔ á wɔ́p.
41012038	Á zíʼne á wɔ́p ndé ŋ́gɛ: «Pɛ epá wɔ kɛ́ʼte‑mbé Ndém, pɔ́ kɔɔ̄ŋ á wɔ́p á lemaʼ mesisia menzhó, ńdɔk ŋkʉ́ʼne á nnɔ alāʼ, ŋ́gɛ mɛ́ etsāʼte á wɔ́p mé mekuʼ.
41012039	Ŋ́kɔ̄ŋ á wɔ́p á lekō á ntē ŋgyā aswiŋte, ŋ́kāŋ ajʉʼ zɔ́p á mvhɔ. Ŋ́gʉ̄ɔ lekāk, ŋ́kāŋ ajʉʼ mekuʼ.
41012040	Pɔ́p mé zéŋ nnɔ̄ŋ ŋkʉ́ʼnɛ mbɔ̄pɔ mepfók wɔnzwí, ŋ́kúu etsō tsɔ́p, ḿbiŋɛ ŋghʉ̄ɛ mesisia meswiŋte, ńdɔkɔ mbɔ̄pɔ menēk epuɔ. Ndém a a ké eláʼ etswá á wɔ́p á mía ŋgʉɔ athʉ́ lepé.
41012041	Yɛɛ́so á gɔ́ á Mía Ŋgyā Ndém, ńnáŋ ncʉ̄te á túŋ ncup Ndém, ńnɔ̄ŋ njʉ́ɔ páʼ alāʼ á si nnéŋɛ ŋkāp á ntē túŋ mɛ́t épúp. Megaŋ ajūɔ apa tɛ nzá, é nɔŋ nnéŋɛ memía meŋkāp.
41012042	Mmɔʼ ŋgaŋ ŋgʉɔ̄ʼ mpfók menzwí á shʉʼ azí, ńnéŋ mezízí ŋkāp epak pīa, é zi mbú te azō kuʼ.
41012043	Yɛɛ́so á pfeŋte megaŋ nnɔ pí, ńdé á mbū pɔ́p ŋ́gɛ: «Meŋ a shúŋ á wɛ́ á kwaʼ anuúnē: azi ajūɔ ŋgaŋ ŋgʉɔ̄ʼ mpfók menzwí wuɔ zīi, a á maʼ á ntē túŋ ncup Ndém, á pú ntɔ́k azi epuɔ metsem.
41012044	Epi emɔ̄ʼ epuɔ é maʼ áa methū ŋkāp mɔ́p. Ḿbiŋ ŋgɔ́ mé yí, mbɔ a á pú mmāʼ azí akʉ̄ɛ zīi a wɛɛ̄, á azí ajūɔ tsem zīi a lɔɔ̄k nnáŋ.»
41013001	Yɛɛ́so á kó nnɔ̄ŋ efhɔ́ɔ á Mía Ŋgyā Ndém ntúɔ́, mmɔʼ ŋiŋ nnɔ yi á lé á mbū yí ŋ́gɛ: «Mɔʼɔ́ wek, cʉ nzāʼ meŋgyā ega njʉ́ɔ. Jʉ́ɔ emɔ̄ʼ mepɔŋ metɔ́ pīi mɛ́ le lɔ̄k mbɔ́.»
41013002	Yɛɛ́so á pwɛt á mbū yí ŋ́gɛ: «O ó si njʉ́ɔ mepɔŋ meŋgyā muɔ ɔ? Ké nzhɛ́ á légɛ, mɛ́ e shʉʼ epú ekem, tɛ tɔ́ a á le zɛ́t ánɛ mmɔʼ nzápne ɛ́.»
41013003	Yɛɛ́so á ghʉ nnáŋ á ndo lekwɛ̄t Methʉ́ Olive, tɛ nnɔ̄ŋ njʉ́ɔ á Mía Ŋgyā Ndém á nzéŋ mmɔʼ. Piɛ pɔ́ Jáak mbɔɔ Jáaŋ ŋghʉ̄ Aŋdlɛya, é fak nnɛ̄t nzɛ́tte á yí ŋ́gɛ:
41013004	«Lɛ eshúŋ á wék afʉʼ zīi, anu zīi o ó lé lā, a láʼa ŋgɔ̄ á ntɔ́kɔ. Akɔ̄ ayiŋne á láʼ etswi á légɛ, menu mɛ́t ntsem é si ŋgɔ̄ á eshʉʼɛ ɛ́?»
41013005	Yɛɛ́so á lɛ nzī á leshūŋ á wɔ́p ŋ́gɛ: «Pɛ epá, ndɛ́ʼ pɛ ecʉ́ʼ, ŋiŋ á ghʉ pɛ efāa nzhɛ.
41013006	Epuɔ tɛ nzáne é shʉʼ elɔk lezēŋ tsá, éshʉʼ á mvhɔ pɛ, awíɛ awíɛ a enɔŋ ndʉ́ɛ́ ŋ́gɛ, yí mé Nzaʼ‑Ŋkhʉ. Élé épúp, élɔk eghʉ, atʉtʉ epuɔ a efhó ánɛ mɛnzhɛ mbɔŋ ntó.
41013007	Pɛ shʉʼɛ nnáŋ tɛ njúʼ mɛ́ nɔ̄ŋ ŋghítɛ ncu á ntē alāʼ, ńnɔ̄ŋ ŋghítɛ ncu yīi é si eshʉ̄ʼɛ, ndɛ́ʼ pɛ epɔ́k. Ecʉɔ etsō mɛ́t é pɔŋteé á lezi mvhɔ ntɔ́k, tɛ́ ŋké le ndɔ̄kɔ ŋ́gɛ, ŋgɔŋ e gɔ ezho emi í.
41013008	Epuɔ taʼ alāʼ e shʉʼ enáŋ tɛ epʉ́ʼɛ nnɛ̄t, égʉɔ elʉɔ́ʼ amɔ̄ʼ. Mmɔʼ efɔ a elū á esī, ńdʉɔ́ʼ mmɔʼ. Atsáʼ a ecʉ̄ʼne ejʉʼ ejʉʼ, afʉɔne a ewhʉ̄. Menu muɔ mɛ́t e gɔ́ páʼā, ŋ́gɔ́ nzií ŋgʉɔ̄ʼ, ŋ́gʉɔ̄ʼ menzwí yīi, mɔ́ a á si nzīi á lezāŋ á yí.
41013009	Pɛ egē enáŋ, ńnɔŋ mbípɛ ntií ŋgʉɔ̄ʼ zīi, é gɔ eshʉʼe ánɛ pɛ. Mɛ́ e shʉʼ eshuŋne á wɛ́, élɔk egʉɔ mé mvhɔ asāʼ, égɔ á wɛ́ á ntē meŋgyā aswiŋte, étswá. Éshuŋne á wɛ́, élɔk egʉɔ á mvhɔ wɔ sáʼ‑ŋgɔŋ pɔ́ a mefɔ, pɔ́ eŋāk á wɛ́, melaʼ mīi pɛ é epuɔ pá. A egɔ́ épúp, pɛ elɔk eshúŋ á wɔ́p á ajū mīi, pɛ é si nzhɛ́ɛ ánɛ meŋ.
41013010	Á gɔ́ɔ lɛ, mɛ́ eké nté njhʉ̄ ntswī ŋke mbɔŋ á mbū ŋgɔŋ ŋgɔŋ, tɛ́ menu muɔ mɛ́t e etɔ́k.
41013011	Mɛ́ shʉʼɛ ŋgɔ̄ á wɛ́, ńnɔ̄ŋ eshūŋnɛ á wɛ́ ndɔkɔ ŋgʉ̄ɔ mé mvhɔ asāʼ, ndɛ́ʼ pɛ eté njhʉ̄ nzāp nnɛ̄t ŋ́gɛ, pɛ e kó elé egɛ akɔ̄ lɛ́. Afʉʼ mɛ́t á shʉʼɛ ŋkūʼ, Ndém á ghʉ̄ lɛ pɛ elé lɛ akɔ̄ lɛ́, pɛ elé épúp, melaʼ mīi aziɛ́ afʉʼ, pɛ mé le zɛ́t eshúŋnɛ ɛ́, Azwakne zí mé ecʉ́ʼɛ eshúŋnɛ ajʉʼ pɛ.
41013012	A láʼ ekuʼ afʉʼ mɛ́t, méŋ mɔ́ a eswīŋ mmɔʼ, ŋ́gɛ mɛ́ ezwhí. Mɔʼɔ́ mɔ́ a ezéŋ ŋghʉ̄ azí épúp ánɛ méŋ yi. Ewɔŋkhʉ̄ e esɛnne ndʉɔ́ʼ memɔʼɔ́ pɔ́ a memía pɔ́p, ŋ́ghʉ̄ mɛ́ ezwhíte á wɔ́p.
41013013	Epuɔ metsem e shʉʼ epú epa á wɛ́ melaʼ mīi, pɛ é epuɔ pá. Táʼ, ŋiŋ yīi a á ŋíŋ ánɛ meŋ tɛ ndáʼ nzōko, Ndém a eghʉ̄, a etswɛ́t.»
41013014	Yɛɛ́so á zéŋ ndé ŋ́gɛ: «Pɛ shʉʼɛ njʉ́ɔ á Píkɛ́ Píkɛ́, á tɛ‑avhō, á náŋ ánɛ ajʉʼ zīi, á kaá mbɔ̄ŋ ŋ́gɛ, a enáŋ éwú ú. Epuɔ pīi é ntē apak ŋgɔŋ Yudéa, é kʉ mbē mé mekwɛ̄t. Ntɔŋɔ ajʉʼ aŋwaʼne jʉɔ, a echʉ́ nnɛ̄t njúʼ.
41013015	Menu muɔ mɛ́t é ge etɔ́ke, ŋiŋ á gɔ́ á athʉ́ ŋgyā yí, ndɛ́ʼ á sóʼo tɛ ŋ́gɛ, yí e kó á ŋgyā, épɛ́ azō elɔk ekʉʉ.
41013016	Ndɛ́ʼ ŋiŋ yīi a á ŋgɔ́ á ŋkāʼ, á piŋ nzem á mba tɛ ŋ́gɛ, yí gɔ á mbɛ́ nzhó efwɔ̄k zi.
41013017	Yɛɛ́ ŋgʉɔ̄ʼ zīi wɔnzwí pīi é ŋgɔ Ndém, pɔ́ a wɔ mévho, é láʼa ŋgɔ̄ á njʉ́ɔ ánɛ meleʼé mɛ́t lée.
41013018	Pɛ eswíŋte á Ndém ŋ́gɛ, ndɛ́ʼ menu mɛ́t é tó afʉʼ mbeŋ.
41013019	Pɛ eswíŋte melaʼ mīi, a láʼ ekuʼ ánɛ meleʼé mɛ́t, epuɔ menɔŋ epú njʉ́ɔ ŋgʉɔ̄ʼ tɛ mbɔ pɔ́ la mmɔʼ épúp jʉ́ɔ ɔ́, tɛ efhó páʼ Ndém a le nɔ̄ŋ ŋgɔŋ, éshʉʼ ntshí tsetsɔŋɔ, épīŋ le láʼ nzéŋ mmɔʼ épúp njʉ́ɔ ɔ́.
41013020	Ŋ́gɔ́ éyi Atsyapuɔ a kɛ te wíʼe mvéŋ ŋ́gɛ, yí e shʉʼ etswɛ́tte nzwiŋ eleʼé alāʼ mɛ́t ɛ́, mbɔ tsɔ taʼ ŋiŋ a te shʉʼ evuʼu ú. Táʼ, a le ké ntswɛ́tte, melaʼ epuɔ pí pīi, a le tsɔ́ʼē.
41013021	Afʉʼ mɛ́t á shʉʼɛ ŋkūʼ, ŋiŋ á lé á mbū pɛ ŋ́gɛ, ayi Nzaʼ‑Ŋkhʉ a á ega lāa, kɛ́ ŋ́gɛ, a ayi a á ege lée, ndɛ́ʼ pɛ evéŋ ajū mīi, ŋgaŋ a lʉ́ɛ́.
41013022	Emɔ̄ʼ epuɔ e shʉʼ elu á esī, étáŋ mela gɛ, pɔ́ é wɔ Nzaʼ‑Ŋkhʉ, emɔ̄ʼ e etáŋ mela ŋ́gɛ, pɔ́ é metswi‑ŋke Ndém, énɔŋ eghʉɛ meyiŋne anu pɔ́ meŋkʉʼne anu, élɔkɔ epɔptɛ epuɔ, tɛ ŋgɔ́ yīi, pɔ́ gɔ ezéŋ ḿbɔ̄pte epuɔ pīi, Ndém a le tsɔ́ʼ á wɔ́p, ŋ́gɛ pɔ́ egɔ́ epuɔ pí.
41013023	Pɛ eké mbá, meŋ á té njhʉ̄ eshúŋ á wɛ́ ajūɔ tsem zīi, a fú etɔ́ke.
41013024	A láʼ ekuʼ ánɛ meleʼé mɛ́t, afʉʼ ŋgʉɔ̄ʼ a etɔ́k tɛ mmī, lezēk nu e epí, lezēk saŋ é le zéŋ ejʉʼ ŋkɛ̄ʼɛ ɛ́.
41013025	Mecɔʼ saŋ e efhó á lephū esóʼo mbwɛ̄t á esī, ecū mīi, é pɔɔ́ŋ mbʉʼ á lephū, e ecʉ́ʼɛ ncʉ̄ʼne cʉʼne.
41013026	Mɛ́ elɛ njʉ́ɔ Méŋ‑Ŋiŋnɔŋ a elɔ̄k á mía mía mete pɔ́ shʉ́shɔ́k, éshʉ̄ʼ á ntē alɔ.
41013027	Ńtó mecɔʼ Ndém á ntē ŋgɔŋ meshhʉ̄ lekua, tɛ efhó mmɔʼ eshhʉ̄ esī atsetsáʼ, ŋ́gʉɔ ŋkó mmɔʼ. Pɔ́ egʉ̄ɔ, ńcúʼte epuɔ pīi, Ndém a le tsɔ́ʼ á wɔ́p, ŋ́gɛ pɔ́ egɔ́ epuɔ pí, ńdɔk eshʉ̄ʼ mé lezēŋ tsí.
41013028	«Pɛ epɛ́ efʉʼ ánɛ athʉ́ zīi, mefho mí é gɛ ŋkwhūnɛ. Mefho mí é kwhuneē tɛ á piŋ ŋghʉ̄ nzī á letɔ̄p, pɛ zhɛ́ ŋ́gɛ, mbeŋ e é si ŋgɔ̄ á mbiŋɛ́.
41013029	Ndeŋ ndeŋ épúp, pɛ shʉʼɛ njʉ́ɔ emuɔ menu mɛ́t é nɔ̄ŋ ntɔ́kɔ, pɛ zhɛ́ ŋ́gɛ, Méŋ‑Ŋiŋnɔŋ a á si eshʉ̄ʼɛ. Ŋ́gɛ a á shʉʼ tɛ ŋgɔ́ á nchu ŋgyā.
41013030	Meŋ a shúŋ á wɛ́ á kwaʼ anuúnē: epuɔ ŋguʼ puɔ é té shʉʼ ekwhʉ́te metsem, té gɔ́ yīi, emuɔ menu mɛ́t ntsem é shʉʼ ɛ́.
41013031	Lephū pɔ́ esī atsetsáʼ e fú epú emii, táʼ, ashuŋne zá a epú nzɛ́t áa épúp.
41013032	«Táʼ, ŋiŋ a gɔ le zhɛ́ aleʼé zīi, menu muɔ mɛ́t é gʉɔ mé ntɔ́kɔ ɔ́, ḿbīŋ le njhʉ̄ zhɛ́. Mecɔʼ Ndém á athʉ́ lephū é té si nzhɛ́ɛ azɔ́p ɔ́, tɛ mbɔɔ Méŋ Ndém. Ndém Mɔʼɔ́ yíléyī mé si nzhɛ́ɛ.
41013033	Páʼ pɛ ka zhɛ́ afʉʼ zīi, menu mɛ́t e shʉʼ egɔ́ɔ lā, pɛ elāk athū zɛ́, ndɛ́ʼ ŋiŋ á lí.
41013034	Anu aleʼé mɛ́t, á swhií anu ŋiŋ yīi, a á si ŋgʉ̄ɔ mé leziŋ. Ŋ́gē etó á mba, ńtsékne megaŋ afaʼ éwú, ŋ́gyá azi afaʼ awíɛ awíɛ, ńdé á mbū mbip‑mba ŋ́gɛ, ndɛ́ʼ á cʉ́ʼ ndí.
41013035	Púp, ndɛ́ʼ ŋiŋ á lí, melaʼ mīi pɛ ka zhɛ́ afʉʼ zīi, ŋgaŋ mba a gɔ á ŋkɔ́ʼ ɔ́. Kɛ a a kɔ́ʼ eseéŋ‑njhʉ̄ lɛ́, kɛ tée‑etsōʼ lɛ́ɛ, kɛ ŋkʉɔʼ a ge etɔ́ŋ, tɛ́ a ekɔ́ʼ lɛ́ɛ, kɛ a a kɔ́ʼ nzemɛ́nzēm lɛ́ɛ.
41013036	Ndɛ́ʼ á ge etɔ́kne á wɛ́, pɛ enɔ̄ɔŋ ndíi.
41013037	Anu zīi meŋ ndʉ́ɛ́ á mbū pɛ lā, meŋ mbúu ndʉ́ɛ́ á mbū epuɔ metsem, ŋ́gɛ: ndɛ́ʼ ŋiŋ á lí.»
41014001	Á shʉʼ nzɛ́t eleʼé pīa, aleʼé lekāk Páska a ekūʼ, ŋ́gɔ́ aleʼé zīi, epuɔ Islaɛl é gɛ mpfɛ́tɛ mmɔʼ ntií mblɛ te levwi. Wɔ nɔŋ‑epɔʼ epi melʉɛ pɔ́ wɔ kɛ́ʼte‑mbé Ndém, é nɔŋ efāʼa eshhʉ̄ yīi, pɔ́ e lɔk egɔ á Yɛɛ́so ezwhí, tɛ alāʼ á le zhɛ́.
41014002	Pɔ́ le nɔ̄ŋ ndʉ́ɛ́ á nnɔ pɔ́p ŋ́gɛ: «Ndɛ́ʼ ḿpɛ egɔ̄ɔ á yí á aleʼé lekāk, ḿbɔ́k alāʼ á lecʉʼne.»
41014003	Afʉʼ mɛ́t, Yɛɛ́so á gɔ́ á Betani á ŋgyā Simɔŋ ŋgaŋ kaʼpáp, ŋ́ghʉ nnáŋ á esī, ńnɔŋ mpfɛ́tɛ azō, mmɔʼ menzwí á shʉʼ ŋkó azí á ŋgyā, ŋ́gwɛ̄ mmɔʼ ntií atūʼ, mɛ́ lɔk albaatle tɛ́ ncūŋte, alamńda zīi á teē nzwiŋ tɛʼ, á gɔ́ á ntē éwú. Ḿbwɔ́ʼ athū atūʼ mɛ́t, ńnéŋ alamńda á athū Yɛɛ́so.
41014004	Emɔ̄ʼ epuɔ á tsetsɛlɛ epuɔ pīi, é lɛ éwú, é jʉ́ɔ épúp, ńzwɛ́tte ndé ŋ́gɛ: «Menzwí yi, a tseŋtɛ alamńda zi péʼe, ŋ́gɔ̄ á njhʉ́ɛ apɛ akɔ̄ éwú ú?
41014005	Á ŋgɔ́ yīi, a ké gɔ́ mɛ́ swiŋ mevɛ̄t mɛ́t, tsɔ ndenía ŋkhʉ tɛ́t, ńdɔk ntswíte mepūŋ.» Ńdɛ ncʉ́ʼɛ ncɔ́kɔ menzwí mɛ́t cɔ́ke.
41014006	Tɛ́ Yɛɛ́so á lé á mbū pɔ́p ŋ́gɛ: «Pɛ etshī á menzwí wɔ̄ nnéŋ. Pɛ genɛ á yí melāʼ akɔ̄? Ajū mīi a á ghʉ ánɛ meŋ, á si ŋgɔ́ á kwaʼ anu mbɔŋ.
41014007	Pɛ a mepūŋ mé esī efʉʼ metsem, ḿbiŋ ŋgɔ́ yīi pɛ kɔŋɔ efʉʼ akɔ̄ lɛ́, pɛ eghʉ̄ʉ anu mbɔŋ ánɛ pɔ́p. Ŋ́ké ŋgɔ́ mé meŋ, mbɔ ḿpɛ mé te shʉʼ egɔ́ á esī efʉʼ metsem ɛ́.
41014008	Menzwí wuɔ, a á ghʉ ajū mīi a gɔ ekūuʼ éwú. A á té njhʉ̄ ndɔ̄k alamńda nzɔ́ʼ nnɛ̄t za, tɛ́ aleʼé zīi mɛ́ e néŋ á gá á lesi, a eshʉʼ ŋkūʼ.
41014009	Meŋ shúŋɔ á wɛ́ á kwaʼ anuúnē ŋ́gɛ: mbɔɔ egɔ́ lɛ́ yīi, mɛ́ e shʉʼ enɔŋ etswii ŋke mbɔŋ éwú, á ntē ŋgɔŋ ntsem, mɛ́ shʉʼɛ ekímɛ á menzwí wuɔ, épiŋɛ eshúŋɔ anu mbɔŋ zīi a á ghʉ, epuɔ menɔŋ e elɔkɔ nnáŋa ŋkímtɛ á yí.»
41014010	Yúdas Iskaliɔt, ḿmɔʼ ŋiŋ ánɛ meziŋ‑ntō ntsɔp pīa mé legēm, á lɛ ŋgʉɔ njʉ́ɔ wɔ nɔŋ‑epɔʼ epi melʉɛ, ŋ́gɛ yí e swiŋ á Yɛɛ́so á mbū pɔ́p.
41014011	Pɔ́ júʼ épúp, ḿbú ŋkák, ḿbhʉ́ á yí ŋkāp. Á lɛ efhó épúp, Yúdas á zi á lefaʼ eshhʉ̄ yīi, a a lɔk efɛ́ á Yɛɛ́so á mbū pɔ́p.
41014012	Mvhɔ aleʼé ánɛ ŋgap alāʼ zīi, mɛ́ lɛɛ́ mpfɛ́tɛ mblɛ te levwi, e le kūʼē, ŋ́gɔ́ aleʼé zīi, mɛ́ zwhíɛ á mɔ́ njʉnjhʉ tɛ́ ndɔkɔ njhʉ́ɛ á Páska. Megaŋ nnɔ Yɛɛ́so é zɛ́tte á yí ŋ́gɛ: «O ó si ŋkɔ̄ŋɔ ŋ́gɛ, pek egʉ̄ɔ egɔ́ ncūŋte ecū mīi, o o lɔk ejhʉ́ lekāk Páska ā?»
41014013	Yɛɛ́so á júʼ épúp, éfāk epuɔ mémpīa ánɛ nnɔ yí, ŋ́gē etó á wɔ́p, ńdé ŋ́gɛ: «Pɛ egʉ̄ɔ á tésɔŋ, pɛ e kó éwú, épote mmɔʼ ŋiŋ, a epīʼ atʉ̄ɔ́ ntshi, pɛ ezhɛ̄ne á yí,
41014014	tɛ a ekó á ŋgyā, pɛ ekó azɛ́, ńtswī á mbū ŋgaŋ ŋgyā ŋ́gɛ, Ndi a á tó á wɛ́ ŋ́gɛ, pɛ eshʉʼ nzɛ́tte eyí ntē ŋgyā yīi, pɔ́ a nnɔ yí é gɔ á njhʉ́ lekāk Páska éwú.
41014015	A etswī á wɛ́ mmɔʼ mía lewup ŋgyā ánɛ leleŋ athʉ́, akʉ̄ɛ akʉ̄ɛ a epú ŋgɔ́ éwú, mbɔ mɛ́ ncūŋte á mbɔŋɔ́, pɛ ekó éwú ntɛ́ne etsímpɛ etsō.»
41014016	Epuɔ mémpīa mɛ́t é tó ŋgʉ̄ɔ, ŋ́kó á tésɔŋ, ńjʉ́ɔ akʉ̄ɛ akʉ̄ɛ á gɔ́ ndeŋ ndeŋ páʼ, Yɛɛ́so a á ŋghíte á wɔ́p épúp. Pɔ́ lɛ ncūŋte etsɔ́p etsō lekāk Páska éwú.
41014017	Á kó ŋgɔ́ mbwɛɛ́t‑njhʉ̄, Yɛɛ́so pɔ́ a megaŋ nnɔ pí ntsɔp pīa mé legēm, é kó á ŋgyā mɛ́t.
41014018	Ŋ́ghʉ nnáŋ á esī nnɔŋ mpfɛ́tɛ azō, Yɛɛ́so á gɛ: «Meŋ a shúŋ á wɛ́ á kwaʼ anuúnē, mmɔʼ ŋiŋ a á nnɔ pɛ yīi, a shʉʼ eswiŋ á gá, ŋ́gɔ́ á ŋiŋ tɛ pek yí é si mbútɛ etsō mpfɛ́tɛ.»
41014019	Nnɔ yí mɛ́t é júʼ épúp, ḿbú mmēk, awíɛ awíɛ á zɛ́tte á yí ŋ́gɛ: «A ké ŋgɔ́ á gá kɛ?»
41014020	Á pwɛt á mbū pɔ́p ŋ́gɛ: «A á taʼ ŋiŋ á nnɔ pɛ pwɔ̄ ntsɔp pīa mé legēm. Tɛ apū zék yí á pote á ntē ŋgwʉ́ŋ.
41014021	Méŋ‑Ŋiŋnɔŋ wuɔ a shʉʼ egʉɔ áa páʼ mɛ́ le tí ánɛ yí á ntē aŋwaʼne Ndém épúp. Táʼ, ndɔ e ké ŋgɔ́ á athū ŋiŋ wɔ̄ yīi, a gɔ á eswiīŋ Méŋ‑Ŋiŋnɔŋ wuɔ. Á lɛ mbɔŋ á lezi mbú ŋgɔ́ le á ŋgaŋ zhí.»
41014022	Yɛɛ́so pɔ́ a megaŋ nnɔ pí é zɛ́t nzhɛ á mpfɛ́t etsō, á pɛ́ mblɛ, ésyákne á Ndém, ḿbwɔ́ʼte, ŋ́gē egapte á mbū pɔ́p, ńdé ŋ́gɛ: «Pɛ ekɔ̄, ejʉɔ é si ŋgɔ́ nnɛ̄t za.»
41014023	Ńzéŋ ŋkʉ̄ɛ ndɔ̄ŋ meluʼ, ŋ́gē eyá mé pɔ́p, ésyákne á Ndém, pɔ́ tswí nnú metsem.
41014024	Á lé á mbū pɔ́p ŋ́gɛ: «Emuɔ é si ŋgɔ́ metshi má, métshi eka Ndém pɔ́ a epuɔ pí, meŋ pfɛttɛ ánɛ athū atʉtʉ epuɔ.
41014025	Meŋ a shúŋ á wɛ́ á kwaʼ anuúnē: meŋ te láʼ ezéŋ emuɔ meluʼ enú ú, tɛ eláʼ etshí ánɛ aleʼé zīi, meŋ á kó á ntē Lefɔ Ndém, tɛ́ meŋ ezéŋ nnú emi meswhī.»
41014026	Pɔ́ a Yɛɛ́so é zɔp ntshi, ńdɔk ŋgūʼte á Ndém. Éfhó á ŋgyā ntó, ḿbē mé lekwɛ̄t Methʉ́ Olive.
41014027	Ńnɔŋ mbʉ̄ɛ̄, Yɛɛ́so á lé á mbū pɔ́p ŋ́gɛ: «Pɛ metsem e shʉʼ epuŋne á gá, éfhó páʼ mɛ́ le tí á ntē aŋwaʼne Ndém ŋ́gɛ: “Meŋ a shʉʼ ezwhí á mbip‑ memvhō, memvhō e epú ntáka ŋ́gʉ̄ɔte”.
41014028	Táʼ, afʉʼ zīi meŋ á piŋ nzím ánɛ lewhʉ̄, meŋ mbīik á Ŋgaliléa nzwíʼte á wɛ́.»
41014029	Piɛ á lé á mbū yí ŋ́gɛ: «Epuɔ metsem é zi mbú mbūŋne á wú, mbɔ meŋ ké ŋgɔ́ le á wú puŋne.»
41014030	Yɛɛ́so á pwɛt á mbū yí ŋ́gɛ: «Meŋ a shúŋ á wú á kwaʼ anuúnē: ɔ́ɔ etsōʼ wuɔ, ŋkʉɔʼ a ghʉ ege etɔ́ŋ ŋgʉɔ mbīa, mbɔ wu wɔ̄, o ó lɛʼte ŋgʉɔ ntɛ́t ŋ́gɛ, o ka gá zhɛ́ ɛ́.»
41014031	Táʼ, Piɛ á lé tɛ ŋkʉɔ́ʼ ŋkwɛ ŋ́gɛ: «Ŋgáŋ, meŋ gɔ le shʉ̄ʼ ndé ŋ́gɛ, meŋ ka á wú zhɛ́ ɛ̄. A zi mbú ŋgɔ́ áa lewhʉ̄, mbɔ pɔkɔ mé pú ekwhʉ́.» Mmɔʼ megaŋ nnɔ Yɛɛ́so, é pú nzéŋ ńdé azɔ́p metsem épúp.
41014032	Yɛɛ́so pɔ́ a megaŋ nnɔ pí, é gʉɔ tɛ ŋkó á amɔ̄ʼ ajʉʼ, mɛ́ tɔ́ŋ lɛ Getsemani, á lé á mbū pɔ́p ŋ́gɛ: «Pɛ ezɛ́t ega nnáŋ, meŋ egʉɔ eswíŋte á Ndém.»
41014033	Ńtɔ́ŋ á Piɛ pɔ́ Jáak, mbɔɔ Jáaŋ, pɔ́ a pɔ́p é nɔŋ ŋgʉ̄ɔ, além zí á tsɔ́ʼɔ, á zi á levɛt á ntē yí.
41014034	Ńdé á mbū pɔ́p ŋ́gɛ: «Anu á ntē meŋ mpfɛ́tɛ á gá, tɛ ŋgɔ́ yīi, meŋ gɔ ekwhʉ́. Pɛ enáŋ ega mbíp, ndɛ́ʼ ŋiŋ á lí.»
41014035	Ńdé épúp, ńnáʼ ŋgʉ̄ɔ tɛ ŋgia é sak, ésóʼo ntswíʼte á esī, éswíŋte á Ndém ŋ́gɛ, a kɔŋɔ, á ghʉ tɛ ejʉɔ ŋgʉɔ̄ʼ, e é le ánɛ yí shʉʼ.
41014036	Éswíŋte ndé ŋ́gɛ: «Abba, Mɔʼɔ́ ga, amɔ̄ʼ azō á gɔ le á wú tsya, lɛ ŋghʉ̄ meŋ ńde ntūʼ ŋgʉɔ̄ʼ jʉɔ nú. A eké ŋgɔ́ áa páʼ o ó kɔŋ épúp, te ghʉ̄ʉ ajū mīi, meŋ mé kɔŋ.»
41014037	Éswíŋte tɛ á kuʼ, á sɛt nnɛ̄t, ŋ́gē eshʉʼe, epuɔ métɛ́t pwɔ̄ é nɔŋ ndíi. Á lé á mbū Piɛ ŋ́gɛ: «Simɔŋ, o ó si ndíi lɛ́? O ka kūʼ á wú á lenāʼ nnáŋ á méŋ afʉʼ, té lí lɛ̄?
41014038	Pɛ egē enáŋ efʉʼ metsem, ńnɔŋ mbípɛ, éswíŋte á Ndém, ḿbɔ́k á lewhʉ ánɛ táté. Ntē ŋiŋnɔŋ é kɔɔ̄ŋ á leghʉ anu mbɔŋ, mbe nnɛ̄t é piŋ ŋká ká.»
41014039	Ńdé épúp, ńzéŋ ŋgʉ̄ɔ tɛ ŋgia é sak, ńzéŋ eswíŋte á Ndém mé menu mīi, a á nzi ndɔ̄k eswíŋte á yí.
41014040	Ńzéŋ mbīŋ nzem, ŋ́gē eshʉʼe, pɔ́ nɔŋ ndíi, mbɔ lelɔ̄k a á mbú ŋgɔ́ á menēk pɔ́p tɛʼ. Pɔ́ té zéŋ nzhɛ́ anu zīi, pɔ́ e lé á mbū Yɛɛ́so ó.
41014041	Á zéŋ eshʉ̄ʼ ánɛ mbáte tɛ́t, ńdé á mbū pɔ́p ŋ́gɛ: «Pɛ é egā nzwītɛ lɛ́? Pɛ etswiʼne ndí mbōo. Njhʉ̄ e ejʉɔ, á kuʼ. A ayi mɛ́ gɔ á efɛ́ Méŋ‑Ŋiŋnɔŋ, á mbū epuɔ tepɔŋ lāa.
41014042	A ayi ŋiŋ yīi a gɔ á eswiīŋ meŋ, a á shʉʼ tɛ mbáte la. Pɛ elū á esī, ḿpɛ egʉɔ njʉ́ɔ á yí.»
41014043	Yɛɛ́so a le zɛ́t eshúŋne shuŋné, Yúdas, ḿmɔʼ ŋiŋ ánɛ meziŋ‑ntō pí ntsɔp pīa mé legēm, á sáʼne, atʉtʉ epuɔ á gɔ́ á nzem yí, ŋ́gwɛ̄te mekéseŋ pɔ́ a meŋí ncu, mbɔ wɔ nɔŋ‑epɔʼ epi melʉɛ, pɔ́ wɔ kɛ́ʼte‑mbé Ndém mbɔɔ mekém alāʼ mé ntó á wɔ́p.
41014044	Mbɔ mɛnāŋ wɔ̄ a á nté njhʉ̄, éshúŋ ayiŋne á mbū nnɔ alāʼ mɛ́t, ŋ́gɛ: «Ŋiŋ yīi meŋ a kó etsaʼte á yí, éseŋte á yí, yí tɛ́ pɛ é si ŋkɔ̄ŋɔ. Pɛ egɔ̄ á yí, ńdɔ̄k á yí ŋgʉ̄ɔ, ńziŋɛ mbípɛ á yí á mbɔŋɔ́.»
41014045	Pɔ́ shʉʼ tɛ ndɛ̄ ŋgē ekó éwú, Yúdas á tshóte nnɛ̄t mé lezēŋ Yɛɛ́so, ŋ́gɛ: «Mɔʼɔ́ wek», ńtsāʼte á yí, ésēŋte á yí.
41014046	Mvuʼ epuɔ é lɛ eshʉ̄ʼ, ńdáʼ mbū ánɛ yí, ŋ́kúʼte á yí.
41014047	Mmɔʼ ŋiŋ á nnɔ epuɔ pīi, é ŋgɔ́ éwú, á sɔŋ ŋŋí ncu, ŋ́gɔ̄ á ŋkʉɔ́ʼ ŋiŋ, ŋ́kó mbāŋ letuúŋ ŋiŋ yīi tɛŋgyā wɔ nɔŋ‑epɔʼ a á nzāp ŋkaʼte yí.
41014048	Yɛɛ́so á zɛ́tte epuɔ mɛ́t ŋ́gɛ: «Pɛ é gaá ndɔ̄k meŋí pɔ́ a mekéseŋ, éshʉ̄ʼ á ŋgɔɔ̄ meŋ, páʼ pɛ gɔ á ŋgɔɔ̄ ntsɔ́ŋ ŋ́?
41014049	Ḿpɛ mé kɛɛ́ nzóko eleʼé tsem á ntē Mía Ŋgyā Ndém, meŋ nɔŋ nzíʼnɛ á wɛ́, pɛ láʼ te á gá pfeŋ, táʼ, ajʉɔ anu á ké ŋgɔ́ páʼa, tɛ́ menu mīi, mɛ́ le tí á ntē aŋwaʼne Ndém, e elɔk mbō.»
41014050	Megaŋ nnɔ Yɛɛ́so metsem é jʉ́ɔ páʼ mɛ́ é gɔ á yí, ńdɛ mbú ŋ́gwáʼ á yí ŋkʉ̄.
41014051	Mmɔʼ mɔ́ ŋgwɛso a le nɔ̄ŋ nzhɛnɛ á Yɛɛ́so, ńzémte apū nzhó ánɛ yí, mɛ́ gɔ á yí,
41014052	á swhine, ésákne apū nzhó á mbū pɔ́p, ŋ́kʉ̄ á atseŋ te nzhó.
41014053	Pɔ́ lɔk á Yɛɛ́so ŋgʉ̄ɔ mé mba tɛŋgyā wɔ nɔŋ‑epɔʼ. Mbɔ wɔ nɔŋ‑epɔʼ epi melʉɛ metsem, pɔ́ mekém alāʼ mbɔɔ wɔ kɛ́ʼte‑mbé Ndém é mbú ncúʼte éwú.
41014054	Piɛ á gɔ́ á tɛ nzem nzhɛ̄nɛ á Yɛɛ́so, tɛ ndáʼ ŋkó á atetá mba tɛŋgyā wɔ nɔŋ‑epɔʼ, ńnáŋ á nnɔ megaŋ afaʼ, ńnɔŋ nzóko mmók.
41014055	Wɔ nɔŋ‑epɔʼ epi melʉɛ, pɔ́ a megaŋ asāʼ metsem, é nɔŋ efāʼa anu zīi, pɔ́ e tshí á athū Yɛɛ́so tɛ́ mɛ́ etsīa éwú, ńzwhí á yí, ḿbiŋ nnɔ̄ŋ te njʉ́ɔ ɔ́.
41014056	Epuɔ tɛ nzáne é lɛ si ntshíɛ mela á athū Yɛɛ́so, menu mɛ́t é piŋ nnɔ̄ŋ te ntsóʼnɛ ɛ́.
41014057	Emɔ̄ʼ epuɔ é lu a esī, ńtshí mela muɔ á athū yí, ńdé ŋ́gɛ:
41014058	«Pek ke júʼē, á nɔŋ ndʉ́ɛ́ ŋ́gɛ, yí e shʉʼ eták á Mía Ŋgyā Ndém wuɔ yīi, epuɔ menɔŋ mé le pɔ́ɔ̄, épiŋ elɔk eleʼé tɛ́t, ékwɛ́t ezi ndɛʼɛ, e egɔ́ ezi ŋiŋnɔŋ mé ka kwɛ́t ɛ́.»
41014059	Tɛ mbɔɔ ánɛ ajʉɔ anu mɛ́t, pɔ́ zéŋ te éwú njúʼnɛ ɛ́.
41014060	Tɛŋgyā wɔ nɔŋ‑epɔʼ á lu á esī á nnɔ alāʼ, ŋ́ŋāk á Yɛɛ́so tɛʼ, ńzɛ́tte á yí ŋ́gɛ: «Epuɔ puɔ é swiŋ á wú ejʉɔ ntií páʼa, o pú te pwɛ̄ɛt lɛ́?»
41014061	Yɛɛ́so á pú te tsɔ́p, a te anu pwɛ̄ɛt. Tɛŋgyā wɔ nɔŋ‑epɔʼ, á zéŋ nzɛ́tte á yí leswhī leswhī ŋ́gɛ: «Wu mé Nzaʼ‑Ŋkhʉ ʉ? Á Méŋ Ndém yīi, pek wuʼtɛ á yí lā a?»
41014062	Yɛɛ́so á pwɛt ŋ́gɛ: «Ŋŋ, meŋ á ewiɛ́. Pɛ e shʉʼ ejʉ́ɔ páʼ Méŋ‑Ŋiŋnɔŋ wuɔ a naáŋ á ŋkɔʼɔ́ apū ete Atsyantsɔp Ndém. Pɛ e shʉʼ ezéŋ ejʉ́ɔ páʼ, a fhɔ́ɔ á lephū eshʉ̄ʼɛ, á ntē alɔ.»
41014063	Tɛŋgyā wɔ nɔŋ‑epɔʼ á júʼ épúp, ésīate menzhó á mbe nnɛ̄t yí méŋwɛ̄t, ńdé ŋ́gɛ: «Anu á ké ŋgɔ́ páʼa, ḿpɛ zóko nzéŋɛ efāʼa wɔ njhʉɛ‑njʉ́ɔ kɛ?
41014064	Pɛ é júʼ páʼ a á zɔte á Ndém, pɛ é jʉ́ɔ azɛ́ ŋ́gɛ akɔ̄?» Epuɔ metsem é pwɛt ŋ́gɛ: «Á pɔŋ ŋ́gɛ mɛ́ ezwhí á yí zwhí.»
41014065	Emɔ̄ʼ epuɔ é zi á letsok mekī ánɛ yí, ŋ́kwɛ́t eshhʉ̄ yí, ńtswá á yí, ḿbiŋ ndé á mbū yí ŋ́gɛ, a etá á ŋiŋ yīi, a á tswá á yí. Wɔ píp‑ejʉʼ é gɔ á yí, ńtém mbū á metuúŋ yí.
41014066	Piɛ á zɛ́t á atetá eshhʉ̄ ntsēŋ, mmɔʼ mɔ́ menzwí, ŋ́gɔ́ á ŋgaŋ afaʼ tɛŋgyā wɔ nɔŋ‑epɔʼ á shʉʼ,
41014067	ńjʉ́ɔ Piɛ á nɔŋ nzóko mmók, á yiŋ á yí, ńdé á mbū yí ŋ́gɛ: «O ó ajú mmɔʼ ŋiŋ yīi, pɔ́ a Yɛɛ́so ŋiŋ Naázalɛt é kɛɛ́ nziŋɛ.»
41014068	Piɛ á lɛʼte, ńdé ŋ́gɛ: «Meŋ ka á yí zhɛ́ ɛ́, meŋ ka zhɛ́ anu zīi, o shúŋɔ lā á.» Ńdɛ efhó éwú ntó, ńnɔŋ ŋgʉ̄ɔ mé nchu atetá, [ŋkʉɔʼ á lɛ ntɔ́ŋ.]
41014069	Menzwí mɛ́t á ghʉ nzéŋ njʉ́ɔ á yí, ńzī á lezēŋ eshúŋ epuɔ pīi, é ŋgɔ́ ajʉʼ mɛ́t ŋ́gɛ: «Ŋiŋ wuɔ a á páʼa, ŋ́gɔ́ á ŋiŋ nnɔ Yɛɛ́so.»
41014070	Piɛ á zéŋ ndɛ̄ʼte leswhī leswhī. Méŋ afʉʼ á tɔ́k, epuɔ pīi é ŋgɔ́ ajʉʼ mɛ́t, é zéŋ ndé á mbū Piɛ ŋ́gɛ: «Á té anu efaʼ faʼ á, o ó ajú á ŋiŋ nnɔ yi, melaʼ mīi, o ó ŋiŋ Ŋgaliléa páʼ yí.»
41014071	Piɛ á zi á leka meka ndé ŋ́gɛ: «Ndém á lɛ nzwhí á gá. Meŋ ka zhɛ́ á ŋiŋ yīi, pɛ lʉ́ɛ́ lā a.»
41014072	Ŋkʉɔʼ á liɛ ntɔ́ŋɔ ánɛ mbáte pīa. Piɛ á lɛ ŋkímte páʼ Yɛɛ́so a ke lé á mbū yí ŋ́gɛ: «Ŋkʉɔʼ a a shʉʼ ege etɔ́ŋ ŋgʉɔ mbīa, mbɔ o ó lɛʼte ŋgʉɔ ntɛ́t ŋ́gɛ, o ka gá zhɛ́ ɛ́.» Á kímte épúp, ŋ́gákne efhó á atetá ntó, ḿbú nzī á lela.
41015001	Njhʉ̄ é lá nzemɛ́nzēm, wɔ nɔŋ‑epɔʼ epi melʉɛ, mbɔɔ mekém alāʼ, pɔ́ wɔ kɛ́ʼte‑mbé Ndém, ŋ́ghʉ̄ wɔ sáʼ‑alāʼ metsem, é cúʼte ánɛ mía asāʼ. Ŋ́ghʉ ntswī mɛ́ kwɛ́t á Yɛɛ́so, pɔ́ lɔk á yí ŋgʉɔ ŋgyá á mbū Pilat.
41015002	Pilat á zɛ́tte á yí ŋ́gɛ: «Wu mé efɔ epuɔ Yúda a?» Yɛɛ́so á pwɛt ŋ́gɛ: «Á tó á nchu wu.»
41015003	Wɔ nɔŋ‑epɔʼ epi melʉɛ, pɔ́ tshí menu tɛ é zá tɛʼ á athū Yɛɛ́so.
41015004	Pilat á zéŋ nzɛ́tte á yí leswhī leswhī ŋ́gɛ: «Mɛ́ é si mbúu ntshíɛ menu ánɛ wu páʼa, o te mbwɛ̄tɛ lɛ̄?»
41015005	Yɛɛ́so á pú te zéŋ anu ndé ɛ́, tɛ á kʉʼne á Pilat.
41015006	Á lɛɛ́ ŋgɔ́ɔ ánɛ etsiɛ́ lekāk Páska lɛ́, Pilat a epɔ́ŋte á lefōk taʼ ŋgaŋ atʉɛ́ yīi, alāʼ á si nzɛ́ttɛ.
41015007	Á gē egɔ́ épúp, mmɔʼ ŋiŋ á gɔ́ á ŋgyā atʉɛ́, lezēŋ tsí é gɔ́ lɛ Balabas. Pɔ́ a akhu zɔ́p é lɛ á ŋgyā atʉɛ́, melaʼ mīi, pɔ́ le māʼ á tákté á tésɔŋ, ńzwhí á ŋiŋ.
41015008	Alāʼ á shʉʼ nzɛ́tte á Pilat ŋ́gɛ, a eghʉ̄ anu zīi, a gɛ nzī ŋghʉ̄ɛ á mbū pɔ́p, á afʉʼ lekāk Páska.
41015009	Pilat á pwɛt á mbū pɔ́p ŋ́gɛ: «Pɛ kɔŋɔ ŋ́gɛ, meŋ eyá á efɔ epuɔ Yúda wuɔ, á mbū pɛ lɛ́?»
41015010	A lɛɛ́ nzɛ́ttɛ épúp melaʼ mīi, a le nɔ̄ŋ nzhɛ́ɛ á légɛ wɔ nɔŋ‑epɔʼ epi melʉɛ, é záa esɔ̄ ánɛ Yɛɛ́so zaá tɛ́ eswīŋɛ á yí.
41015011	Wɔ nɔŋ‑epɔʼ epi melʉɛ é ke nnɔ̄ŋ eswītɛ alāʼ swite ŋ́gɛ, pɔ́ etswī Pilat a eké efók áa Balabas ŋgyá mé pɔ́p.
41015012	Pilat á zéŋ nzɛ́tte á wɔ́p ŋ́gɛ: «Pɛ kɔŋɔ ŋ́gɛ, meŋ mbiŋ ŋghʉ̄ páʼ lā, ánɛ ŋiŋ wuɔ yīi, pɛ tɔ́ŋɔ á yí lɛ, efɔ epuɔ Yúda la ā?»
41015013	Pɔ́ zéŋ mbú ńdéŋte ŋguŋ, ndé á mbū yí ŋ́gɛ: «Kwɛte á yí ánɛ mbaŋne paŋné.»
41015014	Pilat á zɛ́tte á wɔ́p ŋ́gɛ: «Anu tepɔŋ zīi a á ghʉ, á lɛɛ̄ ŋgɔ́ á aziɛ́ ɛ́?» Pɔ́ zɛ́t ntswīʼnɛ ndéŋtɛ meŋguŋ mé nte leŋté, ńdé ŋ́gɛ: «Kwɛte á yí ánɛ mbaŋne paŋné.»
41015015	Pilat á nɔŋ efāʼa á leghʉ ajū mīi, á pɔŋ alāʼ páʼā, éfók á Balabas á ŋgyā atʉɛ́. Ḿbiŋ ntswī mɛ́ lɔk ntɛ̄ ntswá Yɛɛ́so, ńdɔ̄k á yí ŋgʉɔ ŋkwɛ̄te ánɛ mbaŋne paŋné.
41015016	Wɔ lʉɔ́ʼ‑ncu é tɔ́ŋ nnɔ wɔ́p metsem, pɔ́ a pɔ́p é lɔk á Yɛɛ́so ntɔ́k mé atetá ŋgɔpna.
41015017	Ḿbɛ́ á paŋ nzhó mmāʼ ánɛ yí, ndɔ̄k menzɔ̄ŋ mbáʼ acɔʼ lefɔ, éshū á athū yí.
41015018	Ńzī á leyā mekuʼ á mbū yí, ńdé ŋ́gɛ: «Zaá efɔ epuɔ Yúda.»
41015019	Ńdɔ̄k á taʼ akekaʼa ntswá á yí á athū yí, ńnɔŋ ntsōko mekī ánɛ yí, ńtswíʼte á esī ŋŋɔ́ʼne á mvhɔ yí, páʼ mɛ́ wuʼtɛ á yí lā.
41015020	Ńzɔ̄te á yí épúp tɛ afʉʼ á kuʼ, pɔ́ zéŋ esɔ̄ŋ á paŋ nzhó wɔ̄ ánɛ yí, ḿbɛ́ menzhó mí nzéŋ mmāʼ ánɛ yí, ńdɔ̄k á yí ntó ŋgʉ̄ɔ mé ŋkwɛtɛ́ ánɛ mbaŋne paŋné.
41015021	Pɔ́ gʉɔ ŋkó á mɛnzhɛ, ńjʉ́ɔ mmɔʼ ŋiŋ, á nɔŋ efhɔ́ɔ mé ŋkāʼ, lezēŋ tsí é gɔ́ lɛ Simɔŋ, á gɔ́ á ŋiŋ tésɔŋ Silɛ̄ne, ŋ́gɔ́ á mɔʼɔ́ Alɛkzaŋdle pɔ́ Lufus. Wɔ lʉɔ́ʼ‑ncu é lɔk mbʉʼ ŋgɔ̄ á yí, ŋ́gɛ a epīʼ á mbaŋne paŋné Yɛɛ́so.
41015022	Á piʼ, pɔ́ a Yɛɛ́so lɔk ŋgʉ̄ɔ tɛ ŋkó amɔ̄ʼ ajʉʼ, mɛ́ tɔ́ŋ lɛ Gɔlgota, ńdɔkɔ ŋ́gɛ, Akwɛ́ Athū.
41015023	Ŋ́kó éwú, ńnɔŋ efāʼa ŋ́gɛ Yɛɛ́so a enú meluʼ mīi, mɛ́ ndɔ̄k amɔ̄ʼ azō mvūŋ, mɛ́ tɔ́ŋ lɛ míi, tɛ́ Yɛɛ́so a te nú.
41015024	Pɔ́ kwɛte á yí ánɛ mbaŋne paŋné. Ḿbɛ́ menzhó mí, ŋ́gē egapte, ńdɔ̄k nzikɛ́, ŋ́gɔ̄ á nzhɛ́ɛ ezi taʼ ŋiŋ a a lɔk.
41015025	Pɔ́ lɛɛ́ ŋkwɛtɛ á yí épúp, á gɔ́ ánɛ menu levuʼɔ́ nzemɛ́nzēm.
41015026	Mɛ́ tí nthū lewhʉ̄ yí, ḿblɛ́ ánɛ athū athʉ́ mbaŋne paŋné mɛ́t ŋ́gɛ: «Efɔ epuɔ Yúda.»
41015027	Mɛ́ le zéŋ ŋkwɛte metsɔ́ŋ azɔ́p mémpīa, ánɛ epɔ́p membaŋne paŋné. Mmɔʼ ŋgaŋ á gɔ́ á ŋkɔʼɔ́ apū ete Yɛɛ́so, mmɔʼ á gɔ́ á ŋkɔʼɔ́ apū tswipɛ. [
41015028	Púp, ajū mīi mɛ́ le tí á ntē aŋwaʼne Ndém ŋ́gɛ: «Mɛ́ e láʼ esáŋ á yí á nnɔ epuɔ tepɔŋ», á lɔkɔ mbūɔ̄.]
41015029	Yɛɛ́so á zɛ́t ánɛ mbaŋne paŋné ntsēŋne, metsia‑nzhɛ é ge etɔ́ke, ésɛ̄ á po ŋgyá á mbū yí, ńzɔ̄te á yí, ḿvhó á yí ndé ŋ́gɛ: «Hḿ, o ke nɔ̄ŋ ndʉ́ɛ́ ŋ́gɛ, o o shʉʼ eták á Mía Ŋgyā Ndém, épiŋ elɔk eleʼé tɛ́t, ékwɛ́t ezi ndɛʼɛ.
41015030	Tswí athū jú á mbū lewhʉ̄ wu méŋwɛ̄t, éfhó ánɛ mbaŋne paŋné esóʼo lɔ.»
41015031	Wɔ nɔŋ‑epɔʼ epi melʉɛ azɔ́p pɔ́ wɔ kɛ́ʼte‑mbé Ndém, é zéŋ nnɔ̄ŋ nzɔ̄tɛ Yɛɛ́so á nnɔ pɔ́p ndʉ́ɛ́ ŋ́gɛ: «A lɛɛ́ ŋkʉ́ʼnɛ ntswíi epuɔ á mbū lewhʉ̄, a etswí athū nnɛ̄t zí lɔ.
41015032	Efɔ epuɔ Islaɛl, á Nzaʼ‑Ŋkhʉ yīi Ndém a le laʼnē lā, á efhó ánɛ mbaŋne paŋné tsetsɔŋɔ esóʼo, pek ejʉ́ɔ épúp, ḿvéŋ á mbū yí.» Epuɔ pīi mɛ́ ŋkwɛ̄te á wɔ́p a pɔ́p, é nɔŋ nzɔ̄tɛ á yí azɔ́p.
41015033	Á kó ŋgɔ́ á táŋ‑azokó ndeŋ ndeŋ, nzém é pú eséŋ á esī atsetsáʼ ntsem, tɛ ndáʼ ntshí menu ntɛ́t mbwɛɛ́t‑njhʉ̄.
41015034	Menu ntɛ́t mɛ́t á kuʼ páʼā, Yɛɛ́so á gaʼte mé ŋghi teté ŋ́gɛ: «Eloyi, Eloyi lema sabaktani», ńdɔkɔ ŋ́gɛ: «Ndém ga, Ndém ga, o ó wáʼ á gá melaʼ akɔ̄?»
41015035	Emɔ̄ʼ epuɔ á nnɔ epuɔ pīi, é ŋgɔ́ éwú, é júʼ ndé ŋ́gɛ: «Pɛ ejúʼ páʼ a á ege ntɔ́ŋɔ á Eli.
41015036	Mmɔʼ ŋiŋ nnɔ wɔp á kʉte, ŋ́gʉɔ ncɔ̄ʼ á pwɛt ánɛ akiɛ́‑meluʼ, éswík ánɛ athū akekaʼa, ŋ́gē etsakne enéŋ á nchu Yɛɛ́so ŋ́gɛ a eswɛ́te, ńnɔŋ ndʉ́ɛ́ ŋ́gɛ: «Ḿpɛ ecʉ́ʼ njʉ́ɔ, kɛɛ Eli a a shʉʼ efhó ánɛ mbaŋne paŋné esóʼne á yí lɛ́ɛ.»
41015037	Yɛɛ́so á piŋ ŋgāʼte mé ŋghi teté, ńdɛ ŋkwhʉ́.
41015038	Ŋ́kwhʉ́ épúp, nzhó zīi mɛ́ le lɔ̄k esáne ntē Mía Ŋgyā Ndém, é fhó á ŋkɔŋ, ésīa nnɛ̄t epak pīa, tɛ ntshí á ntsēŋ.
41015039	Tɛŋgyā wɔ lʉɔ́ʼ‑ncu yīi a le tshí mbeŋne Yɛɛ́so, á jʉ́ɔ ntií zīi a á lɔk ŋkwhʉ́, tɛ ndé ŋ́gɛ: «Anuúnē, ŋiŋ wuɔ a á ŋgɔ́ á Méŋ Ndém.»
41015040	Emɔ̄ʼ wɔnzwí é le tshí azɔ́p tɛ éwú, tɛ́ njʉ́ɔ emuɔ menu mɛ́t. Á lɛ á nnɔ pɔ́p, ŋ́gɔ́ Malía mɔ́ Makdala, ŋ́ghʉ̄ á Malía mía Jáak eyi ŋkhʉ̄, ńzéŋ ŋgɔ́ eyi Jozé, ŋ́ghʉ̄ á Salɔmɛ.
41015041	Ŋ́gɔ́ wɔnzwí pīi, pɔ́ a Yɛɛ́so é lɛɛ́ ŋkʉ́ʼnɛ á Ŋgaliléa nzīŋɛ, pɔ́ nɔŋ ntswítɛ á yí. Pɔ́ tshíte éwú, pɔ́ a emɔ̄ʼ wɔnzwí tɛ nzáne, épi pɔ́ a pɔ́p le tsé á nzem Yɛɛ́so, éshʉ̄ʼ mé Yelósalɛm.
41015042	Á kó ŋgɔ́ aleʼé zīi, mɛ́ gɔ ezi á lepɛ̄tte aleʼé aswite. Aleʼé aswite mɛ́t, á nɔŋ ŋgɔ̄ ezi mbwɛɛ́t‑njhʉ̄ mɛ́t.
41015043	Mmɔʼ ŋiŋ á shʉʼ, lezēŋ tsí é gɔ́ lɛ Yosɛ́p, ŋ́gɔ́ á ŋiŋ tésɔŋ Alimaté. A lɛ mmɔʼ ŋiŋ á nnɔ wɔ sáʼ‑alāʼ, mɛ́ yá mekuʼ á mbū yí, mbɔ a gɛ nzwíʼtɛ azí afʉʼ zīi, Ndém a gɔ eshʉʼ ezi lefɔ tsí á ndo esī atsetsáʼ ega. Á lɛ ŋkwɛ́t ntē yí, ŋ́gʉɔ njʉ́ɔ á Pilat, ńdɔ́ á apfhō Yɛɛ́so, ŋ́gɔ̄ á ntúŋɔ.
41015044	Pilat á júʼ á légɛ Yɛɛ́so a á ndáʼ ŋkwhʉ́, á kʉʼne á yí tɛ́ʼ. Á tɔ́ŋ á tɛŋgyā wɔ mmaʼ‑ncu, ńzɛ́tte á yí ŋ́gɛ, Yɛɛ́so a á ndáʼ ŋkwhʉ́ tɛ afʉʼ kɛɛ́ lɛ́?
41015045	Á shúŋ á yí, á véŋ á légɛ Yosɛ́p, a egʉɔ esóʼne apfhō Yɛɛ́so ndɔ̄k ŋgʉ̄ɔ.
41015046	Yosɛ́p mɛ́t á gʉɔ nzó mmɔʼ ntií mɛkúkú, ŋ́gʉɔ esóʼne apfhō Yɛɛ́so ánɛ mbaŋne paŋné, ńdɔk nzémte. Ŋ́gʉɔ nnɔ̄ŋ á ntē mmɔʼ lesi tsīi, mɛ́ le gʉɔ́p á mbe mía tɔ́, ńzéŋ ŋkʉ̄ŋte mmɔʼ mía tɔ́, ńdɔk ŋkápte nchu.
41015047	A ge enéŋ épúp, Malía mɔ́ Makdala, mbɔɔ Malía mía Jozé é nɔŋ njʉ́ɔ ajʉʼ zīi, mɛ́ féŋɛ apfhō Yɛɛ́so éwú.
41016001	Aleʼé aswite mɛ́t á kó mmī, Malía mɔ́ Makdala, mbɔɔ Malía mía Jáak, ŋ́ghʉ̄ á Salomɛ, é gʉɔ nzó á alamńda, ńdɔkɔ ŋgʉ̄ɔ mé nzɔʼɔ́ apfhō Yɛɛ́so.
41016002	Njhʉ̄ é lá etsōʼ etsōʼ nzemɛ́nzēm, tɛ nu á nɔŋ esáʼa, ŋ́gɔ́ mvhɔ aleʼé ánɛ ŋgap alāʼ, pɔ́ nɔŋ ŋgʉ̄ɔ á lesi egā,
41016003	ńziŋɛ ndʉ́ɛ́ á tsetsɛlɛ pɔ́p ŋ́gɛ: «Awɔ́ a a kó ekʉŋte á tɔ́ yīi, mɛ́ ke lɔ̄k ŋkápte nchu lesi, éyá á yímpɛ ɛ̄?»
41016004	Ŋ́gʉɔ ŋkó éwú, ńcʉte njʉ́ɔ mbɔ, mɛ́ mbēkne á mía mía tɔ́ mɛ́t, á nchu lesi.
41016005	Pɔ́ zíʼ ŋkó á ntē lesi, ńjʉ́ɔ mmɔʼ mɔ́ ŋgwɛso á náŋ á esī á ŋkɔʼɔ́ apū ete, ḿmāʼ á fhɔ́ nzhó, pɔ́ jʉ́ɔ épúp, ḿbú ncɔ̄ʼ tɛʼ.
41016006	Tɛ́ á lé á mbū pɔ́p ŋ́gɛ: «Ndɛ́ʼ pɛ ezéŋ ncɔ̄ʼ, meŋ á zhɛ́ ŋ́gɛ, pɛ faʼa á Yɛɛ́so ŋiŋ Naázalɛt, páʼ mɛ́ ke kwɛtē á yí ánɛ mbaŋne paŋné. A á nzím ánɛ lewhʉ̄. A te zɛ́t ega á. Ajʉʼ zīi mɛ́ ke féŋ á yí éwú, a ejʉɔ.
41016007	Pɛ egʉ̄ɔ tsetsɔŋɔ, ńtswī á mbū nnɔ Yɛɛ́so, mbɔɔ á mbū Piɛ ŋ́gɛ: «A á pik á Ŋgaliléa á nzwíʼte pɔ́p. Pɔ́ e kó éwú tɛ́ ejʉ́ɔ á yí, páʼ a le lé me pɔ́p épúp.»
41016008	Além zɔ́p á tsɔ́ʼɔ, pɔ́ fhó á lesi ntó ŋkʉ̄, ŋgʉ̄ɔ tɛ ŋgia é sak, ńziŋɛ mvɛ̄tɛ, tɛ́ ŋké te anu á mbū ŋiŋ lé, melaʼ mīi pɔ́ lɛ si mbúu mbɔ́kɔ tɛʼ. [
41016009	Yɛɛ́so a le zím ánɛ lewhʉ̄ melanjhʉ̄, ánɛ mvhɔ aleʼé ánɛ ŋgap alāʼ páʼa, ńzī mvhɔ, ńtswī nnɛ̄t zi á mbū Malía mɔ́ Makdala, éyi a le jūŋ mesī ánɛ yí é esambīa.
41016010	Malía mɛ́t á lɛ ŋgʉ̄ɔ mbɛ́te menu muɔ mɛ́t, éshúŋ epuɔ pīi pɔ́ a Yɛɛ́so é kɛɛ́ nziŋɛ. Mbɔ pɔ́ é ŋgɔ́ si nnɔŋ mmēkɛ, ńnɔŋ ndāa.
41016011	Pɔ́ júʼ á légɛ Yɛɛ́so a zɛɛ́t nte, tɛ mbɔ a ke jʉ́ɔ á yí, pɔ́ té véŋ.
41016012	Á tɔ́k épúp, Yɛɛ́so á zéŋ ntwī nnɛ̄t zi ntií ndɛʼɛ, á mbū megaŋ nnɔ pí mémpīa, mbɔ pɔ́ ŋgɔ́ á mɛnzhɛ nnɔ̄ŋ efhɔ́ɔ á tésɔŋ ŋgʉ̄ɔ mé alāʼ.
41016013	Pɔ́ piŋ nzem, ḿbɛ́te eshúŋ mmɔʼ nnɔ wɔ́p. Pɔ́ zéŋ te áa véŋ.
41016014	Ŋ́gē emakne, Yɛɛ́so á ŋwak á mvhɔ megaŋ nnɔ pí, épuɔ ntsɔp zɛ́mɔʼɔ́ mé legēm. Mbɔ pɔ́ nnáŋte á esī, ńnɔŋ mpfɛ́tɛ azō. Yɛɛ́so á thú wɔ́p, melaʼ leghi tsɔ́p á letsɛ̄lɛ, mbɔɔ páʼ pɔ́ é lʉʼ á levēŋ menu mīi, emɔ̄ʼ epuɔ é ke shúŋ á wɔ́p, ŋ́gɛ pɔ́ njʉ́ɔ á yí mbɔ a á zím ánɛ lewhʉ̄.
41016015	Ńdé á mbū pɔ́p ŋ́gɛ: «Pɛ egʉɔ ŋkʉ́ʼne á ŋgɔŋ esī atsetsáʼ ntsem, ńtswī ŋke mbɔŋ á mbū nzwɛt ŋiŋnɔŋ ntsem.
41016016	Ŋiŋ yīi a á véŋ ŋke mbɔŋ mɛ́t, mɛ́ noʼ á yí á ntshi, a a shʉʼ etswɛ́te. Ŋiŋ yīi a ka véŋ ɛ́, a eláʼ ndákne.
41016017	Epuɔ pīi pɔ́ e shʉʼ evéŋ, meŋkʉʼne anu muɔ páʼa, e shʉʼ eghʉ mɛ́ ezhɛ́ á wɔ́p: pɔ́ e shʉʼɛ elɔkɔ lezēŋ tsá, éjuŋɔ mesī ánɛ epuɔ, éshúŋnɛ melāʼ, mbɔ pɔ́ la zíʼnɛ ɛ́.
41016018	Pɔ́ shʉʼɛ ndɔ̄k mbū mɔ́p ŋgɔ̄ nnū, kɛɛ́ nnú mecɔp lɛ̄ɛ, mbɔ amɔ̄ʼ azō á gɔ le wɔ́p ghʉ. Pɔ́ shʉʼɛ ezápa mbū mɔ́p á athū megaŋ agɔ, pɔ́ etʉ̄ɛ̄.»
41016019	Atsyapuɔ Yɛɛ́so á shúŋne á mbū nnɔ yí épúp tɛ mīi, Ndém á ghʉ á kɔ́ʼ mé lephū, ńnáŋ á ŋkɔʼɔ́ apū ete yí.
41016020	Megaŋ nnɔ Yɛɛ́so ntsem é pú ŋgʉ̄ɔ, ŋ́kʉ́ʼne ejʉʼ tsem ntswī ŋke mbɔŋ. Atsyapuɔ á nɔŋ ntswítɛ á wɔ́p ánɛ afaʼ jʉɔ mɛ́t, ḿbiŋɛ ŋghʉ̄ɛ pɔ́ ghʉɛ meŋkʉʼne anu, e nɔŋ ntswīi á légɛ, ŋke mɛ́t é fhɔ́ɔ á mbū Ndém .]
42001001	Ndi Teofil, o ó si nzhɛ́ɛ menu mīi, é ke tɔ́k á tsetsɛlɛ pímpɛ. Epuɔ tɛ nzáne é ke fāʼ eshhʉ̄ á letī azɔ́p. Pɔ́ ke tí á mbɔŋɔ́ páʼ wɔ njhʉɛ‑njʉɔ́ e ke pɛté eshúŋ á yímpɛ épúp. Ŋ́gɔ́ epuɔ pīi, é ke jʉ́ɔ menu mɛ́t, tɛ efhó á nzií, ḿbiŋ mbú ncʉ́ʼ azɔ́p wɔ shúŋ‑anu Ndém mɛ́t.
42001003	Meŋ méŋwɛ̄t azá, meŋ nde chʉ́ nnɛ̄t mmɛ̄te menu muɔ mɛ́t, tɛ efhó páʼ é le zī épúp. Meŋ á piŋ njʉ́ɔ ŋ́gɛ, meŋ a cúʼte menu muɔ mɛ́t, étáŋte etí á mbū wu me Ndi.
42001004	Meŋ tíi páʼa, tɛ́ o elɔk nzhɛ́ á légɛ, menu mīi mɛ́ le ziʼné á wú lā, é si ŋgɔ́ anuúnē.
42001005	Á lɛ afʉʼ zīi, Elōde a lɛ efɔ á ntē ŋgɔŋ epuɔ Yúda, mmɔʼ nnɔŋ‑epɔʼ á gɔ́ éwú, lezēŋ tsí é gɔ́ lɛ, Sakalía, ŋ́gɔ́ ánɛ nnɔ wɔ nɔŋ‑epɔʼ Abia. Nzwí yi á gɔ́ lɛ, Elizabɛt, ńtó ánɛ nzwɛt Aalɔŋ nnɔŋ‑epɔʼ éyi ndʉɛ.
42001006	Pɔ́ ndō yi metsem, é nɔŋ njúʼɔ nchu Ndém, ŋ́kúʼtɛ lepé tsí, ńzéŋ ŋgɔ́ té alɔ́ʼ á mvhɔ yí.
42001007	Táʼ, pɔ́ le pīŋ te á mɔ́ wɛ, melaʼ mīi Elizabɛt a lɛ á ŋkīŋ. Pɔ́ mémpīa é piŋ nzéŋ ŋ́gɔ́ mbɔ, pɔ́ lé zwiŋ tɛʼ.
42001008	Á shʉʼ amɔ̄ʼ aleʼé, Sakalía á nɔŋ nnɔ̄ŋɔ epɔʼ á ntē Mía Ŋgyā Ndém, melaʼ mīi, nnɔ wɔ́p mé le nɔ̄ŋ ŋghʉ̄ɛ afaʼ, afʉʼ alāʼ mɛ́t.
42001009	Á fhó ánɛ mɛt, páʼ wɔ nɔŋ‑epɔʼ é gɛ ŋghʉ̄ɛ épúp, pɔ́ maʼ azō, ńdɔk efāʼ á nnɔ pɔ́p, ńjʉ́ɔ á ŋiŋ yīi Ndém a á tsɔ́ʼ á yí ŋ́gɛ, a ekó á ŋgyā mɛ́t, á tɛ á ntē éwú, ńtɔ̄ aŋsaŋ. Mɛ́ faʼ épúp, á whʉ ánɛ Sakalía.
42001010	Afʉʼ á kuʼ, Sakalía á ge ekó á ŋgyā etɔ aŋsaŋ, alāʼ á zɛ́t apɛ́ eswíŋtɛ á Ndém, páʼ mɛ́ gɛ nzī ŋghʉ̄ɛ épúp.
42001011	Á kó á ŋgyā épúp, taʼ cɔʼ Ndém á ŋwak, ńtshí á ajʉʼ letɔ‑aŋsaŋ, mé ŋkɔʼɔ́ apū ete.
42001012	Sakalía á jʉ́ɔ á yí, além zí á tsɔ́ʼɔ, ecɔʼ é pú ŋgɔ́ á yí.
42001013	Tɛ́ cɔʼ Ndém á lé á mbū yí ŋ́gɛ: «Sakalía, te ezéŋ mbɔ́k, Ndém a ke véŋ ajū mīi, o gɛ ndɔ́ɔ á yí lā. Nzwí wu Elizabɛt a a shʉʼ egɔ́ ŋgɔ ndém, ézhí á mɔ́ mbaŋa, o eké ntswhī lezēŋ tsí lɛ, Jáaŋ.
42001014	Mɛ́ e shʉʼ ezhí á mɔ́ mɛ́t, ntē wú e egáŋte, ó ewɛ̄ á mía lekāk. Epuɔ tɛ nzá e epú nzéŋ ŋ́kák azɔ́p.
42001015	Mɔ́ wuɔ mɛ́t, a a shʉʼ egɔ́ á mía ŋiŋ á mvhɔ Ndém. Mɛ́ e shʉʼ ege ezhí á yí, Azwakne Ndém a epú ŋgɔ́ ánɛ yí, tɛ a elɔ̄k efhó á levem mɛ́ wɔp. A te shʉʼ enú meluʼ ɔ́, a á le pīŋ nnú amɔ̄ʼ ajū mīi, á gɔ etsēŋte leghi tsí í.
42001016	A a shʉʼ eghʉ, epuɔ Islaɛl tɛ nzáne, e epīŋ nzem, ńjúʼ nchu Atsyapuɔ Ndém wɔp.
42001017	A a shʉʼ ewɛ mete páʼ ntswi‑ŋke Ndém Eli lā. Tɛ́ elɔk efaʼ á mbɔŋɔ́ mbɔŋɔ́ á mvhɔ Ndém, ńdeŋ ndeŋ páʼ Eli lā. A a shʉʼ eghʉ, ntē memɔʼɔ́ pɔ́ a ewɔŋkhʉ̄, e epīŋ nzem ncʉ́ʼ á taʼ. Wɔ te júʼ á Ndém, e epīŋ nzem njúʼ nchu Ndém páʼ, megaŋ anuúnē. Tɛ́ a elɔ̄k ncūŋte mentē epuɔ menɔŋ, pɔ́ elɔ̄k nnáŋ ńzwíʼte á leshʉʼ Atsyapuɔ.»
42001018	Sakalía á júʼ épúp, ńzɛ́tte á cɔʼ Ndém ŋ́gɛ: «Meŋ a shʉʼ ege ezhɛ́ épúp, éjʉ́ɔ akɔ̄? Pek nzwí ga, é gɔ egaá, ńzwīŋ tɛ ŋgɔ́ páʼa, ńzéŋ á mɔ́ nzhí í?»
42001019	Cɔʼ Ndém á pwɛt ŋ́gɛ: «Meŋ á lɛ, Ŋgáplíya. Meŋ mbuú ŋgɔ́ á mvhɔ Ndém efʉʼ metsem, ńzwíʼtɛ nchu yí, yí mé tó á gá, ŋ́gɛ meŋ eshʉʼ ntswī ewuɔ ŋke mbɔŋ, á mbū wu.
42001020	Ashuŋne jʉɔ mɛ́t, á ké egaá egaá lɛ́, éshʉʼ epo afʉʼ zīi, Ndém a á kɔŋ. Júʼɔ́, páʼ o ka véŋ ɛ́ lā, o ecʉ́ʼ á mbúʼ nchu tɛ eláʼ etshí ánɛ afʉʼ zīi, emuɔ menu mɛ́t, é po.»
42001021	Pɔ́ gē egɔ́ á Mía Ŋgyā Ndém eshúŋnɛ épúp, alāʼ zīi á ŋgɔ́ á apɛ́ eswíŋtɛ á Ndém, á yɛ́t ndé ŋ́gɛ, akɔ̄ ŋghʉ̄, tɛ́ Sakalía á kó á ŋgyā, ńnáŋ páʼa ā?
42001022	Á láʼ nnáŋ tɛ efhó á tɛ ntē ŋgyā ntó, éfāʼ á yí á leshūŋne á mbū alāʼ, ḿbiŋ te kūuʼ, mbɔ a á cʉ́ʼ á mbúʼ nchu, ńcʉ́ʼɛ ndɔ̄kɔ áa mbū mí, éfʉ̄ʼtɛ anu. Alāʼ á jʉ́ɔ épúp, ńzhɛ́ á légɛ, a á kó á ŋgyā, ńjʉ́ɔ á nda jʉ́ɔ anu. Sakalía á pú ntā épúp.
42001023	Meleʼé alāʼ mīi, a le nɔ̄ŋ ndɔ̄kɔ ŋghʉ̄ɛ azí afaʼ á ŋgyā Ndém, é shʉʼ mmī, á piŋ nzem mé mba zi.
42001024	Afʉʼ á shʉʼ nnáŋ tɛ ŋkūʼ, nzwí yi Elizabɛt á gɔ́ ŋgɔ Ndém, ńcʉ́ʼɛ nnáŋa áa mba, ánɛ lekɔŋ yi, tɛ á gɔ́ mesaŋ métáa, té tó apɛ́. Ńnɔŋ ndʉ́ɛ́ ŋ́gɛ:
42001025	«Jʉ́ɔ́ amɔ̄ʼ anu mbɔŋ zīi, Atsyapuɔ Ndém a á ghʉ ánɛ meŋ. Esē yīi é gɛ nzóko ŋkúu á gá á mvhɔ epuɔ, é mi.»
42001026	Á ge etɔ́k mesaŋ ntokó páʼ Elizabɛt, a lɛ ŋgɔ Ndém, Ndém á tó á cɔʼ yi Ŋgáplíya, á ntē mmɔʼ tésɔŋ Ŋgaliléa, mɛ́ tɔ́ŋ lɛ, Naázalɛt.
42001027	Ńtó á yí épúp, ŋ́gɛ á egʉɔ ntswī ŋke á mbū mmɔʼ mɔ́ ŋgɔ, lezēŋ tsí é gɔ́ lɛ Malía. Mbɔ mmɔʼ ŋiŋ mbaŋa a ke māʼ ephʉ ánɛ yí, lezēŋ tsí é gɔ́ lɛ Yosɛ́p, á fhó ánɛ ndhu Efɔ Ndavít.
42001028	Cɔʼ Ndém mɛ́t á gʉɔ njʉ́ɔ á Malía, ńdé á mbū yí ŋ́gɛ: «Meŋ á tsaʼte á wú. Ndém a á me wu, a á pú ŋkɔ́ʼne nzwiŋ wú.»
42001029	Malía á júʼ, á tsya á yí, á fhʉte á ntē yí ŋ́gɛ: «Ejʉɔ ntií atsaʼte á páʼa, ńdɔkɔ ŋ́gɛ akɔ̄?»
42001030	Cɔʼ Ndém á lé á mbū yí ŋ́gɛ: «Malía, te zéŋ mbɔ́k. Ndém á pú ŋkɔ́ʼne nzwiŋ wú.
42001031	Júʼɔ́, o shʉʼ egɔ́ ŋgɔ Ndém, ézhí á mɔ́ mbaŋa, éké etswhi lezēŋ tsí lɛ, Yɛɛ́so.
42001032	A a shʉʼ egɔ́ á mía ŋiŋ, mɛ́ piŋ ntɔ́ŋ á yí lɛ, Méŋ Ndém‑tɛ‑athʉ́‑lephū. Atsyapuɔ Ndém a a shʉʼ eghʉ, a ejhʉ́ lefɔ maŋgānjʉʼ wɔp, á Ndavít.
42001033	A a shʉʼ esáʼ ŋgɔŋ Islaɛl á meŋguʼ meŋguʼ, lefɔ tsí e epiŋ ndáʼ le mīi.»
42001034	Malía á júʼ épúp, ńzɛ́tte á cɔʼ Ndém ŋ́gɛ: «Ajʉɔ anu a shʉʼ etɔ́k ánɛ meŋ lɛ akɔ̄, páʼ meŋ zɛɛ́t te zhɛ́ á ŋiŋ mbaŋa ā?»
42001035	Cɔʼ Ndém á pwɛt á mbū yí ŋ́gɛ: «Azwakne Ndém a shʉʼ eshʉʼ ekápte á wú, yí méŋwɛ̄t Ndém‑tɛ‑athʉ́‑lephū, a epiŋ ndɔ̄k mete mí ŋghʉ̄, o egɔ́ ŋgɔ Ndém. Melaʼ épúp tɛ́, mɔ́ yīi o o shʉʼ ezhí, mɛ́ é shʉʼ etɔ́ŋ á yí lɛ, Méŋ Ndém, ŋ́gɔ́ á kwaʼ Ndém.
42001036	Júʼ á mbɔŋɔ́, mɛ́ kɛ si ndʉ́ɛ́ ŋ́gɛ, méŋ mɔ́ wu Elizabɛt a á ŋkīŋ, ḿbiŋ nzéŋ ŋgē egɔ́ épúp, mbɔ a á zwiŋ tɛ ntsīa, táʼ, a piīŋ ŋgɔ́ ayáʼa, ŋ́gɔ́ ŋgɔ Ndém, tɛ mbɔ a á gɔ́ mesaŋ ntokó. A a shʉʼ ezhí á mɔ́ mbaŋa.
42001037	Ńdɔkɔ ŋ́gɛ, amɔ̄ʼ azō á gɔ le Ndém tsya.»
42001038	Malía á pwɛt ŋ́gɛ: «Meŋ gɔ́ áa méŋkhʉ̄ Ndém. A eghʉ̄, akɔ̄ lɛ́ zīi o ó lé, a epō ánɛ meŋ.» Á tsɔ́ʼ épúp, cɔʼ Ndém á lɛ ŋgʉ̄ɔ.
42001039	Malía á lɔk meleʼé mɛ́t, ŋ́gákne ndū á esī, ḿbē mekwɛ̄t ŋgɔŋ epuɔ Yúda, ŋ́gʉ̄ɔ mé tésɔŋ yīi Sakalía pɔ́ Elizabɛt, é gɛ nnáŋa éwú.
42001040	Ŋ́gʉɔ tɛ ŋkó éwú, ŋ́kó á ŋgyā Sakalía, ńtsāʼte á Elizabɛt.
42001041	Elizabɛt á lɛ ŋgē ejúʼ atsaʼte jʉɔ mɛ́t, mɔ́ á ŋɛnne á levem yí, Azwakne Ndém á kó tɛ ndó ntē yí.
42001042	Á lé mé nte ŋ́gɛ: «Ndém a á néŋ mbwɛ́né ánɛ wu, ńtɔ́k ŋgɔŋ wɔnzwí metsem. Mbɔɔ ánɛ mɔ́ yīi, o o shʉʼ ezhí lā.
42001043	Mía Nzaʼ‑Ŋkhʉ a shʉʼɛ á mba meŋ páʼa, meŋ gɔ́ azá awɔ́?
42001044	O ka jʉ́ɔ kɛ? Meŋ á lɛ ŋgē ejúʼ atsaʼte jú páʼā, mɔ́ á ŋɛnne á levem meŋ, ŋ́gáŋte.
42001045	O wɛɛ̄ mbwɛ́né, wu yīi o ó véŋ ŋ́gɛ menu mīi, cɔʼ Ndém a ke lé me wu lā, e shʉʼ epoo.»
42001046	Malía á lɛ ŋŋāʼ ŋghi zi, ńdé ŋ́gɛ: «Ntē gá é pú ŋgūʼte á Ndém.
42001047	Meŋ mbiŋ mbú nnáŋ mé lekāk, mélaʼ Ndém, Ŋghʉɛ‑meŋ‑ntswɛ́t.
42001048	A á lɛ mbú ŋkímte á gá, tɛ́ meŋ gɔ́ áa nzoknzem méŋkhʉ̄ yi. Púp, tɛ efhó tsetsɔŋɔ, nzwɛt ŋiŋnɔŋ ntsem, e é cʉ́ʼɛ etɔ́ŋɔ á gá é lɛ, eshhʉ̄ mbɔŋ,
42001049	melaʼ mīi, Atsyapuɔ Ndém a á pú ŋghʉ̄ ntsɔp anu á mbū meŋ. Yí ndaʼ mé si ŋgɔ́ á kwaʼ Ndém.
42001050	A puú ŋgwɛ á apɔŋɔ́ ntē, ánɛ epuɔ pīi, é gɛ njúʼɔ nchu yí, tɛ efhó ánɛ memɔʼɔ́, ŋ́gʉɔ ŋkó ánɛ ndhu zɔp, á mejuŋɔ́ mejuŋɔ́.
42001051	A á pú ndɔ̄k ete yí, ŋ́ghʉ̄ memía menu. Ńták leghi wɔ sáʼ‑nnɛ̄t, pɔ́ cʉ́ʼɛ ntāpne tapne.
42001052	Ńtʉɔ̄k mefɔ ánɛ ekɔʼ, ḿmāʼte á esī. Ḿbiŋ ŋkɔ́ʼne nzwiŋ wɔ te kuʼ ánɛ azō.
42001053	Ŋ́gyá etsō mbɔŋ tɛ záne, á mbū wɔ náŋ‑nzi. Ńjūŋ megaŋ azō, pɔ́ gʉɔ mbū ŋiké.
42001054	A á kwaŋte melaʼne mīi, a le phʉ́ á mbū wɔ maŋgānjʉʼ pímpɛ. Tɛ́ eshʉʼ ntswíte á Islaɛl, ŋgaŋ afaʼ yi.
42001055	A ka lēkne á letswi apɔŋɔ́ ntē zí, á mbū Ablaham pɔ́ ndhu zi, á meŋguʼ meŋguʼ ɔ́.»
42001056	Malía á mak á leshūŋne épúp, pɔ́ Elizabɛt é náŋ tsɔ mesaŋ métɛ́t, á piŋ nzem ŋgʉ̄ɔ mé mba zi.
42001057	Afʉʼ zīi, Elizabɛt a le nɔ̄ŋ ŋgɔ á nzhíɛ, á shʉʼ ŋkūʼ, á zhí á taʼ mɔ́ mbaŋa.
42001058	Epɔ̄ memía pí mbɔɔ megaŋ ŋkɔʼɔ́ mba pí, é júʼ páʼ Ndém a á ghʉ anu mbɔŋ ánɛ yí ŋgyá á yí á mɔ́, éshʉ̄ʼ, pɔ́ a pɔ́p é púte ŋkák.
42001059	Mɔ́ á tém aleʼé, mɛ́ zéŋ eshʉ̄ʼ ḿbōte á esī, ŋ́gɔ̄ á ntém á yí, ékó etswhi lezēŋ tsí. Pɔ́ le nɔ̄ŋ ŋkɔ̄ŋɔ á letswhi á yí é lɛ, Sakalía, páʼ mɔʼɔ́ yi lā.
42001060	Tɛ́ mɛ́ wɔp Elizabɛt á lʉʼ, ŋ́gɛ mɛ́ etswhī á yí é lɛ, Jáaŋ.
42001061	Pɔ́ a pɔ́p é tɔʼne, pɔ́ lé á mbū yí ŋ́gɛ: «Mmɔʼ ŋiŋ a te ánɛ atseŋ ŋgyā zɛ́, tɛ ŋgwɛ̄ lezēŋ cʉɔ ɔ́.»
42001062	Pɔ́ lɔk mbū efʉ̄ʼte, ńzɛ́tte á mɔʼɔ́ mɔ́ ŋ́gɛ, mɛ́ etswhī lezēŋ mɔ́ é lɛ, awɔ́ lɛ́?
42001063	Sakalía á mɛʼte apū ŋ́gɛ, mɛ́ elɔ̄k ataáflɛ eshʉ̄ʼ. Mɛ́ lɔk eshʉ̄ʼ ŋ́gyá mé yí, á tí á ndo éwú ŋ́gɛ, lezēŋ mɔ́ é lɛ, Jáaŋ. Pɔ́ jʉ́ɔ, menēk mɔ́p é tóte á athū,
42001064	nchu yí é lɛ ntsɔ́ʼɔ afʉʼ mɛ́t afʉʼ mɛ́t. Á lɛ nzī á lezēŋ eshúŋne, ŋ́gūʼte á Ndém mé nte.
42001065	Epuɔ akap alāʼ mɛ́t, é le júʼ ajʉɔ anu, á kʉʼne á wɔ́p tɛʼ. Pɔ́ pú ndɔ̄k emuɔ menu mɛ́t, ésāŋ ŋgɔŋ epuɔ Yúda ntsem zīi, e é ndo mekwɛ̄t mɛ́t.
42001066	Epuɔ pīi, é le nɔ̄ŋ njúʼɔ emuɔ menu mɛ́t, é le jʉ́ɔ páʼ, apū Ndém ánɛ mɔ́ wuɔ mɛ́t, tɛ ndé á nnɔ pɔ́p ŋ́gɛ: «Ejʉɔ ntií mɔ́ e é páʼa, e láʼ egɔ́ lɛ akɔ̄?»
42001067	Sakalía á lɛ nzī á leshūŋne épúp, Azwakne Ndém á kó tɛ ndó ntē yí, á zi á leshūŋne páʼ ntswi‑ŋke Ndém lā, ńdé ŋ́gɛ:
42001068	«Awuʼte á egɔ́ á mbū Atsyapuɔ, Ndém epuɔ Islaɛl. A á shʉʼ ntswíte epuɔ pí, ńzáʼ ŋkhʉ apuʼ á ntɔ̄ŋ pɔ́p.
42001069	A á fhó ánɛ nzwɛt ŋgaŋ afaʼ yi, Efɔ Ndavít, ńtó á taʼ Ŋghʉɛ‑mɛ́‑tswɛ́t á mbū pímpɛ.
42001070	Á gɔ́ anu zīi, kwaʼ metswi‑ŋke Ndém é le shúŋ tɛ efhó tɛ ŋguʼ, ŋ́gɛ:
42001071	“Ndém a a láʼ efók á yímpɛ, á mbū megaŋ mbo pímpɛ. Épiŋ etswí á yímpɛ, á mbū epuɔ pīi, pɔ́ faʼa á lepīk á yímpɛ.”
42001072	A le láʼ ndāʼne ŋ́gɛ, yí e fú etsá mezeŋɛ wɔ maŋgānjʉʼ pímpɛ. Épiŋ ekímte eka yīi, pɔ́ a pɔ́p é le wɛ̄tē.
42001073	Éfhó ánɛ páʼ, a le láʼ ŋkā á mbū maŋgānjʉʼ yímpɛ Ablaham, ŋ́gɛ,
42001074	yí e láʼ etswí á yímpɛ, á mbū megaŋ mbo pímpɛ, tɛ́ ḿpɛ enáŋ ŋghʉ̄ mefaʼ mí té pɔ́k,
42001075	ḿbiŋ ntswhī ŋ́gɔ́ epuɔ pí, ńjúʼ nchu yí efʉʼ metsem, tɛ ndáʼ ŋkwhʉ́.
42001076	Ḿbiŋ ŋgɔ́ mé wu, me méŋ ga, mɛ́ shʉʼ etɔ́ŋ á wú lɛ, ntswi‑ŋke Ndém, yí méŋwɛ̄t Ndém‑tɛ‑athʉ́‑lephū, melaʼ mīi, o o shʉʼ egɔ́ á mvhɔ Atsyapuɔ, énɔŋ ecuŋtɛ á mɛnzhɛ yīi, a a shʉʼ eziŋ éwú.
42001077	Épú eghʉ, alāʼ zí, a ezhɛ́ á légɛ, Ndém a á si eshʉ̄ʼɛ, ŋ́gɔ̄ á ndekneē mefa mɔ́p, tɛ́ eghʉ pɔ́ etswɛ́t,
42001078	melaʼ mīi, a puú ŋgwɛ̄ ntē mbɔŋ ánɛ epuɔ pí. A a shʉʼ etó á Ntswite‑Ŋgɔŋ, a efhó á lephū esáʼ, páʼ lezēk nu lā, ŋ́kɛ̄ʼɛ á yímpɛ.
42001079	Ḿbú nzéŋ ŋ́kɛ̄ʼɛ epuɔ pīi, pɔ́ naáŋ á ntē nzém, lewhʉ̄ á gɔ́ éwú efāŋnɛ á wɔ́p, tɛ́ ḿpɛ elɔ̄k nzíʼne á yímpɛ, á lenāŋ mé apwɛne.»
42001080	Méŋ Sakalía wuɔ mɛ́t, a le gē enɔŋ etswhíɛ, ńnɔŋ nzápa ntē yí ánɛ Ndém. Ńtswhí tɛ nnáʼ ŋgɔ́ azō, ŋ́gʉɔ nnáŋ á késáatswɛt, á ajʉʼ zīi mɛ́ gɛ te náŋa éwú ú. Tɛ ndáʼ ŋkó á afʉʼ zīi, a le ghʉ̄ʉ̄, epuɔ Islaɛl é zhɛ́ á yí.
42002001	Á le gē egɔ́ afʉʼ mɛ́t, Ágúsi á gɔ́ ŋwɛ́t ŋgɔŋ Lóma. Á shʉʼ nnáŋ tɛ nnéŋ lepé ŋ́gɛ, mɛ́ epú esáŋ epuɔ metsem á ntē melāʼ mīi a pɔ́ŋŋ.
42002002	Ejʉɔ mvhɔ asaŋa alāʼ, e lɛ á esī, afʉʼ zīi, a le chʉ́ á Kilinus ŋ́gɛ, a enɔ̄ŋ esáʼa á Sília.
42002003	Awíɛ awíɛ a le ké nnɔŋ mbīŋɛ nzem á ajʉʼ zīi, nzwɛt zɔp e le fhó éwú, tɛ́ ŋghʉ̄ɛ mɛ́ sáŋa á yí.
42002004	Páʼ Yosɛ́p a á ndhu Efɔ Ndavít lā, á lɛ ndū azí á esī á tésɔŋ Naázalɛt, á ntē Ŋgaliléa. Ŋ́gʉ̄ɔ mé Bétlehɛm, á ntē Yudéa, melaʼ mīi, á lɛ ajʉʼ zīi mɛ́ le zhí á mɔʼɔ́ wɔp Ndavít éwú.
42002005	Pɔ́ Malía amaʼ‑ephʉ zí mé le gʉ̄ɔ̄, mɛ́ ekó esáŋ á wɔ́p azɔ́p. Ŋ́gē egʉɔ épúp, á gɔ́ ŋgɔ Ndém.
42002006	Ŋ́kó á Bétlehɛm, pɔ́ té ajʉʼ á ŋgyā mege wɛ̄ ɛ. Ŋ́gʉɔ nnáŋ á ŋgyā mena. Aleʼé zīi Malía a gʉɔ mé nzhíɛ á kuʼ. Á zhí á mɔ́ lethū yi, á gɔ́ á mɔ́ mbaŋa. Ńzémte á yí mé etsō nzhó, ńnɔ̄ŋ á yí á ntē ŋgwʉ́ŋ etsō lejhʉ̄ mena.
42002008	Á lɛ á eshhʉ̄ ajʉʼ mɛ́t, emɔ̄ʼ mepfɛnne‑memvhō é náŋ á atswɛt, ńnɔŋ ndáʼa alāʼ, ḿbípɛ memvhō mɔ́p.
42002009	Pɔ́ lɛ ŋgē ejʉ́ɔ, cɔʼ Ndém á tɔ́kne á wɔ́p. Shʉ́shɔ́k Atsyapuɔ Ndém á pú ŋkɛ̄ʼɛ á wɔ́p. Além zɔ́p á tsɔ́ʼɔ tɛʼ.
42002010	Tɛ́ cɔʼ Ndém á lé á mbū pɔ́p ŋ́gɛ: «Ndɛ́ʼ pɛ ezéŋ mbɔ́k, meŋ gɔ á ntswiī ŋke mbɔŋ á mbū pɛ, éyi e yá á mía lekāk á mbū alāʼ ntsem:
42002011	á gɔ́ ŋkɔʼɔ́‑atswɛt wuɔ, á ntē tésɔŋ Efɔ Ndavít, mɛ́ zhí á Nzaʼ‑Ŋkhʉ wɛ, éyi Ndém a le laʼnēē, á gɔ́ Klísto Atsyapuɔ.
42002012	Pɛ ekó egē eyiŋ á mɔ́ mɛ́t, éjʉ́ɔ á enɔ̄ŋ á ntē ŋgwʉ́ŋ etsō lejhʉ̄ mena, mbɔ mɛ́ ndɔ̄k etsō nzhó nzémte á yí.»
42002013	Cɔʼ Ndém wuɔ mɛ́t á lɛ ŋgē emake, atʉtʉ emɔ̄ʼ mecɔʼ Ndém á sóʼo ntswɛ́tte á yí. Pɔ́ a pɔ́p é yá lepɛ á mbū Ndém, ńzɔ̄p ŋ́gɛ:
42002014	«Awuʼte á mbū Ndém tɛ‑athʉ́‑lephū. Apwɛne zí á gɔ́ á ndo esī atsetsáʼ, á mbū epuɔ pīi, a kɔɔ̄ŋ á wɔ́p.»
42002015	Mecɔ̄ʼ Ndém é náŋ tɛ ŋgē piŋ nzem mé lephū, mepfɛnne‑memvhō é cʉ́ʼ esāp tɛ ndé ŋ́gɛ: «Ḿpɛ egʉ̄ɔ á Bétlehɛm, ńjʉ́ɔ ajʉɔ anu zīi, á ntó éwú tɛ Atsyapuɔ á tswi, mɛ́ shʉʼ mbhʉ́ á yímpɛ lāa.»
42002016	Ńdɛ ŋŋāʼ nnɛ̄t á esī, ŋ́gákne ŋgʉ̄ɔ ŋ́kó éwú, ńjʉ́ɔ á Malía, ńjʉ́ɔ á Yosɛ́p, ńzéŋ njʉ́ɔ á mɔ́ eswī, á nɔŋ á ntē ŋgwʉ́ŋ mena.
42002017	Pɔ́ le jʉ́ɔ á yí épúp, ńzī á lepɛ̄te menu mīi, cɔʼ Ndém á eshúŋ á wɔ́p, ánɛ athū ewuɔ mɔ́ mɛ́t.
42002018	Epuɔ metsem pīi, é lɛ si mbúu njúʼɔ emuɔ menu mɛ́t, á lɛ si mbúu ntsyāa á wɔ́p tɛʼ.
42002019	Malía á piŋ njúʼ azí anu jʉɔ mɛ́t páʼā, éféŋ á ntē yí á mbɔŋɔ́, ńnáŋa efhʉ̄tɛ.
42002020	Afʉʼ á kuʼ, mepfɛnne‑memvhō é ge epiŋ nzem, ńziŋɛ ŋgūʼtɛ á Ndém, ŋ́gyáa á lepɛ á mbū yí, ánɛ anu zīi pɔ́ njúʼ, pɔ́ zéŋ njʉ́ɔ, á gɔ́ ndeŋ ndeŋ páʼ, cɔʼ Ndém a á ŋghíte á wɔ́p épúp.
42002021	Mɔ́ á kuʼ eleʼé lefaá, ŋ́gɔ́ aleʼé zīi mɛ́ gɔ̄ á ntém á yí, mɛ́ lɛ ntswhī á yí é lɛ, Yɛɛ́so, é gɔ́ lezēŋ tsīi cɔʼ Ndém a le tswīī, tɛ mɛ́ zi nzɛ́t áa te gɔ́ ŋgɔ Ndém ánɛ yí.
42002022	Afʉʼ á le náŋ tɛ ŋkūʼ, ázi mɔʼɔ́ mɔ́ pɔ́ mía mɔ́, é gɔ̄ á ŋghʉ̄ɛ anu á athū pɔ́p, páʼ lepé Mɔɔ́sɛ é zɛtteé épúp, mélaʼ mɔ́ yīi pɔ́ ke zhíī. Pɔ́ tswíʼ á mɔ́ ndɔk ŋgʉ̄ɔ mé Mía Ŋgyā Ndém á Yelósalɛm, ékó etswi á yí á mbū Ndém.
42002023	Éghʉ épúp, a fhó ánɛ páʼ lepé é leé á ntē aŋwaʼne Ndém ŋ́gɛ: «Ŋiŋ a zhíɛ á mɔ́ lethū yi, á gɔ́ á mɔ́ mbaŋa, mɛ́ yá á yí á mbū Ndém. »
42002024	Ḿbiŋ ŋgɔ́ mé leghʉ anu mɛ́t athū pɔ́p, lepé é nɔŋ ndʉ́ɛ́ ŋ́gɛ, mɛ́ eyá ekepēŋ tsɛ́pīa, ŋ́ké te epúp ɔ́, mɛ́ yá meŋgāp mɛnzhɛ mɛ́mbīa.
42002025	Á lɛ ánɛ afʉʼ alāʼ mɛ́t, mmɔʼ ŋiŋ á gɔ́ á Yelósalɛm, lezēŋ tsí é gɔ́ e lɛ Simeɔŋ. Á gɔ́ ŋiŋ, ńjúʼ nchu Ndém, ŋ́kúʼte lepé tsí, ḿbiŋ nnɔ̄ŋ nzwíʼtɛ afʉʼ zīi, Ndém a a shʉʼ etsá mezeŋɛ epuɔ Islaɛl. Azwakne Ndém á gɔ́ á ntē yí,
42002026	mbɔ á le lé á mbū yí ŋ́gɛ, a a láʼ ejʉ́ɔ á Nzaʼ‑Ŋkhʉ yīi, Ndém a le laʼnēē, tɛ́ ekwhʉ́.
42002027	Aleʼé á le kūʼē, ázi Yosɛ́p pɔ́ Malía é lɔk á mɔ́ épe mé Yelósalɛm, tɛ́ ekó eghʉ ajʉɔ anu mɛ́t athū mɔ́, páʼ lepé é si nzɛ́ttɛ. Azwakne Ndém á tshóne Simeɔŋ, á gʉɔ azí mé Mía Ŋgyā Ndém.
42002028	Ŋ́kó éwú, ńdɛ ŋgē ejʉ́ɔ á mɔ́, ńtswí á yí ŋgwɛ̄ á ntē mbū yí, ésyákne á Ndém ndé ŋ́gɛ:
42002029	«Atsyapuɔ, á tsetsɔŋɔ páʼa, mbɔ anu zīi o le laʼnēē, á po. O kɔŋɔ, o eké ndɔ̄k á gá, meŋ méŋkhʉ̄ wu, ŋ́gʉ̄ɔ mé apwɛne,
42002030	melaʼ mīi, menēk má é chʉ́ nnɛ̄t, ńjʉ́ɔ páʼ, o o shʉʼ eghʉ, epuɔ e etswɛ́t.
42002031	O ke tó á Nzaʼ‑Ŋkhʉ ŋ́gɛ, elāʼ ntsem e ejʉ́ɔ á yí.
42002032	A shʉʼɛ, ŋ́gɔ́ ŋkaʼ á mbū ŋgɔŋ ŋgɔŋ zīi, é té epuɔ Islaɛl ɛ́, pɔ́ elɔk nzhɛ́ á wú. Mɛ́ e shʉʼ ekɔ́ʼne nzwiŋ Islaɛl alāʼ jú, mélaʼ mí.»
42002033	Mɔʼɔ́ mɔ́ pɔ́ mía mɔ́, é le júʼ menu mīi, mɛ́ shúŋɔ á athū mɔ́ wuɔ, é pú ntsyā á wɔ́p.
42002034	Simeɔŋ á lɔ́ mbwɛ́né ánɛ pɔ́p metsem, ḿbiŋ ndé á mbū Malía mía mɔ́ mɛ́t ŋ́gɛ: «Júʼɔ́, Ndém a ke tsɔ́ʼ á mɔ́ wuɔ, tɛ́ lɔk eghʉ, epuɔ tɛ nzáne á ntē Islaɛl, e epú mbí, epi emɔ̄ʼ epuɔ tɛ nzáne, e epiŋ ntswɛ́t. A a shʉʼ egɔ́ ayiŋne zīi, á si ntswīi mefaʼ mīi, Ndém a á si ŋghʉ̄ɛ. Táʼ, epuɔ menɔŋ e eké le yí véŋ.
42002035	Pɔ́ enɔŋ ŋghʉ̄ɛ épúp, a elɔk ŋghʉ̄, ekwaŋte tsīi, pɔ́ le féŋ á ntē pɔ́p, e etóte. Ḿbiŋ ŋgɔ́ mé wu, mía mɔ́, atsāmezeŋɛ zīi, o wɛɛ̄ ánɛ mɔ́ wuɔ, a shʉʼ eghʉ, ntē wú e ezáŋ páʼ mɛ́ é pɛ́ á puʼ esɔ̄p éwú lā.»
42002036	Á lɛ ánɛ afʉʼ alāʼ mɛ́t, mmɔʼ menzwí á gɔ́ Yelósalɛm, lezēŋ tsí é gɔ́ é lɛ Ána. Á gɔ́ azí á ntswi‑ŋke Ndém. Ńtó ánɛ ndhu Asɛ́ɛ, ŋ́gɔ́ á méŋ Fanuɛl, ḿbiŋ ŋgɔ́ mbɔ a á tswhí tɛʼ. A le lá ŋgyā, pɔ́ ndō yi é náŋ ŋguʼ esambīa, ndō yi á kwhʉ́.
42002037	Á cʉ́ʼ nnáŋ épúp, ḿbiŋ ŋgɔ́ efʉʼ metsem, ŋ́gɔ́ á Mía Ŋgyā Ndém, ŋ́gūʼtɛ á yí. Ńnɔŋ nnáŋa nzi ánɛ lekɔŋ yi, á ntē aswiŋte, é ezokó pɔ́ etsōʼ. A le gɔ́ mbɔ a á ndáʼ ŋgwɛ̄ ŋguʼ ntsɔp lekua megēm lefaá.
42002038	Malía pɔ́ Yosɛ́p é gɔ́ á ŋgyā Ndém épúp, á shʉʼ ntswɛ́ttɛ á wɔ́p azí afʉʼ mɛ́t, ńzī á lesyākne á Ndém, ńzéŋ eshúŋne ánɛ athū mɔ́, á mbū epuɔ metsem pīi, é le nɔ̄ŋ nzwíʼtɛ ŋ́gɛ, Ndém a eshʉʼ efók á Yelósalɛm á ntē ŋgʉɔ̄ʼ.
42002039	Yosɛ́p pɔ́ Malía, é cʉ́ʼ mmāk á leghʉ menu ntsem, páʼ lepé Ndém é si nzɛ́ttɛ, ḿbīŋ nzem mé tésɔŋ wɔp á Naázalɛt, á ntē Ŋgaliléa, ńnáŋ éwú.
42002040	Mɔ́ á ge etswhí, ńnɔŋ ntētɛ, ŋ́gwɛ̄ azhɛ̄‑anu tɛʼ, mɛ́ nɔŋ njʉ́ɔ páʼ apū Ndém ánɛ yí.
42002041	Mɔʼɔ́ Yɛɛ́so pɔ́ mɛ́ wɔp, é le wɛ̄ á mɛt á legʉɔ á Yelósalɛm ŋguʼ tsem, ńjhʉ́ lekāk Páska.
42002042	Yɛɛ́so á kuʼ ŋguʼ ntsɔp pīa mé legēm, pɔ́ fhó ánɛ mɛt mɛ́t, ńdɔ̄k á yí ŋgʉ̄ɔ azí lekāk cʉɔ mɛ́t.
42002043	Pɔ́ kó éwú, ŋ́ghʉ̄ lekāk tɛ é mi, mɔʼɔ́ Yɛɛ́so pɔ́ mɛ́ wɔp, é ge epiŋ nzem, á cʉ́ʼ nzɛ́t á Yelósalɛm, pɔ́ piŋ nnɔ̄ŋ te nzhɛ́ɛ ɛ́.
42002044	Ńnɔŋ ŋkwāŋa ŋ́gɛ, a á amɔ̄ʼ ajʉʼ, á ntē nnɔ epuɔ pīi, pɔ́ piŋɛ nzem. Ńzīŋ á taʼ aleʼé alāʼ, té jʉ́ɔ á yí, ńdɛ nzī á lefaʼ á yí á nnɔ epɔ̄ memía pɔ́p, mbɔɔ mesoó pɔ́p.
42002045	Ḿbiŋ ké te yí jʉ́ɔ. Ḿbīŋ nzem mé Yelósalɛm, ńnɔŋ efāʼa á yí éwú.
42002046	Njhʉ̄ é lá, á lɔk ŋgɔ́ eleʼé tɛ́t, páʼ mɛ́ ka á yí jʉ́ɔ ɔ́, pɔ́ ge eshʉʼ á Mía Ŋgyā Ndém, á náŋ éwú á nnɔ wɔ kɛ́ʼte‑mbé Ndém, ńnɔŋ njúʼɔ á wɔ́p, ḿbiŋ nzéŋ ńnɔ̄ŋ nzɛ́ttɛ á wɔ́p menu.
42002047	Epuɔ pīi é lɛ si njúʼɔ á yí, á lɛ si mbúu ŋkʉ̄ʼnɛ á wɔ́p ntií leghi tsīi, mɔ́ wuɔ a á si ndɔ̄kɔ eshúŋnɛ, ḿbiŋɛ nzhɛ́ azō épúp.
42002048	Mɔʼɔ́ yi pɔ́ mɛ́ wɔp, é jʉ́ɔ á yí épúp, á pú ntsyā á wɔ́p. Mɛ́ wɔp á lé á mbū yí ŋ́gɛ: «Yaāa mé méŋ ga, o ó ŋgā ŋghʉ̄ pek pú njʉ́ɔ ŋgʉɔ̄ʼ páʼa ā? Pek mɔʼɔ́ wu é efāʼ á wú tɛ ŋká, ńcʉ́ʼɛ ŋghʉ̄ áa lɛ, kɛ amɔ̄ʼ azō á ŋgɔ̄ ŋghʉ̄ á wú lɛ́ɛ?»
42002049	Á tsɔ́ʼ á mbū pɔ́p ŋ́gɛ: «Melaʼ akɔ̄ pɛ faʼa á gá épúp é? Pɛ ka zhɛ́ á légɛ, meŋ mbɔŋteé á legɔ̄ ega páʼa, á ŋgyā mɔʼɔ́ ga á lɛ̄?»
42002050	Á tsɔ́ʼ épúp, pɔ́ té júʼ ajū mīi a lɔkɔ ndʉ́ɛ́ ɛ́.
42002051	Éswáŋ nnɛ̄t mé Naázalɛt, pɔ́ a pɔ́p. Ŋ́kó éwú, ńtswiʼne njúʼ nchu mɔʼɔ́ yi pɔ́ mɛ́ wɔp, ŋ́ghʉ̄ ajū mīi mɛ́ é si nzɛ́ttɛ á yí. Menu mīi, é ke tɔ́k ánɛ mɔ́ wuɔ lā, mɛ́ wɔp á féŋ á ntē yí, ŋ́ge enáŋa efhʉ̄tɛ.
42002052	Yɛɛ́so á nɔŋ ntswīʼnɛ ntswhíɛ ánɛ mbe nnɛ̄t, mbɔɔ ánɛ azhɛ̄‑anu zí. Mɛ́ nɔŋ njʉ́ɔ páʼ, apū Ndém ánɛ yí, epuɔ metsem é zéŋ ŋgɔ́ si ŋkɔ̄ŋɔ á yí.
42003001	Éshʉ̄ʼ ánɛ Jáaŋ méŋ Sakalía, á zɛ́t á késáatswɛt, Ndém á shʉʼ nnáŋ tɛ ntó á yí ŋ́gɛ, a egʉɔ ntswī ŋke. Ŋguʼ mɛ́t, mbɔ Tibɛ́ɛ ŋwɛ́t ŋgɔŋ Lóma, a á sáʼ ŋgɔŋ ŋguʼ ntsɔp táa mé legēm. Pɔ́ŋse Pilat á gɔ́ efɔ ntʉɔʼ yi, ńnɔŋ esáʼa apak ŋgɔŋ Yudéa. Elōde á nɔŋ esáʼa azí á apak ŋgɔŋ Ŋgaliléa, méŋ mɔ́ yi Fílíip á nɔŋ esáʼa epak ŋgɔŋ Itwilé pɔ́ Tlakonitíde. Lizanias á kó nnɔ̄ŋ esáʼa Abilɛne. Á zéŋ ŋgē egɔ́ afʉʼ mɛ́t, Hána pɔ́ Kayif é gɔ́ wɔ tɛŋgyā wɔ nɔŋ‑epɔʼ epuɔ Islaɛl.
42003003	Páʼ Ndém a á ntó á Jáaŋ lā, á gʉɔ ŋkʉ́ʼne ánɛ mekap alāʼ mīi, é eshhʉ̄ akʉŋɛ́ ntshi Juldɛŋ, ńziŋɛ ntswīi á mbū alāʼ ŋ́gɛ: «Pɛ ewáʼ atswhī tepɔŋ zɛ́, ńcʉ́ʼ meŋ enōʼ á wɛ́ á ntshi, Ndém a epiŋ ndēkne mefa mɛ́.»
42003004	Ńtswī épúp, á lɔk mbō páʼ, mɛ́ le tí á ntē aŋwaʼne Izayi ntswi‑ŋke Ndém ŋ́gɛ: «Ŋiŋ a á késáatswɛt, ńdʉ́ɛ́ mé ŋghi teté ŋ́gɛ: “Pɛ ecūŋte á mɛnzhɛ Atsyapuɔ, ésēŋte meliɛ́‑nzhɛ mí, e etshí ndeŋ ndeŋ.
42003005	Pɛ eták memía mekwɛ̄t pɔ́ mezízí, ŋ́gíŋne efūʼ, ḿbʉ́ʼte meŋɔʼɔ́‑nzhɛ, e etshí ndeŋ ndeŋ. Ŋ́gíŋne ephʉ̄, mɛnzhɛ a enɔ̄ŋ ndeŋ ndeŋ.
42003006	Púp, epuɔ metsem e eshʉʼ njʉ́ɔ páʼ, Ndém a ghʉɛ, epuɔ menɔŋ é tswɛ́tɛ.” »
42003007	Jáaŋ á tswi ŋke mɛ́t épúp, atʉtʉ epuɔ á nɔŋ eshʉ̄ʼɛ, ŋ́gɛ á enōʼ á wɔ́p á ntshi. Á lé á mbū pɔ́p ŋ́gɛ: «Pɛ pīi pɛ yikɛ, ńzīŋɛ ŋŋɛ́tte ŋɛtté páʼ menū, awɔ́ a á shúŋ á wɛ́ ŋ́gɛ, pɛ gɔ ekʉ̄ʉ ŋgʉɔ̄ʼ zīi, Ndém a gɔ̄ emaʼ á athū epuɔ, tɛ ntswɛ́t é?
42003008	Pɛ eghʉ̄ menu membɔŋ mīi é si ntswīi á légɛ, pɛ é wáʼ atswhī tepɔŋ zɛ́. Ndɛ́ʼ pɛ elɔ̄ɔk áa nchu ndaʼ, ńdé ŋ́gɛ: “Pek é ndhu Ablaham.” Meŋ shúŋɔ á wɛ́ ŋ́gɛ, Ndém a kuūʼ á lesɛt metɔ́ puɔ, ńdɔk ŋghʉ̄ nzwɛt Ablaham.
42003009	Mɛ́ ndáʼ ŋkāʼ nza, ńdɔ̄kɔ ŋgɔ̄ á ŋkʉɔ́ʼ tɛ mbɔɔ aziɛ́ athʉ́ lɛ́ zīi, á ka ntá mbɔŋ zém ɛ́. Éfhó á esī, ékʉɔ́ʼ ánɛ meŋgaŋ, étɔ á mmók.»
42003010	Alāʼ á júʼ épúp, ńzɛ́tte á yí ŋ́gɛ: «Tɛ pek é páʼa, épiŋ eghʉ páʼ lā?»
42003011	Á pwɛt á mbū pɔ́p ŋ́gɛ: «Ŋiŋ yīi a wɛɛ̄ menzhó mɛ́mbīa, a eyá á taʼ á mbū ŋiŋ yīi, a te wɛ̄. Ŋiŋ yīi a wɛɛ̄ etsō lejhʉ̄, a eyá etsi ŋiŋ yīi, a naáŋ nzi.»
42003012	Emɔ̄ʼ epuɔ é shʉʼ azɔ́p, ŋ́gɔ́ é wɔ tswí‑ncup, ŋ́gɛ Jáaŋ a enōʼ á wɔ́p á ntshi. Ńzɛ́tte á yí ŋ́gɛ: «Ŋkɔbé, pek ekó ŋghʉ̄ azék é lɛ akɔ̄?»
42003013	Á pwɛt ŋ́gɛ: «Pɛ etswí áa ndaʼ ajū mīi, lepé é si nzɛ́ttɛ, ńdɛ́ʼ pɛ etswīʼne.»
42003014	Emɔ̄ʼ wɔ lʉɔ́ʼ‑ncu, é shʉʼ azɔ́p, ńzɛ́tte á yí ŋ́gɛ: «Pek ekó ŋghʉ̄ páʼ lā azék é?» Á pwɛt ŋ́gɛ: «Ndɛ́ʼ pɛ eswɛ́t á ŋiŋ, ńtswí ajūɔ zí. Ndɛ́ʼ pɛ etshí esɔ̄ ánɛ ŋiŋ. Pɛ ezwíʼte áa ndaʼ ŋkāp afaʼ zɛ.»
42003015	Á le gē egɔ́ épúp, alāʼ á nɔŋ nzwíʼtɛ á Nzaʼ‑Ŋkhʉ yīi, Ndém a le laʼnēē. Awíɛ awíɛ á nɔŋ ŋkwāŋtɛ á ntē yí ŋ́gɛ, a gɔ́ amɔ̄ʼ, mbɔ Jáaŋ mé Nzaʼ‑Ŋkhʉ mɛ́t.
42003016	Jáaŋ á zhɛ́, ńdé á mbū epuɔ metsem ŋ́gɛ: «Meŋ wɛɛ̄ á lenoʼ pɛ á ntshi, ŋ́ké nnéŋ áa ntshi ndaʼ ánɛ pɛ. Mmɔʼ ndʉɛ á piŋ nnɔ̄ŋ eshʉ̄ʼɛ, ḿbú ntsyā á gá, tɛ meŋ mbú te kūʼ yīi, meŋ gɔ ekɛ́ʼɛ ŋkhʉ meláŋ mí í. A a shʉʼ azí páʼā, énéŋ Azwakne Ndém ánɛ epuɔ, ézéŋ enéŋ mmók ánɛ epuɔ.
42003017	A wɛɛ̄ á túŋ á mbū yí, ńdɔkɔ efwɔ́kɔ etsō tsí. Éfwɔ́k épúp, énéŋ etsi mbɔŋ á ŋkiŋ, épiŋ etɔ ekaŋne á ntē mmók yīi, é té láʼ epí í.»
42003018	Á le lé épúp, ḿbiŋ nzéŋ ŋ́gyá emɔ̄ʼ ntekné tɛ nzáne á mbū alāʼ. Á páʼa, tɛ́ Jáaŋ a le tswī ŋke mbɔŋ Ndém.
42003019	Ńzéŋ ŋkāk á Ŋgɔpna Elōde, melaʼ mīi a le kʉ̄ɛ Elodiade nzwí méŋ mɔ́ yi. Ńzéŋ ŋkāk á yí melaʼ emɔ̄ʼ menu tepɔŋ tɛ nzáne mīi, a le ghʉ̄ʉ̄.
42003020	Elōde á lɛ mbú ŋgē etswiŋ, ńtswī mɛ́ gɔ á Jáaŋ, ńnéŋ á ŋgyā atʉɛ́.
42003021	Á lɛ amɔ̄ʼ aleʼé, tɛ mɛ́ zɛ́t té néŋ á Jáaŋ á ŋgyā atʉɛ́, á noʼ alāʼ á ntshi tɛ á mi, Yɛɛ́so á shʉʼ azí, á noʼ á yí á ntshi. Yɛɛ́so á nɔŋ eswíŋtɛ á Ndém, lephū é lɛ ntsɔ́ʼɔ ntshí.
42003022	Azwakne Ndém á fhó éwú esóʼo, ŋ́gɔ́ páʼ akepēŋ lā, ńnáŋ ánɛ yí. Mmɔʼ ŋghi é fhó éwú ndé ŋ́gɛ: «O ó Méŋ ga, meŋ kɔ̄ɔŋ á wú tɛʼ, o ghʉʉ̄ ntē gá é gáŋte.»
42003023	Yɛɛ́so a le gē ezi afaʼ zí, ŋ́gwɛ̄ ajūɔ ŋguʼ megēm ńtɛ́t. Mɛ́ kwaŋ ŋ́gɛ, a á méŋ Yosɛ́p. Yosɛ́p mɛ́t a lɛ á méŋ Eli.
42003024	Eli á kó ŋgɔ́ á méŋ Matat, Matat á kó ŋgɔ́ á méŋ Levi, Levi á kó ŋgɔ́ méŋ Mɛlki, Mɛlki mɛ́t a lɛ á méŋ Janayi, Janayi á kó ŋgɔ́ á méŋ Yosɛ́p,
42003025	Yosɛ́p á kó ŋgɔ́ á méŋ Matátias, Matátias á kó ŋgɔ́ á méŋ Amɔs, Amɔs á kó ŋgɔ́ azí á méŋ Nahum, Nahum á kó ŋgɔ́ á méŋ Ɛsli, Ɛsli á kó ŋgɔ́ á méŋ Nagaye.
42003026	Nagaye á kó ŋgɔ́ á méŋ Máat, Máat á kó ŋgɔ́ á méŋ Matatias, Matatias á kó ŋgɔ́ á méŋ Semɛin, Semɛin a lɛ á méŋ Yosɛ́k, Yosɛ́k á kó ŋgɔ́ á méŋ Íóda,
42003027	Íóda á kó ŋgɔ́ á méŋ Yohánan, Yohánan á kó ŋgɔ́ á méŋ Léza, Léza á kó ŋgɔ́ á méŋ Zolobabɛl, Zolobabɛl á kó ŋgɔ́ á méŋ Salatiɛl, Salatiɛl á kó ŋgɔ́ azí á méŋ Neli,
42003028	Neli á kó ŋgɔ́ á méŋ Mɛlki, Mɛlki á kó ŋgɔ́ á méŋ Adi, Adi á kó ŋgɔ́ á méŋ Kozam, Kozam á kó ŋgɔ́ á méŋ Ɛlmadam, Ɛlmadam á kó ŋgɔ́ á méŋ Ɛɛ,
42003029	Ɛɛ a lɛ á méŋ Yɛɛ́so, Yɛɛ́so á kó ŋgɔ́ á méŋ Eliɛzɛɛ, Eliɛzɛɛ á kó ŋgɔ́ á méŋ Jolim, Jolim á kó ŋgɔ́ á méŋ Matat, Matat á kó ŋgɔ́ á méŋ Levi,
42003030	Levi á kó ŋgɔ́ á méŋ Simeɔŋ, Simeɔŋ á kó ŋgɔ́ azí á méŋ Yúda, Yúda á kó ŋgɔ́ á méŋ Yosɛ́p, Yosɛ́p á kó ŋgɔ́ á méŋ Jonam, Jonam á kó ŋgɔ́ á méŋ Eliakim,
42003031	Eliakim á kó ŋgɔ́ á méŋ Mɛlea, Mɛlea á kó ŋgɔ́ á méŋ Ména, Ména á kó ŋgɔ́ á méŋ Matáta, Matáta a lɛ á méŋ Nataŋ, Nataŋ á kó ŋgɔ́ á méŋ Ndavít,
42003032	Ndavít á kó ŋgɔ́ á méŋ Jɛsɛ, Jɛsɛ á kó ŋgɔ́ á méŋ Jobɛd, Jobɛd á kó ŋgɔ́ á méŋ Booz, Booz á kó ŋgɔ́ á méŋ Sála, Sála á kó ŋgɔ́ á méŋ Nashɔŋ,
42003033	Nashɔŋ á kó ŋgɔ́ azí á méŋ Aminadab, Aminadab á kó ŋgɔ́ á méŋ Admin, Admin á kó ŋgɔ́ á méŋ Alni, Alni á kó ŋgɔ́ á méŋ Ɛslɔm, Ɛslɔm á kó ŋgɔ́ á méŋ Pɛlɛs, Pɛlɛs á kó ŋgɔ́ á méŋ Yúda,
42003034	Yúda á kó ŋgɔ́ á méŋ Yakɔ́p, Yakɔ́p a lɛ á méŋ Izak, Izak á kó ŋgɔ́ á méŋ Ablaham, Ablaham á kó ŋgɔ́ á méŋ Táala, Táala á kó ŋgɔ́ á méŋ Nakɔ̄ɔ,
42003035	Nakɔ̄ɔ á kó ŋgɔ́ á méŋ Seluk, Seluk á kó ŋgɔ́ á méŋ Lago, Lago á kó ŋgɔ́ á méŋ Falɛk, Falɛk á kó ŋgɔ́ azí á méŋ Ebɛɛ, Ebɛɛ á kó ŋgɔ́ á méŋ Sála,
42003036	Sála á kó ŋgɔ́ á méŋ Kayínam, Kayínam á kó ŋgɔ́ á méŋ Alfasad, Alfasad á kó ŋgɔ́ á méŋ Sɛ́ɛm, Sɛ́ɛm á kó ŋgɔ́ á méŋ Noe, Noe á kó ŋgɔ́ azí á méŋ Lamɛk,
42003037	Lamɛk á kó ŋgɔ́ á méŋ Mɛtúzala, Mɛtúzala á kó ŋgɔ́ á méŋ Enɔk, Enɔk á kó ŋgɔ́ á méŋ Yɛlɛd, Yɛlɛd á kó ŋgɔ́ á méŋ Maleliɛl, Maleliɛl á kó ŋgɔ́ á méŋ Kayínam,
42003038	Kayínam a lɛ á méŋ Enɔs, Enɔs á kó ŋgɔ́ á méŋ Sɛ́ɛt, Sɛ́ɛt á kó ŋgɔ́ á méŋ Ádam, Ádam á kó ŋgɔ́ á méŋ Ndém.
42004001	Mɛ́ le nōʼ á Yɛɛ́so á ntshi á Juldɛŋ páʼā, á fhó éwú ŋ́gʉ̄ɔ. Azwakne Ndém á gɔ́ mé yí, ŋ́ghʉ̄ á gʉɔ mé késáatswɛt.
42004002	Ŋ́kó éwú, Sɛ́ta á táte á yí eleʼé alāʼ megēm lekua, á nɔŋ nnáŋa té pfɛ́t azō. Meleʼé muɔ mɛ́t é gē etɔ́ke, nzi é pú nzáŋ á yí.
42004003	Sɛ́ta á lɛ eshʉ̄ʼ, ńdé á mbū yí ŋ́gɛ: «Páʼ o ó Méŋ Ndém lā, tswiī tɔ́ wuɔ a esɛnne ncʉ́ʼ etsō lejhʉ̄.»
42004004	Yɛɛ́so á pwɛt á mbū yí ŋ́gɛ: «Mɛ́ le tí á ntē aŋwaʼne Ndém ŋ́gɛ: “Ŋiŋnɔŋ a te lɛ̄ mpfɛ́t áa etsō lejhʉ̄ ndaʼ, tɛ́ ndɔk ŋgɔ́ éwú ú.”»
42004005	Sɛ́ta á zéŋ ndɔ̄k á yí ŋkɔ́ʼ tɛ ŋkó amɔ̄ʼ ajʉʼ, tɛ ndo athʉ́, ńtshí éwú, ńtswī á yí é lɛ glɛ, élāʼ ntsem tsīi é ndo esī atsetsáʼ.
42004006	Ńdé á mbū yí ŋ́gɛ: «Mɛ́ lē mbú ŋgyá melāʼ muɔ, mbɔɔ lewūʼ tsīi, é ntē éwú á mbū meŋ, ḿbiŋ ŋgɔ́ yīi, meŋ gɔ ezéŋ ŋ́gyá á mbū ŋiŋ yīi, meŋ á kɔŋ. Meŋ a pú eyá á mbū wu, o esáʼ.
42004007	O lɛ ŋké ntswíʼte á esī á mvhɔ meŋ, ŋ́gūʼte á gá, é pú ncʉ́ʼ elāʼ cú.»
42004008	Yɛɛ́so á pwɛt á mbū yí ŋ́gɛ: «Mɛ́ le tí á ntē aŋwaʼne Ndém ŋ́gɛ: “Ŋiŋ a ewūʼte áa ndaʼ Atsyapuɔ Ndém, ńjúʼ áa ndaʼ nchu yí.”»
42004009	Sɛ́ta á lɔk á yí mé Yelósalɛm, ŋ́kɔ́ʼne á yí ntshí á ndo ntsɔʼ Mía Ŋgyā Ndém. Ńdé á mbū yí ŋ́gɛ: «Páʼ o ké ŋgɔ́ á Méŋ Ndém lā, fhó ega ŋkyɛ́t ntshí á esī.
42004010	Mɛ́ le tí á ntē aŋwaʼne Ndém ŋ́gɛ: “Ndém a a shʉʼ etswii, mecɔʼ pí e epíp á wú.”
42004011	Ńzéŋ ntí ŋ́gɛ: “Pɔ́ e shʉʼ eŋímne ekʉlɛ á wú, éwɛ á ntē mbū pɔ́p, tɛ ŋgɔ́ yīi, o gɔ le ánɛ tɔ́ kwate.”»
42004012	Yɛɛ́so á pwɛt á mbū yí ŋ́gɛ: «Aŋwaʼne Ndém á zeéŋ ndé ŋ́gɛ: “Ndɛ́ʼ ŋiŋ á kone kone, tɛ́ Atsyapuɔ Ndém á ghʉ ajū mīi, ŋgaŋ a á si nzɛ́ttɛ.”»
42004013	Menu mīi Sɛ́ta a le nɔ̄ŋ ndɔkɔ ntátɛ á Yɛɛ́so, é le mīī, á tshi á yí nnéŋ ŋgʉ̄ɔ, ńdɔ̄k nzwíʼte á afʉʼ ndɛʼɛ.
42004014	Yɛɛ́so á le gē epiŋ nzem mé Ŋgaliléa, Azwakne Ndém á gɔ́ á ntē yí, ńnɔŋ ŋgyáa á yí mete ánɛ mefaʼ Ndém. Mɛ́ pú nnɔ̄ŋ ŋghítɛ á yí ejʉʼ tsem, á eshhʉ̄ ajʉʼ mɛ́t.
42004015	Á nɔŋ ntɔ́ktɛ ánɛ meŋgyā aswiŋte epuɔ Yúda, ńzíʼnɛ á wɔ́p. Epuɔ pīi é le nɔ̄ŋ njúʼɔ ashuŋne zí, é le nɔ̄ŋ ŋguʼtɛ á yí.
42004016	Yɛɛ́so á piŋ nzem mé Naázalɛt, á ajʉʼ zīi a le tswhí éwú. Aleʼé aswite á kuʼ, á kó á ntē ŋgyā aswiŋte, páʼ a gɛ nzī ŋghʉ̄ɛ épúp. Afʉʼ á kuʼ, á lu á esī ntshí ajʉʼ, ŋ́gɔ̄ á ntɔ́ŋ aŋwaʼne Ndém á mbū alāʼ.
42004017	Mɛ́ pɛ́ aŋwaʼne ntswi‑ŋke Ndém Izayi, ŋ́gyá á mbū yí, á ŋáʼa tɛ njʉ́ɔ amɔ̄ʼ ajʉʼ, ńzī á letɔ̄ŋ, mbɔ mɛ́ le tí éwú ŋ́gɛ:
42004018	« Azwakne Atsyapuɔ Ndém ánɛ meŋ, melaʼ mīi a ke chʉ́ á gá, ńtó á gá ŋ́gɛ, meŋ egʉɔ ntswī ŋke mbɔŋ á mbū wɔ te kuʼ ánɛ azō. Ŋ́gɛ, meŋ egʉɔ esáʼ ŋ́gɛ, mɛ́ e shʉʼ ekɛ́ʼɛ ŋkhʉ á ntɔ̄ŋ megaŋ atʉɛ́. Wɔ efʉʉ́‑menēk e epiŋ njʉ́ɔ ejʉʼ. A ke zéŋ ntó á gá ŋ́gɛ, meŋ egʉɔ ŋghʉ̄, epuɔ pīi mɛ́ swɛ́tɛ á wɔ́p, e etó á ntē ŋgʉɔ̄ʼ.
42004019	Ḿbiŋ mbhʉ́ ŋ́gɛ, ŋguʼ zīi Ndém a gɔ̄ á ntswiī apɔŋɔ́ ntē zí, e ejʉɔ páʼa.»
42004020	Yɛɛ́so á tɔ́ŋ aŋwaʼne mɛ́t tɛ á mi, á kápte, ŋ́gyá á mbū ŋiŋ yīi a gɛ eféŋɛ, ŋ́gʉɔ nnáŋ á esī, ŋ́gɔ̄ á ŋkɛ́ʼtɛ anu zīi a á tɔ́ŋ. Epuɔ metsem pīi, é mbú ŋgɔ́ á ntē ŋgyā aswiŋte egā, é pʉ́ʼɛ menēk ntshí ánɛ yí.
42004021	Á lɛ nzī á lekɛ̄ʼte eshúŋ á wɔ́p ŋ́gɛ: «Ajʉʼ aŋwaʼne zīi pɛ júʼɔ tsetsɔŋɔ lāa, á gɔ́ mbo po ayáʼa wuɔ.»
42004022	Epuɔ metsem é le nɔ̄ŋ njúʼɔ á yí, á piŋ ŋgɔ́ si eshúŋɔ meshuŋne mbwɛ́né. Mɛ́ gɔ́ si ŋkɔ̄ŋtɛ á yí, tɛ́, á piŋ ŋkʉ̄ʼne á wɔ́p ntií ashuŋne zīi, e túɔ́ á nchu yí. Afʉʼ á piŋ nnáŋ tɛ ŋkūʼ, pɔ́ zwɛ́tte ŋ́gɛ, mɔ́ wuɔ a te gɔ́ áa méŋ Yosɛ́p ɛ́ kɛ?
42004023	Yɛɛ́so á lɛ ndé á mbū pɔ́p ŋ́gɛ: «Pɛ́ ghʉɛ páʼā, ŋ́gɔ̄ á eshúŋ ashuŋne lepúʼ jʉɔ á mbū meŋ, élé gɛ: “Wu mbɛt‑epuɔ, pɛ́t nnɛ̄t ju wu méŋwɛ̄t.” Pɛ e zéŋ elé mbɔɔ gɛ: “Meŋkʉʼne menu mīi pek ke júʼē, mɛ́ gɛ o ke ghʉ̄ á Kafaanawum lā, zéŋɛ́ ŋghʉ̄ ega, á ntē mba pɛ.”»
42004024	Yɛɛ́so á zéŋ ndé mé pɔ́p ŋ́gɛ: «Kwaʼ anuúnē meŋ shúŋɔ á wɛ́, mɛ́ la zī mvéŋ á ntswi‑ŋke Ndém á alāʼ pɔ́p ɔ́.
42004025	Pɛ ezéŋ njúʼ: á lɛ ŋguʼ ntswi‑ŋke Ndém Eli, mbɔ Ndém a ke ghʉ̄ʉ̄, mbeŋ é náŋ té lú ŋguʼ tɛ́t mé mesaŋ ntokó, mía mía afʉɔne á pú ŋgwhʉ̄ alāʼ. Meŋ chʉ́ɛ nnɛ̄t eshúŋɔ á wɛ́ ŋ́gɛ, afʉʼ mɛ́t, mepfók wɔnzwí é gɔ́ á tsetsɛlɛ epuɔ Islaɛl tɛ nzáne.
42004026	Táʼ, Ndém á láʼ te tó á ntswi‑ŋke yi Eli ŋ́gɛ, a egʉɔ ntswíte á ŋiŋ wɔp ɔ́, ḿbiŋ ntó á yí áa mbū mmɔʼ mpfók menzwí ndɛʼɛ, á tésɔŋ Salɛ̄pta á eshhʉ̄ Sidɔŋ.
42004027	Amɔ̄ʼ anu páʼ ajʉɔ lā, á le zéŋ ntɔ́k ŋguʼ ntswi‑ŋke Ndém Elizé. Megaŋ kaʼpáp é lɛ á tsetsɛlɛ epuɔ Islaɛl tɛ nzáne. Elizé á láʼ te ŋiŋ á nnɔ pɔ́p pɛ́t, ḿbiŋ mbɛ́t áa ndaʼ Naāman, tɛ́ á piŋ ŋgɔ́ á ŋiŋ ŋgɔŋ Sília.»
42004028	Epuɔ pīi é lɛ á ŋgyā aswiŋte, é júʼ páʼ a shúŋɔ emuɔ menu mɛ́t, ntɔ̄ŋ wɔ́p é fuʼ.
42004029	Pɔ́ lu á esī, ḿbō ánɛ yí, ŋ́gɔ̄ á yí, éshūŋne á yí ndɔk efhó á tésɔŋ ntó, ŋ́gɔ̄ á ntshóne á yí, a efɛ́ ŋkʉŋɛ́, á gɔ́ páʼ tésɔŋ wɔp a lɛ á ndo lekwɛ̄t.
42004030	Táʼ, Yɛɛ́so á lɛ esɛ̄t nnɛ̄t, ńtɔ́k á tsetsɛlɛ pɔ́p, ŋ́gʉ̄ɔ á yí.
42004031	Yɛɛ́so á lɛ ncú ŋgʉ̄ɔ mé mmɔʼ tésɔŋ Ŋgaliléa, mɛ́ tɔ́ŋ lɛ Kafaanawum. Ŋ́kó éwú, ńnáŋa nzíʼnɛ epuɔ ánɛ meleʼé aswite, á ntē ŋgyā aswiŋte pɔ́p.
42004032	Ezi ntií lezīʼne, é nɔŋ ŋkʉ̄ʼnɛ epuɔ tɛʼ, melaʼ mīi, a á si eshúŋnɛ páʼ ŋiŋ yīi, Ndém mé tó á yí.
42004033	Mmɔʼ ŋiŋ a lɛ á ntē ŋgyā aswiŋte ega mɛ́t, mbɔ mmɔʼ esī é gɛ ŋgyáa á yí ŋgʉɔ̄ʼ, ńnáŋ tɛ afʉʼ á kuʼ, é gaʼte mé ŋghi teté ŋ́gɛ:
42004034	«Woó yée. Yɛɛ́so ŋiŋ Naázalɛt, o tswíi akɔ̄ á mbū pek ē? O kɛɛ́ eshʉʼɛ áa mbík pek kɛ? Meŋ á zhɛ́ á ŋiŋ yīi, o ó ewiɛ́. O ó te alɔ́ʼ, éfhɔ́ɔ á mbū Ndém.»
42004035	Yɛɛ́so á cɔ́k esī mɛ́t, ńdé ŋ́gɛ: «Láŋtɛ́. Fhó ánɛ ŋiŋ wuɔ ntó.» É lɛ esɛ̄t á yí mmāʼ á esī á mvhɔ epuɔ metsem, éfhó ánɛ yí ntó, ŋ́ké te yí mé azō ghʉ.
42004036	Á pú ntsyā epuɔ pīi, é ŋgɔ́ á ŋgyā mɛ́t, pɔ́ lé á tsetsɛlɛ pɔ́p ŋ́gɛ, eziɛ́ ntií ashuŋne e ejʉɔ páʼa ā? Ŋiŋ wuɔ á wɛɛ̄ mete, á ega eshúŋnɛ, ńcɔ́kɔ mesī, ńjūŋɔ á wɔ́p ánɛ epuɔ.
42004037	Á fhó épúp, mɛ́ pú ŋghíte á Yɛɛ́so ánɛ eshhʉ̄ ajʉʼ mɛ́t ntsem.
42004038	Yɛɛ́so á fhó á ŋgyā aswiŋte mɛ́t ntó, ŋ́gʉ̄ɔ mé mba mmɔʼ ŋiŋ, lezēŋ tsí é gɔ́ lɛ Simɔŋ. Ŋ́gē eshʉʼe, ntenté nnɛ̄t é nɔŋ ŋkɔ́ʼɔ á ŋgém yi. Mɛ́ lɛ eswíŋte á Yɛɛ́so ŋ́gɛ, a eghʉ̄, a etē.
42004039	Á lɛ ntshóte nnɛ̄t mé lezēŋ ŋgɔ, ŋ́ŋɔ́ʼne á ajʉʼ zīi a á nnɔ̄ŋ éwú, ńcɔ́k nnɛ̄t mɛ́t, é záʼa. Ŋgɔ á lɛ ndū á esī, éfāʼ azō, ńdɔk ŋghī á wɔ́p.
42004040	Á gɔ́ afʉʼ mbwɛɛ́t‑njhʉ̄, epuɔ pīi é ŋgwɛ̄ megaŋ agɔ ntií ntiī á mba pɔ́p, pɔ́ lɔk eshʉ̄ʼ njʉ́ɔ á Yɛɛ́so. Á nɔŋ nzápa mbū mí á athū ewiɛ́ ŋgaŋ agɔ lɛ́, á tʉɛ.
42004041	Mesī é le zéŋ nnɔŋ ŋgē efhɔ́ɔ ánɛ megaŋ agɔ tɛ nzáne, épi mɛ́ ndɔ̄k á wɔ́p eshʉ̄ʼ, étúɔ́, ńnɔŋ ŋgāʼtɛ mé nte ndʉ́ɛ́ ŋ́gɛ: «O ó Méŋ Ndém.» Yɛɛ́so á lɔk ncɔ̄k ŋkāk á wɔ́p, ńtɔ̄ʼ ŋ́gɛ, ndɛ́ʼ pɔ́ zéŋ anu ndé, melaʼ mīi pɔ́ le nɔ̄ŋ nzhɛ́ɛ á légɛ, Yɛɛ́so á Nzaʼ‑Ŋkhʉ yīi, Ndém a le laʼnēē.
42004042	Njhʉ̄ é shʉʼ ndá, Yɛɛ́so á fhó á tésɔŋ ntó, ŋ́gʉ̄ɔ mé ajʉʼ zīi ŋiŋ a te éwú ú. Alāʼ á cʉ́ʼ te á yí jʉ́ɔ, ńzī á lefaʼ á yí, ńdáʼ efāʼ á yí tɛ njʉ́ɔ. Ḿbiŋ efāʼ eshhʉ̄ á lekūʼte á yí, tɛ a á le tshī á wɔ́p néŋ ŋgʉ̄ɔ ɔ́.
42004043	Táʼ, Yɛɛ́so á piŋ ndé á mbū pɔ́p ŋ́gɛ: «Meŋ mbɔŋteé á gá á legʉɔ á ntē emɔ̄ʼ mekap alāʼ, ńtswī ŋke mbɔŋ ŋ́gɛ: “Ndém á si nɔŋ ŋgɔ̄ ezi á leghʉ, mɛ́ ejʉ́ɔ lefɔ tsí, melaʼ épúp tɛ́, a le tó á gá á ŋgɔŋ ega.”»
42004044	Á lé épúp, ńnɔŋ ŋkʉ́ʼnɛ á ntē ŋgɔŋ epuɔ Yúda, ńtswīi ŋke mbɔŋ mɛ́t, á ntē meŋgyā aswiŋte.
42005001	Á lɛ amɔ̄ʼ aleʼé, Yɛɛ́so á tshí á akʉŋɛ́ mmɔʼ mía ntshi, mɛ́ tɔ́ŋ lɛ Jenezalɛt. Epuɔ tɛ nzáne é shʉʼ á lezēŋ yí, ńnɔŋ ŋŋyɛ̄nɛ nzwíʼtɛ anu Ndém.
42005002	Á jʉ́ɔ ekɛnūʼ tsɛ́pīa mé nzhó, é tshíte á akʉŋɛ́ mía ntshi. Megaŋ ekɛnūʼ mɛ́t é gɔ́ wɔ maʼ‑mesōh, mbɔ pɔ́ efhó éwú esóʼo, ńnɔŋ ncūŋtɛ mekhʉ mɔ́p.
42005003	Yɛɛ́so á kɔ́ʼ ŋkó á ntē amɔ̄ʼ akɛnūʼ zīi, á lɛ azi Simɔŋ, éswíŋte á Simɔŋ ŋ́gɛ, a elɔ̄k á akɛnūʼ nnáʼ ntshóte nnɛ̄t mé ntē ntshi, á náʼ ntshóte, Yɛɛ́so á náŋ á ntē éwú, ńzī á leshūŋ anu Ndém á mbū alāʼ zīi á mbú nzɛ́t ńnáŋ á akʉŋɛ́ ntshi.
42005004	Ńzíʼne á wɔ́p tɛ á mi, á lɛ ndé á mbū Simɔŋ ŋ́gɛ: «Zéŋɛ́ ntshóte á akɛnūʼ, ńdɔ̄k mé ajʉʼ leteŋ, pɛ a epuɔ pú, e emāʼ mekhʉ mɛ́ á ntshi ndɔk ŋgɔ̄ mesōh.»
42005005	Simɔŋ á pwɛt á mbū yí ŋ́gɛ: «Mɔʼɔ́ wek, pek é ndáʼ alāʼ á lemaʼ mesōh, ḿbiŋ mbú te azō gɔ. Táʼ, páʼ wu mé ké ndé lā, meŋ a maʼ mekhʉ mɛ́t á ntshi.»
42005006	Pɔ́ a epuɔ pí é lɛ mmāʼ mekhʉ á ntshi, ḿbiŋ ŋgɔ̄ atʉtʉ mesōh tɛ nnɔ̄ŋ eshūŋɔ, mekhʉ é cʉ́ʼɛ efāʼa áa lezāʼte.
42005007	Pɔ́ mɛʼte apū, ńtɔ́ŋ mmɔ̄ʼ nnɔ afaʼ wɔ́p yīi, é ŋgɔ́ ánɛ amɔ̄ʼ akɛnūʼ, ŋ́gɛ pɔ́ eshʉ̄ʼ ntswíte á wɔ́p. Pɔ́ shʉʼ efók mesōh tɛ ekɛnūʼ tsɛ́pīa é pú ndó, tɛ ncʉ́ʼɛ efāʼa á legʉɔ á ntshi.
42005008	Simɔŋ Piɛ á jʉ́ɔ anu zīi á tɔ́k, ŋ́gʉɔ ntswíʼte á mvhɔ Yɛɛ́so ŋ́gɛ: «Ndi, lɛ efhó á lezēŋ meŋ esōʼte nnɛ̄t. Meŋ á páʼa, ŋ́gɔ́ á ŋgaŋ mefa.»
42005009	Á lé épúp melaʼ mīi, á fhó ánɛ atʉtʉ mesōh zīi, Yɛɛ́so a á ghʉ pɔ́ gɔ, ecɔʼ é pú ŋgɔ̄ á wɔ́p.
42005010	Ńzéŋ ŋgɔ̄ nnɔ afaʼ yīi, pɔ́ é shʉʼ á ntswíte pɔ́p, á Jáak pɔ́ Jáaŋ, epɔ̄ Zebedé. Yɛɛ́so á lé á mbū Simɔŋ ŋ́gɛ: «Te zéŋ mbɔ́k, tɛ efhó tsetsɔŋɔ páʼa, o o fú epú ecʉ́ʼɛ ecúʼtɛ áa epuɔ menɔŋ.»
42005011	Pɔ́ júʼ épúp, ńdɛ ndɔ̄k ekɛnūʼ mbīŋ nzem mé akʉŋɛ́ ntshi, ńtshí éwú, ḿbiŋ mbú ntém nzem ánɛ etsō tsɔ́p ntsem, ńtsé á nzem Yɛɛ́so.
42005012	Yɛɛ́so á shʉʼ ŋgɔ́ á ntē mmɔʼ tésɔŋ, mmɔʼ ŋiŋ á gɔ́ éwú, mbɔ kaʼpáp a lē njhʉ́ á yí, á lɛ ntɔ́kne á Yɛɛ́so, ḿbáne á mvhɔ yí, ńjɔ̄k mekhu mí, ḿbúʼ mbū ndé ŋ́gɛ: «Ndi, o kuūʼ á leghʉ meŋ etēe, éyi o ó kɔŋ.»
42005013	Yɛɛ́so á lɛ nnā apū, ḿpfēŋ á yí, ńdé ŋ́gɛ: «Meŋ á kɔŋ, tʉɛ̄.» Kaʼpáp ŋiŋ wuɔ mɛ́t á lɛ mmī efʉʼ mɛ́t efʉʼ mɛ́t.
42005014	Yɛɛ́so á piŋ ntɔ̄ʼ á yí ŋ́gɛ: «Te pú eshúŋ anu jʉɔ mɛ́t á mbū ŋiŋ. Cʉ́ʼɛ ŋgʉ̄ɔ ntswīi nnɛ̄t ju áa mbū nnɔŋ‑epɔʼ, ḿbiŋ nnɔ̄ŋ ntií epɔʼ zīi, lepé Mɔɔ́sɛ é si nzɛ́ttɛ ŋ́gɛ, ŋgaŋ kaʼpáp a tʉɛ, á nɔŋ. O eghʉ̄ épúp, ńdɔk ntswī á légɛ, o ó te.»
42005015	Mɛ́ le tswiʼnē ŋghíte á Yɛɛ́so ghité, tɛ mbɔɔ páʼ a le tɔ̄ʼ á ŋiŋ mɛ́t lā. Lezēŋ tsí é saŋ ejʉʼ. Nnɔ epuɔ tɛ nzáne é náŋ eshʉ̄ʼɛ ncúʼtɛ á lezēŋ yí, ŋ́gɔ̄ á njúʼ yí, a epīŋ ŋkó ŋ́ghʉ̄ megaŋ agɔ pɔ́p e etē.
42005016	Yɛɛ́so á ké nnáŋa ŋgʉ̄ɔ á késáatswɛt efʉʼ metsem, éswíŋtɛ á Ndém.
42005017	Á lɛ amɔ̄ʼ aleʼé, Yɛɛ́so á nɔŋ nzíʼnɛ epuɔ. Ndém á nɔŋ ŋgyáa á yí mete, á leghʉ, megaŋ agɔ é te. Emɔ̄ʼ epuɔ ánɛ nnɔ epuɔ Falísia, pɔ́ wɔ kɛ́ʼte‑mbé Ndém, é gɔ́ azɔ́p éwú, mbɔ pɔ́ mbú efhó ánɛ memba á ŋgɔŋ Ŋgaliléa pɔ́ ŋgɔŋ Yudéa mbɔɔ Yelósalɛm, mía tésɔŋ.
42005018	Emɔ̄ʼ epuɔ é ge eshʉʼ azɔ́p, ńdéŋne mmɔʼ ŋkeluʼ ánɛ akō, éfāʼa lelɔk á yí ŋkó á ŋgyā ńtshí, á mvhɔ Yɛɛ́so.
42005019	Táʼ, ḿbiŋ mbúŋ ajʉʼ zīi, pɔ́ e lɔk á yí ezápa éwú, tɛ́ ekó á ŋgyā, mélaʼ alāʼ zīi á lɛ éwú. Pɔ́ lɔk á yí ŋkɔ́ʼ mé athʉ́ ŋgyā, ŋ́ŋɛ́ʼte metásíŋge, ńdɔ̄k meŋkhʉ esóʼne á yí ánɛ lephʉ̄, ńtshí á mvhɔ Yɛɛ́so á nnɔ epuɔ.
42005020	Yɛɛ́so á jʉ́ɔ páʼ pɔ́ é fɛ́ nnɛ̄t ŋgyá á mbū yí, ńdé á mbū ŋgaŋ agɔ ŋ́gɛ: «Esoó ga, mefa mú é gɔ́ ndekne lekne.»
42005021	Wɔ kɛ́ʼte‑mbé Ndém pɔ́ epuɔ Falísia, é júʼ, ńzwɛ́tte á ntɔ̄ŋ pɔ́p ŋ́gɛ: «Ewuɔ ŋiŋ yīi a nekɛ ajʉʼ Ndém la, a á awɔ́? Awɔ́ a gɔ elēkne mefa epuɔ, té gɔ́ áa ndaʼ Ndém m̄?»
42005022	Yɛɛ́so á piŋ nzhɛ́ ajū mīi, pɔ́ é si nzwɛ́ttɛ, ńtsɔ́ʼ á mbū pɔ́p ŋ́gɛ: «Pɛ é gaá ŋgwɛ̄ ejʉɔ ntií akwaŋte páʼa, á ntē pɛ ɛ̄?
42005023	Meŋ á gɛ, mefa ŋiŋ wuɔ é gɔ́ ndekne lekne, á tsya á wɛ́ páʼa, ńzhɛ́ ŋ́gɛ, meŋ gɔ le kūʼ á gá letswi á mbū yí ŋ́gɛ, a elū á esī nzīŋ ɛ́ lɛ̄?
42005024	Táʼ, meŋ á kɔŋ ŋ́gɛ pɛ ezhɛ́ á légɛ, Méŋ‑Ŋiŋnɔŋ wuɔ, a pɔŋteé á yí á lelekne mefa ŋiŋ, á ndo esī atsetsáʼ ega.» Ńdé épúp, ńdɛ ntswī á mbū ŋkeluʼ ŋ́gɛ: «Meŋ ndʉ́ɛ́ mé wu. Lu á esī, ńtswíʼ á akō jú, éswáŋ nnɛ̄t mé mba ju.»
42005025	Ŋiŋ wuɔ mɛ́t á lɛ ndū á esī á nnɔ epuɔ, ntswíʼ akō zí, éswáŋ nnɛ̄t mé mba zi, ńziŋɛ ŋgūʼtɛ á Ndém.
42005026	Epuɔ menɔŋ é jʉ́ɔ ajʉɔ anu mɛ́t, ḿbɔ́k tɛ ntsɔʼ zɔp é ziŋte. Á kʉʼne á wɔ́p tɛʼ, méŋ afʉʼ á kuʼ, pɔ́ piŋ ŋgūʼte á Ndém ndé ŋ́gɛ: «Pek é jʉ́ɔ á nda jʉ́ɔ anu ayáʼa.»
42005027	Anu jʉɔ mɛ́t á mi, Yɛɛ́so á tó, ńnɔŋ ŋgʉ̄ɔ, ńjʉ́ɔ mmɔʼ ŋiŋ á ajʉʼ afaʼ yí, ájʉʼ zīi mɛ́ maʼa ncup alāʼ éwú, lezēŋ tsí é gɔ́ lɛ Levi, á gɔ́ á ntswi‑ncup Lóma. Yɛɛ́so á lé á mbū yí ŋ́gɛ: «Shʉʼɛ̄, ŋ́gɔ́ á nzem meŋ.»
42005028	Levi á lɛ ndū á esī, ńtshī akʉ̄ɛ akʉ̄ɛ nnéŋ, ńtsé á nzem Yɛɛ́so.
42005029	Levi á lu ntɔ́ŋ á mía lekāk á mba yí, ánɛ lezēŋ Yɛɛ́so. Wɔ tswí‑ncup Lóma tɛ nzáne pɔ́ a emɔ̄ʼ epuɔ pīi, mɛ́ gɛ ntónɛ á wɔ́p azɔ́p ŋ́gɛ, epuɔ tepɔŋ, mbɔɔ Yɛɛ́so é nɔŋ mbútɛ etsō mpfɛ́tɛ.
42005030	Epuɔ Falísia pɔ́ emɔ̄ʼ wɔ kɛ́ʼte‑mbé Ndém, é jʉ́ɔ épúp, á té wɔ́p pɔŋ, pɔ́ zɛ́tte nnɔ Yɛɛ́so ŋ́gɛ: «Melāʼ akɔ̄ pɛ a wɔ tswí‑ncup Lóma, mbɔɔ emɔ̄ʼ epuɔ tepɔŋ, é ega mbútɛ etsō mpfɛ́tɛ ɛ́?»
42005031	Yɛɛ́so á lɛ ndé á mbū pɔ́p ŋ́gɛ: «Ŋiŋ a gɔ le gɔ́ ntenté, ńtsɔ́ʼ akhu mbɛt‑megɔ ɔ́, megaŋ agɔ mé tsɔɔ́ʼ akhu zí.
42005032	Meŋ kɛɛ́ te eshʉ̄ʼɛ á ŋgɔŋ, á efaāʼ epuɔ pīi, pɔ́ méŋwɛ̄t é si ndʉ́ɛ́ ŋ́gɛ, pɔ́ gɛ te efāa ā. Meŋ kɛɛ́ eshʉʼɛ, á efaāʼ megaŋ mefa pīi, pɔ́ é si efāʼa á lesɛnne ntē wɔ́p.»
42005033	Pɔ́ zéŋ nzɛ́tte á Yɛɛ́so ŋ́gɛ: «Nnɔ Jáaŋ nnoʼ‑epuɔ á ntshi pɔ́ eyi epuɔ Falísia, é si efʉʼ metsem ŋkɔ̄ŋɔ nnáŋa nzi melaʼ Ndém, ńzéŋɛ eswíŋtɛ á yí. Ewú nnɔ é piŋ nnɔ̄ŋ ŋkʉ́ʼnɛ efʉʼ metsem, ḿpfɛ́tɛ, ńzéŋɛ nnúu.»
42005034	Yɛɛ́so á yá ashuŋne lepúʼ jʉɔ á mbū pɔ́p ŋ́gɛ: «Pɛ é kwaŋ ŋ́gɛ, tɛnzwí ŋge a gɔ etɔ́ŋ lekāk alaá‑ŋgyā tsí, ŋ́kó nzɛ́t á esī nnáŋ, ŋiŋ á ghʉ tɛ́ mege é kɔŋ nnáŋ nzi i? Pɛ gɔ le épúp ghʉ.
42005035	Táʼ, afʉʼ á shʉʼ ekuʼe, mɛ́ eshʉʼ efók á tɛnzwí ŋge, ńdɔk ŋgʉ̄ɔ, mesoó pí e ecʉ́ʼ ndúŋ, ŋ́kɔŋ nnáŋ nzi.»
42005036	Á zéŋ ŋgyá amɔ̄ʼ ashuŋne lepúʼ á mbū pɔ́p ŋ́gɛ: «Ŋiŋ a gɔ le záʼ nzhó eswhī, ńdɔk mvhō á nzwiŋ nzhó ɔ́. A ghʉɛ épúp, mbɔ nzhó eswhī e egɔ́ ntseŋte tseŋte, lepap nzhó eswhī pɔ́ nzwiŋ nzhó, e epīŋ le júʼne.
42005037	Pɛ ezéŋ njúʼ, ŋiŋ a gɔ le néŋ meluʼ meswhī á ntē nzwiŋ ntūʼ zīi, mɛ́ le lɔ̄k ŋgup ncūŋte ɛ́, mbɔ meluʼ meswhī é fuʼe, éghʉ nzwiŋ ntūʼ e evɛ́t, meluʼ e egʉ̄ɔ á esī, mɛ́ epú mbí.
42005038	Á pɔŋ ŋ́gɛ mɛ́ enéŋ meluʼ meswhī, áa ntē ntūʼ eswhī.
42005039	Ndeŋ ndeŋ épúp, ŋiŋ a gɔ le gɔ́ yīi a gɛ nnúu á nzwiŋ meluʼ, ḿbiŋ nzéŋ ŋkɔ̄ŋ meluʼ meswhī ɛ́. Mbɔ a a lé ghʉ áa lɛ, nzwiŋ meluʼ mé mbɔŋ.
42006001	Á lɛ amɔ̄ʼ aleʼé aswite, Yɛɛ́so pɔ́ nnɔ yí é nɔŋ ntɔ́kɔ á ntē ŋkāʼ mmɔʼ ntií ŋgesáŋ, nnɔ yí é pwɔ́ʼ mmɔʼ, éshʉ́ʼne á mbū pɔ́p, ḿpfɛ́t.
42006002	Emɔ̄ʼ epuɔ Falísia é jʉ́ɔ, ńzɛ́tte á wɔ́p ŋ́gɛ: «Akɔ̄ azi pɛ ghʉɛ aleʼé aswite lá a? Pɛ é si ŋghʉ̄ɛ azō, lepé tsímpɛ é piŋ nnɔ̄ŋ te mvéŋɛ épúp ɔ́.»
42006003	Yɛɛ́so á pwɛt ndé ŋ́gɛ: «Pɛ laá nzi mbū ńtɔ́ŋ á ntē aŋwaʼne Ndém, tɛ njúʼ anu zīi, nzi e le záŋ á Efɔ Ndavít pɔ́ a epuɔ pí, á ghʉ ɛ́ lɛ̄?
42006004	A le kó á ntē ntap mbotɛ́, á ajʉʼ zīi mɛ́ nɔŋɔ etsō Ndém éwú, ḿbɛ́ ecū mīi mɛ́ nnɔ̄ŋ á mvhɔ Ndém, ḿpfɛ́t, ńzéŋ ŋgyá etsi epuɔ pí, tɛ́ lepé é nɔŋ nzɛ́ttɛ ŋ́gɛ wɔ nɔŋ‑epɔʼ ndaʼ mé gɔ epfɛ́t.»
42006005	Yɛɛ́so á zéŋ ndé á mbū pɔ́p ŋ́gɛ: « Méŋ‑Ŋiŋnɔŋ mé pɔŋteé á leshūŋ ajū mīi, mɛ́ gɔ eghʉ̄ʉ, ánɛ aleʼé aswite.»
42006006	Á le zéŋ ŋgɔ́ amɔ̄ʼ aleʼé aswite, Yɛɛ́so á gʉɔ ŋkó á ntē mmɔʼ ŋgyā aswiŋte, ńnɔŋ nzíʼnɛ epuɔ, mmɔʼ ŋiŋ á gɔ́ éwú, mbɔ apū ete zí á lē ŋkwhʉ́.
42006007	Epuɔ Falísia pɔ́ a wɔ kɛ́ʼte‑mbé Ndém, pɔ́ nɔŋ efāʼa ajū mīi, pɔ́ e zápa éwú tɛ́ etshí anu á athū Yɛɛ́so. Ḿbápne á yí ŋ́gɛ, a elɛ ŋghʉ̄, ŋiŋ á tē ayáʼa aleʼé aswite, mɛ́ zhɛ́ ŋ́gɛ, a á kó á mbū.
42006008	Táʼ, Yɛɛ́so á lɛ nzhɛ́ anu zīi, pɔ́ é kwaŋte á ntɔ̄ŋ pɔ́p, ńdé á mbū ŋiŋ yīi, apū zí á lē ŋkwhʉ́ lā ŋ́gɛ: «Lu á esī ntshí á ajʉʼ, á mvhɔ epuɔ.» Á lu á esī ŋgʉɔ ntshí éwú.
42006009	Yɛɛ́so á piŋ ndé á mbū epuɔ mɛ́t ŋ́gɛ: «Pɛ eshúŋ á gá, lepé tsímpɛ é veéŋ ŋ́gɛ, mɛ́ eghʉ̄ anu mbɔŋ aleʼé aswite, kɛ á azi tepɔŋ ŋ̄? Ŋ́gɛ mɛ́ eghʉ̄ ŋiŋ a etē, kɛ mɛ́ ecʉ́ʼ a ekwhʉ́ ʉ́?»
42006010	Yɛɛ́so á cʉ awíɛ awíɛ á ndo eshhʉ̄ yí, ḿbiŋ ndé á mbū ŋiŋ yīi, apū zí á lē ŋkwhʉ́ lā ŋ́gɛ: «Seŋte apū jú.» Á seŋte, apū zí á lɛ mbīŋ.
42006011	Ntɔ̄ŋ wɔ́p é fuʼ, pɔ́ zi á lesap á tsetsɛlɛ pɔ́p afʉʼ mɛ́t, páʼ pɔ́ e piŋ eghʉ épúp, tɛ́ ekuʼ ánɛ yí.
42006012	Á lɛ ánɛ meleʼé mɛ́t, Yɛɛ́so á pe mé ndo lekwɛ̄t á eswíŋte Ndém, ńdáʼ éwú eswíŋtɛ á yí.
42006013	Njhʉ̄ é lá, á pú ncúʼte epuɔ pīi, é le nɔ̄ŋ nzhɛnɛ á yí á lezēŋ yí, ńtsɔ́ʼ emɔ̄ʼ éwú ntsɔp pīa mé legēm, ńtɔ́ŋ á wɔ́p lɛ, meziŋ‑ntō pí.
42006014	Nzēŋ mɔ́p é gɔ́ lɛ: Simɔŋ, Yɛɛ́so á zéŋ ntswhī á yí lɛ Piɛ, pɔ́ ntsiʼnzem yi Aŋdlɛya, ŋ́ghʉ̄ á Jáak, Jáaŋ, Fílíip mbɔɔ Baatelemi.
42006015	Matío pɔ́ Tomási, Jáak méŋ Alfɛ, ŋ́ghʉ̄ á Simɔŋ éyi mɛ́ lɛɛ́ ntɔ́ŋɔ á yí lɛ Nzɔŋɔ‑alāʼ.
42006016	Yúdas méŋ Jáak pɔ́ Yúdas Iskaliɔt, á ŋiŋ yīi a le shʉ̄ʼ njhʉ́ mezoʼ Yɛɛ́so.
42006017	Yɛɛ́so pɔ́ a pɔ́p é fhó á ndo lekwɛ̄t, ésóʼo ŋkó á ajʉʼ apepɔ, pɔ́ a mmɔʼ mía nnɔ epuɔ pí, é pote éwú, mbɔɔ amɔ̄ʼ atʉtʉ epuɔ tɛ nzáne pīi, pɔ́ efhó á Yelósalɛm pɔ́ mekap alāʼ mīi, é ntē ŋgɔŋ Yudéa ntsem, ńzéŋ efhó á ŋgɔŋ Tíi pɔ́ ŋgɔŋ Sidɔŋ, é mīi é akʉŋɛ́ mía ntshi, éshʉ̄ʼ á njúʼ ntekné Yɛɛ́so, a ekó ŋghʉ̄, egɔ tsɔ́p e emī.
42006018	Epuɔ pīi mesī e le nɔ̄ŋ ŋgenɛ á wɔ́p, pɔ́ nɔŋ eshʉ̄ʼɛ azɔ́p, á púu ŋghʉ̄ɛ pɔ́ tʉɛ.
42006019	Epuɔ metsem é le nɔ̄ŋ efāʼa á lepfeŋ á yí, melaʼ mīi, mmɔʼ mbʉʼ e le nɔ̄ŋ ntúɔ́ ánɛ yí, ŋ́ghʉ̄ɛ, ŋiŋ yīi a á pfeŋ á yí, á tʉɛ.
42006020	Yɛɛ́so á náŋ tɛ mbʉ́ʼɛ menēk mí, ńtshí ánɛ nnɔ yí, ńdé á mbū pɔ́p ŋ́gɛ: «Eshhʉ̄ mbɔŋ a á wɛ́ wɔ te kuʼ ánɛ azō, melaʼ mīi, pɛ é ndáʼ nzī á lejūʼ á mbɔŋɔ́ á ntē Lefɔ Ndém.
42006021	Eshhʉ̄ mbɔŋ a á wɛ́ pīi, nzi é si nzáŋa á wɛ́ tsetsɔŋɔ, melaʼ mīi, pɛ e shʉʼ ejhʉ́ etsō páʼ pɛ é kɔŋ. Eshhʉ̄ mbɔŋ a á wɛ́ pīi, pɛ é tsetsɔŋɔ ndāa, melaʼ mīi, pɛ e shʉʼ ezwi tɛ ekʉɔ́ʼte.
42006022	«Epuɔ é nɔŋ mbāa á wɛ́ mélaʼ Méŋ‑Ŋiŋnɔŋ wuɔ, ńnɔ̄ŋ ŋkʉ̄ŋnɛ á wɛ́, ńnɔ̄ŋ eshúŋnɛ tépɔŋ ánɛ pɛ, ńnɔ̄ŋ nzɔ̄tɛ á wɛ́, mbɔ pɛ é meshhʉ̄ mbɔŋ.
42006023	Á shʉʼɛ ŋgɔ́ épúp, pɛ enáŋ mé lekāk, ŋ́gáŋte melaʼ mīi, Ndém a le féŋ á mía mía ntaŋá á mbū pɛ, á athʉ́ lephū. Pɛ ekímte páʼ memɔʼɔ́ epuɔ puɔ mɛ́t, é lɛ efʉʼ mvhɔ, ńdʉɔ́ʼ metswi‑ŋke Ndém épúp.
42006024	«Ḿbiŋ ŋgɔ́ á mbū pɛ megaŋ azō, pɛ é wɔ eshhʉ̄ mbekɛ́, melaʼ mīi, pɛ é ndáʼ ŋgwɛ̄ etsɛ́ lepɔŋ tsetsɔŋɔ tɛ é kuʼ.
42006025	Eshhʉ̄ tepɔŋ a á wɛ́ pīi, pɛ é tsetsɔŋɔ wuɔ, ḿpfɛ́tɛ nzwɛ́tɛ, melaʼ mīi, nzi e shʉʼ ezáŋ á wɛ́. Eshhʉ̄ tepɔŋ a á wɛ́ pīi, pɛ é tsetsɔŋɔ wuɔ, ńnáŋa mé lezwi, melaʼ mīi, pɛ e shʉʼ ezém mbū, énáŋ mé lela.
42006026	«Epuɔ é nɔŋ ŋgūʼtɛ á wɛ́ efʉʼ metsem, ŋ́gɛ pɛ é ghʉ á mbɔŋɔ́, mbɔ pɛ é wɔ eshhʉ̄ tepɔŋ. Á páʼa nzéŋ ndɔk ŋ́gɔ́ páʼ, memɔʼɔ́ epuɔ mɛ́t, é lɛ afʉʼ mvhɔ, ŋ́gūʼtɛ epuɔ pīi pɔ́ lɛ si ŋgē egɛ, pɔ́ é metswi‑ŋke Ndém, ńdɔkɔ ntáŋa mela.
42006027	«Tɛ́ meŋ ké eshúŋɔ á wɛ́, pɛ pīi pɛ júʼɔ ntekné zá. Pɛ ekɔ̄ŋ megaŋ mbo pɛ́, ŋ́ghʉ̄ anu mbɔŋ á mbū epuɔ pīi, pɔ́ é si efāʼa á lewhʉ̄ wɛ.
42006028	Pɛ elɔ́ ŋ́gɛ, Ndém a enéŋ mbwɛ́né á athū epuɔ pīi, pɔ́ é si nnéŋɛ ndɔ á athū pɛ. Ḿbiŋ eswíŋte ŋ́gɛ, Ndém a etsá mezeŋɛ epuɔ pīi, pɔ́ yáa á wɛ́ ŋgʉɔ̄ʼ.
42006029	Ŋiŋ a témɛ apū á letuúŋ wu, o ezéŋ mbēkne mmɔ̄ʼ ŋkɔʼɔ́, ŋ́gyá á mbū yí ŋ́gɛ, a epú mmakne ntém. Ŋiŋ a gɔɔ á wú, ŋ́kú nzhó efwɔ̄k ju, o epú ncʉ́ʼ, á zéŋ mmākne ezi ntē éwú, ńtswí.
42006030	Mbɔɔ awɔ́ lɛ́, a lɔ́ɔ á ŋiŋ azō, ŋgaŋ á yá á yí. Ŋiŋ a piŋɛ ndɔ̄k ete tɛ́ ŋgɔ̄ ajūɔ ŋiŋ ŋkú, ŋgaŋ á tshi nnéŋ á mbū yí.
42006031	Pɛ nɔŋ ŋghʉ̄ɛ azō á mbū epuɔ, á gɔ́ azi mɛ́ ghʉɛ á mbū pɛ, á pɔŋ á wɛ́.
42006032	Pɛ nɔŋ ŋkɔ̄ŋɔ áa ndaʼ epuɔ pīi, pɔ́ é si ŋkɔ̄ŋɔ á wɛ́, mbɔ pɛ é tswhi ŋghʉ̄ akɔ̄ zīi, mɛ́ gɔ elɔ̄ɔk ŋgūʼte á wɛ́ ɛ́? Epuɔ pīi pɛ ŋyaŋnɛ á wɔ́p ŋ́gɛ epuɔ tepɔŋ, é té zéŋ ŋghʉ̄ azɔ́p áa épúp ɔ́ kɛ? Pɔ́ kɔɔ̄ŋ azɔ́p áa epuɔ pīi, é si ŋkɔ̄ŋɔ á wɔ́p.
42006033	Pɛ́ nɔŋɔ ŋghʉ̄ɛ anu mbɔŋ áa mbū epuɔ pīi, pɔ́ é si ŋghʉ̄ɛ á mbū pɛ, mbɔ pɛ é tswhi ŋghʉ̄ akɔ̄ zīi, mɛ́ gɔ elɔ̄ɔk ŋgūʼte á wɛ́ ɛ́? Tɔ́ŋ ŋ́gɛ epuɔ pīi, pɛ ŋyaŋnɛ á wɔ́p, ŋ́gɛ epuɔ tepɔŋ, é zéŋ ŋghʉ̄ azɔ́p áa épúp.
42006034	Pɛ nɔŋɔ efūu azō áa mbū epuɔ pīi, pɔ́ e shʉʼ ezéŋ etsɔ́ʼe, mbɔ pɛ é tswhi ŋghʉ̄ akɔ̄ zīi, mɛ́ gɔ elɔ̄ɔk ŋgūʼte á wɛ́ ɛ́? Epuɔ pīi pɛ ŋyaŋnɛ á wɔ́p ŋ́gɛ, epuɔ tepɔŋ, é zéŋ nnɔŋ efūu azō áa mbū nnɔ wɔ́p, ŋ́gɛ pɔ́ eshʉʼ nzéŋ ńtsɔ́ʼ ajūɔ azɔ́p ŋgyá.
42006035	Á gɔ́ áa lɛ, pɛ ekɔ̄ŋ megaŋ mbo pɛ́, ŋ́ghʉ̄ anu mbɔŋ á mbū pɔ́p, ḿbiŋ ŋgē efu azō á mbū ŋiŋ, pɛ é le nzwíʼtɛ ŋ́gɛ, a eshʉʼ ntsɔ́ʼ ɔ́. Pɛ ghʉɛ épúp, mbɔ Ndém a a shʉʼ eyá á mía mía ntaŋá á mbū pɛ, pɛ epiŋ eswhí á yí méŋwɛ̄t Ndém Mɔʼɔ́ wɛ yīi, á athʉ́ lephū, melaʼ mīi pɛ é ghʉ azɛ́ ndeŋ ndeŋ páʼ, a gɛ ŋghʉ̄ɛ épúp. A ghʉʉ̄ á mbɔŋɔ́ á mbū epuɔ tepɔŋ páʼā, a te zóko nzwíʼtɛ ŋ́gɛ, pɔ́ esyákne á yí í,
42006036	Pɛ etsá mezeŋɛ epuɔ, ńdeŋ ndeŋ páʼ Mɔʼɔ́ wɛ Ndém, a gɛ ntsáa mezeŋɛ mɛ́ épúp.
42006037	«Ndɛ́ʼ ŋiŋ á thú alɔ́ʼ ŋiŋ tɛ mbā á yí, tɛ́ Ndém a eláʼ le azí thú. Ndɛ́ʼ pɛ elé ŋ́gɛ, ŋiŋ a á ŋgaŋ mefa, tɛ́ Ndém a eláʼ le lé ŋ́gɛ, pɛ é azɛ́ megaŋ mefa á. Pɛ elēkne mefa epuɔ, Ndém á epiŋ ndēkne emɛ́.
42006038	Gap ajū mīi o wɛ̄ɛ, á mbū epuɔ, Ndém a epiŋ ŋgyá ajú. A nɔɔ̄ŋ ŋgyáa azō á mbū ŋiŋ, ńnéŋ á ntē apa, ńtsɛ̄t tɛ á ló tɛ ŋgwhʉ̄te á esī. Efʉʼ zīi pɛ lɔkɔ efʉ̄ʼɛ azō tɛ́ ŋgyáa á mbū ŋiŋ, Ndém a a shʉʼ elɔk efʉʼ mɛ́t, tɛ́ lɔk efʉʼ azɛ́.»
42006039	Yɛɛ́so á zéŋ mbɛ́te ashuŋne lepúʼ jʉɔ á mbū pɔ́p ŋ́gɛ: «Afʉʉ́‑menēk á gɔ le amɔ̄ʼ tsaŋ, a fʉʼnɛ épúp, pɔ́ mémpīa é le pú ŋgwhʉ̄ á ntē lephʉ̄ ɛ kɛ?
42006040	Nziʼnɛ afaʼ, a te zhɛ́ afaʼ ntsyā á mɔʼɔ́ afaʼ yi í. Táʼ, ewiɛ́ nziʼnɛ afaʼ lɛ́ yīi, mɛ́ é zíʼne á yí tɛ á zhɛ́, a a shʉʼ eghʉ azí afaʼ páʼ mɔʼɔ́ afaʼ yi lā.
42006041	O gɔ egaá, akem awɛ á fɔ́ne á lezēk wu, o ó le jʉ́ɔ, ḿbiŋ nnɔ̄ŋ njʉ́ɔ lenɔŋ ntsɔʼ tsīi, é kó á lezēk méŋ mɔ́ wu ū?
42006042	Akem awɛ á gɔ efɔ́ne á lezēk wu, tɛ o nɔ̄ŋ le njʉ́ɔ ejʉʼ ɛ́, o epīiŋ ndé á mbū méŋ mɔ́ wu ŋ́gɛ, a ecʉ́ʼ o efók lenɔŋ ntsɔʼ tsīi é lezēk yí i? Ŋgaŋ ŋkɔŋ menēk, zi mvhɔ efók akem awɛ zīi, á lezēk wu lā, tɛ lezēk cú e elíɛ, tɛ́ o epiŋ njʉ́ɔ lenɔŋ ntsɔʼ tsīi é lezēk méŋ mɔ́ wu, éfók.
42006043	«Athʉ́ zīi mɛ́ gɛ njhʉ́ɛ, á gɔ le zém ntá zīi mɛ́ gɔ le jhʉ́ ɛ́. Ndeŋ ndeŋ épúp, athʉ́ zīi mɛ́ gɛ te njhʉ́ɛ ɛ́, á gɔ le zém ntá zīi, mɛ́ gɔ ejhʉ́ ɛ́.
42006044	Mɛ́ zhɛɛ́ athʉ́ áa ánɛ ntá zí. Mɛ́ gɛ te ŋkápa á shʉ́shhʉ́ ánɛ athʉ́ menzɔ̄ŋ ɔ́. Ḿbiŋɛ te ŋkápa levho ánɛ athʉ́ mɛfúʼ ɔ́.
42006045	Pɛ gē ezhɛ́ á leghʉ lɛ, ŋiŋ mbɔŋ a wuɔ, ńjʉ́ɔ menu mbɔŋ mīi, é fhó á ntē yí, ńtó á nchu yí. Ḿbiŋ gē ezhɛ́ á légɛ, ŋiŋ tepɔŋ a wuɔ, ńjʉ́ɔ menu tepɔŋ mīi, é fhó á ntē yí, ńtó á nchu yí. Anu zīi á toó á nchu ŋiŋ, mé tswiī ajū mīi, ŋgaŋ a á aziɛ́.»
42006046	Yɛɛ́so á zéŋ ndé ŋ́gɛ: «Pɛ gɛ ntɔ́ŋɔ á gá lɛ, “Ndi Ndi” efʉʼ metsem, ḿbiŋ nnɔ̄ŋ te ŋghʉ̄ɛ ajū mīi, meŋ á si ndʉ́ɛ́, melaʼ akɔ̄?
42006047	Pɛ ecʉ́ʼ meŋ ekɛ́ʼte eshúŋ á wɛ́. Meŋ a tswi á wɛ́ á ŋiŋ yīi, ŋiŋ a shʉʼɛ á mbū meŋ, ńjúʼ ashuŋne zá, ŋ́kó ŋghʉ̄ ndeŋ ndeŋ épúp, á swhí á yí.
42006048	Mbɔ a a swhí mmɔʼ ŋiŋ yīi, a le nɔ̄ŋ ŋgɔ̄ á mbɔ́ ŋgyā zi á legʉ̄ŋ ntshi, ńtúŋ atseŋ tɛ á sɛh, tɛ́ á lɔk metɔ́ ntʉʉ́ ŋkɔ́ʼne á mbɔŋɔ́, tɛ́ mbɔ́ ŋgyā. Ntshi é shʉʼ nnáŋ tɛ ŋkɔ́ʼ, éshʉʼ nnʉ̄ʼ ŋgyā mɛ́t, e te kēmmɛ, melaʼ mīi, mɛ́ le chʉ́ nnɛ̄t ŋkwɛ́t.
42006049	Táʼ, ŋiŋ a júʼɔ meshuŋne má, ḿbiŋ ŋkó te ghʉ̄ páʼ meŋ á si ndʉ́ɛ́ épúp ɔ́, á piŋ eswhí á ŋiŋ yīi, a le nɔ̄ŋ ŋgɔ̄ á ŋkwɛ́t ŋgyā zi á legʉ̄ŋ ntshi, ńdɛ ŋkwɛ́t té túŋ á atseŋ. Ntshi é shʉʼ nnáŋ tɛ ŋkɔ́ʼ, éshʉʼ nnʉ̄ʼ ŋgyā mɛ́t, é kemɛ lɛ wúuu, ḿbwɛ̄t á esī.»
42007001	Yɛɛ́so á mak á leshūŋ menu muɔ mɛ́t á mbū alāʼ, ŋ́gʉ̄ɔ tɛ ŋkó á tésɔŋ Kafaanawum.
42007002	Mmɔʼ ŋge á gɔ́ éwú, ŋ́gɔ́ á tɛŋgyā ncu epuɔ Lóma, ŋ́gwɛ̄ mmɔʼ méŋkhʉ̄ yi, ŋ́kɔ̄ŋ á yí tɛʼ. Mbɔ a á gɔ tɛ ndwɛ̄t.
42007003	Tɛŋgyā ncu mɛ́t á júʼ páʼ mɛ́ shúŋnɛ ánɛ Yɛɛ́so, ŋ́gó emɔ̄ʼ mekém epuɔ Yúda ŋ́gɛ, pɔ́ egʉɔ mbúʼ mbū á mbū Yɛɛ́so, a eshʉʼ ŋkú á méŋkhʉ̄ yi á mbū lewhʉ̄.
42007004	Pɔ́ gʉɔ njʉ́ɔ á Yɛɛ́so, ńchʉ́ nnɛ̄t mbúʼ mbū ndé ŋ́gɛ: «Tsétsɔ̄ʼ, lɛ ŋgʉ̄ɔ ntswíte á tɛŋgyā ncu yi. A á ŋiŋ yīi, o gɔ etswíte á yí.
42007005	A kɔɔ̄ŋ alāʼ zímpɛ, mbɔ yí mé le zéŋ ŋkwɛ́t ŋgyā aswiŋte zek.»
42007006	Yɛɛ́so á lɛ ndū á esī, pɔ́ a pɔ́p é gʉɔ. Ńziŋ tɛ ncʉ́ʼ á lekō á mba, tɛŋgyā ncu mɛ́t, á tó emɔ̄ʼ mesoó pí, pɔ́ gʉɔ nzáʼ á wɔ́p á mɛnzhɛ, ńdé ŋ́gɛ, tɛŋgyā ncu a á lé ŋ́gɛ, Ndi, te zóko ŋgēnɛ nnɛ̄t ju, éshʉ̄ʼɛ á mba yí. Yí te kūʼ yīi, o gɔ ezíʼ tɛ ŋkó á ŋgyā yí í.
42007007	Melaʼ épúp tɛ́ yí méŋwɛ̄t a ka kūʼ á leziŋ mé mekhu mí, éshʉ̄ʼ njʉ́ɔ á wú ú. Táʼ, o lɛ ŋ́gɛ, méŋkhʉ̄ yi a etē, mbɔ a a te.
42007008	A á gɛ yí lʉ́ɛ́ páʼa melaʼ mīi, yí é si njúʼɔ á mbū epuɔ pīi é mvhɔ yí, ńzéŋ ŋgwɛ̄ emɔ̄ʼ memaʼ‑ncu, pɔ́ nɔŋ njúʼɔ á mbū yí. A túɔ́ mmɔʼ ŋgaŋ, á gʉɔ lɛ glɛ. Ńtswī ŋ́gɛ mmɔʼ a eshʉ̄ʼ, á shʉʼ lɛ glɛ. Ńdé á mbū méŋkhʉ̄ yi ŋ́gɛ, a eghʉ̄ azō, á ghʉ lɛ glɛ.»
42007009	Yɛɛ́so á júʼ anu jʉɔ mɛ́t, á kʉʼne á yí tɛʼ, á pekne nnɛ̄t, ńdé á mbū alāʼ zīi á nɔŋ nzhɛ̄nɛ á yí ŋ́gɛ: «Pɛ ezhɛ́ ndeŋ ndeŋ ŋ́gɛ, meŋ nda jʉ́ɔ á ŋiŋ Islaɛl, á fɛ́ nnɛ̄t ŋgyá á mbū meŋ, páʼ ŋge wuɔ la á.»
42007010	Mesoó tɛŋgyā ncu pīi, a á ntó á wɔ́p lā, pɔ́ piŋ nzem, ŋ́gē eshʉʼ á mba, ńjʉ́ɔ mbɔ méŋkhʉ̄ yi wɔ̄, a á cʉ́ʼ ntē.
42007011	Yɛɛ́so pɔ́ a nnɔ yí, é shʉʼ nnɔ̄ŋ ŋgʉ̄ɔ mé mmɔʼ tésɔŋ, mɛ́ tɔ́ŋ lɛ Nayíin. Epuɔ tɛ nzáne é pú nnɔ̄ŋ nzhɛ̄nɛ á yí.
42007012	Á gʉɔ tɛ ŋkó á nchu tésɔŋ, ńjʉ́ɔ mɛ́ nɔŋ ndɔ̄kɔ apfhō ŋiŋ, éfhɔ́ɔ á tésɔŋ ntúɔ́ ŋgʉ̄ɔ mé ntúŋɔ. Ŋiŋ wuɔ mɛ́t á lɛ ndaʼ mɔ́, á mbū mmɔʼ mpfók menzwí, ŋ́gɔ́ á mɔ́ mbaŋa. Epuɔ tésɔŋ tɛ nzáne é le pú ŋgɔ́ á nzem mía mpfhō.
42007013	Ndi Yɛɛ́so á jʉ́ɔ á yí, mezeŋɛ mí é gɔ á yí. Á lé á mbū yí ŋ́gɛ: «Te zéŋ ndā.»
42007014	Ńdé épúp, ńtshóte nnɛ̄t, ḿpfēŋ á akō zīi mɛ́ ndɔk ntswíʼ apfhō mɔ́ mɛ́t, epuɔ pīi, pɔ́ ŋgwɛ̄, pɔ́ tshíte á ajʉʼ. Á lé á mbū apfhō mɛ́t ŋ́gɛ: «Mɔ́ ŋgwɛso, lu á esī, meŋ ndʉ́ɛ́ mé wu.»
42007015	Á lɛ ndū á esī, ńzī á leshūŋne. Yɛɛ́so á tséŋne apū zí, ŋ́gyá á yí á mbū mɛ́ wɔp.
42007016	Epuɔ metsem é jʉ́ɔ épúp, ecɔʼ é pú ŋgɔ́ á wɔ́p. Pɔ́ pú ŋgūʼte á Ndém, ńdé ŋ́gɛ: «Mmɔʼ mía ntswi‑ŋke Ndém a á sáʼ á nnɔ pek. Ndém a á shʉʼ ntswíte alāʼ zí.»
42007017	Epuɔ menɔŋ é lɛ mbú ndɔ̄k anu jʉɔ mɛ́t, ésāŋ ŋgɔŋ epuɔ Yúda ntsem, tɛ mbɔɔ elāʼ tsīi, é plɛ éwú.
42007018	Nnɔ Jáaŋ é júʼ azɔ́p menu muɔ mɛ́t, ŋ́gʉɔ mbɛ́te eshúŋ á mɔʼɔ́ wɔp Jáaŋ. Á tɔ́ŋ epuɔ mémpīa á nnɔ pɔ́p.
42007019	Ńtó á wɔ́p ŋ́gɛ, pɔ́ egʉɔ nzɛ́tte á Yɛɛ́so ŋ́gɛ, yí mé Nzaʼ‑Ŋkhʉ yīi, a á si eshʉ̄ʼɛ lā, kɛɛ mɛ́ zɛɛ́t nzwíʼtɛ á ŋiŋ ndɛʼɛ lɛ́?
42007020	Pɔ́ gʉɔ njʉ́ɔ á Yɛɛ́so, ńdé á mbū yí ŋ́gɛ: «Jáaŋ, nnoʼ‑epuɔ á ntshi mé tó á wék, ŋ́gɛ pek eshʉʼ nzɛ́tte ŋ́gɛ, wu mé Nzaʼ‑Ŋkhʉ yīi, a á si eshʉ̄ʼɛ lā, kɛɛ mɛ́ zɛɛ́t nzwíʼtɛ eyi ndɛʼɛ lɛ́?»
42007021	Pɔ́ tswi ŋke mɛ́t tɛ é mi, Yɛɛ́so á nɔŋ ŋghʉ̄ɛ, megaŋ agɔ mbɔɔ megaŋ alɔʼ, é tʉɛ. Ńnɔŋ njūŋɔ mesī ánɛ epuɔ, ńnɔŋ ŋghʉ̄ɛ wɔ efʉʉ́‑menēk tɛ nzáa, é jʉ́ɔ ejʉʼ.
42007022	Afʉʼ á kuʼ, Yɛɛ́so á pwɛt á mbū epuɔ pīi, Jáaŋ a á ntó á wɔ́p ŋ́gɛ: «Pɛ epīŋ nzem, ḿbɛ́te eshúŋ á Jáaŋ ajū mīi, pɛ é lɔk menēk mɛ́ njʉ́ɔ, ńzéŋ eshúŋ á yí, ajū mīi pɛ é lɔk metuúŋ mɛ́ njúʼ. Wɔ efʉʉ́‑menēk é si njʉ́ɔ ejʉʼ, meŋkeluʼ é nɔŋ ndūu á esī nzīŋɛ, megaŋ kaʼpáp é nɔŋ ntʉ̄ɛ̄, ḿbīŋɛ á nnɔ, wɔ etsɛɛ́t‑metuúŋ é nɔŋ njúʼɔ ejʉʼ, mepfhō epuɔ é nɔŋ nzímɛ. Mɛ́ nɔŋ ntswīi ŋke mbɔŋ, á mbū wɔ te kuʼ ánɛ azō.
42007023	Eshhʉ̄ mbɔŋ a á si ŋgɔ́ á ŋiŋ yīi, a á véŋ á gá té miʼte.»
42007024	Epuɔ pīi Jáaŋ a á ntó á wɔ́p, é le pīŋ nzem, Yɛɛ́so á cʉ́ʼ eshúŋne ánɛ Jáaŋ á mbū alāʼ ŋ́gɛ: «Pɛ ekímte páʼ pɛ lɛɛ́ te ŋgʉ̄ɔ á késáatswɛt, á njʉ́ɔ ŋiŋ yīi, a á páʼ taʼ akekaʼa yīi, fefwɛt a á si ncʉ̄ʼnɛ ɛ́. Ŋgáŋ, pɛ lɛɛ́ ŋgʉɔ á njʉ́ɔ á kwaʼ Jáaŋ yí méŋwɛ̄t.
42007025	Pɛ le jʉ́ɔ á gɔ́ páʼ lā? Pɛ le jʉ́ɔ á maʼ menzhó ŋkāp lɛ́? Epuɔ pīi pɔ́ maāʼ menzhó ŋkāp, é nɔɔ̄ŋ te mbúŋɔ amɔ̄ʼ azō ɔ́. Mɛ́ gɛ njʉ́ɔ á wɔ́p áa ánɛ meŋgyā mefɔ.
42007026	Pɛ lɛɛ́ ŋgʉɔ éwú, á njʉ́ɔ Jáaŋ, á taʼ ntswi‑ŋke Ndém. Á épúp, meŋ chʉ́ɛ nnɛ̄t eshúŋɔ á wɛ́, a zeéŋ efáŋ ntɔ́k mbɔɔ ntswi‑ŋke Ndém mɛ́t.
42007027	Mɛ́ é si nzhɛ́ɛ épúp, melaʼ mīi, a á ŋiŋ wɔ̄ yīi, Ndém a le lé ánɛ lezēŋ tsí, á ntē aŋwaʼne yí ŋ́gɛ: “Meŋ a shʉʼ etó á ntswi‑ŋke ga, a epīk á mvhɔ wu, ńcūŋte á mɛnzhɛ, tɛ́ o ezīŋ éwú eshʉ̄ʼ.”
42007028	«Pɛ ezhɛ́ á mbɔŋɔ́ ŋ́gɛ, á shʉʉ̄ʼ ánɛ epuɔ metsem pīi, é ndo esī atsetsáʼ tɛ ntshí ayáʼa, mmɔʼ ŋiŋ yīi, anu zí á faáŋ ntɔ́k azi Jáaŋ, a te éwú ú. Táʼ, méŋ agáʼ ŋiŋ yīi, a á ndáʼ nzī á lejūʼ á mbɔŋɔ́ ánɛ Lefɔ Ndém tsīi, é zii tsetsɔŋɔ lā, a tɔɔ́k á Jáaŋ.
42007029	Epuɔ é le zwiʼté anu Jáaŋ, epuɔ tɛ nzáne é júʼ á mbɔŋɔ́ ŋ́gɛ, ashuŋne Ndém, ḿvéŋ ŋ́gɛ a enōʼ á wɔ́p á ntshi, tɛ mbɔɔ wɔ tswí‑ncup.
42007030	Táʼ, epuɔ Falísia pɔ́ wɔ kɛ́ʼte‑mbé Ndém, pɔ́ le pú ndʉʼ azɔ́p anu Ndém lʉʼe, ḿbiŋ te véŋ ŋ́gɛ Jáaŋ a enōʼ á wɔ́p á ntshi ɛ́.»
42007031	Yɛɛ́so á zéŋ ndé ŋ́gɛ: «Meŋ gɔ elɔ̄ɔk akɔ̄, ḿbɛ́ efʉʼ ánɛ epuɔ ŋguʼ puɔ ɔ̄? Pɔ́ é páʼa, éswhí akɔ̄ azō ó?
42007032	Pɔ́ swhií ewɔŋkhʉ̄ pīi pɔ́ naŋteé á azá, emɔ̄ʼ é nɔŋ ntɔ́ŋɔ emɔ̄ʼ mé ŋghi teté, ńdʉ́ɛ́ ŋ́gɛ, pek é tɔ́ŋ ndendɔ̄ŋ ŋ́gɛ pɛ ezéŋ, pɛ te zéŋ, ḿbwɛ̄t lewhʉ̄ ŋ́gɛ pɛ elā, pɛ te lāa.
42007033	Á zeéŋ ŋgɔ́ páʼ, pɛ le ghʉ̄ épúp ánɛ Jáaŋ, a le shʉ̄ʼē, ńnɔŋ te mpfɛ́tɛ azō ɔ́, ńnɔŋ te nnúu meluʼ ɔ́, pɛ ezɔ̄te á yí ŋ́gɛ, esī e lē ŋgɔ á yí.
42007034	Méŋ‑Ŋiŋnɔŋ wuɔ a á piŋ eshʉ̄ʼ azí, ńnɔŋ mpfɛ́tɛ azō, ńnɔŋ nnúu meluʼ, pɛ ezɔ̄te á yí ŋ́gɛ: “Jʉ́ɔ á ŋiŋ wɔ̄, a á si ŋkʉ́ʼnɛ nzáa apʉp, ńzéŋɛ mbía meluʼ. Ńzéŋ ŋgɔ́ á esoó wɔ tswí‑ncup, mbɔɔ eyi emɔ̄ʼ epuɔ tepɔŋ.”
42007035	Táʼ, mɛ́ jʉɔ́ epuɔ metsem pīi é lɔɔ̄k azhɛ̄‑anu nnáŋ, ńzhɛ́ á légɛ Ndém a á ŋgaŋ anuúnē.»
42007036	Amɔ̄ʼ aleʼé á kuʼ, taʼ ŋiŋ Falísia á tɔ́ŋ á Yɛɛ́so á mba yí, ŋ́gɛ a eshʉʼ mpfɛ́t azō. Yɛɛ́so á véŋ, ŋ́gʉɔ ŋkó wú, pɔ́ a pɔ́p é kɛ́tte á esī, ŋ́gyá mekhu á nzem, tɛ́ mpfɛ́t azō ánɛ mɛt alāʼ wɔp.
42007037	Mmɔʼ menzwí a lɛ á tésɔŋ ega mɛ́t, mɛ́ nɔŋ ŋyāŋnɛ á yí ŋ́gɛ, a ziīŋ tɛʼ. Á lɛ njúʼ á leghʉ lɛ, Yɛɛ́so á mba ŋiŋ Falísia mpfɛ́tɛ azō, éfhó á mba, ŋ́gwɛ̄ mmɔʼ ntií atūʼ, mɛ́ lɔk albaatle tɛ́ ncūŋte, alamńda á gɔ́ á ntē éwú.
42007038	Éshʉʼ ŋkó á ŋgyā, ńtshí á nzem Yɛɛ́so, ńdā, ntshi nnēk zí é nɔŋ ntsétɛ á mekhu Yɛɛ́so, á tsóʼne á esī, ńnɔŋ ndɔ̄kɔ sisia ntsɔʼ yi, ńtsíʼnɛ, ńnɔŋ ŋgɔ̄tɛ, ńdɔ̄kɔ alamńda jɔ̄, ńtswɛ́tɛ.
42007039	Ŋiŋ Falísia yīi a á ntɔ́ŋ á Yɛɛ́so lā, á jʉ́ɔ épúp, ńdé á ntē yí ŋ́gɛ: «Ŋiŋ wuɔ a á ŋgwíʼi ŋgɔ́ á kwaʼ ntswi‑ŋke Ndém, mbɔ a á zhɛ́ ntií menzwí jʉɔ zīi, a pfeŋɛ á yí la, á ŋgaŋ atswhī tepɔŋ.»
42007040	Yɛɛ́so á lɛ ntɔ́ŋ á ŋiŋ Falísia wuɔ mɛ́t ŋ́gɛ: «Simɔŋ, ḿpɔkɔ pɔɔ́ŋ ashuŋne.» Simɔŋ á pwɛt á mbū yí ŋ́gɛ: «Meŋ á si nzwíʼtɛ me Ndi.»
42007041	Yɛɛ́so á lɛ ndé ŋ́gɛ: «Taʼ ŋiŋ a le fū epuɔ mémpīa ŋkāp, éfū mmɔʼ ŋgaŋ ndenía ŋkhʉ táa, ḿbiŋ efū mmɔʼ ndenía megēm táa.
42007042	Ńdáʼ ŋkía kía tɛ ŋgā lɛ́, pɔ́ té kuʼ á letɔ̄ŋ njú mɛ́t ɛ́. Á pú ntsák. Á shʉʉ̄ʼ ánɛ pɔ́p mémpīa, o ó jʉ́ɔ ŋ́gɛ, awɔ́ a a tswhi ekɔŋ á yí tɛʼ ē?
42007043	Simɔŋ á pwɛt á mbū yí ŋ́gɛ: «Meŋ á kwaŋ ŋ́gɛ a gɔ egɔ́ ŋiŋ yīi, ezi ŋkāp e é nzá lā.» Yɛɛ́so á lé á mbū yí ŋ́gɛ: «O ó shúŋ á mbɔŋɔ́.»
42007044	Ńdɛ mbēkne nnɛ̄t, ńcʉ̄te á menzwí wɔ̄, ńdé á mbū Simɔŋ ŋ́gɛ: «O ó jʉ́ɔ á menzwí wuɔ ɔ? Meŋ á ndáʼ ŋkó á mba á ega, o kaá ŋgyá á gá ntshi, meŋ ndɔk esōk mekhu má á. A á piŋ ndɔ̄k ntshi nnēk zí, ésōk mekhu má, ńdɔ̄k ntsɔʼ zí, ńtsíʼne.
42007045	Meŋ á shʉʼ, o te tsāʼte á gá tɛ esēŋte á gá á. A ka pīŋ nnéŋ á leseŋte mekhu má páʼ, meŋ á ndáʼ ŋkó ega á.
42007046	O kaá ndɔ̄k tsɔ mevɛ̄t ntswɛ́t athū zá á, a á piŋ ndɔ̄k alamńda, ńtswɛ́t mekhu má.
42007047	Melaʼ épúp tɛ́, meŋ ndʉ́ɛ́ á mbū wu ŋ́gɛ: mía mía ŋkɔŋ yīi, a á tswi ánɛ meŋ lāa, á si nnɔŋɔ ntswīi á légɛ, Ndém a á lekne tɛ nzá mefa mí. Táʼ, ŋiŋ a kwaŋa ŋ́gɛ, mefa mí mīi, Ndém a gɔ elēkne, é méŋ agáʼ, á zéŋ ŋkɔ̄ŋ á Ndém á méŋ agáʼ.»
42007048	Yɛɛ́so á piŋ ndé á mbū menzwí wuɔ ŋ́gɛ: « Mefa mú é gɔ́ ndekne lekne.»
42007049	Epuɔ pīi pɔ́ a pɔ́p é nnɔŋ mpfɛ́tɛ azō, pɔ́ lɛ nzwɛ́tte á tsetsɛlɛ pɔ́p, ńdé ŋ́gɛ: «Ewuɔ ŋiŋ a á páʼa, ŋ́gɔ́ azí awɔ́, tɛ ndʉ́ɛ́ ŋ́gɛ, mefa ŋiŋ é mi ī?»
42007050	Yɛɛ́so á zéŋ ndé á mbū menzwí mɛ́t ŋ́gɛ: «Ziŋ nda nda, Ndém a á fók á wú ánɛ mefa mú, melaʼ mīi o ó pú efɛ́ nnɛ̄t ju, ŋ́gyá á mbū meŋ.»
42008001	Á tɔ́k eleʼé shɔ́ʼɔ́ lɛ́, Yɛɛ́so pɔ́ a nnɔ yí, épi mmɔ̄ʼ ntsɔp pīa mé legēm, é nɔŋ ntɔ́ktɛ ánɛ metésɔŋ pɔ́ a mekap alāʼ, ńtswīi ŋke mbɔŋ, ńnɔŋ ŋkɛ́ʼtɛ eshúŋɔ epuɔ páʼ Lefɔ Ndém é épúp.
42008002	Emɔ̄ʼ wɔnzwí é nɔŋ nzhɛ̄nɛ á yí, emɔ̄ʼ é gɔ́ á nnɔ éwú pīi, a ke ghʉ̄ʉ̄, egɔ tsɔ́p é te. Emɔ̄ʼ é gɔ́ pīi, a ke fhó ánɛ pɔ́p, ńjūŋ mesī mīi é kɛɛ́ ŋgyáa á wɔ́p ŋgʉɔ̄ʼ. Épuɔ páʼ Malía, éfhɔ́ɔ á Makdala, éyi Yɛɛ́so a le jūŋ mesī ánɛ yí esambīa.
42008003	Ŋ́ghʉ̄ á Jáane nzwí Shuza, á ncʉte‑mba Elōde, ŋ́ghʉ̄ á Sesána mbɔɔ emɔ̄ʼ wɔnzwí tɛ nzáne. Pɔ́ a pɔ́p é pú nnɔ̄ŋ nzīŋɛ, pɔ́ nɔŋ ndɔ̄kɔ etsō tsɔ́p, ńtswítɛ á Yɛɛ́so pɔ́ nnɔ yí.
42008004	Yɛɛ́so a le nɔ̄ŋ nzīŋɛ épúp, mɛ́ nɔŋ efhɔ́ɔ á meshhʉ̄ meshhʉ̄, éshʉʼɛ njʉ́ɔ á yí. Nnɔ é lɛ ncúʼte tɛ nzáne, á lɔk ashuŋne lepúʼ jʉɔ, ńdé á mbū pɔ́p ŋ́gɛ:
42008005	«Mmɔʼ ŋiŋ a le gʉ̄ɔ á ŋkāʼ yí, á mbhií etsō, ŋ́kó á lephi etsō mɛ́t, emɔ̄ʼ mesa é whʉte á ndo mɛnzhɛ, epuɔ menɔŋ é nɔŋ ntsīa, ńnēŋte. Meséŋ é shʉʼ azɔ́p ntsókte, ḿbú mpfɛ́t.
42008006	Emɔ̄ʼ mesa é whʉte ánɛ méŋ atsáʼ á ndo metɔ́, éshʉʼ esáʼ, ńdɛ nzó, melaʼ mīi ajʉʼ esī mɛ́t, á lɛ si nzóne zoné.
42008007	Emɔ̄ʼ mesa etsō mɛ́t, é whʉte á ntē mmɔʼ tepɔŋ mvēŋ, pɔ́ yí é púte esáʼ, á pú ŋkwɛ́t etsō mɛ́t, tɛ é pú te júʼ á letswhī ɛ́.
42008008	Emɔ̄ʼ mesa etsō mɛ́t, é le ké ŋgwhʉte á ajʉʼ atsáʼ mbɔŋ, éshʉʼ esáʼ, ńtswhí, ńzém á mbɔŋɔ́, tɛ mɛ́ lu efāʼ, é tɔ́k etsi mɛ́ le phī á ajʉʼ mɛ́t, ŋgʉɔ ŋkhʉ.» Yɛɛ́so á piŋ ŋgē emakne, ńdé mé ŋghi teté ŋ́gɛ: «Ŋiŋ a wiɛ metuúŋ á lelɔk njúʼ ejʉʼ, á júʼ.»
42008009	Nnɔ Yɛɛ́so é zɛ́tte á yí ŋ́gɛ: «Ajʉɔ ashuŋne lepúʼ á páʼa, ńdɔkɔ ŋ́gɛ akɔ̄?»
42008010	Yɛɛ́so á lé mé pɔ́p ŋ́gɛ: «Pɛ pwɔ̄, Ndém a ke ghʉ̄ʉ̄, pɛ zhɛ́ ajū mīi á lʉɔneé ánɛ lefɔ tsí. Ḿbiŋ ŋgɔ́ mé emɔ̄ʼ epuɔ, mɛ́ lɔk ashuŋne lepúʼ tɛ́ eshúŋ á wɔ́p anu ánɛ Lefɔ Ndém, tɛ́ pɔ́ ecʉ̄te ejʉʼ, pɔ́ le azō jʉ́ɔ, ńzwíʼte ejʉʼ, pɔ́ le azō júʼ, páʼ mɛ́ le láʼ ntí épúp.»
42008011	Yɛɛ́so á zéŋ ndé ŋ́gɛ: «Ashuŋne lepúʼ jʉɔ, á páʼa ndɔkɔ ndʉ́ɛ́ ŋ́gɛ: nzwɛt etsō, é si ŋgɔ́ ashuŋne Ndém.
42008012	Emɔ̄ʼ epuɔ é swhií ndo mɛnzhɛ zīi, ashuŋne mɛ́t á whʉ éwú, pɔ́ juúʼ ashuŋne Ndém, táʼ, Sɛ́ta á shʉʼ efhó á ntē pɔ́p efók, ńdɔkɔ mvɛ́nɛ ŋ́gɛ, ndɛ́ʼ pɔ́ evéŋ, ńtswɛ́t.
42008013	Emɔ̄ʼ epuɔ é zéŋ ŋgɔ́ páʼ, ajʉʼ metɔ́ zīi, ashuŋne mɛ́t á whʉ éwú lā. Pɔ́ juúʼ ashuŋne Ndém, ńtswí mé lekāk. Táʼ, ḿbiŋ te ntē wɔ́p éwú néŋ. Ashuŋne Ndém á mbū pɔ́p, ŋ́gɔ́ páʼ athʉ́ zīi meŋgaŋ é té éwú lā. Méŋ agáʼ ŋgʉɔ̄ʼ á lɛ ŋgē eshʉʼe, pɔ́ pú ŋgwáʼ anu Ndém.
42008014	Emɔ̄ʼ é piŋ eswhí á ajʉʼ tepɔŋ mvēŋ zīi, ashuŋne mɛ́t á whʉ éwú, pɔ́ juúʼ ashuŋne Ndém, ńdɛ ŋgē etém nzem, ńzī á lenēŋ akwaŋte zɔ́p ánɛ etsō esī atsetsáʼ, ńzī á lefaʼ lewūʼ, ńzī á lefaʼ lenāŋ lembɔŋ á esī atsetsáʼ. Anu Ndém á lɛ mbú mbí á ntē pɔ́p, té ghʉ amɔ̄ʼ azō.
42008015	Emɔ̄ʼ epuɔ é piŋ ŋkó ŋ́gɔ́ páʼ ajʉʼ atsáʼ mbɔŋ zīi, ashuŋne mɛ́t á whʉ éwú lā, pɔ́ juúʼ ashuŋne Ndém, ńdɔ̄k ntē mbɔŋ ntswí, ŋ́kúʼte á mbɔŋɔ́, ŋ́gɔ́ ndeŋ ndeŋ, éfhó ánɛ lekak ete, ánɛ mɛnzhɛ Ndém, ńzém ntá.»
42008016	Yɛɛ́so á zéŋ ndé ŋ́gɛ: «Mɛ́ gɛ té ndɛ́tɛ á láam, ŋ́káptɛ mé ŋgwʉ́ŋ ɛ́. Ḿbiŋɛ te ntshíɛ á ekesī‑ekó ɔ́. Mɛ́ lɛteé á láam páʼā, ńtshí áa mé athʉ́, á kɛʼɛ ejʉʼ tɛ ŋgɔ́ yīi, ŋiŋ a nɔŋ ŋkúɔ́ á ŋgyā, á jʉ́ɔ ejʉʼ á mbɔŋɔ́.
42008017	Akʉ̄ɛ akʉ̄ɛ zīi á ndʉɔne lʉɔne lɛ́, Ndém a a ké eshʉʼ eghʉ, mɛ́ ezhɛ́ zhɛ́. Akʉ̄ɛ akʉ̄ɛ zīi á ntē ntsem lɛ́, a ekɛ́ʼɛ, mɛ́ epú njʉ́ɔ.
42008018	Pɛ epá ntií zīi, pɛ lɔkɔ njúʼɔ anu Ndém, melaʼ mīi awíɛ awíɛ yīi, a á júʼ ŋkúʼte á mbɔŋɔ́, Ndém a a shʉʼ eghʉ, a etswiʼne nzhɛ́ á mbɔŋɔ́. Táʼ, awíɛ a piŋɛ njúʼ, ŋ́gwák wáke, mbɔ Ndém a a kú á méŋ agáʼ yīi, a á kwaŋ ŋ́gɛ, yí é nzi njúʼ.»
42008019	Yɛɛ́so á zɛ́t nzhɛ á nzíʼne epuɔ épúp, epɔ̄ memía pí mbɔɔ mɛ́ wɔp, é shʉʼ á njʉ́ɔ yí. Á gɔ́ páʼ epuɔ é lɛ á ŋgyā tɛ nzáne lā, pɔ́ té kūʼ a letɔ̄k tɛ ntswɛ́tte á yí í.
42008020	Mɛ́ lé á mbū yí ŋ́gɛ: «Mɛ́ wu pɔ́ a epɔ̄ memía pú, é tshiteé á apɛ́, ńzwíʼtɛ á wú.»
42008021	Yɛɛ́so á piŋ mbwɛ̄t ńdé ŋ́gɛ: «Mɛ́ ga, pɔ́ epɔ̄ memía pá, é si ŋgɔ́ epuɔ pīi, pɔ́ é si njúʼɔ ashuŋne Ndém, ńzéŋɛ ŋghʉ̄ɛ ndeŋ ndeŋ épúp.»
42008022	Á lɛ amɔ̄ʼ aleʼé, Yɛɛ́so á lé á mbū nnɔ yí ŋ́gɛ: «Ḿpɛ etó ntshi, ŋ́gʉɔ mé nzéŋ mmɔʼ.» Pɔ́ zíʼ ŋkó á ntē amɔ̄ʼ akɛnūʼ, ńdɔk ŋgʉ̄ɔ.
42008023	Akɛnūʼ mɛ́t á ge enɔŋ eziŋɛ, Yɛɛ́so á nɔŋ ndíi, mmɔʼ mía afēm á veŋne, ḿbú ntúʼ á ndo ntshi, ŋ́ghʉ̄, ntshi é pú ŋkó á ntē akɛnūʼ, tɛ pɔ́ pú ncʉ́ʼɛ ŋgɔ̄ áa egʉɔ á ntshi.
42008024	Nnɔ Yɛɛ́so é ziɛ á yí, ńdé á mbū yí ŋ́gɛ: «Mɔʼɔ́ wek, mɔʼɔ́ wek, a ayi ḿpɛ é mi lāa.» Yɛɛ́so á ziɛ, ńcɔ́k afēm mɛ́t, ńzéŋ ncɔ́k ntshi yīi é nɔŋ ncʉ̄ʼnɛ akɛnūʼ. Afēm á záʼa lɛ kók. Ntshi é pwɛ́t lɛ jɔʼ.
42008025	Yɛɛ́so á lɛ ntúŋte nnɔ yí ŋ́gɛ: «Pɛ lɔkɔ nzɛ́t áa te fɛ́ nnɛ̄t zɛ, ŋ́gyá á mbū meŋ lɛ́?» Ecɔʼ é piŋ mbú ŋgɔ̄ á wɔ́p, ejʉʼ é pú ŋkʉ̄ʼne á wɔ́p. Pɔ́ lé á tsetsɛlɛ pɔ́p ŋ́gɛ: «Eziɛ́ ntií ŋiŋ e ejʉɔ páʼa ā? A á ega ncɔ́kɔ afēm pɔ́ ntshi, é júʼɔ nchu yí.»
42008026	Pɔ́ le tó ntshi, ńdɛ ŋkó á lezēŋ mmɔʼ tésɔŋ, mɛ́ tɔ́ŋ lɛ Jeláza, pɔ́ ŋgɔŋ Ŋgaliléa zīi pɔ́ fhó éwú lā, é lɛ á nzéŋ nzéŋ.
42008027	Yɛɛ́so á lɛ ŋgē efhó á ntē akɛnūʼ esóʼo, mmɔʼ ŋiŋ tésɔŋ mɛ́t, mbɔ mesī é lē ŋgɔ á yí, á shʉʼ ntswɛ́tte á yí. Mbɔ a le láʼ ntó á mba yí tɛ efhó tɛ afʉʼ, ńzīŋɛ atseŋ te nzhó, ḿbiŋɛ nnáŋa á ajʉʼ zīi, mɛ́ gɛ ntúŋɔ mepfhō éwú.
42008028	Ńdɛ ŋgē ejʉ́ɔ á Yɛɛ́so, ŋ́gwhʉ̄ á mekhu yí, ŋ́gɔ́ si nnɔŋɔ ŋgāʼtɛ mé nte ŋ́gɛ: «Yɛɛ́so, Méŋ Ndém‑tɛ‑athʉ́‑lephū, o tswíi akɔ̄ á mbū meŋ ŋ̄? Tsɔ́ʼɔtsɔ́ʼ, te néŋ á gá ánɛ ŋgʉɔ̄ʼ.»
42008029	A lɛɛ́ ndʉ́ɛ́ épúp, melaʼ mīi Yɛɛ́so a á ncɔ́k esī mɛ́t, ŋ́gɛ e efhó ánɛ yí ntó. Esī mɛ́t e lɛɛ́ nnáŋa tɛ mbʉ́ʼɛ nnɛ̄t ánɛ ŋiŋ wɔ̄, mɛ́ ená á yí, ŋ́gɔ̄ á yí, ŋ́kwɛ́t á yí. Mɛ́ lé zi ŋgɔ̄ yí tsɔ ŋgʉɔ shɔ́ʼɔ́ lɛ́, ńdɔ̄k methʉ́ ŋkwɛ́t mekhu mí, ńdɔ̄k á atʉɛ́ ŋkwɛ́t mbū mí, á shuŋ nzáʼ záʼe. Ḿbiŋ mbwɔ́ʼte methʉ́ á mekhu yí. Esī mɛ́t e epiŋ ntshóne á yí, á ekʉ ŋgʉ̄ɔ ŋkʉ́ʼne ŋgáne á késáatswɛt.
42008030	Yɛɛ́so á ghʉ nzɛ́tte á ŋiŋ mɛ́t ŋ́gɛ: «Lezēŋ cú é lɛ awɔ́?» Á pwɛt ŋ́gɛ: «Meŋ á lɛ, Atʉtʉ.» A lɛɛ́ ndʉ́ɛ́ epúp melaʼ mīi, mesī é ánɛ yí tɛ nzáne.
42008031	Mesī mɛ́t, é swíŋte á Yɛɛ́so ŋ́gɛ, ńdɛ́ʼ á juŋ á wɔ́p mmāʼ á apeŋte, pɔ́ ge nnáŋa éwú, ńjʉ́ɔ ŋgʉɔ̄ʼ.
42008032	Amɔ̄ʼ akɛt mekúna á lɛ ánɛ mmɔʼ ndo lekwɛ̄t, ḿpfɛ́tɛ etsō. Mesī mɛ́t é swíŋte á Yɛɛ́so ŋ́gɛ, a elɛ ntswī, pɔ́ egʉɔ ŋkó ánɛ mekúna mɛ́t. Yɛɛ́so á véŋ.
42008033	Pɔ́ fhó ánɛ ŋiŋ wɔ̄, ńtó ŋgʉ̄ɔ ŋ́kó ánɛ pɔ́p. Akɛt mekúna jɔ̄, á pú ntáka, éfɛ́ ŋkʉŋɛ́, ḿbú ŋgʉ̄ɔ á ntshi.
42008034	Mepfɛnne‑mekúna, é jʉ́ɔ anu zīi á tɔ́k, ŋ́gákne mbīŋ nzem, ŋ́kʉte ŋgʉ̄ɔ á tésɔŋ, mbɔɔ ánɛ mekap alāʼ, ḿbɛ́te eshúŋ epuɔ.
42008035	Epuɔ é júʼ anu jʉɔ mɛ́t, ńtóte eshʉ̄ʼ, á ńjʉ́ɔ anu zīi á ghʉ, ńcúʼte á lezēŋ Yɛɛ́so, ńnɔŋ njʉ́ɔ á ŋiŋ yīi, mesī é tó ánɛ yí lā, á náŋ á esī á mvhɔ Yɛɛ́so, ḿmāʼ menzhó. Mbɔ leghi tsí é ndáʼ eshʉ̄ʼ. Pɔ́ jʉ́ɔ épúp, ecɔʼ é pú ŋgɔ̄ á wɔ́p.
42008036	Epuɔ pīi pɔ́ njʉ́ɔ ajū mīi, á ntɔ́k ánɛ ŋiŋ yīi, mesī é ŋgɔ́ ánɛ yí, pɔ́ pɛ́te eshúŋ epuɔ pīi, pɔ́ é shʉʼ, páʼ á tsia épúp tɛ́ á te.
42008037	Epuɔ alāʼ mɛ́t, é cʉ́ʼɛ ncɔ̄ʼ cɔʼe, éswíŋte á Yɛɛ́so ŋ́gɛ á efhó á alāʼ pɔ́p ŋgʉ̄ɔ. Yɛɛ́so á lɛ ŋgɔ̄ ŋkó á ntē akɛnūʼ, ŋ́gʉ̄ɔ.
42008038	Yɛɛ́so a le nɔ̄ŋ ŋgʉɔ, ŋiŋ yīi mesī é ntó ánɛ yí lā, á swíŋte á yí ŋ́gɛ, pɔ́ yí e elɛ ŋgʉ̄ɔ. Yɛɛ́so á lʉʼ, ḿbiŋ ndé á mbū yí ŋ́gɛ:
42008039	«Piŋ nzem mé mba ju, ŋ́kó mbɛ́te éshúŋ epuɔ ŋkʉʼne zīi, Ndém a á ghʉ ánɛ wu.» Ŋiŋ mɛ́t á gʉɔ, ńtɔ́kte ánɛ metésɔŋ, ḿbɛ́te eshúŋ epuɔ anu mbɔŋ zīi, Yɛɛ́so a á ghʉ ánɛ yí.
42008040	Yɛɛ́so á tó ntshi, ḿbīŋ nzem tɛ ŋgē ekó á nzéŋ mmɔʼ, nnɔ epuɔ é pú ntswí á yí, melaʼ mīi mɛ́ nnɔŋ mbúu nzwíʼtɛ á yí.
42008041	Mmɔʼ ŋiŋ á shʉʼ á ajʉʼ mɛ́t, lezēŋ tsí é gɔ́ lɛ Jayilus, ŋ́gɔ́ á ŋiŋ yīi, a cʉtɛ menu á ŋgyā aswiŋte á ajʉʼ mɛ́t. A shʉʼ ntɔ́k ndeŋ ndeŋ mé lezēŋ Yɛɛ́so, ŋ́gwhʉ̄ á mekhu yí, ḿbúʼ mbū ŋ́gɛ, a elɛ eshʉ̄ʼ á mba yí,
42008042	tséŋ méŋ yi a á mba, ńcʉ́ʼɛ ŋkwhʉ́ kwhʉʉ́, ŋ́gɔ́ á mɔ́ menzwí, ŋ́gwɛ̄ ŋguʼ ntsɔp pīa mé legēm. Pɔ́ Yɛɛ́so lɛ ntsé á mɛnzhɛ, ńnɔŋ ŋgʉ̄ɔ, nnɔ epuɔ é nɔŋ ŋŋyɛ̄nɛ á yí á ŋkɔʼɔ́ ŋkɔʼɔ́.
42008043	Mmɔʼ menzwí á gɔ́ á ntē nnɔ mɛ́t, mbɔ mɛ́sɔ̄ a á náŋ ánɛ yí, ŋguʼ ntsɔp pīa mé legēm. [Mbɔ a lé tseŋ azí azō tɛ á mi, á mbū megaŋ afho, ánɛ agɔ mɛ́t], ŋiŋ á piŋ ndáʼ te kūʼ á lepɛ̄t á yí í.
42008044	Á náʼte efhó mé nzem, ńnā apū zí, ḿpfēŋ lepap nzhó Yɛɛ́so, agɔ zí á lɛ nzáʼa.
42008045	Yɛɛ́so á pekne nnɛ̄t, ńzɛ́tte ŋ́gɛ: «Awɔ́ a á pfeŋ á gá á?» Epuɔ metsem é pú ndɛ̄ʼte. Piɛ á lɛ ndé á mbū yí ŋ́gɛ: «Mɔʼɔ́ wek, o ka jʉ́ɔ ŋ́gɛ, mɛ́ é si ŋŋyɛ̄nɛ á wú meshhʉ̄ meshhʉ̄ ɛ́ lɛ̄?»
42008046	Yɛɛ́so á ké ŋŋíŋ ŋīŋ, ńdé ŋ́gɛ: «Ŋiŋ a á ŋɛ́te mpfēŋ á gá. Meŋ á júʼ páʼ mbʉʼ e é tó ánɛ meŋ, ŋ́ghʉ̄ amɔ̄ʼ afaʼ.»
42008047	Menzwí wɔ á jʉ́ɔ páʼ Yɛɛ́so a á zhɛ́, ńzī á lepū mvɛ̄t, éshʉʼ ŋgwhʉ̄ á mekhu yí, ḿbɛ́te eshúŋ, agɔ zīi á ŋgɔ́ ánɛ yí, tɛ́ yí pfeŋ á Yɛɛ́so, ńdɛ ntē, epuɔ metsem é júʼ.
42008048	Yɛɛ́so á lé á mbū yí ŋ́gɛ: «Maá, agɔ jú á mi, melaʼ mīi o ó fɛ́ nnɛ̄t ju ŋgyá mé meŋ. Zhɛ́ á leziŋ.»
42008049	Yɛɛ́so á zɛ́t á nzhɛ eshúŋnɛ, ŋiŋ á fhó á mba, éshʉʼ ndé á mbū Jayilus ŋ́gɛ: «Méŋ wu a á ndáʼ ŋkwhʉ́, te zóko ŋgēnɛ á nziʼnɛ.»
42008050	Ŋ́gē elé, Yɛɛ́so á nɔŋ njúʼɔ, ńdé á mbū Jayilus ŋ́gɛ: «Te pɔ́k azō, fɛ́ áa nnɛ̄t ju ŋgyá mé meŋ. Méŋ wu a a gɔ́ éwú.»
42008051	Pɔ́ yí é gʉɔ tɛ ŋkó á mba, Yɛɛ́so a te véŋ ŋ́gɛ, pɔ́ ŋiŋ e ekó á ŋgyā á. Ńdaʼ Piɛ pɔ́ Jáaŋ mbɔɔ Jáak, ŋ́ghʉ̄ á mía mɔ́ pɔ́ mɔʼɔ́ mɔ́.
42008052	Mvuʼ epuɔ zīi, é nzɛ́t á atetá, ŋ́gɔ́ á si nnɔŋ ndāa lewhʉ̄, Yɛɛ́so á lɛ ndé á mbū pɔ́p ŋ́gɛ: «Ndɛ́ʼ pɛ ezéŋ ndā, mɔ́ a ka kwhʉ́ ɛ́, a á si ndíi lií.»
42008053	Pɔ́ júʼ épúp, ńcʉ́ʼɛ nzwī á Yɛɛ́so zwi, melaʼ mīi, pɔ́ é zhɛ́ á mbɔŋɔ́ á légɛ, mɔ́ a a ndáʼ ŋkwhʉ́.
42008054	Táʼ, Yɛɛ́so á ké ŋgʉ̄ɔ gʉɔ mé ajʉʼ zīi, mɔ́ a á nnɔ̄ŋ éwú, ńtá apū mɔ́ ŋkímne, ńdé á mbū yí ŋ́gɛ: «Méŋ ga, lu á esī.»
42008055	Á zím, ńdɛ efhó á esī ndū. Yɛɛ́so á tswi ŋ́gɛ, mɛ́ efāʼ azō ŋgyá á mbū yí, a epfɛ́t.
42008056	Mɔʼɔ́ yí pɔ́ mɛ́ wɔp, é jʉ́ɔ épúp, á kʉʼne á wɔ́p tɛʼ. Yɛɛ́so á piŋ ntsɛ̄ne á wɔ́p ŋ́gɛ, ńdɛ́ʼ pɔ́ ghʉ tɛ mɛ́ zhɛ́ ajū mīi á tɔ́k.
42009001	Á lɛ amɔ̄ʼ aleʼé, Yɛɛ́so á tɔ́ŋ megaŋ nnɔ pí epuɔ ntsɔp pīa mé legēm. Ńcúʼte á wɔ́p, ŋ́gyá á wɔ́p mete á lelɔk njūŋ mesī ánɛ epuɔ, mbɔɔ á lelɔk ŋghʉ̄, megaŋ agɔ é te.
42009002	Ńtó á wɔ́p ŋ́gɛ, pɔ́ egʉɔ ŋkɛ́ʼte éshúŋ epuɔ páʼ Lefɔ Ndém é épúp. Ŋ́kó nnɔŋ ŋghʉ̄ɛ, megaŋ agɔ e etʉ̄ɛ̄.
42009003	Ńdé á mbū pɔ́p ŋ́gɛ: «Pɛ nɔŋ ŋgʉ̄ɔ, ndɛ́ʼ ŋiŋ á pɛ́ azō páʼ athʉ́ zīi, a gɔ etɛ́te lā, páʼ apa lā, páʼ etsō lejhʉ̄ lā, páʼ ŋkāp lā. Ndɛ́ʼ ŋiŋ á pɛ́ menzhó mɛ́mbīa.
42009004	Pɛ gʉɔ tɛ ŋkó á ajʉʼ, mɛ́ kókne á wɛ́ eziɛ́ ŋgyā lɛ́, pɛ enáŋ éwú tɛ ndáʼ efhó éwú ŋgʉ̄ɔ.
42009005	Pɛ gʉɔ tɛ ŋkó á aziɛ́ akap lɛ́, epuɔ akap mɛ́t é gɔ́ te á wɛ́ kókne, pɛ ge efhó éwú egʉɔ, ńjɔ̄kte avɔ́p á mekhu pɛ, ńtsyā éwú, ńdɔk ntswī á légɛ, pɛ a pɔ́p é té wɛ.»
42009006	Nnɔ yí mɛ́t é lɛ ŋgʉ̄ɔ, ńtɔ́kte ánɛ metésɔŋ pɔ́ mekap alāʼ, ńtswī ŋke mbɔŋ Ndém ejʉʼ tsem, ńzéŋ nnɔŋ ŋghʉ̄ɛ, megaŋ agɔ é tʉɛ.
42009007	Á lɛ épúp, Elōde yīi a le nɔ̄ŋ esáʼa apak ŋgɔŋ Ŋgaliléa, á júʼ menu mīi nnɔ Yɛɛ́so é ghʉ, ḿbú mmēkte, ŋ́gɛ Yɛɛ́so mɛ́t a á páʼa ŋgɔ́ awɔ́? Emɔ̄ʼ epuɔ é lɛ si ndʉ́ɛ́ ŋ́gɛ, a á Jáaŋ nnoʼ‑epuɔ ntshi yīi, a á zím ánɛ lewhʉ̄.
42009008	Emɔ̄ʼ epuɔ é nɔŋ ndʉ́ɛ́ ŋ́gɛ, Eli yīi a á zéŋ eshʉ̄ʼ. Emɔ̄ʼ epuɔ é zéŋ nnɔ̄ŋ ndʉ́ɛ́ ŋ́gɛ, mmɔʼ ntswi‑ŋke Ndém yīi a lɛ efʉʼ mvhɔ, a á zéŋ efhó á nnɔ mepfhō ntó.
42009009	Elōde á kwaŋte á ntɔ̄ŋ yí ŋ́gɛ: «A gɔ́ mé Jáaŋ, mbɔ meŋ nde tswī mɛ́ gɔ á yí, ńzáʼ athū zí. Ewuɔ ŋiŋ yīi, meŋ mbiŋɛ njúʼɔ emuɔ menu ánɛ yí la, a á awɔ́?» Ḿbiŋ nnɔ̄ŋ efāʼa á yí méŋwɛ̄t á lejʉ̄ɔ á Yɛɛ́so.
42009010	Meziŋ‑ntō Yɛɛ́so puɔ mɛ́t é gʉɔ epúp, ḿbiŋ mbīŋ nzem, ḿbɛ́te eshúŋ á Yɛɛ́so mefaʼ mīi, pɔ́ ke kó ŋghʉ̄. Á júʼ, ńdɔ̄k á wɔ́p efhó á nnɔ ntó, éfāʼ á legɔ̄ pɔ́plépɔ̄p. Ŋ́kó ndɔ̄k eshhʉ̄ mmɔʼ tésɔŋ ŋgʉ̄ɔ, mɛ́ tɔ́ŋ lɛ Betsayída.
42009011	Táʼ, nnɔ epuɔ é júʼ páʼ Yɛɛ́so á gʉɔ, ńzhɛ̄ne á yí. Yɛɛ́so á ké mvéŋ véŋ, ḿbiŋ nzī á leshūŋ á wɔ́p menu ánɛ Lefɔ Ndém. Ńzéŋ nnɔŋ ŋghʉ̄ɛ, megaŋ agɔ é tʉɛ.
42009012	Nzém e le pīŋ nnɔŋ eséŋɛ, megaŋ nnɔ Yɛɛ́so é tshóte nnɛ̄t mé lezēŋ tsí, ńdé á mbū yí ŋ́gɛ: «Ḿpɛ e ega á ajʉʼ zīi, mba ŋiŋ e te éwú ú, tswiī, alāʼ zīi á esī la, a epīŋ mé memba pɔ́ mekap alāʼ mīi, é pateé ajʉʼ jʉɔ mɛ́t, éfāʼ etsō mpfɛ́t, ŋ́kó ndí.»
42009013	Yɛɛ́so á lé á mbū pɔ́p ŋ́gɛ: «Pɛ méŋwɛ̄t e eyá á wɔ́p etsō pɔ́ epfɛ́t.» Pɔ́ pwɛt á mbū yí ŋ́gɛ: «Pek lɛɛ̄ ŋgwɛ áa mblɛ ntāʼ táa, ŋ́ghʉ̄ mesōh ntāʼ pīa ndaʼ. Pek gɔ le kūʼ á lelɔk nzék alāʼ jʉɔ ɔ́, ńdaʼ éyi pek é gʉɔ nzéŋ ńzó emɔ̄ʼ etsō.»
42009014	Pɔ́ lɛɛ́ ndʉ́ɛ́ épúp, melaʼ mīi epuɔ menɔŋ é lɛ á ajʉʼ mɛ́t tɛ nzáne. Mbaŋa ndaʼ ndaʼ é nɔŋ ŋgʉ̄ɔ ajūɔ ntsāʼ táa. Yɛɛ́so á lé á mbū nnɔ yí ŋ́gɛ: «Pɛ etswī pɔ́ enáŋte á esī, epfhɔɔ́ epfhɔɔ́, megēm táa megēm táa.»
42009015	Pɔ́ lɛ ntswī pɔ́ metsem, é pú nnáŋte á esī.
42009016	Yɛɛ́so á tswí mblɛ jɔ̄ ntāʼ táa pɔ́ mesōh mwɔ̄ ntāʼ pīa, ḿbʉ́ʼɛ menēk mí ncʉ̄ lephū, ésyákne á Ndém ánɛ ecū muɔ mɛ́t, ḿbwɔ́ʼte ŋgyá á mbū megaŋ nnɔ pí, ŋ́gɛ pɔ́ egāpte á mbū alāʼ, pɔ́ epfɛ́t.
42009017	Pɔ́ gapte, epuɔ metsem é tswí mpfɛ́t tɛ nzwɛ́t. Mɛ́ lakte epwɔ̄ʼ tsīi é vuʼɔ, é ló metúŋ ntsɔp pīa mé legēm.
42009018	Á lɛ amɔ̄ʼ aleʼé, Yɛɛ́so á nɔŋ eswíŋtɛ á Ndém yíléyī, nnɔ yí é gɔ́ á ajʉʼ mɛ́t. Méŋ afʉʼ á kuʼ, á zɛ́tte á wɔ́p ŋ́gɛ: «Alāʼ á si ndʉ́ɛ́ ŋ́gɛ akɔ̄ ánɛ meŋ ŋ̄?»
42009019	Pɔ́ pwɛt á mbū yí ŋ́gɛ: «Emɔ̄ʼ epuɔ é si ndʉ́ɛ́ ŋ́gɛ, o ó si ŋgɔ́ á Jáaŋ nnoʼ‑epuɔ á ntshi. Emɔ̄ʼ é nɔŋ ndʉ́ɛ́ ŋ́gɛ, o ó Eli. Emɔ̄ʼ é piŋ nzéŋ nnɔŋ ndʉ́ɛ́ ŋ́gɛ, o ó taʼ ntswi‑ŋke Ndém efʉʼ mvhɔ yīi, a á zéŋ efhó á nnɔ mepfhō eshʉ̄ʼ.»
42009020	Yɛɛ́so á zéŋ nzɛ́tte á wɔ́p ŋ́gɛ: «Ḿbiŋ ŋgɔ́ mé pɛ, pɛ nɔ̄ɔŋ ndʉ́ɛ́ azɛ́ ŋ́gɛ akɔ̄?» Piɛ á pwɛt ŋ́gɛ: «O ó páʼā, ŋ́gɔ́ á Nzaʼ‑Ŋkhʉ á ntɔ̄ŋ apuʼ yīi, Ndém a le laʼnēē.»
42009021	Yɛɛ́so á piŋ ntsɛ̄ne á wɔ́p ŋ́gɛ, ndɛ́ʼ pɔ́ shúŋ á ŋiŋ.
42009022	Ńzéŋ ndé ŋ́gɛ: « Méŋ‑Ŋiŋnɔŋ wuɔ, a pɔŋteé á yí á lejʉ̄ɔ ŋgʉɔ̄ʼ tɛʼ. Mekém alāʼ mbɔɔ wɔ nɔŋ‑epɔʼ epi melʉɛ, ŋ́ghʉ̄ wɔ kɛ́ʼte‑mbé Ndém, e shʉʼ epuŋne á yí, éghʉ mɛ́ ezwhí á yí, a epiŋ ŋgɔ́ eleʼé tɛ́t, Ndém a eghʉ̄, a ezím ánɛ lewhʉ̄.»
42009023	Yɛɛ́so á zéŋ ndé á mbū epuɔ metsem ŋ́gɛ: «Ŋiŋ a nɔŋ ŋkɔ̄ŋɔ á letsē á nzem meŋ, á tshi á yí á lelhʉ athū zí yí méŋwɛ̄t nnéŋ, ḿvéŋ á lekʉɛ á mbaŋne paŋné yi eleʼé metsem, ḿbīʼ, ńdɔk ŋgɔ́ á nzem meŋ.
42009024	Ŋiŋ a nɔŋ ŋkɔ̄ŋɔ á lepīp athū nnɛ̄t zí, ḿbɔ́kɔ á lewhʉ̄, mbɔ a a láʼ ekwhʉ́, épíi. Ŋiŋ a piŋɛ ŋgwáʼ athū nnɛ̄t zí melaʼ má, mbɔ a a láʼ egɔ́ éwú.
42009025	Ŋiŋ a púu ŋgwɛ̄ lewūʼ ŋgɔŋ ntsem, á ndo esī atsetsáʼ, ḿbīŋ ŋkwhʉ́ ḿbí ndaʼ, mbɔ a á jhʉ́ apɛ akɔ̄?
42009026	Ŋiŋ a nɔŋ ŋkúu esē á legɔ̄ ŋiŋ nnɔ ga, ńnɔ̄ŋ ŋkúu esē á lekūʼte ashuŋne zá, mbɔ Méŋ‑Ŋiŋnɔŋ wuɔ, a a láʼ epuŋne á yí afʉʼ zīi, a láʼa mbīŋɛ nzem á ntē shʉ́shɔ́k yí, ŋ́gɔ́ eyi Mɔʼɔ́ yi pɔ́ a mecɔʼ pí.
42009027	Meŋ echʉ́ nnɛ̄t eshúŋ á wɛ́ á kwaʼ anuúnē, emɔ̄ʼ epuɔ é nnɔ pɛ ega tsetsɔŋɔ pīi, pɔ́ té shʉʼ ekwhʉ́ té gɔ́ yīi, pɔ́ é jʉ́ɔ lewūʼ Lefɔ Ndém mé menēk mɔ́p ɔ́.»
42009028	Á le nɔ̄ŋ ŋgʉɔ azō taʼ ŋgap, páʼ Yɛɛ́so a le shúŋ ajʉɔ anu, á tsɔ́ʼ á Piɛ pɔ́ Jáaŋ mbɔɔ Jáak. Pɔ́ a pɔ́p é pe mé lekwɛ̄t, á eswíŋte Ndém.
42009029	Ŋ́kó éwú, á nɔŋ eswíŋtɛ á Ndém, mɛ́ jʉ́ɔ eshhʉ̄ yí é sɛt nnɛ̄t ncʉ́ʼ ntií ndɛʼɛ. Menzhó mí é zéŋ esɛ̄t nnɛ̄t efók lɛ púúú, ńcʉ́ʼɛ ŋwāŋne ŋwaŋne.
42009030	Mɛ́ lɛ ŋgē ejʉ́ɔ, epuɔ mémpīa, é tshí ajʉʼ mɛ́t, pɔ́ a Yɛɛ́so é nɔŋ eshúŋnɛ, ŋ́gɔ́ á Mɔɔ́sɛ pɔ́ Eli,
42009031	épi pɔ́ é ŋwak azɔ́p á ntē shʉ́shɔ́k Ndém. Pɔ́ a Yɛɛ́so é le nɔ̄ŋ eshúŋnɛ ánɛ ntií zīi, Yɛɛ́so a gɔ elɔk eshʉʼ emakne mefaʼ mí á Yelósalɛm, tɛ́ ekwhʉ́.
42009032	Pɔ́ le gē eshúŋne épúp, Piɛ pɔ́ a mesoó pí é pú ŋgɔ́ si ndíi tɛʼ. Pɔ́ piŋ ndɛ̄ ŋgē eziɛ, ńjʉ́ɔ á Yɛɛ́so, á ntē shʉ́shɔ́k yí, epuɔ pwɔ̄ mémpīa é tshíte á lezēŋ yí.
42009033	Afʉʼ zīi epuɔ puɔ mɛ́t é le nɔ̄ŋ ŋgɔ efhó á lezēŋ Yɛɛ́so, égʉɔ, Piɛ á lé á mbū Yɛɛ́so ŋ́gɛ: «Mɔʼɔ́ wek, á mbɔŋ ŋ́gɛ, ḿpɛ a pɔ́p e epú ŋgɔ́ ega, pek e kwɛ́t mentap mɛ́ntɛ́t, taʼ a egɔ́ eju, taʼ a egɔ́ ezi Mɔɔ́sɛ, mmɔʼ e egɔ́ ezi Eli.» Piɛ a le gē elé épúp, a te zhɛ́ ajū mīi a lʉ́ɛ́ ɛ́.
42009034	Piɛ á zɛ́t nzhɛ á shúŋnɛ, amɔ̄ʼ alɔ á liɛ esóʼo, ḿbúu ŋkáptɛ á wɔ́p. Nnɔ Yɛɛ́so é jʉ́ɔ épúp, ḿbú ncɔ̄ʼ tɛʼ.
42009035	Ŋghi Ndém é fhó á ntē alɔ mɛ́t, ńdé ŋ́gɛ: «Ŋiŋ wuɔ, a á Méŋ ga. Meŋ á tsɔ́ʼ á yí. Pɛ ejúʼ á yí.»
42009036	Ŋghi mɛ́t é ge emak á leshūŋne, mɛ́ jʉ́ɔ, Yɛɛ́so á cʉ́ʼɛ ntshíɛ ajʉʼ, áa yíléyī. Nnɔ Yɛɛ́so é le jʉ́ɔ menu mīi, é pú ntɔ́k á ndo lekwɛ̄t, éféŋ á ntē pɔ́p, tɛ mbú te shʉ̄ʼ eshúŋ á ŋiŋ ɛ́, tɛ afʉʼ á láʼ ŋkūʼ.
42009037	Njhʉ̄ é lá, Yɛɛ́so pɔ́ a nnɔ yí epuɔ métɛ́t pwɔ̄, é fhó á ndo lekwɛ̄t esóʼo. Atʉtʉ epuɔ á shʉʼ ntswɛ́tte á yí.
42009038	Mmɔʼ ŋiŋ á náŋ tɛ ntshí á nnɔ epuɔ, ŋ́gaʼte ndé ŋ́gɛ: «Tsɔ́ʼɔtsɔ́ʼ mé Ndi, lɛ ncʉ̄te á méŋ ga wuɔ ŋgyá á gá. A á si ŋgɔ́ egá ndaʼ mɔ́, ŋ́gɔ́ á mɔ́ mbaŋa.
42009039	Mmɔʼ esī e gɛ ŋgɔ̄ɔ á yí, ńcʉ̄ʼnɛ á yí tɛʼ. Étsɔ́ʼ á yí emaʼ á esī, a elɔ̄k nnɛ̄t zi, ńtúŋ atsáʼ, ŋ́gāʼte, éfūʼ mekī. E gɔɔ̄ á yí épúp, e te gákne ntshī á yí nnéŋ ɛ́. Afʉʼ zīi e é piŋ ntshī á yí nnéŋ, a pú mbwɛ́t.
42009040	Meŋ á púʼ mbū á mbū nnɔ wú ŋ́gɛ, pɔ́ ejūŋ esī mɛ́t, tɛ́ pɔ́ té éwú kuʼ.»
42009041	Yɛɛ́so á júʼ épúp, ŋ́gyɛ́t ndé ŋ́gɛ: «Pɛ epuɔ ŋguʼ puɔ, pɛ é epuɔ tepɔŋ, pɛ te ntē ánɛ Ndém tshí. Meŋ a láʼ esek ánɛ ŋghʉʉ́‑menu mɛ́, tɛ eláʼ etshí eséŋɛ́ ɛ́? Pɛ é kwaŋ ŋ́gɛ, ḿpɛ mé náŋa náŋa lɛ́?» Ḿbiŋ ndé á mbū ŋiŋ mɛ́t ŋ́gɛ, a elɔ̄k á méŋ yi eshʉ̄ʼ.
42009042	Á nɔŋ ndɔ̄kɔ á yí eshʉ̄ʼɛ, esī mɛ́t é tsɔ́ʼ á yí ntém á esī, á zi á lelɔk nnɛ̄t zi, ńtúŋ atsáʼ. Yɛɛ́so á cɔ́k esī mɛ́t, é fhó ánɛ yí ntó, mɔ́ á lɛ ntē. Yɛɛ́so á yá á yí á mbū mɔʼɔ́ yi.
42009043	Alāʼ á jʉ́ɔ ejʉɔ ntií ajū mīi, e tswii mete Ndém laa, á pú ntsyā á wɔ́p. Menu mīi Yɛɛ́so a le nɔ̄ŋ ŋghʉɛ, é le pú nnɔŋ ŋkʉ̄ʼnɛ epuɔ tɛʼ. Á náŋ tɛ mbēkne nnɛ̄t, ńdé á mbū nnɔ yí ŋ́gɛ:
42009044	«Pɛ etsɔ́ʼ metuúŋ mɛ́ á mbɔŋɔ́, ńjúʼ anu jʉɔ zīi, meŋ gʉɔ á ndʉ́ɛ́ la: mɛ́ e swiŋ á Méŋ‑Ŋiŋnɔŋ wuɔ, á mbū epuɔ, pɔ́ eghʉ̄ ánɛ yí páʼ pɔ́ é kɔŋ.»
42009045	Yɛɛ́so á lé épúp, táʼ, azō á tsɛ́tte leghi tsɔ́p, tɛ pɔ́ té júʼ anu zīi a lɔkɔ ndʉ́ɛ́ ɛ́, ḿbiŋ ŋgɔ́ si mbɔ́kɔ á lezɛ̄tte á yí azō ánɛ anu jʉɔ mɛ́t.
42009046	Méŋ afʉʼ á kuʼ, nnɔ Yɛɛ́so é zi a letɔʼne á nnɔ pɔ́p, éfāʼa á ŋiŋ yīi a á mía ŋiŋ.
42009047	Yɛɛ́so á zhɛ́ anu zīi, pɔ́ é ŋgɔ́ á nnɔ pɔ́p ntɔ̄ʼnɛ. Ńdɛ ntɔ́ŋ á méŋ agáʼ mɔ́, á shʉʼ ntshí á lezēŋ yí.
42009048	Á lé á mbū pɔ́p ŋ́gɛ: «Ŋiŋ a ŋkóknɛ á méŋ agáʼ mɔ́ wuɔ melaʼ má, mbɔ a lɔkɔ ŋkóknɛ áa gá. Ŋiŋ a piŋɛ ŋkókne á gá, mbɔ a lɔkɔ ŋkóknɛ á ŋiŋ yīi, a le tó á gá. Ŋiŋ yīi a á nnɔ pɛ metsem, ńnɔ̄ŋ nnɛ̄t zi á esī, yí mé mía ŋiŋ.»
42009049	Afʉʼ á kuʼ, Jáaŋ á tswí ashuŋne, ńdé á mbū Yɛɛ́so ŋ́gɛ: «Mɔʼɔ́ wek, pek é jʉ́ɔ mmɔʼ ŋiŋ, á nɔŋ ndɔ̄kɔ lezēŋ cú, ńjūŋɔ mesī ánɛ epuɔ. Pek nɔ̄ɔŋ efāʼa á letɔʼ á yí, melaʼ mīi a te ánɛ nnɔ yímpɛ ɛ́.»
42009050	Yɛɛ́so á pwɛt á mbū yí ŋ́gɛ: «Ndɛ́ʼ pɛ ezéŋ á yí ntɔ̄ʼ. Ŋiŋ a nɔŋ te mvɛ́nɛ afaʼ zɛ́ ɛ́, mbɔ pɛ a pɔ́p mé nnɔ.»
42009051	Afʉʼ zīi Ndém a le nɔ̄ŋ ŋgɔ̄ á ŋghʉɛ̄, Yɛɛ́so a efhó á ndo esī atsetsáʼ, ŋ́kɔ́ʼ ŋgʉ̄ɔ mé lephū, á le nɔ̄ŋ ŋkuʼɔ, Yɛɛ́so á ŋíŋ ŋiíŋ ŋ́gɛ, yí e gʉɔ á Yelósalɛm.
42009052	Ŋ́kó á mɛnzhɛ, ńtó emɔ̄ʼ epuɔ á mvhɔ, ŋ́gɛ pɔ́ egʉɔ ncūŋte ajʉʼ zīi, yí e shʉʼ eláʼ éwú. Pɔ́ gʉɔ tɛ ŋkó á alāʼ epuɔ Samalía, ńnɔŋ ncūŋtɛ,
42009053	epuɔ alāʼ mɛ́t é júʼ á légɛ, Yɛɛ́so a á mɛnzhɛ ŋgʉ̄ɔ mé Yelósalɛm, ńdʉ̄ʼ á lekɔ̄kne á yí alāʼ pɔ́p
42009054	Mɛ́ shʉʼ eshúŋ á Yɛɛ́so pɔ́ nnɔ yí. Jáak pɔ́ Jáaŋ é júʼ épúp, ńzɛ́tte á Yɛɛ́so ŋ́gɛ: «Mɔʼɔ́ wek, o ó véŋ ŋ́gɛ, pek etswī, mmók e efhó á athʉ́ ésóʼo, ḿbú mbík epuɔ puɔ mɛ́t e?»
42009055	Yɛɛ́so á pekne nnɛ̄t, ńcʉ́ʼɛ ncɔ́kɔ á wɔ́p cɔ́ke.
42009056	Pɔ́ a nnɔ yí, é lɛ ndɔ̄k amɔ̄ʼ alāʼ ndɛʼɛ ŋgʉ̄ɔ.
42009057	Pɔ́ a pɔ́p é kó á mɛnzhɛ nnɔ̄ŋ nzīŋɛ, mmɔʼ ŋiŋ á shʉʼ ndé á mbū yí ŋ́gɛ: «O púu ŋgʉ̄ɔ tɛ ŋkó egɔ́ lɛ́, meŋ gɔ́ áa nzem wu.»
42009058	Yɛɛ́so á pwɛt á mbū yí ŋ́gɛ: «Membapndo é wɛɛ̄ membhʉ̄ mɔ́p. Meséŋ é wɛ meŋka mɔ́p. Táʼ, Méŋ‑Ŋiŋnɔŋ wuɔ á piŋ te wɛ̄ azí ajʉʼ zīi, a gɔ enáŋ éwú ú.»
42009059	Á pwɛt epúp, ŋ́kó ndé á mbū mmɔʼ ŋiŋ ŋ́gɛ: «Shʉʼɛ̄, ŋ́gɔ́ á nzem meŋ.» Ŋgaŋ á pwɛt ŋ́gɛ: «Tsɔ́ʼɔtsɔ́ʼ me Ndi, lɛ nzwíʼte meŋ eshʉʼ nzīi mvhɔ, ńtúŋ á mɔʼɔ́ ga, tɛ́ eshʉʼ ŋgɔ́ á nzem wu.»
42009060	Yɛɛ́so á pwɛt á mbū yí ŋ́gɛ: «Cʉ́ʼ ā, epuɔ pīi é nzi ŋgɔ́ mepfhō, e etúŋ mepfhō pɔ́p. Ŋ́gɔ́ mé wu, mbɔ o pɔŋteé á wú, á legʉɔ mbhʉ́ ŋ́gɛ, Lefɔ Ndém é si nnɔŋ nzīi.»
42009061	Mmɔʼ ŋiŋ á zéŋ ndé á mbū Yɛɛ́so ŋ́gɛ: «Meŋ a gɔ́ á nzem wu me Ndi. Táʼ, ké nzwíʼte, meŋ egʉɔ ndāʼne epuɔ mba pék tɛ́ eshʉ̄ʼ.»
42009062	Yɛɛ́so á pwɛt á mbū yí ŋ́gɛ: «Ŋiŋ a kʉɛ ashū, ńnɔŋ ŋgɔ̄ á ŋghʉɛ̄ afaʼ, ḿbiŋ te athū zí éwú nnéŋ, mbɔ a ka kūʼ á leghʉ afaʼ ánɛ Lefɔ Ndém ɛ́.»
42010001	Ajʉɔ anu á tɔ́k páʼa, Yɛɛ́so á tsɔ́ʼ mmɔʼ megaŋ nnɔ pí ntsɔp pīa megēm esambīa, ŋ́gāpte á wɔ́p mémpīa mémpīa, ńtó á wɔ́p ŋ́gɛ pɔ́ ezī mvhɔ, ŋ́gʉ̄ɔ ánɛ metésɔŋ pīi, yí mé nnɔŋ ŋgɔ̄ egʉɔ éwú, mbɔɔ ánɛ mekap alāʼ.
42010002	Ŋ́gē etó á wɔ́p, ńdé á mbū pɔ́p ŋ́gɛ: «Etsō é atswɛt tɛ nzáne tsīi, é kuʼ á lefaʼ. Wɔ faʼā é piŋ ŋkʉɔ́k. Púp, pɛ elɛ mbúʼ mbū, éswíŋte á ŋgaŋ ŋkāʼ, a etó megaŋ afaʼ, pɔ́ egʉɔ efāʼ etsō tsí mɛ́t.
42010003	Pɛ egʉ̄ɔ, ńzhɛ́ á légɛ, meŋ túɔ́ á wɛ́ á nnɔ epuɔ menɔŋ, páʼ epɔ̄ memvhō mīi, é kúɔ́ á nnɔ metsho lā.
42010004	Pɛ nɔŋɔ ŋgʉ̄ɔ, ndɛ́ʼ pɛ epɛ́ ŋkāp, ndɛ́ʼ pɛ epɛ́ apa, ndɛ́ʼ pɛ epɛ́ mmɔʼ meláŋ. Ndɛ́ʼ pɛ epiŋ ŋkó á mɛnzhɛ, ńzók ntshí ajʉʼ, ńtsāʼtɛ epuɔ.
42010005	Pɛ nɔŋɔ ŋkúɔ́ tɛ mbɔɔ ánɛ eziɛ́ ŋgyā lɛ́, pɛ ezīi mvhɔ, ńtsāʼte epuɔ á ŋgyā mɛ́t, ńdé ŋ́gɛ: “Ndém a elɛ nnéŋ apwɛne, ánɛ epuɔ pīi é á ŋgyā ega.”
42010006	Ŋ́gɔ́ yīi ŋiŋ a á ŋgyā mɛ́t, ŋ́kɔ̄ŋ apwɛne, Ndém á ghʉ, á wɛ apwɛne. Ŋ́gɔ́ yīi ŋiŋ a te éwú tɛ ŋkɔ̄ŋ ɔ́, Ndém a á le apwɛne á ŋgyā mɛ́t néŋ.
42010007	Páʼ pɛ é kó á ŋgyā mɛ́t lā, pɛ náŋ éwú, mɛ́ ghī á wɛ́ ŋgyá akɔ̄ lɛ́, pɛ tswí mpfɛ́t, ńzéŋ nnú, melaʼ mīi ŋgaŋ afaʼ, a pɔŋteé á lewɛ ntsɔʼɔ́ afaʼ yí. Ndɛ́ʼ pɛ zéŋ ŋgʉ̄ɔ nnáŋ mmɔʼ mba ndɛʼɛ.
42010008	Pɛ kúɔ́ ánɛ akap alāʼ, epuɔ akap mɛ́t é tswí á wɛ́, ŋ́kókne á wɛ́, ŋ́gyá á wɛ́ akɔ̄ lɛ́, pɛ pfɛ́t pfɛɛ́t.
42010009	Pɛ eghʉ̄, megaŋ agɔ e etē á akap alāʼ mɛ́t, ńdé á mbū epuɔ akap mɛ́t ŋ́gɛ, afʉʼ zīi Ndém a gɔ ezi á lesāʼ lefɔ tsí, á tshóne tɛ mbáte á wɔ́p.
42010010	Pɛ kúɔ́ ánɛ akap alāʼ, mɛ́ té á wɛ́ kókne, pɛ gʉɔ ŋkʉ́ʼne á methū mɛnzhɛ, ńziŋɛ ndʉ́ɛ́ ŋ́gɛ:
42010011	«Tɛ mbɔɔ avɔ́p alāʼ zɛ́ zīi, á kó á mekhu pek, pek é pú njɔ̄kte, ńtsyā á alāʼ pɛ. Pɛ eké nzhɛ́ á mbɔŋɔ́ á légɛ, afʉʼ zīi Ndém a gɔ ezi á lesāʼ lefɔ tsí, á tshóne tɛ mbáte.»
42010012	Meŋ ndɔkɔ nchʉ́ɛ nnɛ̄t eshúŋɔ á wɛ́ ŋ́gɛ, aleʼé zīi Ndém a záʼa ntsaŋ epuɔ menɔŋ, anu epuɔ akap alāʼ jʉɔ, a epék ntɔ́k azi epuɔ tésɔŋ Sodɔm.
42010013	Afʉʼ á kuʼ, Yɛɛ́so á tsá ŋ́gɛ: «Wóó epuɔ Kolazin lōo. Wóó epuɔ Betsayída lōo, pɛ é wɔ eshhʉ̄ tepɔŋ. Meŋkʉʼne anu mīi, meŋ gɛ nzóko ŋghʉ̄ɛ á alāʼ pɛ, meŋ nde wíʼe, ńdɔkɔ ŋghʉ̄ɛ á ntē tésɔŋ Tíi pɔ́ Sidɔŋ, mbɔ ŋgia é éwú yīi, pɔ́ lē ndáʼ ŋgɔ̄ nnɛ̄t zɔp, ńzwík mezwiŋ epa, ḿbōk á avhō, ńdɔk ntswī á légɛ, pɔ́ é wáʼ atswhī tepɔŋ zɔ́p, ḿbīŋ nzem á mbū Ndém.
42010014	Pɛ echʉ́ nnɛ̄t nzhɛ́ á légɛ, aleʼé zīi Ndém a záʼa ntsaŋ epuɔ menɔŋ, anu zɛ́ a epék ntɔ́k azi epuɔ Tíi pɔ́ epuɔ Sidɔŋ.
42010015	Ḿbiŋ ŋgɔ́ mé pɛ epuɔ Kafaanawum, pɛ é kwaŋ ŋ́gɛ, Ndém a a shʉʼ ekɔ́ʼne á wɛ́, tɛ pɛ epfēŋ lephū lɛ́? Ŋgáŋ, a a shʉʼ esóʼne á wɛ́ sóʼne, tɛ pɛ ekó á apwɛt.»
42010016	Yɛɛ́so á ge emakne, ńdé á mbū nnɔ yí wuɔ mɛ́t ŋ́gɛ: «Ŋiŋ a júʼɔ ashuŋne zɛ́, mbɔ a lɔkɔ njúʼɔ azá. Ŋiŋ a piŋɛ ŋkʉ̄ŋne ashuŋne zɛ́, mbɔ a lɔkɔ ŋkʉ̄ŋnɛ áa gá. Ŋiŋ a piŋɛ ŋkʉ̄ŋne á gá, mbɔ a lɔkɔ ŋkʉ̄ŋnɛ áa ŋiŋ yīi, a le tó á gá.»
42010017	Epuɔ pīi Yɛɛ́so á ntó á wɔ́p ntsɔp pīa megēm esambīa lā, pɔ́ shʉʼ ŋgē epiŋ nzem, ŋ́gwɛ̄ á mía lekāk á ntē pɔ́p. Ńdé á mbū Yɛɛ́so ŋ́gɛ: «Mɔʼɔ́ wek, pek é páʼa ŋgɔ́ éyi pek tɔ́ŋɔ lezēŋ cú, mbɔɔ mesī, é júʼ nchu wék.»
42010018	Yɛɛ́so á pwɛt ŋ́gɛ: «Anuúnē, meŋ ke náŋ tɛ njʉ́ɔ Sɛ́ta á gɛ ŋwaŋ páʼ ŋŋí mbeŋ lā, éfhó á lephū esóʼo efɛ́.
42010019	Pɛ ejúʼ, meŋ ke yá á wɛ́ mete, á lelɔk nzīŋ ánɛ menū, mbɔɔ ánɛ meŋgá esī. Ńzéŋ ŋgyá á wɛ́ mete, á lelɔk mbwɔ́ʼte mbʉʼ Sɛ́ta, ŋgaŋ mbo. Amɔ̄ʼ anu tepɔŋ á piŋ ŋgɔ́ á le á wɛ́ ghʉ.
42010020	Táʼ, ndɛ́ʼ pɛ ekák áa páʼ mesī é júʼ nchu wɛ́. Pɛ nɔŋ ŋkáka, pɛ ekák áa páʼ, Ndém a á tí lezēŋ tsɛ́ á ntē aŋwaʼne yí, á athʉ́ lephū.»
42010021	Yɛɛ́so a le māk ajʉɔ anu mɛ́t, Azwakne Ndém á ghʉ, ntē yí é gáŋte, á tɔ́ŋ á Ndém ndé ŋ́gɛ: «Mɔʼɔ́ ga, Atsyapuɔ, wu yīi, o pɔɔ́ŋ lephū pɔ́ esī atsetsáʼ, meŋ á syákne á wú, páʼ o ke lʉ̄ɔ menu mú á mbū megaŋ azhɛ̄‑anu, mbɔɔ á mbū meghi, ḿbiŋ ntswī á mbū epuɔ pīi, é páʼ ewɔŋkhʉ̄ lā, éwɔ te zhɛ́‑anu. Ŋŋ me Mɔ́ʼɔ, á gɔ́ épúp páʼā, ŋ́gɔ́ áa páʼ wu mé kɔŋ.»
42010022	Yɛɛ́so á zéŋ ndé á mbū epuɔ ŋ́gɛ: «Mɔʼɔ́ ga a lē mbú ŋgyá mete ntsem á mbū meŋ. Ŋiŋ a gɔ le zhɛ́ páʼ meŋ, Méŋ yi, meŋ á épúp ɔ́, ńdaʼ yí. Ŋiŋ á pīŋ le zhɛ́ páʼ Mɔʼɔ́ ga á épúp ɔ́, ńdaʼ gá Méŋ yi, mbɔɔ epuɔ pīi Mɔ́, a á tswi á wɔ́p á ŋiŋ yīi, Mɔʼɔ́ yi á ewiɛ́.»
42010023	Yɛɛ́so á ghʉ mbēkne nnɛ̄t, ńdé á mbū nnɔ yí ntsem ŋ́gɛ: «Pɛ é meshhʉ̄ mbɔŋ, á wɛ́ pīi pɛ jʉ́ɔ emuɔ menu lāa.
42010024	Pɛ echʉ́ nnɛ̄t nzhɛ́ á mbɔŋɔ́ á légɛ, metswi‑ŋke Ndém mbɔɔ mefɔ tɛ nzáne, pɔ́ le tsá á wɔ́p á lejʉ̄ɔ ajū mīi, pɛ é ayáʼa njʉ́ɔ la, ńdáʼ te jʉ́ɔ. Ńtsá á wɔ́p á lejūʼ ajū mīi, pɛ é ayáʼa njúʼɔ la, ńdáʼ te júʼ.»
42010025	Mmɔʼ ŋkɛʼte‑mbé Ndém a le júʼ ashuŋne Yɛɛ́so, tɛ ndū á esī, ńtáte á yí, ńzɛ́tte á yí ŋ́gɛ: «Ńziʼnɛ, meŋ gɔ eghʉ̄ʉ azá lɛ akɔ̄, tɛ́ Ndém á fú ŋghʉ̄, pek yí mé cʉ́ʼɛ mbúu nnáŋa á?»
42010026	Yɛɛ́so á júʼ épúp, ḿbwɛ̄t á mbū yí ŋ́gɛ: «Mɛ́ leé ŋ́gɛ akɔ̄, ánɛ anu jʉɔ mɛ́t, á ntē aŋwaʼne mbé Ndém m? O tɔɔ́ŋ ajú mbé, á ntē aŋwaʼne, ńjúʼ lɛ akɔ̄?»
42010027	Á gɛ: «Meŋ tɔɔ́ŋ njúʼ lɛ, pú ŋkɔ̄ŋ Atsyapuɔ Ndém wu, mé ntē wú ntsem, ḿbú ŋgyá athū nnɛ̄t jú ntsem á mbū yí. Pú ndɔ̄k mete mú ntsem, ŋ́ghʉ̄ ajū mīi, a á si nzɛ́ttɛ, akwaŋte jú a epú ntshí ánɛ yí efʉʼ metsem. Ńzéŋ ŋkɔ̄ŋ á ŋiŋ ntsem, páʼ athū nnɛ̄t jú lā.»
42010028	Yɛɛ́so á pwɛt á mbū yí ŋ́gɛ: «Ŋŋ, o ó shúŋ anuúnē. Gʉɔ̄, ŋ́kó ŋghʉ̄ ajú épúp, éfú mbú ntā á lezēŋ Ndém.»
42010029	Ŋiŋ mɛ́t á nɔŋ efāʼa á lezɔŋ athū zí, ńzɛ́tte á Yɛɛ́so ŋ́gɛ: «Méŋ mɔ́ ga mɛ́t, a ké mbiŋ ŋgɔ́ awɔ́?»
42010030	Yɛɛ́so á lɔk ashuŋne lepúʼ jʉɔ, ḿbwɛ̄t ŋ́gɛ: «Mmɔʼ ŋiŋ a le nɔ̄ŋ efhɔ́ɔ á Yelósalɛm, ńcú ŋgʉ̄ɔ mé Jeliko. Ŋ́gʉɔ tɛ ŋkó á mɛnzhɛ, metsɔ́ŋ é gɔ á yí, ŋ́kú tsitsi yi, ésɔ̄ŋ menzhó ánɛ yí. Ńtswá á yí tswáa, tɛ á cʉ́ʼɛ ŋgɔ̄ áa ŋkwhʉ́ɛ, pɔ́ wáʼ ŋkʉ̄.
42010031	Mmɔʼ nnɔŋ‑epɔʼ epuɔ Yúda, á kó nnɔ̄ŋ ndɔ̄kɔ nzhɛ mɛ́t, ntɔ́kɔ, ńjʉ́ɔ á ŋiŋ mɛ́t, á nɔŋ á esī. Á gʉ́ŋne á yí, ńdɔ̄k eyi mmɔʼ ŋkɔʼɔ́ mɛnzhɛ, ńtɔ́k ŋgʉ̄ɔ.
42010032	Mmɔʼ ŋiŋ á zéŋ eshʉ̄ʼ azí, ŋ́gɔ́ á ŋiŋ ánɛ nzwɛt Levi, mbɔ pɔ́p mé gɔ ntswítɛ á nnɔŋ‑epɔʼ. Ŋ́kó á ajʉʼ mɛ́t, ńjʉ́ɔ á ŋiŋ wɔ̄, ŋ́gʉ́ŋne á yí, ńdɔ̄k eyi mmɔ̄ʼ ŋkɔʼɔ́ mɛnzhɛ, ńtɔ́k ŋgʉ̄ɔ azí.
42010033	Mmɔʼ ŋiŋ á zéŋ nnɔ̄ŋ nzápa azí ánɛ nzhɛ mɛ́t, ḿbiŋ ŋgɔ́ á ŋiŋ Samalía. Ŋ́gʉɔ tɛ ŋkó éwú, ńzéŋ njʉ́ɔ á yí azí, mezeŋɛ mí é pú ŋkó á yí.
42010034	Á tshóte nnɛ̄t mé lezēŋ tsí, ńdɔ̄k meluʼ esōk meféŋ mí, ńdɔ̄k mevɛ̄t ncɔ̄ʼ, ńchʉ́ nnɛ̄t ŋkwɛ́t. Ńtswíʼ á yí nzápa á ndo lʉ́ɔ́, ńdɔ̄k á yí ŋgʉɔ tɛ ŋkó mmɔʼ ŋgyā zīi, mege é gɛ mbíɛ́ ndáʼa éwú. Ńdáʼ alāʼ ńcʉ̄tɛ á yí.
42010035	Njhʉ̄ é lá, á fók ŋkāp á apa yí, ŋ́gyá á mbū ŋgaŋ ŋgyā wuɔ mɛ́t, ńdé á mbū yí ŋ́gɛ: “Kɔ, ńcʉ́ʼ ndɔk nzɔ̄ŋ á ŋgɔ ga wuɔ. E cʉ́ʼɛ te kūʼ, o etswīʼne. Meŋ méŋwɛ̄t é shʉʼ ŋgē etɔ́k ega, ńtsɔ́ʼ ajū mīi, o ó tswiʼne éwú, á mbū wu.”»
42010036	Yɛɛ́so á pɛ́te épúp, ḿbiŋ nzɛ́tte á ŋiŋ mɛ́t ŋ́gɛ: «O ó kwaŋ ajú ŋ́gɛ, ánɛ epuɔ puɔ métɛ́t, awɔ́ a á tswi á légɛ, yí é méŋ mɔ́ ŋiŋ yīi, metsɔ́ŋ é ŋgɔ̄ á yí lā a?»
42010037	Á pwɛt ŋ́gɛ: «Meŋ á kwaŋ ŋ́gɛ, ŋiŋ yīi a le ghʉ̄ anu mbɔŋ ánɛ yí, ńzɔ̄ŋ á yí lā.» Yɛɛ́so á gɛ: «Gʉɔ̄, ŋ́kó nnáŋa ŋghʉ̄ɛ ajú épúp.»
42010038	Yɛɛ́so pɔ́ nnɔ yí é gɔ́ á mɛnzhɛ, ńnɔŋ ŋgʉ̄ɔ mé leziŋ, ŋ́gʉɔ tɛ ŋkó mmɔʼ lepfhō alāʼ, mmɔʼ nzwí ŋiŋ lepfhō mɛ́t, lezēŋ tsí é gɔ́ lɛ Mákta, á púʼ mbū ŋ́gɛ, Yɛɛ́so a eshʉ̄ʼ á mba yí, ŋ́gúa á yí.
42010039	A le pɔ́ŋ mmɔʼ ntsiʼnzem yi, éyi menzwí, lezēŋ tsí é gɔ́ lɛ Malía. Yɛɛ́so á shʉʼ ŋkó á ŋgyā páʼā, Malía wuɔ mɛ́t, á shʉʼ nnáŋ á lezēŋ yí, ńnɔŋ njúʼɔ anu zīi, a á si eshúŋɔ.
42010040	Mákta á piŋ ŋgɔ́ si nnɔŋɔ ntɛ̄ttɛ azí, ánɛ mefaʼ á lelā etsō. Afʉʼ á kuʼ, á shʉʼ á lezēŋ Yɛɛ́so, ńzɛ́tte á yí ŋ́gɛ: «Ndi, o ó véŋ ajú ŋ́gɛ Malía a epú esákne á lelā lekʉŋ á mbū meŋ, éshʉʼ nnáŋ ega lɛ́? Tswiī, a eshʉ̄ʼ ntswíte á gá.»
42010041	Yɛɛ́so á pwɛt á mbū yí ŋ́gɛ: «Mákta, Mákta, o ó si ntɛ̄ttɛ, ńnɔŋ nzāpa nnɛ̄t ju, ánɛ etsō tɛ nzáne.
42010042	Táʼ, mía anu mbɔŋ yīi, a á ŋgɔ́ esī, Malía a á kaŋ. Ŋiŋ a gɔ le fhó á mbū yí efók ó.»
42011001	Yɛɛ́so a lɛ amɔ̄ʼ aleʼé, ŋ́gɔ́ amɔ̄ʼ ajʉʼ eswíŋtɛ Ndém. Éswíŋte á yí tɛ á mi, mmɔʼ taʼ ŋiŋ nnɔ yi á shʉʼ ndé á mbū yí ŋ́gɛ: «Ndi, zíʼne á wék á leswīŋte á Ndém, ńdeŋ ndeŋ páʼ Jáaŋ, a le ziʼné nnɔ yí lā.»
42011002	Yɛɛ́so á lɛ ndé á mbū nnɔ yí ŋ́gɛ: «Pɛ nɔŋɔ eswíŋtɛ á Ndém, pɛ elé ŋ́gɛ: “Mɔʼɔ́ wek, lɛ ŋghʉ̄, epuɔ menɔŋ metsem e ezhɛ́ á légɛ, wu mé ndaʼ Ndém. Lɛ eshʉ̄ʼ ŋgɔ́ á efɔ, ésáʼ epuɔ á ndo esī atsetsáʼ.
42011003	Lɛ ŋgyá á wék eleʼé etsem, etsō lejhʉ̄ tsīi, é gɔ ekūuʼ á mbū pek.
42011004	Lɛ ndēkne mefa mék, páʼ pek é si ndēknɛ azék, émi epuɔ pīi pɔ́ é fa á mbū pek. Te cʉ́ʼ pek ewhʉ̄ ánɛ táté.”»
42011005	Yɛɛ́so á zéŋ ndé á mbū pɔ́p ŋ́gɛ: «Ḿpɛ elɛ ndé ŋ́gɛ, ŋiŋ nnɔ wɛ, a wɛɛ̄ á esoó yi, ŋ́gʉ̄ɔ á mba yí té‑etsōʼ, ŋ́kwáʼte nchu ŋgyā yí, ńdé ŋ́gɛ: “Tsɔ́ʼɔtsɔ́ʼ me esoó, lɛ efū á gá azō,
42011006	meŋ ndɔ̄k ŋghī á ŋge ga wuɔ. A á fhó á leziŋ eshʉ̄ʼ á ŋgyā meŋ, meŋ mbīŋ te wɛ̄ ajū mīi, meŋ a lɔk eghi á yí í.”
42011007	Ŋ́gɔ́ amɔ̄ʼ, ŋiŋ yīi a á ŋgyā, á tsɔ́ʼ á mbū yí ŋ́gɛ: “Te pákne á gá, meŋ á ndáʼ efē ŋgyā za, tɛ pek a ewɔŋkhʉ̄ é nɔŋte á ekó. Meŋ gɔ le lū á esī tsetsɔŋɔ, tɛ efāʼ azō ŋgyá á mbū wu ú.”
42011008	Pɛ ejúʼ á mbɔŋɔ́, a zi te lū á esī ŋgyá etsō á mbū yí, páʼ a á esoó yi í, mbɔ a a ké elu á esī, éyá akɔ̄ lɛ́ zīi, ŋiŋ mɛ́t a á si nzɛ́ttɛ, melaʼ mīi, a tshií á apɛ́, ŋ́kwáʼtɛ nchu ŋgyā té ká té ká.
42011009	Meŋ ndɔkɔ eshúŋɔ á wɛ́ ŋ́gɛ, pɛ enáŋa ndɔ́ɔ, Ndém a yá á mbū pɛ. Pɛ enáŋa efāʼa, Ndém a eghʉ̄ pɛ ejʉ́ɔ. Pɛ enáŋa ŋkwáʼtɛ nchu ŋgyā, Ndém a etsɔ́ʼ á mbū pɛ.
42011010	Pɛ echʉ́ nnɛ̄t nzhɛ́ á légɛ, awíɛ a lɔ́ɔ azō á mbū Ndém, mbɔ a a yá á mbū yí. Awíɛ a faʼa azō, mbɔ Ndém a a ghʉ, a ejʉ́ɔ á azō mɛ́t. Awíɛ a kwáʼtɛ nchu ŋgyā, mbɔ Ndém a a tsɔ́ʼ ŋgyā, a ekó éwú.
42011011	Memɔʼɔ́ ewɔŋkhʉ̄ é tsetsɛlɛ pɛ, awɔ́ a á nnɔ éwú ŋgɔ́ éyi, méŋ yi a lɔ́ɔ á yí esōh, á gɔ nnū ŋgyá á mbū yí i?
42011012	Ŋ́gɔ́ éyi, méŋ yi a lɔ́ɔ á yí lepo ŋgāp, á gʉɔ ŋgɔ̄ ŋgá esī, ŋ́gyá á mbū yí i?
42011013	Pɛ pīi, pɛ é epuɔ tepɔŋ ejʉɔ ntí, pɛ ké nzhɛ́ ajūɔ mbɔŋ, tɛ́ ŋgyá á mbū ewɔŋkhʉ̄ pɛ́. Tɛ ŋgʉɔ shɔ́ʼɔ́ ánɛ Mɔʼɔ́ wɛ Ndém yīi, a á lephū ú? A gɔ le néŋ té yá Azwakne zí á mbū epuɔ pīi, pɔ́ é si eswíŋtɛ á yí í?»
42011014	Á lɛ amɔ̄ʼ aleʼé, Yɛɛ́so á juŋ esī zīi e ke kó ánɛ mmɔʼ ŋiŋ, ńtsɛ́t nchu yí. Esī mɛ́t e le tóō, ŋiŋ mɛ́t á lɛ nzī á leshūŋne. Á pú ntsyā alāʼ zīi, á ŋgɔ́ á ajʉʼ mɛ́t.
42011015	Emɔ̄ʼ epuɔ é lé azɔ́p ŋ́gɛ: «Á juŋɔ mesī mɛ́t páʼā, Bɛlzebul, á efɔ mesī, mé yáa á yí mete tɛ́ á lɔkɔ njūŋɔ.»
42011016	Emɔ̄ʼ epuɔ é kone á Yɛɛ́so, ńdé á mbū yí ŋ́gɛ, a eghʉ̄ á taʼ ŋkʉʼne anu, a egɔ́ ayiŋne zīi, á tswii á légɛ, mete mí é fhɔ́ɔ á mbū Ndém.
42011017	Yɛɛ́so á zhɛ́ mekwaŋte mīi é ntɔ̄ŋ pɔ́p, ńdɛ ndé á mbū pɔ́p ŋ́gɛ: «Epuɔ taʼ alāʼ é náŋa tɛ esɛ̄nne, ńdʉɔ́ʼne menɛ̄t mɔ́p, mbɔ alāʼ mɛ́t á gʉɔ mé mbií, meŋgyā mīi é alāʼ mɛ́t e epú ŋkēmɛ.
42011018	Á zeéŋ ŋgɔ́ ndeŋ ndeŋ ŋ́gɛ, nnɔ Sɛ́ta é sɛnnɛ, ńdʉɔ́ʼne menɛ̄t mɔ́p, mbɔ lefɔ tsí e pí. Meŋ ndʉ́ɛ́ páʼa, melaʼ mīi, pɛ é si ndʉ́ɛ́ ŋ́gɛ, meŋ juŋɔ mesī páʼa, Bɛlzebul efɔ wɔp mé yáa mbʉʼ, tɛ́ meŋ ndɔkɔ njūŋɔ.
42011019	Páʼ menɔ mɛ́, é si njūŋɔ azɔ́p mesī lā. A gɔ́ éyi meŋ ndɔkɔ mete Sɛ́ta tɛ́ ndɔkɔ njūŋɔ azá, mbɔ pɔ́ tswíi mete á mbū awɔ́, tɛ́ ndɔkɔ njūŋɔ azɔ́p é? Menɔ mɛ́ mɛ́t mé láʼ eshúŋ á wɛ́ ŋ́gɛ, pɛ lʉ́ɛ́ páʼā, ńdɔkɔ efā faa.
42011020	Á gɔ́ áa lɛ, meŋ ndɔkɔ mete Ndém tɛ́ ndɔkɔ njūŋɔ mesī ánɛ epuɔ, á lɔkɔ ntswīi á légɛ, Lefɔ Ndém é ndáʼ nzī á ndo esī atsetsáʼ, tɛ é shʉʼ tɛ ntswɛ́tte á wɛ́.
42011021	«Pɛ é si nzhɛ́ɛ á légɛ, tɛnte ŋiŋ, a cuŋtɛ á tsitsi ncu yi, ńdɔk mbíp mba zi á mbɔŋɔ́, mbɔ amɔ̄ʼ azō a gɔ le á tsitsi yi ghʉ̄ʉ.
42011022	Táʼ, mmɔʼ ŋiŋ a piŋɛ eshʉ̄ʼ nte ntsyā yí, mbɔ a a lʉɔ́ʼ á yí, éjhʉ́, égɔ á yí ekú á tsitsi ncu yīi, a á nɔŋ ndɔ̄kɔ ntʉ̄ɛ̄, éŋwɛt etsō tsí elɔk egʉɔ, pɔ́ a mesoó pí, e egʉɔ ŋgāpte.
42011023	«Ŋiŋ a lʉʼɛ ŋ́gɛ pek yí é gɔ le gɔ́ nnɔ ɔ́, mbɔ a lɔkɔ ntáka anu zá. Ŋiŋ yīi a te si ntswítɛ á gá á lecūʼte epuɔ, ŋ́gyá á mbū Ndém ɛ́, a á si ŋŋwāŋa á wɔ́p ŋwaŋ.
42011024	«Ŋ́gɔ́ mé ŋiŋ yīi, esī é ŋgɔ́ ánɛ yí, mɛ́ pikɛ tɛ njūŋ, mbɔ e fhó ánɛ yí, étó egʉɔ mé késáatswɛt, ékɛ́tɛ, éfaʼ á ajʉʼ zīi, e e pwɛ́ne enáŋ éwú. Ŋ́gɔ́ éyi e é faʼ kékáŋ, mbɔ e e lé egɛ: “Meŋ a piŋ nzem mé mba za, ájʉʼ zīi, meŋ ke zī ntó éwú.”
42011025	Ŋ́gɔ́ éyi e piŋɛ nzem, ŋ́kó ŋgē eshʉʼe, ŋiŋ mɛ́t á gɔ́ páʼ ŋgyā zīi, azō á té wú ú, mbɔ mɛ́ ncuŋte njɔ̄k á mbɔŋɔ́,
42011026	mbɔ a lɛ egʉɔ egɔ efaʼ emɔ̄ʼ mesī esambīa, émi é pú ŋgáʼ ńtɔ́k á yí. Pɔ́ a pɔ́p e eshʉʼ ŋkó á ŋgyā mɛ́t ńnáŋ. Anu ŋiŋ wuɔ mɛ́t, a epiŋ ŋgē emakne, ḿbék ntɔ́k páʼ á ke zī ŋgɔ́ épúp.»
42011027	Yɛɛ́so á ge emak á leshūŋne, mmɔʼ menzwí á tshí á nnɔ alāʼ, ńdé á mbū yí ŋ́gɛ: «Eshhʉ̄ mbɔŋ a á menzwí yīi, a le zhí á wú, ńzéŋ nnɔ́ŋne á wú.»
42011028	Yɛɛ́so á pwɛt ndé ŋ́gɛ: «Kwaʼ eshhʉ̄ mbɔŋ, a gɔ́ áa ŋiŋ yīi, á juúʼ ashuŋne Ndém, ŋ́ghʉ̄ ndeŋ ndeŋ épúp.»
42011029	Yɛɛ́so a le gē eshúŋne épúp, alāʼ á zɛ́t ntswīʼnɛ ŋkɔ́ʼ kɔʼé. Á lé á mbū alāʼ mɛ́t ŋ́gɛ: «Epuɔ ŋguʼ puɔ, é té pɔŋ, pɔ́ é si ŋkōnɛ á gá ŋ́gɛ, meŋ ezéŋ ŋghʉ̄ ŋkʉʼne anu, a egɔ́ ayiŋne zīi, á tswii á légɛ mete má é fhɔ́ɔ á mbū Ndém. Amɔ̄ʼ ayiŋne anu zīi meŋ gɔ á ntswiī pɔ́p, á té éwú ú, ńdaʼ gá á leghʉ taʼ ŋkʉʼne anu, páʼ ezi Ndém a le ghʉ̄ ánɛ ntswi‑ŋke yi, Jonási.
42011030	A le ghʉ̄ʉ̄, Jonási á gɔ́ ayiŋne mete mí, á mbū epuɔ Ninive. Ndeŋ ndeŋ épúp, a a shʉʼ eghʉʉ, Méŋ‑Ŋiŋnɔŋ a egɔ́ á ayiŋne mete mí, á mbū epuɔ ŋguʼ puɔ.
42011031	A láʼ ekuʼ aleʼé zīi, Ndém a záʼa ntsaŋ epuɔ menɔŋ, efɔ ŋgɔŋ Sába, ŋ́gɔ́ á menzwí, a eshʉʼ ntshí á mvhɔ epuɔ ŋguʼ puɔ, ńnéŋ mefa á apa pɔ́p, melaʼ mīi pɔ́ é fa tɛ á tsia. A le tshí á alāʼ te ndeŋɛ́, ńjúʼ mɛ́ nɔŋ ŋghítɛ azhɛ̄‑anu Efɔ Salomɔŋ, á shʉʼ tɛ ntshí lezēk tsí éwú. Mmɔʼ ŋiŋ a piīŋ ŋgɔ́ wuɔ tsetsɔŋɔ, azhɛ̄‑anu zí, á fáŋ ntɔ́k azi Salomɔŋ. Táʼ, mɛ́ piīŋ te si ncʉ̄tɛ á yí í.
42011032	Epuɔ Ninive e láʼ ekuʼ aleʼé mɛ́t, énéŋ mefa á apa epuɔ ŋguʼ puɔ, melaʼ mīi pɔ́p, épuɔ Ninive é le júʼ anu Jonási, ŋ́gɔ̄ nnɛ̄t zɔp, ŋ́gwáʼ atswhī tepɔŋ zɔ́p. Mmɔʼ ŋiŋ a piīŋ ŋgɔ́ éwú tsetsɔŋɔ, azí anu á fáŋ ntɔ́k azi Jonási, pɔ́ piŋ te á yí júʼ.
42011033	«Mɛ́ gɛ té ndɛ́tɛ á láam, ńdʉ̄ɔ ɔ́. Mɛ́ yɛɛ̄t mmók ánɛ láam páʼā, ńtshí áa mé athʉ́, á kɛʼɛ ejʉʼ tɛ ŋgɔ́ yīi, ŋiŋ a nɔŋ ŋkúɔ́ á ŋgyā, á jʉ́ɔ ejʉʼ á mbɔŋɔ́.
42011034	Menēk ŋiŋ é si ŋgɔ́ páʼ ŋkaʼ yīi, é mbe nnɛ̄t yí lā. Menēk mú é nɔŋ ndánɛ, mbɔ o lɔk ejʉ́ɔ ejʉʼ tsem á mbɔŋɔ́. Menēk mú é piŋɛ nnɔ̄ŋ eséŋɛ, mbɔ o o gɔ́ efʉʼ metsem, égɔ́ áa ntē nzém.
42011035	Púp, pá menēk mú á lesēŋ, o cʉ́ʼɛ nzīŋɛ áa ntē nzém.
42011036	Ŋ́gɔ́ éyi, o ó si mbúu nzīŋɛ á ntē ŋkaʼ, ḿbiŋɛ ŋkʉ̄ʉ nzém, mbɔ o ó si njʉ́ɔ ejʉʼ á mbɔŋɔ́, efʉʼ metsem, ńdeŋ ndeŋ páʼ, mɛ́ koók ŋkaʼ, é kɛʼɛ, o jʉ́ɔ ejʉʼ lā.»
42011037	Yɛɛ́so á mak á leshūŋne, taʼ ŋiŋ Falísia á tɔ́ŋ á yí á mba yí, ŋ́gɛ a eshʉ̄ʼ pɔ́ yí epfɛ́t etsō. Yɛɛ́so á véŋ, ŋ́gʉɔ tɛ ŋkó á mba, pɔ́ yí é náŋ á esī, ńnɔŋ mpfɛ́tɛ azō.
42011038	Mbɔ Yɛɛ́so a á ge epfɛ́t azō, a te sōk emɔ̄ʼ mejʉʼ nnɛ̄t mí, páʼ mɛt alāʼ wɔp a á si ndʉ́ɛ́ épúp ɔ́. Ŋiŋ Falísia wuɔ mɛ́t, á jʉ́ɔ, á kʉʼne á yí tɛʼ.
42011039	Yɛɛ́so á lé á mbū yí ŋ́gɛ: «Pɛ epuɔ Falísia, pɛ ejʉ́ɔ. Pɛ zhɛɛ́ á lecuŋte esōk mekwáŋ kwáŋ pɛ́, pɔ́ ndɔ̄ŋ meluʼ zɛ, páʼ lepé é si nzɛ́ttɛ. Táʼ, ḿbiŋ te zhɛ́ á lesok ntē wɛ́ ɛ́, nzi lejʉ pɔ́ ekwaŋte tepɔŋ ntií ntiī, é gɔ́ éwú tɛ ndó.
42011040	Pɛ gene gene, Ndém mé le ghʉ̄ á tsitsi wuɔ mɛ́t ntsem. Yí mé lɛ te zéŋ ŋghʉ̄ ntē wɛ́ ɛ́ lɛ̄?
42011041	Pɛ epá ntē wɛ́, ńcʉ́ʼɛ ŋgāptɛ etsō mbɔŋ tsīi, é ntē mekwáŋ kwáŋ pɛ́, á mbū megaŋ ŋgʉɔ̄ʼ, tɛ́ ndɔk nzīŋ ánɛ lepé, ńcʉ́ʼ té alɔ́ʼ, á mvhɔ Ndém.
42011042	«Pɛ epuɔ Falísia, pɛ é wɔ eshhʉ̄ mbekɛ́. Pɛ é si ŋkápa á tsitsi nnāʼ, mbɔɔ ntií ntiī nzap, ḿbiŋɛ ŋgāptɛ nzhɛ legēm, ḿbíɛ́ á taʼ nzhɛ, ŋ́gyáa á mbū Ndém. Táʼ, ḿbiŋɛ ndēknɛ á legɔ̄ ndeŋ ndeŋ á mvhɔ epuɔ menɔŋ, ńzéŋ ŋkɔ̄ŋ á Ndém. Á piŋ ŋgɔ́ á mía ajū mīi, pɛ é mbɔ́ŋte á wɛ́ á leghʉ, té piŋ ndēkne etsi emɔ̄ʼ.
42011043	«Pɛ epuɔ Falísia, pɛ é wɔ eshhʉ̄ mbekɛ́. Pɛ koó á ŋgyā aswiŋte, ŋ́kɔ̄ŋ áa lenāŋ á mvhɔ, ájʉʼ zīi mɛ́ e jʉ́ɔ á wɛ́. Ńzéŋ ŋkɔ̄ŋ ŋ́gɛ, mɛ́ elɔ̄k mekuʼ, ńtsāʼte á wɛ́ á nnɔ alāʼ.
42011044	Pɛ epuɔ Falísia, pɛ é wɔ eshhʉ̄ mbekɛ́. Pɛ é si ŋgɔ́ páʼ lesi tsīi, mɛ́ le túŋ epuɔ éwú té ghʉ ayiŋne, mɛ́ ge eziŋ á ndo éwú, ńnɔŋ te nzhɛ́ ɛ́, ŋ́kʉ̄ɛ epe.»
42011045	Yɛɛ́so á lé épúp, mmɔʼ ŋkɛʼte‑mbé Ndém á lé á mbū yí ŋ́gɛ: «O lʉ́ɛ́ páʼa, ńzéŋɛ ndɔkɔ nzɔ̄tɛ á wék azék.»
42011046	Yɛɛ́so á pwɛt ŋ́gɛ: «Mbɔɔ pɛ azɛ́ wɔ kɛ́ʼte‑mbé Ndém, pɛ é azɛ́ wɔ eshhʉ̄ mbekɛ́, pɛ é si ŋgyáa apiʼ, á nɔŋ ntsyāa epuɔ. Ḿbiŋ nnɔ̄ŋ te nzápa tsɔ athū apū, ńdɔkɔ ntswítɛ á wɔ́p ɔ́.
42011047	Pɛ é kwaʼ wɔ eshhʉ̄ mbekɛ́. Memɔʼɔ́ pɛ́, é le zwhité metswi‑ŋke Ndém. Pɛ cʉ́ʼ ncūŋte ḿbɔ́ mesi mɔ́p.
42011048	Pɛ ghʉɛ páʼa, ńdɔkɔ ntswíʼtɛ anu zīi, memɔʼɔ́ pɛ́ é lɛɛ́ ŋghʉɛ. Pɔ́ le zwhité metswi‑ŋke Ndém, pɛ pīiŋ ncʉ́ʼ ncūŋte mesi mɔ́p, á mbɔŋɔ́.
42011049	Anu jʉɔ mɛ́t mé le ghʉ̄ tɛ́, Ndém yīi a zhɛɛ́ etsō tsem, á lé ŋ́gɛ: “Meŋ a shʉʼ etó metswi‑ŋke pá, mbɔɔ meziŋ‑ntō pá á mbū pɔ́p, pɔ́ ekó ŋgēne emɔ̄ʼ, ńzwhíte emɔ̄ʼ.”
42011050	É melaʼ épúp, tɛ́ Ndém a a shʉʼ eghʉʉ, metshi metswi‑ŋke pí mīi, memɔʼɔ́ pɛ́ é le pfɛttéē, tɛ efhó tɛ ŋguʼ, e egʉ̄ɔ athū pɛ, pɛ epuɔ ŋguʼ puɔ.
42011051	Á shʉʼ ezi ánɛ Abɛl yīi, memɔʼɔ́ pɛ́ é le zwhíī, égʉɔ ekó ánɛ Sakalía. Pɔ́ le zwhí á Sakalía wuɔ mɛ́t, á tsetsɛlɛ ajʉʼ nnɔɔ́ŋ‑epɔʼ, pɔ́ nchu Mía Ŋgyā Ndém. Ŋŋ, á kwaʼ anuúnē, Ndém a a shʉʼ eghʉʉ, metshi mɔ́p é egʉ̄ɔ athū pɛ, pɛ epuɔ ŋguʼ puɔ.
42011052	«Pɛ wɔ kɛ́ʼte‑mbé Ndém é kwaʼ wɔ eshhʉ̄ mbekɛ́, pɛ lē ndʉɔ á kí lelɔk ntsɔ́ʼ nchu ŋgyā yīi, mɛ́ gɔ ezápa éwú tɛ́ nzhɛ́ anu zīi, á ndeŋ ndeŋ. Pɛ méŋwɛ̄t é té si nzápa éwú ú, ḿbiŋ nnɔ̄ŋ te mvéŋɛ ŋ́gɛ, epuɔ pīi é si ŋkɔ̄ŋɔ, e ezápa éwú ú.»
42011053	Yɛɛ́so a le náŋ tɛ nɔ̄ŋ efhɔ́ɔ á ŋgyā mɛ́t ntúɔ́, wɔ kɛ́ʼte‑mbé Ndém mbɔɔ epuɔ Falísia é po ánɛ yí, ńzī á lezɛ̄tte á yí menu ntií ntiī.
42011054	Ńdɔ̄k ashuŋne mmɔ̄ á yí ŋ́gɛ, a a té á eshúŋnɛ, éfāte.
42012001	Yɛɛ́so a le nɔ̄ŋ nzɛ́t eshúŋne shúŋne, alāʼ á pú ŋkɔ́ʼ menɔ menɔ, ńzá, éswɛ́ne swɛ́ne, tɛ emɔ̄ʼ é gɔ́ mé leziŋ ánɛ emɔ̄ʼ. Afʉʼ á kuʼ, á tswhi ndé á mbū nnɔ yí ŋ́gɛ: «Pɛ epá á mɛt epuɔ Falísia, a á páʼ levwi lā, pɔ́ é megaŋ ŋkɔŋ menēk.
42012002	Pɛ ezhɛ́ á légɛ, ajū mīi mɛ́ lē ndʉɔ, Ndém a gɔ le láʼ nnéŋ té ghʉ mɛ́ zhɛ́ ɛ̄. Ajū mīi mɛ́ le féŋ á ntsem, a á le láʼ nnéŋ té ghʉ mɛ́ jʉ́ɔ ɔ̄.
42012003	Melaʼ épúp tɛ́, pɛ lʉɔnɛ á ntē nzém, éshúŋ akɔ̄ lɛ́, mbɔ njhʉ̄ e shʉʼ elá, mɛ́ ejúʼ júʼe. Akʉ̄ɛ akʉ̄ɛ zīi, pɛ é piŋ ntsɛ́t nchu ŋgyā, ńdēmte á letuúŋ ŋiŋ, mɛ́ e shʉʼ ejúʼ tɛ mbɔɔ á ndo esaá.
42012004	«Mesoó pá, meŋ ndʉ́ɛ́ á mbū pɛ, ndɛ́ʼ pɛ epɔ́k epuɔ menɔŋ, pɔ́ zhɛɛ́ áa lezwhī ŋiŋnɔŋ, ḿbiŋ te zéŋ ŋkūʼ á leghʉ amɔ̄ʼ azō ɔ́.
42012005	Meŋ a shúŋ á wɛ́ á ŋiŋ yīi, pɛ pɔŋteé á lepɔ̄k á yí. Pɛ epɔ́k áa ndaʼ Ndém. A ghʉʉ̄ ŋiŋ a kwhʉ́, ḿbiŋ nzéŋ ŋ́kūʼ á leghʉ, ŋgaŋ á gʉɔ mé alāʼ mmók. Meŋ ndɔkɔ nchʉ́ɛ nnɛ̄t eshúŋɔ á wɛ́ ŋ́gɛ, pɛ epɔ́k áa ndaʼ Ndém.
42012006	«Pɛ é si nzhɛ́ɛ á mbɔŋɔ́ á légɛ, ŋiŋ a swiŋɛ epɔ̄ meséŋ métáa, é le azō kó. Táʼ, Ndém a te eyi wɔ́mɔʼɔ́ á nnɔ pɔ́p wáʼ.
42012007	Ḿbiŋ eshʉ̄ʼ ánɛ pɛ, mbɔ Ndém a zhɛɛ́ á wɛ́, tɛ mbú nzhɛ́ nzwiŋ menɔŋ ntsɔʼ mɛ́ ntsem. Ndɛ́ʼ pɛ ezéŋ mbɔ́k, nzwiŋ wɛ́ é teē á mbū Ndém, ńtɔ́k éyi meséŋ ntsem.
42012008	«Meŋ shúŋɔ á wɛ́ ŋ́gɛ, ŋiŋ a tshíɛ á mvhɔ alāʼ, ḿvéŋ ŋ́gɛ yí é ŋiŋ ga, mbɔ a láʼ aleʼé zīi, Ndém a záʼa ntsaŋ, Méŋ‑Ŋiŋnɔŋ wuɔ, a etshí á mvhɔ mecɔʼ Ndém, ńzéŋ mvéŋ azí ŋ́gɛ, ŋgaŋ a á ŋiŋ yi.
42012009	Ḿbiŋ ŋgɔ́ mé ŋiŋ yīi, a á tshí á mvhɔ alāʼ, ḿbūŋne á gá, mbɔ meŋ a láʼ aleʼé zīi, Ndém a záʼa ntsaŋ, étshí á mvhɔ mecɔʼ Ndém, ézéŋ epuŋne á yí azá.
42012010	Á zéŋ ŋgɔ́ lɛ, ŋiŋ a ké nzɔ̄te á Méŋ‑Ŋiŋnɔŋ wuɔ, mbɔ Ndém á gɔ lekne emuɔ mefa mɛ́t. Táʼ, ŋiŋ a piŋɛ nzɔ̄te á Azwakne Ndém, mbɔ Ndém a gɔ le emuɔ mefa mɛ́t á mbū ŋgaŋ lēkne.
42012011	«Pɛ ezhɛ́ á légɛ, afʉʼ a shʉʼ ekuʼe, mɛ́ egɔ̄ á wɛ́, ńdɔk ŋgʉ̄ɔ mé mvhɔ asāʼ á ntē meŋgyā aswiŋte, kɛ́ mé mvhɔ wɔ tshí‑mvhɔ ánɛ alāʼ, éswīŋ á wɛ́, pɔ́ eŋāk á wɛ́. Mɛ́ nɔŋ ndɔ̄kɔ á wɛ́ ŋgʉ̄ɔ, ndɛ́ʼ pɛ ezāp nnɛ̄t ŋ́gɛ, pɛ e kó elhʉ athū zɛ́ lɛ akɔ̄ lɛ́, kɛ́ ŋ́gɛ, pɛ e kó elé gɛ akɔ̄ lɛ́.
42012012	Afʉʼ mɛ́t a shʉʼ ekuʼe, Azwakne Ndém mé etɔ́k nzem zɛ, ŋ́gyá á wɛ́ eshhʉ̄ á lelɔk mbwɛ̄t.»
42012013	Yɛɛ́so á zɛ́t eshúŋne shúŋne, mmɔʼ ŋiŋ á tshí á nnɔ alāʼ, ńdé á mbū yí ŋ́gɛ: «Ńziʼnɛ, lɛ ntswī á mbū méŋ mɔ́ ga ŋ́gɛ, pek yí egāp atekɛ́ zīi, mɔʼɔ́ wek yí a le tsyāā.»
42012014	Yɛɛ́so á tsɔ́ʼ á mbū yí ŋ́gɛ: «Mbaŋa wɔ, awɔ́ a ke chʉ́ á gá, ŋ́gɛ meŋ eŋāk menu mɛ́ ɛ́? Ŋ́gɛ meŋ egāp etsō tsɛ́ ɛ́?»
42012015	Ḿbiŋ ndé á mbū epuɔ metsem ŋ́gɛ: «Ndɛ́ʼ pɛ etshí ntē wɛ́, áa ánɛ ntií ntiī memɛnzhɛ á lelɔk efāʼ lewūʼ. Ŋiŋ yí méŋwɛ̄t a te nnɛ̄t zi pɔ́ŋ, tɛ a zi mbú mbɔ́ŋ áa lewūʼ á ndo esī atsetsáʼ.»
42012016	Á lé épúp, ńdɛ ndɔ̄k ashuŋne lepúʼ jʉɔ, éshúŋ á wɔ́p ŋ́gɛ: «Mmɔʼ ŋgaŋ lewūʼ a lɛ éwú, mbɔ etsáʼ tsí é ke zém etsō á mbɔŋɔ́.
42012017	Á kwaŋ á ntɔ̄ŋ yí ŋ́gɛ: “Meŋ á páʼa, éghʉ páʼ lā? Meŋ te wɛ̄ ajʉʼ zīi, meŋ gɔ epú eféŋ etsō tsá éwú ú.”
42012018	Ŋ́kwāŋ kwaŋ tɛ ndé ŋ́gɛ: “Yééé, meŋ á zhɛ́ páʼ meŋ a ghʉ épúp. Meŋ a ták meŋkiŋ má, épuʼ emi é faŋteé, énéŋ etsō tsá cʉɔ mɛ́t éwú, tɛ epú mmī, mbɔɔ emɔ̄ʼ etsō ndɛʼɛ.
42012019	Afʉʼ zīi meŋ á ghʉ épúp lā, meŋ ndé mé mbe nnɛ̄t za ŋ́gɛ, náʼa nzwīte. O wɛɛ̄ etsō tɛ ŋgɔ́ yīi, o o náŋ naáŋ tɛ́ pfɛ́tɛ. Tsetsɔŋɔ wuɔ, meŋ á cʉ́ʼɛ ekák kaké, épfɛ́t azō, épiŋ ezéŋ enú.”
42012020	A le kwaŋtē épúp, táʼ, Ndém á lé á mbū yí ŋ́gɛ: “Atsetseŋ, o te si njúʼɔ ajū mīi, o shúŋɔ ɔ́. Meŋ a kó ŋkɔʼɔ́‑atswɛt, élɔk ntē wú. Awɔ́ a epiŋ ncʉ́ʼ njhʉ́ ecū mīi, o féŋɛ lā á?”»
42012021	Yɛɛ́so á ge emakne, ńdé ŋ́gɛ: «A shʉʼ egɔ́ ndeŋ ndeŋ épúp, á mbū ŋiŋ yīi, a á si ncúʼtɛ etsō, ŋ́kɔ́ʼɔ nnɔ̄ŋɔ éwú, té ghʉ ajū mīi, Ndém á gɔ ejʉ́ɔ á yí, páʼ ŋgaŋ lewūʼ lā.»
42012022	Yɛɛ́so á zéŋ nték nnɔ yí ŋ́gɛ: «Ndɛ́ʼ pɛ ezéŋ ndā nnɛ̄t ŋ́gɛ, pɛ e pfɛ́t akɔ̄ tɛ́ elɔk egɔ́ éwú lɛ́, ŋ́gɛ pɛ e lɔk menzhó egɔ́, tɛ́ emaʼ ánɛ pɛ lɛ́.
42012023	Pɛ ezhɛ́ á mbɔŋɔ́ á légɛ, ŋiŋ á legɔ̄ éwú, mé ŋkwɛ, ńtsyā etsō lejhʉ̄. Mbe nnɛ̄t ŋiŋ, é piŋ ntshí mvhɔ, ánɛ nzhó zīi a gɔ emāaʼ.
42012024	Pɛ epɛ́ efʉʼ ánɛ eŋiŋīá, pɔ́ té ŋgɔ̄ŋ jʉ́ʼ, pɔ́ té etsō faʼ, pɔ́ té ntaŋ wɛ̄ɛ, ńzéŋ te ŋkiŋ wɛ̄ɛ. Ndém mé piŋ nzék á wɔ́p. Nzwiŋ wɛ́ é teē á mbū Ndém, ńtɔ́k eyi meséŋ.
42012025	Pɛ é si ndāa nnɛ̄t, ánɛ etsō ŋgɔŋ cʉɔ, tɛ́ mbiŋ ŋgɔ́ yīi, ŋiŋ a gɔ le lɔ̄k épúp, ŋ́kūʼ á yí á letswiʼne tsɔ méŋ leleŋ njhʉ̄, ánɛ lenāŋ yi, á esī atsetsáʼ á.
42012026	Páʼ, o púu ŋgɔ́, o ó le ánɛ méŋ agáʼ ajū muɔ mɛ́t kuʼ lā, o piŋɛ nzóko nzāpa nnɛ̄t, ánɛ etsō esī atsetsáʼ, ŋ́gɛ akɔ̄?
42012027	Pɛ ecʉ̄te páʼ mvēŋ e é ŋkāʼ, ésa mbɔ̄ŋ épúp, e te amɔ̄ʼ afaʼ ghʉ̄ʉ, e te mmɔʼ nzhó páʼ. Táʼ, meŋ shúŋɔ á wɛ́ ŋ́gɛ, mbɔɔ Efɔ Salomɔŋ a lɛ á ŋgaŋ lewūʼ ezi ntí, ḿbiŋ ndáʼ te māʼ nzhó, é pɔŋ páʼ mmɔʼ mvēŋ mɛ́t ɛ́.
42012028	Pɛ é páʼā, ńnɔŋ te nnéŋɛ ntē ánɛ Ndém ɛ́. Ndém a tswiīŋ mvēŋ zīi e tswhií ayáʼa, njhʉ̄ lá, mɛ́ tsɔ́ʼ ntɔ̄ péʼe, tɛ ŋgʉɔ shɔ́ʼɔ́ ánɛ pɛ ɛ̄?
42012029	Á gɔ́ áa lɛ, ndɛ́ʼ pɛ egɔ́ efʉʼ metsem, ńdā nnɛ̄t ŋ́gɛ, pɛ e pfɛ́t akɔ̄ lɛ́, ŋ́gɛ pɛ e nú akɔ̄ lɛ́.
42012030	Wɔ te zhɛ́‑Ndém mé á esī atsetsáʼ ega, ńdā nnɛ̄t efʉʼ metsem ánɛ ntií etsō mɛ́t ntsem. Ḿbiŋ ŋgɔ́ mé pɛ, mbɔ mɔʼɔ́ wɛ Ndém a á ndáʼ nzhɛ́ ajū mīi, pɛ gɔ ewɛ̄ɛ, tɛ́ ndɔk ŋgɔ́ éwú.
42012031	Pɛ ké nnéŋ ntē wɛ́ ánɛ Lefɔ Ndém, a epiŋ eshʉ̄ʼ nnáŋa ŋgyáa ecʉɔ etsō mɛ́t ntsem, á mbū pɛ.»
42012032	Yɛɛ́so á zéŋ ndé ŋ́gɛ: «Ewɔŋkhʉ̄ pá, mbɔɔ páʼ nnɔ wɛ́ é kʉɔ́k páʼā lā, ndɛ́ʼ pɛ epɔ́k, Ndém a lē ŋkaŋ á wɛ́, ńnéŋ ánɛ lefɔ tsí, pɛ ecʉ́ʼ megaŋ afuʼ.
42012033	Pɛ eswīŋ etsō tsɛ́, ŋ́gāpte ŋkāp á mbū mepūŋ. Pɛ evhō ntāʼ zɛ zīi, e gɔ le zōʼo, ńdɔkɔ ndʉ́ɛ́ ŋ́gɛ, pɛ eféŋ lewūʼ tsɛ́ á athʉ́ lephū, á lezēŋ Ndém, ntsɔ́ŋ a á le éwú tsia, ayíŋ á pīŋ le jhʉ́.
42012034	Pɛ ezhɛ́ á légɛ, ajʉʼ zīi o feéŋ lewūʼ cú éwú, ntē wú é tshií áa ajʉʼ mɛ́t.»
42012035	Pɛ egē enáŋ, ŋ́yɛ̄tte nnɛ̄t zɛ ánɛ afaʼ, ŋ́kók ŋkaʼ wɛ́, tɛ e nɔŋ ŋkɛ̄ʼɛ.
42012036	Pɛ egē enáŋ, ńnɔŋ mbípɛ, páʼ megaŋ afaʼ pīi, é naŋteé á ŋgyā, ńzwíʼtɛ á mɔʼɔ́ afaʼ wɔp yīi, a á ŋgʉ̄ɔ lekāk, ŋ́gɔ́ éyi a shʉʼɛ ŋkwáʼte nchu ŋgyā efʉʼ akɔ̄ lɛ́, mɛ́ tsɔ́ʼ, á kó éwú.
42012037	Meshhʉ̄ mbɔŋ é megaŋ afaʼ puɔ mɛ́t, épi mɔʼɔ́ wɔp a á ge ekɔ́ʼe, mbɔ pɔ́ kaá ndí í. Kwaʼ anuúnē, meŋ shúŋɔ á wɛ́, mbɔ a ŋyɛtte nnɛ̄t zi á legʉɔ efāʼ etsō, étswi á mbū pɔ́p, pɔ́ enáŋte á esī, a elɔk shʉʼ, ŋ́gyá pɔ́ epfɛ́t.
42012038	A gɔ́ mmɔʼ, á shʉʼ meté‑etsōʼ, ká melanjhʉ̄, meshhʉ̄ mbɔŋ é gɔ́ megaŋ afaʼ pīi, a á ge eshʉʼe, pɔ́ zɛ́t té lí.
42012039	«Pɛ ecuŋte njúʼ á mbɔŋɔ́, ŋgaŋ mba a zhɛ́ɛ afʉʼ zīi, ntsɔ́ŋ a a kó eshʉʼ epwɔ́ʼ ŋgyā zi, mbɔ a a pípe, mbɔ a te ecʉ́ʼ metsɔ́ŋ e eshʉʼ nzōʼ ŋgyā zi í.
42012040	Mbɔɔ pɛ azɛ́, pɛ egē enáŋ, ńnɔŋ mbípɛ, melaʼ mīi Méŋ‑Ŋiŋnɔŋ wuɔ, a a fú etɔ́kne á wɛ́ ánɛ njhʉ̄ zīi, pɛ kaá nnɔŋ nzwíʼtɛ ɛ́.»
42012041	Afʉʼ á kuʼ, Piɛ á zɛ́tte á Yɛɛ́so ŋ́gɛ: «Mɔʼɔ́ wek, o lɔkɔ ashuŋne lepúʼ jʉɔ, éshúŋɔ anu á mbū pek ndaʼ, kɛɛ o lɔkɔ eshúŋɔ á mbū epuɔ metsem m̄?»
42012042	Á pwɛt ŋ́gɛ: «Méŋkhʉ̄ yīi mɛ́ gɔ etém nzem ŋgyá á mbū yí, a á awɔ́? A á eyi mɔʼɔ́ afaʼ yi a gē egʉɔ, ńtsékne mba zi ntsem á mbū yí, ŋ́gɛ a ecʉ́ʼ nzɛ́t ncʉ̄tɛ, afʉʼ a a kūʼ, a egāp etsō á mbū emɔ̄ʼ megaŋ afaʼ.
42012043	Méŋkhʉ̄ a nɔŋ ŋghʉ̄ɛ afaʼ ndeŋ ndeŋ, páʼ mɔʼɔ́ yí a á ntsékne épúp, tɛ á láʼ ŋkɔ́ʼ, mbɔ a á eshhʉ̄ mbɔŋ.
42012044	Pɛ ezhɛ́ anuúnē ŋ́gɛ, ŋgaŋ mba wuɔ mɛ́t, a a shʉʼ epú etsékne menu mí ntsem, á mbū méŋkhʉ̄ wuɔ mɛ́t.
42012045	Táʼ, méŋkhʉ̄ a kwaŋa á ntē yí ŋ́gɛ, mɔʼɔ́ afaʼ yi a á ŋgʉ̄ɔ ŋkó ńnáŋ, tɛ a te gákne eshʉʼ ɛ́, ńzī á letswā emɔ̄ʼ megaŋ afaʼ, ḿbaŋa pɔ́ wɔnzwí, ńzī á lepfɛ̄t etsō, ńnú meluʼ tɛ mbía,
42012046	mbɔ mɔʼɔ́ afaʼ yi a a shʉʼ etɔ́kne á yí, ánɛ aleʼé zīi a kaá nnɔŋ nzwíʼtɛ ɛ́, ánɛ njhʉ̄ zīi, a kaá nnɔŋ nzhɛ́ ɛ́, éjʉ́ɔ épúp, égɔ á yí, éyá á yí, mɛ́ ezwhí, páʼ mɛ́ e fú eghʉ, á mbū wɔ te júʼ‑nchu Ndém épúp.
42012047	«Méŋkhʉ̄ yīi a ka zwíʼte á mɔʼɔ́ afaʼ yi á lekɔ̄ʼ ɔ́, éyi a zhɛɛ́ ajū mīi mɔʼɔ́ afaʼ yi a á si ŋkɔ̄ŋɔ ŋ́gɛ a eghʉ̄, tɛ́ ndʉ̄ʼ á yí á leghʉ, mɔʼɔ́ afaʼ yi, a a shʉʼ etswi, mɛ́ egɔ̄ á yí, ńtswá á yí á mbɔŋɔ́.
42012048	A piŋɛ ŋgɔ́ á méŋkhʉ̄ yīi, a kaá nnɔŋ nzhɛ́ɛ ajū mīi, mɔʼɔ́ afaʼ yi a á si ŋkɔ̄ŋɔ ŋ́gɛ a eghʉ̄ ɛ́, tɛ́ efā tɛ ŋgɔ́ yīi mɛ́ gɔ etswá á yí, mɛ́ cʉ́ʼɛ ntswáa á yí áa méŋ agáʼ. Pɛ ezhɛ́ á légɛ, ŋiŋ yīi mɛ́ yaá azō á mbū yí tɛ á zá, ŋgyaa, a á si nzéŋɛ nzwíʼtɛ etsō tɛ nzá á mbū ŋgaŋ. Ŋiŋ yīi mɛ́ piŋ ntsékne etsō á mbū yí tɛ é zá lā, mɛ́ e shʉʼ ezéŋ ezɛ́tte á yí tɛ etɔ́k épúp.»
42012049	Yɛɛ́so á zéŋ ndé ŋ́gɛ: «Meŋ ke shʉ̄ʼ á ndo esī atsetsáʼ ega, á mmaāʼ mmók. Mmók mɛ́t é ke wíʼe, ńzī, tɛ nnɔ̄ŋ ŋkhʉ́ɛ, mbɔ á pɔŋ á gá tɛʼ.
42012050	Mɛ́ e shʉʼ elɔk ŋgʉɔ̄ʼ, épok á gá. Anu jʉɔ mɛ́t á láʼa nzɛ́t té tɔ́k, mbɔ ntē gá é té náŋ á mbɔŋɔ́ ɔ́.
42012051	«Pɛ é kwaŋ azɛ́ ŋ́gɛ, meŋ ndɛɛ́ eshʉʼɛ, éghʉ, epuɔ menɔŋ e enáŋ mé apwɛne á ndo esī atsetsáʼ lɛ́? Ŋgáŋ, pɛ ezhɛ́ á légɛ, meŋ ndɛɛ́ eshʉʼɛ á mmaāʼ atāk.
42012052	Tɛ efhó tsetsɔŋɔ, epuɔ métáa e shʉʼ egɔ́ ánɛ taʼ atseŋ ŋgyā, é fakne, epuɔ métɛ́t e etshí á nzem meŋ, epi mémpīa e epā á wɔ́p. Ŋ́ké te épúp ɔ́, epi mémpīa é tshí á taʼ nzem, ḿbā epi métɛ́t.
42012053	Mɔʼɔ́ a shʉʼ epā á mɔ́, mɔ́, a epā á mɔʼɔ́ yi. Mía a epā á méŋ yi eyi menzwí, mɔ́ menzwí, a epā á mɛ́ wɔp. Nzwí ŋge a epā á mɛndō yi. Mɛndō, a epā á nzwí méŋ yi.»
42012054	Yɛɛ́so á zéŋ ndé á mbū alāʼ ŋ́gɛ: «Pɛ naáŋ tɛ njʉ́ɔ lephū é fhó mé eshhʉ̄ ntsēŋ éséŋ, pɛ elé ŋ́gɛ, mbeŋ e gʉɔ me nduú, é ghʉ ndú.
42012055	Pɛ naáŋ tɛ njʉ́ɔ fefwɛt á cʉ́ʼɛ efhó áa meshhʉ̄ ntsēŋ, ńtúʼɔ ndɔkɔ mbʉ̄ɛ̄, pɛ elé ŋ́gɛ, alo á si ŋgɔ̄ á efóko, á shʉʼ ŋgɔ́ épúp.
42012056	Wɔ afho nzem pīa, pɛ zhɛɛ́ á lecʉte lephū pɔ́ esī atsetsáʼ, ńzhɛ́ afʉʼ alāʼ zīi, á gʉɔ mé eshʉʼɛ̄. Melaʼ akɔ̄ pɛ pīŋ te yīŋne menu mīi, Ndém a á si ntswīi á wɛ́ tsetsɔŋɔ ɔ̄?»
42012057	«Pɛ te kūʼ á wɛ́ á lezhɛ̄ ndeŋ ndeŋ anu yīi, ŋiŋ a pɔŋteé á leghʉ ɛ́ lɛ̄?
42012058	Ŋiŋ wɛ pɔ́ ŋiŋ, é wiɛ njú, á swīŋ á wú tɛ pɛ yí é nɔ̄ŋ ŋgʉ̄ɔ mé mvhɔ asāʼ, o ekāak ete, pɛ yí é zho á mɛnzhɛ, o egɔ̄ɔ ekém. Ḿbɔ́k á yí á lekō á mvhɔ asāʼ, ntsaŋ é jhʉ́ á wú. Ŋgaŋ asāʼ, á yá á wú á mbū wɔ píp‑atʉɛ́, wɔ píp‑atʉɛ́ é maʼ á wú á ŋgyā atʉɛ́.
42012059	Meŋ chʉ́ɛ nnɛ̄t eshúŋɔ á wú, o gɔ le láʼ ntó atʉɛ́ mɛ́t, té gɔ́ yīi, o ó pú ntɔ̄ŋ njú mɛ́t ntsem ntsem ɛ́.»
42013001	Á lɛ a efʉʼ mɛ́t, emɔ̄ʼ epuɔ é shʉʼ eshúŋ á Yɛɛ́so anu, ánɛ lewhʉ̄ emɔ̄ʼ epuɔ Ŋgaliléa. Epuɔ Ŋgaliléa mɛ́t é lɛ á ntē Mía Ŋgyā Ndém, ńnɔŋ nzwhítɛ mena, ńdɔkɔ ŋgɔ̄ á nnɔɔ̄ŋ epɔʼ á mbū Ndém. Pilat á tó mɛ́ shʉʼ éwú, ńzwhíte á wɔ́p, metshi mɔ́p é tó mbú nnūʼ emi mena pɔ́p.
42013002	Yɛɛ́so á júʼ, ńzɛ́tte á wɔ́p ŋ́gɛ: «Pɛ é kwaŋ ŋ́gɛ, epuɔ Ŋgaliléa puɔ, é lɛɛ́ ŋkwhʉ́ɛ ejʉɔ ntií lewhʉ̄ páʼa, ńdɔkɔ ŋgɔ́ɔ memía megaŋ mefa, ńtɔ́kɔ emɔ̄ʼ epuɔ Ŋgaliléa lɛ́?
42013003	Ŋgáŋ, á té épúp ɔ́, á gɔ́ áa lɛ, pɛ gɔ́ te gɔ̄ nnɛ̄t zɛ, ŋ́gwáʼ atswhī tepɔŋ zɛ́ ɛ́, mbɔ pɛ e shʉʼ ezéŋ elákne azɛ́ metsem.
42013004	Pɛ ekímte anu zīi á le ghʉ̄ á ntē lepfhō Silowɛ, sisia apaʼa, a le kemnē eswɛ́t epuɔ ntsɔp lefaá mé legēm, pɛ é kwaŋ ŋ́gɛ epuɔ puɔ mɛ́t, é lɛɛ́ ŋkwhʉ́tɛ páʼā, ńdɔkɔ ŋgɔ́ɔ memía megaŋ mefa, ńtɔ́kɔ epuɔ metsem á Yelósalɛm lɛ́?
42013005	Ŋgáŋ, á té épúp ɔ́, á gɔ́ áa lɛ, pɛ gɔ te gɔ̄ nnɛ̄t zɛ, ŋ́gwáʼ atswhī tepɔŋ zɛ́ ɛ́, mbɔ pɛ e shʉʼ ezéŋ elákne azɛ́ metsem.»
42013006	Yɛɛ́so á lɛ ndɔ̄k ashuŋne lepúʼ jʉɔ, ńdé á mbū pɔ́p ŋ́gɛ: «Mmɔʼ ŋiŋ a le phī athʉ́ fiŋge á ŋkāʼ methʉ́ lɛzɛŋ yí, éfú nnáŋ tɛ ŋgʉ̄ɔ éwú, ŋ́gɛ yí gʉɔ á ŋkápa, ŋ́kó te tsɔ áa atá jʉ́ɔ.
42013007	Ńdɛ ndé á mbū ŋgaŋ afaʼ ŋ́gɛ: “Á ayáʼa ŋguʼ tɛ́t, páʼ meŋ á si nzīŋɛ á ŋkāʼ ega, ńtsāʼa ntá ánɛ athʉ́ jʉɔ, meŋ nda jʉ́ɔ ɔ́. Kʉɔ́ʼɔ́, á si njhʉ́ɛ ajʉʼ atsáʼ ndémndēm.”
42013008	Á pwɛt á mbū yí ŋ́gɛ: “Ndi, tsɔ́ʼɔtsɔ́ʼ, zéŋɛ esákne ŋguʼ jʉɔ, meŋ etāʼ letseŋ, ńnéŋ ekaŋne éwú.
42013009	Ŋ́gɔ́ amɔ̄ʼ, á láʼ efʉʼ páʼa, ńzém ntá. Ŋ́gɔ́ te zém, ajɔ̄ afʉʼ, o ké ntswī meŋ ekʉɔ́ʼ.”»
42013010	Á lɛ amɔ̄ʼ aleʼé aswite, Yɛɛ́so á gɔ́ á ŋgyā aswiŋte nzíʼnɛ epuɔ.
42013011	Mmɔʼ menzwí á gɔ́ éwú, mbɔ mmɔʼ esī e lē mbwɔ́ʼ ŋkaʼte yí, tɛ á ghʉ ŋguʼ ntsɔp lefaá mé legēm, páʼ a gɛ ncʉ́ʼɛ nzīŋɛ áa ŋŋɔʼne ŋɔʼné, tɛ ŋgɔ́ yīi a gɔ le pʉ́ʼɛ nnɛ̄t ntshí á ajʉʼ nzīŋ ɛ́.
42013012	Yɛɛ́so á jʉ́ɔ menzwí wuɔ mɛ́t, ńtɔ́ŋ á yí, á shʉʼ, á lé á mbū yí ŋ́gɛ: «Maá, o ó ndáʼ ntē agɔ jú.»
42013013	Ŋ́gē elé épúp, ńnɔŋ nzápa mbū mí ánɛ yí. Á lɛ mbʉ́ʼɛ nnɛ̄t ntshí ajʉʼ efʉʼ mɛ́t efʉʼ mɛ́t, ńzī á lewuʼte á Ndém.
42013014	Ŋiŋ yīi a cʉtɛ menu á ŋgyā aswiŋte, á jʉ́ɔ páʼ Yɛɛ́so a á pɛ́t á ŋiŋ aleʼé aswite, ntɔ̄ŋ yí é fuʼ. Á cɔ́k alāʼ zīi á ŋgɔ́ á esī, ńdé ŋ́gɛ: «Meleʼé alāʼ é esī ntokó, émi mɛ́ gɔ elɔk ŋghʉ̄ afaʼ, pɛ eshʉ̄ʼ ánɛ meleʼé muɔ mɛ́t, mɛ́ epɛ́t á wɛ́. Ndɛ́ʼ ŋiŋ á zéŋ eshʉ̄ʼ ega aleʼé aswite.»
42013015	Ndi Yɛɛ́so á pwɛt á mbū yí, pɔ́ epuɔ pí ŋ́gɛ: «Pɛ é páʼā, ŋ́gɔ́ megaŋ ŋkɔŋ menēk. Á té kūʼ aleʼé aswite pɛ kɛ́ʼɛ mefɔŋ mɛ́ pɔ́ menjakási mɛ́, ŋ́gʉɔ ŋghʉ̄ pɔ́ nú ntshi ɛ́ kɛ?
42013016	Menzwí wuɔ á si ŋgɔ́ ndhu Ablaham, mbɔ Sɛ́ta a lē ŋkwɛ́t á yí mé agɔ, á jʉ́ɔ ŋgʉɔ̄ʼ ŋguʼ ntsɔp lefaá mé legēm, á ka lɛ̄ mbɔ̄ŋ ŋ́gɛ mɛ́ ekɛ́ʼɛ á yí, ánɛ agɔ mɛ́t aleʼé aswite ɛ́ lɛ̄?»
42013017	Yɛɛ́so á lé épúp, esē é ge ekú megaŋ mbo pí, epuɔ tɛ nzáne é piŋ nnɔ̄ŋ ŋkáka ánɛ meŋkʉʼne anu mīi, a á si ŋghʉ̄ɛ.
42013018	Afʉʼ á kuʼ, Yɛɛ́so á zéŋ ndé ŋ́gɛ: « Lefɔ Ndém é péʼe, é swhí akɔ̄? Meŋ gɔ elɔk akɔ̄, ŋ́ghíte ajū mīi é swhí aziɛ́ ɛ́?
42013019	É swhií mmɔʼ ntií lesa sésōk tsīi, mmɔʼ ŋiŋ a le māʼ á ŋkāʼ yí, é shʉʼ esáʼ, ńtswhí, mbū é tó, tɛ á cʉ́ʼ páʼ athʉ́ lā, tɛ meséŋ é shʉʼ éwú mbáʼ meŋka mɔ́p.»
42013020	Yɛɛ́so á zéŋ ndé ŋ́gɛ: «Meŋ gɔ elɔ̄ɔk akɔ̄ ŋghíte ajū mīi Lefɔ Ndém é swhí aziɛ́ ɛ́?»
42013021	Ézéŋ ŋgɔ́ páʼ levwi yīi, mmɔʼ menzwí a le kʉɔ́ʼ afalíin memía ekāŋ tsɛ́ tɛ́t, ńnéŋ éwú ndɔk esɛ̄t, ńtshí, ńzwíʼte tɛ levwi á ghʉ á kɔ́ʼ.»
42013022	Yɛɛ́so a le nɔ̄ŋ ŋgʉɔ mé swɛ́t alāʼ, á Yelósalɛm, ńziŋɛ ntɔ́ktɛ ánɛ metésɔŋ pɔ́ mekap elāʼ, ŋ́gyáa ntekné á mbū epuɔ.
42013023	Mmɔʼ ŋiŋ á ghʉ nzɛ́tte á yí ŋ́gɛ: «Ndi, epuɔ pīi pɔ́ e láʼ etswɛ́te, é té záne lɛ́?» Yɛɛ́so á fhó épúp, ńzī á lelē á mbū alāʼ ŋ́gɛ:
42013024	«Pɛ ekāk ete, á letɔ̄k ánɛ nchu ajʉʼ yīi é swɛ́nne swɛnné tɛ́ ntswɛ́t. Pɛ ezhɛ́ á légɛ, epuɔ tɛ nzáne e shʉʼ enɔŋ efaʼa á letɔ̄k éwú, tɛ́ pɔ́ le mɛnzhɛ jʉ́ɔ.
42013025	Afʉʼ a fú ekuʼe, ŋgaŋ ŋgyā á elū á esī, éfē ŋgyā. A piŋɛ ŋgē efe ŋgyā, pɛ zɛ́t á apɛ́, mbɔ pɛ e tshí éwú, énɔŋ ekwáʼtɛ nchu ŋgyā elʉ́ɛ́ gɛ: “Ndi, tsɔ́ʼ nchu ŋgyā pek ekó éwú.” A epwɛ̄t á mbū pɛ ŋ́gɛ: “Meŋ ka zhɛ́ ajʉʼ zīi, pɛ kɔ́ʼɔ éwú ú.”
42013026	Ajɔ̄ afʉʼ, pɛ epiŋ nzī á lelhʉ athū zɛ́, ńdé ŋ́gɛ: “Ḿpɛ mé kɛ te si mbútɛ etsō mpfɛ́tɛ, ḿbiŋɛ nnúu kɛ? Wu mé kɛ té si ntɔ́ktɛ ánɛ mekap alāʼ mék, ńtékɛ epuɔ ɔ́ kɛ?”
42013027	A ezéŋ ndé leswhī leswhī ŋ́gɛ: “Meŋ ka zhɛ́ ajʉʼ zīi, pɛ kɔ́ʼɔ éwú ú. Pɛ efhó á nchu ŋgyā meŋ ŋgʉ̄ɔ, pɛ pīi, pɛ kʉ́ʼnɛ efʉ̄ʼtɛ menu tepɔŋ.”
42013028	Pɛ efú mbīŋ njʉ́ɔ wɔ maŋgānjʉʼ pɛ́, á Ablaham, á Izak, á Yakɔ́p, mbɔɔ emɔ̄ʼ metswi‑ŋke Ndém, pɔ́ a Ndém e enáŋ á ntē ŋgɔŋ eswhī, pɛ epiŋ ŋgɔ́ á nzem apɛ́, ńdaa mpfɛ́tɛ mesɔŋ.
42013029	Afʉʼ mɛ́t, emɔ̄ʼ epuɔ e efhó á mbuʼ esaáʼ‑nu pɔ́ mbuʼ mbií‑nu, éfhó á mbuʼ ŋkɔŋ pɔ́ mbuʼ ntsēŋ, éshʉʼ mbú ncúʼte ńnáŋ á lezēŋ Ndém, ńjhʉ́ á mía lekāk.
42013030	Pɛ ezhɛ́ á légɛ emɔ̄ʼ epuɔ pīi, pɔ́ é tsetsɔŋɔ, ŋ́gɔ́ mezoknzem, pɔ́ e shʉʼ ecʉ́ʼ megaŋ mvhɔ. Emɔ̄ʼ epuɔ pīi pɔ́ é megaŋ mvhɔ, e ecʉ́ʼ mezoknzem.»
42013031	Á lɛ afʉʼ mɛ́t, emɔ̄ʼ epuɔ Falísia é shʉʼ ndé á mbū Yɛɛ́so ŋ́gɛ: «Fhó ega ŋkʉ̄ ŋgʉ̄ɔ mé ajʉʼ ndɛʼɛ, efɔ Elōde a á si efāʼa á lezwhī á wú.»
42013032	Á pwɛt ndé ŋ́gɛ: «Pɛ ekó ntswī á mbū ŋgaŋ mekɛ̄t wuɔ mɛ́t ŋ́gɛ, a ejúʼ á mbɔŋɔ́, meŋ á ayáʼa, ńjūŋɔ mesī ánɛ epuɔ, ŋ́ghʉ̄ɛ, megaŋ agɔ é tʉɛ, njhʉ̄ e elá, meŋ ezéŋ nzɛ́t ŋghʉ̄ɛ épúp. Ńdáʼ á páte ezɔ́, ḿmākne mefaʼ má.
42013033	Táʼ, meŋ a ké egʉɔ ayáʼa, éshʉʼ ezók ezɔ́ eziŋɛ, élu á páte ezɔ́, élɔk á leziŋ ga egʉɔ mé mvhɔ, mé Yelósalɛm. Á ka pɔ̄ŋ ŋ́gɛ, mɛ́ ezwhí á ntswi‑ŋke Ndém ajʉʼ á ndɛʼɛ, té gɔ́ áa Yelósalɛm ɛ́.»
42013034	Ḿbiŋ ndé ŋ́gɛ: «Yaāa me pɛ, epuɔ Yelósalɛm, yaāa me pɛ pīi, pɛ zwhítɛ metswi‑ŋke Ndém, ńdɔ̄kɔ metɔ́ ntémtɛ epuɔ metsem pīi, Ndém a á tó á mbū pɛ, ńzwhítɛ. Meŋ á faʼ lɛ akɔ̄ lɛ́, á lecūʼte á wɛ́ á lezēŋ meŋ, páʼ mía ŋgāp yīi, a júptɛ epɔ̄ pí á ntē mbap yí lā. Pɛ epīiŋ te véŋ.
42013035	Pɛ eké nzhɛ́ á légɛ, Ndém a a shʉʼ ewáʼ alāʼ zɛ́ mɛ́t, tɛ a etshí efemm. Meŋ shúŋɔ á wɛ́ ŋ́gɛ, pɛ cʉʉ́ʼ á gá jʉ́ɔ ɔ́, tɛ eláʼ etshí afʉʼ zīi, pɛ é yá lepɛ ndé ŋ́gɛ: “Mbwɛ́né e egɔ́ á mbū ŋiŋ yīi, a shʉʼɛ, mbɔ Ndém mé chʉ́ á yí, ńtó á mbū pek.”»
42014001	Á lɛ amɔ̄ʼ aleʼé aswite, mmɔʼ mɔ́ ndʉɛ epuɔ Falísia á tɔ́ŋ á Yɛɛ́so á mba yí ŋ́gɛ, a eshʉʼ mpfɛ́t azō. Epuɔ pīi é lɛ á esī, é lɛ nnɔ̄ŋ mbípnɛ á Yɛɛ́so, ŋ́gɔ̄ á njʉ́ɔ ajū mīi, a lɛ eké eghʉ aleʼé mɛ́t.
42014002	Mmɔʼ ŋiŋ á lɛ eshʉ̄ʼ, ńtshí á mvhɔ Yɛɛ́so, mbɔ alute á lē ŋkó á ánɛ yí.
42014003	Yɛɛ́so á zɛ́tte wɔ kɛ́ʼte‑mbé Ndém pɔ́ epuɔ Falísia pīi pɔ́ ŋgɔ́ á esī, ŋ́gɛ: «Lepé tsímpɛ é si mvéŋɛ ŋ́gɛ, mɛ́ gɔ epɛ́t á ŋiŋ aleʼé aswite kɛ ŋgáŋ ŋ́?»
42014004	Pɔ́ pú te pwɛ̄ɛt. Yɛɛ́so á lɛ mpfēŋ á ŋgɔ mɛ́t, á te. Yɛɛ́so á lé á mbū yí ŋ́gɛ, a egʉ̄ɔ mé mba zi.
42014005	Yɛɛ́so á zéŋ nzɛ́tte epuɔ mɛ́t ŋ́gɛ: «Awɔ́ a á tsetsɛlɛ pɛ yīi, méŋ yi a whʉɛ á aphʉ̄ ntshi aleʼé aswite, kɛɛ efɔŋ zi lɛ́, á néŋ té náte, ŋ́gákne nzíʼ ŋ́kó á ntē lephʉ̄, éfók á yí í?»
42014006	Á tsya á wɔ́p, tɛ pɔ́ té anu pwɛ̄ɛt.
42014007	Yɛɛ́so á jʉ́ɔ páʼ epuɔ é si ŋkúɔ́ ajʉʼ zīi, mɛ́ é tɔ́ŋ á wɔ́p éwú, ŋ́kāŋa ajʉʼ mekuʼ, tɛ́ nnáŋa éwú, ńdɛ ndɔ̄k ashuŋne lepúʼ jʉɔ, ńdé á mbū pɔ́p ŋ́gɛ:
42014008	«Ŋiŋ a tɔ́ŋɔ á wú ánɛ lekāk alaá‑ŋgyā, ndɛ́ʼ o ekó ndɛ̄ ŋkāŋ ajʉʼ mekuʼ tɛ́ nnáŋ éwú. O pikɛ tɛ nnáŋ éwú, á gɔ́ éyi mɛ́ ntɔ́ŋ mmɔʼ ŋiŋ yīi, a faáŋ ntsya á wú,
42014009	ŋgaŋ á shʉ̄ʼ, mbɔ ŋiŋ yīi a á ntɔ́ŋ á wɛ́ yí, a a shʉʼ elé á mbū wu égɛ: “Lu á esī, ŋ́gyá ajʉʼ á mbū ndʉɛ wuɔ.” O elɛ efhó éwú, ńdū á esī, ńdɔ̄k esē ŋgʉɔ nnáŋ á nzem.
42014010	Á gɔ́ áa lɛ, mɛ́ láʼa ntɔ́ŋ á wú ánɛ lekāk, o egʉɔ ŋkó éwú, ńnáŋ á tɛ nzem, ńzhɛ́ á légɛ, ŋiŋ yīi a á ntɔ́ŋ á wú, a ge eshʉʼe, ńjʉ́ɔ o náŋ éwú, mbɔ a a lé á mbū wu égɛ: “Íyʉ, shʉʼɛ nnáŋ ega páʼa, ájʉʼ mbɔŋ.” A eghʉ̄ épúp, ńdɔkɔ ŋgyáa mekuʼ mú á mvhɔ epuɔ.
42014011	Ndeŋ ndeŋ épúp, ŋiŋ a nɔŋ ŋkɔ́ʼnɛ nnɛ̄t, mbɔ Ndém a a sóʼne á yí. Ŋiŋ a piŋɛ nnɔ̄ŋ nnɛ̄t zi á esī, mbɔ Ndém a a kɔ́ʼne á yí.»
42014012	Yɛɛ́so á zéŋ ndé á mbū ŋiŋ yīi, a á ntɔ́ŋ á yí ŋ́gɛ: «O nɔŋ ntɔ́ŋɔ epuɔ ŋ́gɛ, pɔ́ eshʉ̄ʼ á ŋgyā wu mpfɛ́t etsō, te tɔ́ŋ áa ndaʼ mesoó pú, kɛ́ epuɔ mba pɛ́, kɛ́ epɔ̄ memía pú mbɔɔ megaŋ lewūʼ ŋkɔʼɔ́ mba pú, ḿbɔ́k epuɔ puɔ mɛ́t, á lé shʉʼ nzéŋ ńtɔ́ŋ á wú ajú, ńtsɔ́ʼ eshʉ̄ʼ wú.
42014013	O shʉʼɛ nnɔ̄ŋ ŋghʉ̄ɛ lekāk, o etɔ́ŋ áa wɔ te kuʼ ánɛ azō, ńtɔ́ŋ megaŋ alɔʼ, ńtɔ́ŋ wɔ kékʉɔ́ʼ‑akhu, ńtɔ́ŋ wɔ efʉʉ́‑menēk.
42014014	O ghʉɛ épúp, o egɔ́ á eshhʉ̄ mbɔŋ, melaʼ mīi epuɔ puɔ mɛ́t, é té shʉʼ ekuʼ á letsɔ̄ʼ eshʉ̄ʼ wú ú, Ndém a epiŋ efú ńtsɔ́ʼ afaʼ jú, aleʼé zīi, epuɔ pí é zímɛ.»
42014015	Yɛɛ́so á lé épúp, mmɔʼ ŋiŋ á nnɔ epuɔ pīi, pɔ́ a pɔ́p é nɔŋ mpfɛ́tɛ etsō, á lé ŋ́gɛ: «Eshhʉ̄ mbɔŋ a á ŋiŋ yīi, a a shʉʼ ejhʉ́ lekāk tsīi, Ndém á yáa á ntē ŋgɔŋ eswhī.»
42014016	Yɛɛ́so á lɛ nzī á lelē ŋ́gɛ: «Mmɔʼ ŋiŋ a le nɔ̄ŋ ŋgɔ̄ á ŋghʉʉ̄ á mía lekāk, ŋ́gó epuɔ tɛ pɔ́ záne.
42014017	Afʉʼ á lejhʉ̄ etsō á kuʼ, á tó á méŋkhʉ̄ yi ŋ́gɛ, a egʉɔ ndé á mbū epuɔ mɛ́t ŋ́gɛ, mɛ́ cuŋte etsō tɛ ntshí, pɔ́ elɛ eshʉ̄ʼ.
42014018	Á gʉɔ njʉ́ɔ á wɔ́p, awíɛ awíɛ á cʉ́ʼɛ ndɛ̄ʼte lɛʼte. Ŋgaŋ mvhɔ á lé á mbū yí ŋ́gɛ: “Kúɔ́ ntswī á mbū yí ŋ́gɛ, meŋ ke zó ŋkāʼ gá, meŋ gɔ le néŋ té gʉɔ njʉ́ɔ ɔ́. Tsɔ́ʼɔtsɔ́ʼ, kaá á laʼ á gá.”
42014019	Mmɔʼ ŋgaŋ á lé á mbū yí ŋ́gɛ: “Meŋ ke zó mefɔŋ legēm, meŋ gʉɔ mé nzwiíʼ pɔ́p ayáʼa. Tsɔ́ʼɔtsɔ́ʼ, kaá á laʼ á gá.”
42014020	Á jʉ́ɔ mmɔʼ ŋiŋ. Á lé á mbū yí ŋ́gɛ: “Meŋ ke zɛ́t ndáa ŋgyā, melaʼ épúp tɛ́, á ka pɔ̄ŋ páʼ, meŋ gɔ eshʉ̄ʼ tsetsɔŋɔ ɔ́.”
42014021	Méŋkhʉ̄ yi wɔ̄, á piŋ nzem, ḿbɛ́te eshúŋ á mɔʼɔ́ afaʼ yi, á júʼ épúp, ńzáŋ á lɔ́ŋ, ńzéŋ ntó á yí ŋ́gɛ: “Kʉtɛ ŋgʉ̄ɔ á methū mɛnzhɛ pɔ́ a mefakné‑nzhɛ, á tésɔŋ, ŋ́kʉ́ʼne ntɔ́ŋ wɔ te kuʼ ánɛ azō, ńtɔ́ŋ megaŋ alɔʼ, ńtɔ́ŋ wɔ efʉʉ́‑menēk pɔ́ a wɔ kékʉɔ́ʼ‑akhu, ńdɔk eshʉ̄ʼ mé ega.”
42014022	Á gʉɔ, ḿbīŋ nzem eshúŋ á mɔʼɔ́ afaʼ yi ŋ́gɛ: “Meŋ á ghʉ páʼ o ó tswi épúp me Ndi. Táʼ, ŋgyā e zɛɛ́t áa te ló.”
42014023	Mɔʼɔ́ afaʼ yi á lé á mbū yí ŋ́gɛ: “Fhó á tésɔŋ ntó tsetsɔŋɔ, ŋ́gʉɔ ŋkʉ́ʼne á methū nzhɛ mekap alāʼ, ŋ́kōne awíɛ awíɛ yīi, o ó jʉ́ɔ á yí, pɔ́ eshʉʼ ŋkó tɛ ŋgyā za e eló.
42014024	Meŋ á kʉɔ́ʼ ŋkwɛ ŋ́gɛ: awíɛ awíɛ yīi meŋ ke tɔ́ŋŋ̄, a puú ecʉ́ʼ etsō tsá á nchu yí néŋ ɛ́.”»
42014025	Yɛɛ́so a le zɛ́t ntswiʼnɛ ndɔ̄kɔ á leziŋ yi ŋgʉ̄ɔ mé mvhɔ, epuɔ tɛ nzáne, é nɔŋ nzhɛ̄nɛ á yí. Afʉʼ á kuʼ, á pekne nnɛ̄t, ńdé á mbū pɔ́p ŋ́gɛ:
42014026	«Ŋiŋ a gɔ́ éyi a a tsé á nzem meŋ, ŋ́ké te éyi a a kɔŋ á gá etɔ́k á mɔʼɔ́ yi pɔ́ mɛ́ wɔp ɔ́, étɔ́k á nzwí yi pɔ́ ewɔŋkhʉ̄ pí í, ézéŋ etɔ́k mbɔɔ epɔ̄ memía pí, mbaŋa pɔ́ a wɔnzwí í, ékɔŋ á gá etɔ́k á kwaʼ athū nnɛ̄t zí í, mbɔ a gɔ le kūʼ á legɔ̄ á ŋiŋ nnɔ ga á.
42014027	Ŋiŋ a nɔŋɔ ŋkɔ̄ŋɔ á letsē á nzem meŋ, ŋ́ké te éyi, a a véŋ á lewhʉ̄, páʼ mɛ́ véŋɛ á lepiʼ mbaŋne paŋné lā, mbɔ a gɔ le kūʼ á legɔ̄ á ŋiŋ nnɔ ga á.
42014028	Ŋiŋ a gɔ́ɔ á tsetsɛlɛ pɛ, ńnɔ̄ŋ ŋgɔ̄ á ŋkwɛ́t á sisia apaʼa meleŋ athʉ́, mbɔ a ezi lɛ akɔ̄? Mbɔ a te ge ezi, énáŋ á esī, ékwaŋte á mbɔŋɔ́, éjʉ́ɔ ŋkāp zīi a wɛɛ̄, kɛɛ e gɔ ekuʼ á lelɔk ŋkwɛ́t ɛ́ kɛ?
42014029	Á gɔ́ te ghʉ̄ épúp ɔ́, ŋ́gɔ́ mmɔʼ mbɔ a a zi apaʼa mɛ́t, énɔŋ atseŋ ndaʼ, lepiŋ ŋkwɛ́t a etsyā á yí. Á gɔ́ épúp, epuɔ e shʉʼ ŋgē etsia ajʉʼ mɛ́t, ńzwī á yí ndé ŋ́gɛ:
42014030	“Ŋiŋ wuɔ a ke nɔ̄ŋ apaʼa, á tsya á yí.”
42014031	«Ŋ́ké te épúp ɔ́, mbɔ mmɔʼ efɔ a túɔ́ mé epuɔ ntsāʼ legēm, ńnɔŋ ŋgɔ̄ á ndʉɔ́ʼ mmɔʼ ncu, ḿbīŋ njʉ́ɔ ewiɛ́ mɛ́t, á fhó ege eshʉ̄ʼ, mé epuɔ ntsāʼ megēm mbīa, mbɔ a a ghʉ páʼ lā? Mbɔ a ge ezi, énáŋ á esī pɔ́ a epuɔ pí, e efaʼ njʉ́ɔ kɛ a gɔ ekūuʼ ánɛ yí lɛ́ɛ?
42014032	Ńjʉ́ɔ ŋgɔ́ éyi, a a tsya á yí, á tó wɔ mɛmekém, tɛ́ eyi mmɔʼ efɔ, á zɛ́t tɛ éwú, ŋ́gɛ pɔ́ egʉɔ eswíŋte á yí, a eshúŋ akɔ̄ lɛ́ zīi mɛ́ gɔ eyá, ńdɔk nthʉ́ á yí, tɛ́ ncu é mi.»
42014033	Yɛɛ́so á fhó epúp, ńdé ŋ́gɛ: «Awíɛ awíɛ á nnɔ pɛ, a etém nzem ánɛ etsō tsí ntsem, tɛ́ ŋkūʼ eyi, a gɔ etsé ánɛ nnɔ gá.
42014034	«Ŋgwāŋ é si ŋgɔ́ ajūɔ mbɔŋ. Táʼ, é piŋɛ ncʉ́ʼɛ ndáp lapé, mɛ́ lɔk akɔ̄ ŋghʉ̄, tɛ é zéŋ ndē é?
42014035	Mbɔ é gɔ le zéŋ azō ŋkó ɔ́, tɛ mbɔɔ á lelɔk ŋghʉ̄ ekaŋne, tɛ mbɔɔ á lelɔk mbwɛ́ne atsáʼ. Mbɔ mɛ́ e cʉ́ʼɛ ewáʼ waʼé. Ŋiŋ a wiɛ metuúŋ á lelɔk njúʼ ejʉʼ, á júʼ.»
42015001	Mɛ́ zɛ́t nzhɛ̄nɛ á Yɛɛ́so zhɛne. Emɔ̄ʼ epuɔ é gɔ́ éwú, ŋ́gɔ́ epuɔ pīi mɛ́ gɛ ntónɛ á wɔ́p, ŋ́gɛ epuɔ tepɔŋ. Emɔ̄ʼ é gɔ́ á nnɔ pɔ́p, ŋ́gɔ́ wɔ tswí‑ncup. Pɔ́ lɛɛ́ ntshótɛ nnɛ̄t mé lezēŋ Yɛɛ́so efʉʼ metsem, ŋ́gɔ̄ á nzwíʼtɛ ashuŋne zí.
42015002	Epuɔ Falísia pɔ́ wɔ kɛ́ʼte‑mbé Ndém, e ejʉ́ɔ épúp, ḿbú nzwɛ́ttɛ á tsetsɛlɛ pɔ́p, ńdʉ́ɛ́ ŋ́gɛ: «Ŋiŋ wɔ̄ pɔ́ epuɔ tepɔŋ, é si nzīŋɛ, ńzéŋɛ mbútɛ etsō mpfɛ́tɛ.»
42015003	Yɛɛ́so á lɛ ndɔ̄k ashuŋne lepúʼ jʉɔ, ḿbwɛt ndé ŋ́gɛ:
42015004	«Awɔ́ ŋiŋ a á nnɔ pɛ, ŋ́gɔ́ éyi a wiɛ memvhō mí mbaŋ ŋkhʉ, taʼ á pí éwú, á néŋ té tshi emi ntsɔp levuʼɔ́ megēm levuʼɔ́ á késáatswɛt néŋ, ŋ́gʉɔ ndáʼ efāʼ ewiɛ́ táʼ mɛ́t, tɛ njʉ́ɔ á yí í?
42015005	Ŋ́gɔ́ éyi a faʼa á yí tɛ ŋgɔ̄, mbɔ ŋgɔŋ e pɔŋ á yí. A ekʉ̄ɛ á yí, ńzápa á lekwɛ̄ yí.
42015006	Ńdɔk mbīŋ nzem, ŋ́kó á mba, ńtɔ́ŋ mesoó pí, mbɔɔ megaŋ ŋkɔʼɔ́ mba, ńdé á mbū pɔ́p ŋ́gɛ: “Meŋ á jʉ́ɔ mvhō za zīi e ke píī, pɛ eshʉ̄ʼ ḿpɛ ekák.”
42015007	Ndeŋ ndeŋ épúp, meŋ á si eshúŋɔ á wɛ́, mía mía lekāk a a shʉʼ egɔ́ á athʉ́ lephū, ánɛ athū taʼ ŋgaŋ mefa yīi, a á gɔ nnɛ̄t zi, ŋ́gwáʼ atswhī tepɔŋ zí, étsya epuɔ ntsɔp levuʼɔ́ megēm levuʼɔ́ pīi, pɔ́ é si ŋkwāŋa ŋ́gɛ, pɔ́ é wɔ te fa, pɔ́ gɔ le atswhī zɔ́p wáʼ.
42015008	«Oo, ŋ́ké te épúp ɔ́, mbɔ ewiɛ́ menzwí a wiɛ ŋkāp zi, memía epak legēm, taʼ apak á tó éwú mbí, á néŋ té kók ŋkaʼ, éfāʼ ajɔk, ńjɔ̄k esī ŋgyā mé nda mé nda, tɛ ndáʼ njʉ́ɔ ɔ̄?
42015009	Afʉʼ zīi a á jʉ́ɔ, á tɔ́ŋ mesoó pí, pɔ́ a megaŋ ŋkɔʼɔ́ mba pí, ńdé ŋ́gɛ: “Ḿpɛ epú ŋkák, páʼ ŋkāp za e ke píī, meŋ á faʼ tɛ njʉ́ɔ.”
42015010	Ndeŋ ndeŋ épúp, meŋ ndɔkɔ eshúŋɔ á wɛ́ ŋ́gɛ, lekāk é nnɔ mecɔʼ Ndém á lephū, ánɛ athū taʼ ŋgaŋ mefa yīi, a á gɔ nnɛ̄t zi, ŋ́gwáʼ atswhī tepɔŋ zí.»
42015011	Yɛɛ́so á zéŋ ndé ŋ́gɛ: «Mmɔʼ ŋiŋ a lɛ éwú, ŋ́gwɛ̄ ewɔŋkhʉ̄ pí mémpīa.
42015012	Eyi ŋkhʉ̄ á shʉʼ nnáŋ tɛ ndé á mbū mɔʼɔ́ yi ŋ́gɛ: “Mɔ́ʼɔ, tsɔ́ʼɔtsɔ́ʼ, yá azá atekɛ́.” Mɔʼɔ́ yi á júʼ épúp, ńdɛ ŋgāpte etsō tsí á mbū ewɔŋkhʉ̄ pí mɛ́t.
42015013	Á ge etɔ́k eleʼé shɔ́ʼɔ́ lɛ́, mɔ́ wɔ̄ á cúʼte etsí ecū mwɔ̄, éswīŋ. Ńdɛ ndɔ̄k ŋkāp mbú ŋgʉ̄ɔ mé atō. Ŋ́kó éwú, ńdɔ̄k atswhī tepɔŋ ntsēŋte ŋkāp jɔ̄ tɛ é pú mmī.
42015014	Ŋkāp e le gē emi, afʉɔne á whʉ á ntē alāʼ mɛ́t. Nzi é zi á lezāŋ á yí. A te zéŋ ŋgwɛ̄ ajū mīi, a gɔ pfɛ́t ɛ́.
42015015	Ńdɛ ŋgʉ̄ɔ njʉ́ɔ mmɔʼ ŋiŋ alāʼ mɛ́t, ŋ́kó afaʼ á mbū yí. Á tó á yí ŋ́gɛ a egʉ̄ɔ á ŋkāʼ, ńnáŋa ncʉ̄tɛ mekúna pí.
42015016	Á kó ndɔ̄kɔ nzi, ncʉ̄tɛ, ŋ́gɔ́ tɛ esé á yí á lepfɛ̄t mmɔʼ etsō kúna mɛ́t, mɛ́ piŋ nzéŋ te véŋ.
42015017	Á kwaŋ kwaŋ, tɛ ŋgɔ̄ nnɛ̄t zi. Ńdé ŋ́gɛ: “Megaŋ afaʼ mɔʼɔ́ ga, é mba mpfɛ́tɛ etsō tɛ ŋgwáʼa mvuʼ, meŋ mbiŋ ŋgɔ́ ega ŋkwhʉ́ɛ nzi.
42015018	Meŋ a piŋ nzem, égʉɔ mé mba zek. Ékó éwú, éwhʉ á mekhu mɔʼɔ́ ga, élé gɛ: mɔ́ʼɔ, meŋ ke fā á mbū Ndém, ńzéŋ efā á mbū wu.
42015019	Meŋ ka zéŋ ŋkūʼ yīi, o gɔ etɔ́ŋ á gá lɛ, méŋ wu ú. Lɛ ncʉ́ʼɛ ntswíi á gá áa páʼ, ŋgaŋ afaʼ wu lā.”
42015020	«A le kwāŋ épúp, ńdɛ ndū á esī, ńdɔ̄k nzhɛ mba zɔp ŋgʉ̄ɔ. Ńzɛ́t tɛ éwú, mɔʼɔ́ yi á maʼ lezēk njʉ́ɔ á yí, mezeŋɛ mí é kó á yí. Á náte á yí, ŋ́gwhʉ̄ ánɛ yí, ésēŋte á yí.
42015021	Mɔ́ á lé ŋ́gɛ: “Mɔ́ʼɔ, meŋ ke fā á mbū Ndém, ńzéŋ efā á mbū wu. Meŋ ka zéŋ ŋkūʼ yīi, o gɔ etɔ́ŋ á gá lɛ, méŋ wu ú.”
42015022	Á zɛ́t té mak á leshūŋne, mɔʼɔ́ yi á tswi á mbū megaŋ afaʼ pí ŋ́gɛ: “Pɛ egákne ŋgʉɔ efāʼ nzhó mbɔŋ, ńdɔk eshʉ̄ʼ ḿmāʼ ánɛ yí. Éfāʼ á kwáŋ mbɔŋ, ńzwík á apū yí. Éfāʼ meláŋ membɔŋ, ńzwík á mekhu yí.
42015023	Pɛ efāʼ á mbɔŋ ashʉ̄ mɔ́ efɔŋ, ńtém, ḿpɛ elɔk ŋghʉ̄ lekāk.
42015024	Meŋ nde nɔ̄ŋ nzhɛ́ɛ á légɛ, mɔ́ wuɔ a lē ŋkwhʉ́, a á zéŋ eshʉ̄ʼ. A le píī, meŋ á zéŋ njʉ́ɔ á yí.” Pɔ́ lɛ nnéŋ lekāk á ŋgyā.
42015025	«Á le gē egɔ́ épúp, mɔ́ lethū yi á gɔ́ á ŋkāʼ, ŋ́ghʉ nnɔ̄ŋ ŋkɔ́ʼɔ, ŋ́gʉɔ tɛ ncʉ́ʼ á lekō á mba, ńtshí njúʼ mɛ́ gɔ́ éwú nzɔ̄pɔ nzéŋɛ.
42015026	Á tɔ́ŋ mmɔʼ ŋgaŋ afaʼ mɔʼɔ́ yi, ńzɛ́tte á yí ŋ́gɛ: “Akɔ̄ mé cʉ́ʼ ŋghʉ̄ á mba ā?”
42015027	Á pwɛt ŋ́gɛ: “Ntsiʼnzem wu, a á ncʉ́ʼ eshʉ̄ʼ. Páʼ mɔʼɔ́ wu a á piŋ njʉ́ɔ á yí, á zɛ́t ntenté lā, á tswi mɛ́ zwhí á mbɔŋ ashʉ̄ mɔ́ efɔŋ, ńdɔk ŋkák.”
42015028	Á júʼ anu jʉɔ mɛ́t, ḿbú nzáŋ á lɔ́ŋ, tɛ ndʉ̄ʼ á lekō á ŋgyā. Mɔʼɔ́ yi á tó á apɛ́, ńdʉ̄te á yí ŋ́gɛ, a ekó á ŋgyā.
42015029	Á pwɛt á mbū yí ŋ́gɛ: “Mɔ́ʼɔ, ŋgia é éwú yīi, meŋ nde kó á lefaʼ á mbū wu. Meŋ ndaá ŋgɔ́ aleʼé, éfā lepé cú ú. O lé ké ŋgyá á gá tsɔ mɔ́ mvhō ndaʼ, ŋ́gɛ pek a mesoó pá, e ezwhí ndɔk ŋkák kɛ?
42015030	Méŋ wu yīi, pɔ́ a megaŋ agā wɔnzwí, é lē mbú eshɔ́ʼ ŋkāp ju, a á lɛ ŋgē eshʉʼe, o tém á mbɔŋ ashʉ̄ mɔ́ efɔŋ, ńdɔk ŋghī á yí.”
42015031	Mɔʼɔ́ yi, á lé á mbū yí ŋ́gɛ: “Méŋ ga, pɔkɔ mé gɔ nzóko, akʉ̄ɛ akʉ̄ɛ zīi, meŋ wɛ̄ɛ, á gɔ́ áa ajú tɛ mmī.
42015032	Ḿbiŋ ŋgɔ́ mé ntsiʼnzem wu wuɔ, mbɔ á pɔŋ ŋ́gɛ, ḿpɛ egáŋte, ŋ́kák melaʼ mīi, mɛ́ le nɔ̄ŋ nzhɛ́ɛ á légɛ, a lē ŋkwhʉ́, a á piŋ nzéŋ eshʉ̄ʼ. A le píī, mɛ́ zéŋ njʉ́ɔ á yí.”»
42016001	Yɛɛ́so á piŋ ndé á mbū nnɔ yí ŋ́gɛ: «Mmɔʼ ŋgaŋ lewūʼ a le wɛ̄ mmɔʼ ŋiŋ yīi, a le néŋ á yí ŋ́gɛ, a a nɔŋ ncʉ̄tɛ á tsitsi yi. Mɛ́ shʉʼ njhʉ́ á zoʼ eshúŋ á yí ŋ́gɛ, ŋgaŋ afaʼ yi wɔ̄, a á si ntsēŋtɛ ŋkāp zi tseŋte.
42016002	Mɔʼɔ́ afaʼ yi á tɔ́ŋ á yí, ńdé á mbū yí ŋ́gɛ: “Meŋ ke júʼ mɛ́ gɛ, o ó si ŋgāa á lɛ́? Cuŋte meŋwaʼne esaá, ńdɔk eshʉ̄ʼ. O té shʉʼ ezéŋ á tsitsi ga ecʉte ɛ́.”
42016003	Ŋgaŋ afaʼ wuɔ mɛ́t, á gʉɔ efhʉ̄te á ntē yí, tɛ ndé ŋ́gɛ: “Mɔʼɔ́ ga a á si ŋgɔ̄ á efók meŋ afaʼ. Meŋ á páʼa, éghʉ páʼ lā? Meŋ te wɛ̄ mbʉʼ á lelɔk njʉ́ʼ ŋgɔ̄ŋ ɔ́. Meŋ a piŋ ecʉ́ʼ esē gɔ́, tɛ́ lɔ́ ndɔ̄ ɔ̄?”
42016004	Éfhʉ̄te épúp, tɛ ndé ŋ́gɛ: “Meŋ á zhɛ́ páʼ meŋ a ghʉ épúp, tɛ mesoó esaá pá, é ekókne á gá á ŋgyā pɔ́p, afʉʼ zīi mɔʼɔ́ afaʼ ga, a á shʉʼ njūŋ á gá.”
42016005	Ńdɛ ntɔ́ŋ epuɔ pīi, pɔ́ pɔɔ́ŋ njú á mbū mɔʼɔ́ yi, á taʼ a taʼ, ńzɛ́tte á ŋgaŋ mvhɔ ŋ́gɛ: “O pɔɔ́ŋ akɔ̄ zīi, o o yá á mbū mɔʼɔ́ ga ā?”
42016006	Á pwɛt ŋ́gɛ: “Mévɛ̄t ekūm ŋkhʉ.” Ŋgaŋ afaʼ á lé á mbū yí ŋ́gɛ: “Aŋwaʼne zīi o le tíī, a ajʉɔ. Náŋ á esī, ŋ́kúmne ntí ŋ́gɛ, ekūm megēm táa.”
42016007	Ńzɛ́tte mmɔʼ ŋgaŋ ŋ́gɛ: “O pɔɔ́ŋ akɔ̄ zīi, o o yá á mbū mɔʼɔ́ ga ā?” Á tsɔ́ʼ ŋ́gɛ: “Ŋ́gesáŋ epa ŋkhʉ.” Á lé á mbū yí ŋ́gɛ: “Aŋwaʼne zīi o le tíī, a ajʉɔ. Kɔ, ŋ́kúmne ntí ŋ́gɛ, epa megēm lefaá.”
42016008	Mɔʼɔ́ afaʼ á shʉʼ njʉ́ɔ páʼ ŋgaŋ afaʼ a á jʉ á yí épúp, ńdé ŋ́gɛ: «Ndʉɛ wuɔ, a yiīk tɛʼ.» Yɛɛ́so á ge ezoko, ńdé ŋ́gɛ: «Anuúnē, wɔ néŋ‑ntē ánɛ tsitsi ŋgɔŋ wuɔ, é zhɛɛ́ á letē njhʉ̄ ncūŋte menu mɔ́p á nnɔ pɔ́p, ńtɔ́k epuɔ pīi, pɔ́ é nzem Ndém.»
42016009	Yɛɛ́so á zéŋ ndé ŋ́gɛ: «Ŋkāp é páʼā ŋgɔ́ yīi, e gɔ eghʉ̄ʉ menu tepɔŋ ntií ntiī. Meŋ ké eshúŋɔ á wɛ́ ŋ́gɛ, pɛ elɔ̄k ezɛ ŋkāp, ŋ́ghʉ̄ áa mefaʼ membɔŋ á mvhɔ Ndém. Ńzhɛ́ á légɛ, e shʉʼɛ nnáŋ tɛ mmī á mbū pɛ á ndo esī atsetsáʼ, mɛ́ lɔk á wɛ́ mé lephū, pɛ a Ndém mé cʉ́ʼɛ nnáŋa.
42016010	Ŋiŋ a gɔ́ɔ ndeŋ ndeŋ ánɛ mezízí menu, mbɔ a a shʉʼ ezéŋ egɔ́ ndeŋ ndeŋ ánɛ memía. Ŋiŋ a piŋɛ ŋgwɛ̄ mekɛ̄t ánɛ mezízí menu, mbɔ a ezéŋ ewɛ mekɛ̄t ánɛ memía.
42016011	A gɔ éyi, pɛ kɛ te ndeŋ ndeŋ ánɛ ŋkāp zīi, é gɔ ezéŋ ŋghʉ̄ mefaʼ tepɔŋ ɔ́, mbɔ Ndém a gɔ eghʉ̄ʉ páʼ lā, tɛ́ ŋgyá á kwaʼ lewūʼ á mbū pɛ ɛ̄?
42016012	A gɔ éyi, pɛ kɛ te ndeŋ ndeŋ, ánɛ ecū mīi, ŋiŋ ndɛʼɛ a á ntsékne á mbū pɛ tsékne ɛ́, mbɔ awɔ́ a gɔ eshʉ̄ʉʼ ńzéŋ ŋgyá á amɔ̄ʼ azō á mbū pɛ, ŋ́gɛ, a ecʉ́ʼ azɛ́ ɛ́?
42016013	«Taʼ ŋgaŋ afaʼ, a gɔ le fāʼ á mbū memɔʼɔ́ afaʼ mémpīa á taʼ legʉɔ ɔ́. A ghʉɛ épúp, mbɔ a a shʉʼ epa mmɔʼ, épiŋ ekɔŋ mmɔʼ, ŋ́gɔ́ te épúp ɔ́, á júʼ nchu mmɔʼ, ḿbiŋ ŋgwák eyi mmɔʼ. Ŋiŋ a gɔ le júʼ á mbū Ndém, ḿbiŋ nzéŋ njúʼ á mbū ŋkāp á.»
42016014	Epuɔ Falísia é júʼ ashuŋne jʉɔ mɛ́t, ńcʉ́ʼɛ nzwī á Yɛɛ́so zwi, melaʼ mīi pɔ́ tshií ntē wɔ́p ánɛ ŋkāp tɛʼ.
42016015	Yɛɛ́so á lɛ mbwɛ̄t, ńdé á mbū pɔ́p ŋ́gɛ: «Pɛ pwɔ̄, pɛ kʉʼneé mbɔp menēk epuɔ, ŋ́gɛ, pɛ é megaŋ anuúnē. Táʼ, Ndém á ke nnɔ̄ŋ nzhɛ́ɛ ajū mīi, pɛ é aziɛ́. Pɛ eké nzhɛ́ á légɛ, mmɔʼ mía ajū mīi, epuɔ menɔŋ é wuʼtɛ, á mbū Ndém, ŋ́gɔ́ áa ajūɔ ŋŋyaŋne ŋyaŋne.»
42016016	Yɛɛ́so á zéŋ ndé ŋ́gɛ: «Á lɛ afʉʼ mvhɔ, mɛ́ nɔŋ njúʼɔ áa lepé Mɔɔ́sɛ, mbɔɔ anu zīi, metswi‑ŋke Ndém é le tíī. Tɛ efhó afʉʼ zīi Jáaŋ Mbaptísi a le shʉ̄ʼē, ŋ́kó tsetsɔŋɔ, mɛ́ cʉ́ʼɛ ntswī ŋke mbɔŋ ndʉ́ɛ́ ŋ́gɛ, Ndém a á si ntshíɛ lefɔ tsí. Awíɛ awíɛ á nɔŋ efóko mbʉʼ, ŋ́gɔ́ɔ á nzem yí.
42016017	Mɛ́ ké te ndʉ́ɛ́ ŋ́gɛ, lepé Mɔɔ́sɛ é pí í, lephū pɔ́ esī atsetsáʼ e láʼ ege emii, méŋ azō a á le fhó ánɛ lepé mɛ́t, ŋ́ŋɛ̄nne ɛ́.
42016018	Ńdɔkɔ ŋ́gɛ, ŋiŋ a juŋɔ á nzwí yi, ḿbīŋ nnéŋ mmɔʼ á ŋgyā, mbɔ a á ghʉ agā. Ŋiŋ a piŋɛ ndá ŋgyā pɔ́ menzwí yīi, ndō yi a á njūŋ á yí, mbɔ ŋgaŋ a á ghʉ agā.»
42016019	Yɛɛ́so á zéŋ mbɛ́te ashuŋne lepúʼ jʉɔ, ńdé ŋ́gɛ: «Mmɔʼ ŋgaŋ lewūʼ a lɛ éwú, ŋ́gɔ́ eleʼé etsem ncūŋte nnɛ̄t zi, ḿmāʼ menzhó mīi é teē nzwiŋ, ńnáŋ efʉʼ metsem, ŋ́ghʉ̄ lekāk, ḿpfɛ́t etsō mbɔŋ.
42016020	Mmɔʼ ŋiŋ a le zéŋ ŋgɔ́ azí éwú, lezēŋ tsí é gɔ́ lɛ Lazaa, ŋ́gɔ́ á te kuʼ ánɛ azō, mbɔ meféŋ é lē mbú njhʉ́ á yí. Á shʉʼɛ nnɔ̄ŋɔ á nchu ŋgyā ŋgaŋ lewūʼ wuɔ mɛ́t efʉʼ metsem.
42016021	Ńnɔŋ ntsáa ŋ́gɛ, ŋiŋ wuɔ mɛ́t a láʼa ŋgē epfɛ́t etsō, mesa é whʉte á esī, á pɛ́te mpfɛ́t lɛ́. Mbɔɔ membhʉ̄ é lɛ si eshʉ̄ʼɛ éwú, ḿbēŋtɛ meféŋ mí.
42016022	Á shʉʼ nnáŋ tɛ ŋkwhʉ́, mecɔʼ Ndém é shʉʼ ndɔ̄k á yí ŋgʉ̄ɔ, ńnáŋ á lezēŋ Ablaham. Ŋgaŋ lewūʼ á shʉʼ ŋkwhʉ́ azí, mɛ́ chʉ́ nnɛ̄t ntúŋ á yí,
42016023	á sóʼo mé apwɛt, ńnáŋ éwú á ntē mía ŋgʉɔ̄ʼ. Éshʉʼ nnáŋ tɛ mbwʉ́ʼɛ lezēk tsí, ńjʉ́ɔ á Ablaham tɛ éwú, Lazaa á náŋ á lezēŋ yí.
42016024	Á tɔ́ŋ ndé ŋ́gɛ: “Mɔʼɔ́ ga Ablaham, lɛ ntsá mezeŋɛ má, ńtó á Lazaa, a egʉɔ ncɔ̄ʼ á thu‑apū yi, á ntē ntshi, ńdɔk eshʉ̄ʼ ńtsāpa agāk zá. Meŋ á ntē mmók ega, ḿbú njʉ́ɔ ŋgʉɔ̄ʼ tɛʼ.”
42016025	Ablaham á lɛ mbwɛ̄t ŋ́gɛ: “Méŋ ga, kímte páʼ o le náŋ á ndo esī atsetsáʼ, á ntē lepɔŋ, Lazaa á nɔŋ njʉ́ɔɔ ŋgʉɔ̄ʼ. Á tsetsɔŋɔ, Lazaa á gɔ́ á ntē lepɔŋ, o gɔ́ á ntē ŋgʉɔ̄ʼ.
42016026	Ńzi ŋké te épúp ɔ́, mbɔ mía mía apeŋte, a fakneē á yímpɛ, tɛ ŋgɔ́ yīi, ŋiŋ a gɔ le fhó á nzéŋ ega, ŋ́gʉ̄ɔ ejɔ̄ nzéŋ ɛ́, ḿbīŋ le fhó ejɔ̄ nzéŋ, éshʉ̄ʼ ega á.”
42016027	Á zéŋ eswíŋte á yí ŋ́gɛ: “Á gɔ́ épúp, mɔ́ʼɔ, o elɛ ntó á Lazaa á mba pek,
42016028	a gʉɔ eshúŋ á mbū metsiʼnzem pá métáa, ntií zīi pɔ́ gɔ eghʉ̄ʉ azɔ́p épúp, tɛ pɔ́ le fú ŋkó á ntē ŋgʉɔ̄ʼ jʉɔ zīi, meŋ á éwú la á.”
42016029	Á gɛ: “Pɔ́ wɛɛ̄ meŋwaʼne mīi, Mɔɔ́sɛ pɔ́ metswi‑ŋke Ndém é le tíī, pɔ́ elɛ njúʼ ajū mīi, á ntē éwú.”
42016030	Á lʉʼ ŋ́gɛ: “Ŋgáŋ me mɔ́ʼɔ Ablaham, ŋiŋ mé ké efhó á apwɛt, éshʉ̄ʼ ntswī ŋke á mbū pɔ́p, mbɔ pɔ́ e gɔ nnɛ̄t zɔp, éwáʼ atswhī tepɔŋ zɔ́p.”
42016031	Á pwɛt ŋ́gɛ: “Pɔ́ nɔŋ ndʉ̄ʼɛ á lejūʼ ŋke Mɔɔ́sɛ, mbɔɔ eyi metswi‑ŋke Ndém, mbɔ pɔ́ gɔ́ le pīŋ mvéŋ eyi ŋiŋ yīi, a fhɔ́ɔ á apwɛt ɛ́.”»
42017001	Yɛɛ́so a le lé á mbū nnɔ yí ŋ́gɛ: «Tɛ mbɔɔ eséŋɛ́ lɛ́, ajū mīi á gɔ eghʉ̄ʉ, ŋiŋ á fa nzhɛ, á gɔ le púŋ. Táʼ, ndɔ e é athū ŋiŋ yīi, a á tshóne á ŋiŋ, ńnéŋ á ntē mefa.
42017002	A ghʉɛ épúp, tɛ mbɔɔ á mbū taʼ, á nnɔ ewɔŋkhʉ̄ puɔ, mbɔŋ á gɔ́ mbū yí, á mɛ́ legaŋ á mía mía tɔ́ á ntɔ̄ŋ yí, ḿmāʼ á yí á ntē mía ntshi, ńtɔ́k á letshi á yí néŋ, á kʉɛ ndɔ á mbū Ndém.
42017003	Pɛ epá nnɛ̄t zɛ, ánɛ ntií menu muɔ mɛ́t. Méŋ mɔ́ wu a faa anu á mbū wu, o egʉɔ njʉ́ɔ á yí, ńték á yí. Ŋ́gɔ́ éyi a á gɔ nnɛ̄t zi, ḿvéŋ mefa, o elēkne ŋgyá á mbū yí.
42017004	A zi ŋgē ezók á taʼ aleʼé alāʼ, éfā á mbū wu ŋgʉɔ esambīa, ḿbīŋ nnɔ̄ŋ mbīŋɛ nzem etsiɛ́ legʉɔ lɛ́, ḿvéŋɛ mefa mí, o elēkne ŋgyá á mbū yí.»
42017005	Meziŋ‑ntō Yɛɛ́so é shʉʼ ndé á mbū yí ŋ́gɛ: «Lɛɛ ŋghʉ̄, pek etswiʼne efɛ́ nnɛ̄t zek, ŋ́gyá á mbū Ndém.»
42017006	Yɛɛ́so á pwɛt ŋ́gɛ: «Lefɛ̄ nnɛ̄t wɛ ŋgyá á mbū Ndém, a á ŋgwíʼe efáŋ páʼ lesa sésōk, mbɔ pɛ lʉ́ɛ́ á mbū athʉ́ jʉɔ ŋ́gɛ: “Fhó ega ntsɔ́ʼɔ mé meŋgaŋ, ŋ́gʉɔ ntshí á ntē mía ntshi.” Mbɔ a tsɔ́ʼɔ páʼ pɛ é lé épúp.»
42017007	Yɛɛ́so á zéŋ ndé ŋ́gɛ: «Ḿpɛ elé ŋ́gɛ, ŋiŋ wɛ a wiɛ á ŋgaŋ afaʼ yīi, a pípɛ mena pí, kɛɛ éyi a jʉ́ʼɛ ŋgɔ̄ŋ yí lɛ́ɛ, á lɛ ŋgē ekɔ́ʼ afaʼ, wu mɔʼɔ́ afaʼ yi, o elé á mbū yí ŋ́gɛ, a egákne eshʉʼ ḿpfɛ́t azō o?
42017008	Ŋgáŋ, mbɔ mɔʼɔ́ afaʼ a a lé á mbū yí é ghʉ áa lɛ: “Cuŋte nnɛ̄t, ńdá lekʉŋ, ńdɔ̄k etsō eshʉ̄ʼ, meŋ mpfɛ́t etsá tɛ e emī, tɛ́ o epfɛ́t ecú.”
42017009	A ghʉɛ páʼ mɔʼɔ́ yi a á tswi épúp, mɔʼɔ́ yi á piŋ nzóko esyákne syákne lɛ́?
42017010	Á zéŋ ŋgɔ́ ndeŋ ndeŋ épúp á mbū pɛ. Pɛ ghʉɛ afaʼ zīi, mɛ́ ntswī á mbū pɛ tɛ á mī, pɛ elé azɛ́ ŋghʉ̄ áa lɛ: “Pek lɛɛ̄ ŋgɔ́ áa megaŋ afaʼ, ŋ́ghʉ̄ azék áa ajū mīi mɛ́ tswi.”»
42017011	Yɛɛ́so a le shʉ̄ʼ nnɔŋ nzɛ́t ŋ́gʉ̄ɔ gʉɔ mé Yelósalɛm, ńnɔŋ ntɔ́kɔ á ndhʉ alāʼ epuɔ Samalía pɔ́ epuɔ Ŋgaliléa.
42017012	Pɔ́ nnɔ yí é gʉɔ tɛ nnɔ̄ŋ ŋkúɔ́ ánɛ amɔ̄ʼ akap alāʼ, megaŋ kaʼpáp legēm é jʉ́ɔ á yí, ńnɔŋ eshʉ̄ʼɛ mé lezēŋ tsí, ńtshí tɛ éwú,
42017013	ńdé mé ŋghi teté á mbū yí ŋ́gɛ: «Ndi Yɛɛ́so, tsɔ́ʼɔtsɔ́ʼ, lɛ ntsá mezeŋɛ mék.»
42017014	Á júʼ, ńjʉ́ɔ á wɔ́p, ńdé á mbū pɔ́p ŋ́gɛ: «Pɛ egʉɔ ntswī nnɛ̄t zɛ á mbū wɔ nɔŋ‑epɔʼ, pɔ́ etsāʼ á wɛ́ njʉ́ɔ.» Pɔ́ júʼ épúp, ńnɔŋ ŋgʉ̄ɔ, ŋ́kó á mɛnzhɛ, ńdɛ ntē.
42017015	Taʼ ŋiŋ á nnɔ pɔ́p á jʉ́ɔ páʼ yí é te, ḿbīŋ nzem, ńziŋɛ nzɔ̄pɔ ŋgūʼtɛ á Ndém, mé ŋghi teté.
42017016	Éshʉʼ tɛ ŋkó á lezēŋ Yɛɛ́so, ńtswíʼte á mvhɔ á yí, ŋ́ŋɔ́ʼne tɛ athū zí á pfeŋ esī, ésyákne á yí. Ŋiŋ wuɔ mɛ́t, a lɛ ŋiŋ Samalía.
42017017	Yɛɛ́so á jʉ́ɔ tɛ mbwɛ̄t ŋ́gɛ: «Meŋ á zhɛ́ ŋ́gɛ, epuɔ legēm é mbú ntē, ewuɔ ŋiŋ a piīŋ ŋgɔ́ ega páʼa, epi emɔ̄ʼ epuɔ levuʼɔ́, é gɔ́ egɔ́?
42017018	Ŋiŋ yīi a á kwaŋte á leshʉʼ esyákne á Ndém, a ka á nnɔ pɔ́p túɔ́, tɛ ndaʼ á ŋge wuɔ lɛ́?»
42017019	Ńdɛ ndé á mbū ŋiŋ wuɔ mɛ́t ŋ́gɛ: «Lu á esī, ŋ́gʉ̄ɔ mé mba ju. O ó te páʼa, melaʼ mīi o ó fɛ́ nnɛ̄t ju, ŋ́gyá á mbū meŋ.»
42017020	Afʉʼ á kuʼ, epuɔ Falísia é shʉʼ nzɛ́tte á Yɛɛ́so ŋ́gɛ: «Ndém a a láʼ ezi á lesāʼ lefɔ tsí á ndo esī atsetsáʼ ega eséŋɛ́?» Yɛɛ́so á pwɛt á mbú pɔ́p ŋ́gɛ: «Amɔ̄ʼ ayiŋne zīi, mɛ́ é si nzwíʼtɛ, ázi, a shʉʼ etswi á légɛ, Ndém a á si nnɔ̄ŋ ŋgɔ̄ ezi á lesāʼ lefɔ tsí, á té éwú ú.
42017021	Mɛ́ té shʉʼ eghíte ŋ́gɛ, Ndém a á zi á lesāʼ lefɔ tsí ega kɛ́ egʉ ʉ́. Pɛ ezhɛ́ á mbɔŋɔ́ á légɛ, Ndém a á ndáʼ ŋgɔ́ si esáʼa lefɔ tsí á nnɔ pɛ.»
42017022	Á zéŋ ndé á mbū nnɔ yí ŋ́gɛ: «Emɔ̄ʼ meleʼé e shʉʼ ekuʼe, pɛ esé á wɛ́ a Méŋ‑Ŋiŋnɔŋ wuɔ á lezēŋ nzók tsɔ taʼ aleʼé alāʼ, tɛ́ afʉʼ á yí á leshʉʼ, a ké nzɛ́t té kuʼ.
42017023	Meleʼé mɛ́t, mɛ́ elé á mbū pɛ ŋ́gɛ, yí wuɔ ega, kɛ yí a ayi egʉ lɛ, ndɛ́ʼ pɛ egʉ̄ɔ éwú, ndɛ́ʼ pɛ ezhɛ̄ne á wɔ́p.
42017024	Méŋ‑Ŋiŋnɔŋ a a láʼ egē eshʉʼe, éshʉʼ áa páʼ ŋŋí mbeŋ zīi, e ŋwaŋa, ḿbú ŋkɛ̄ʼɛ lephū ntsem lā.
42017025	Táʼ, a a zi eké eláʼ ege eshʉʼ épúp, mbɔ a ke té njhʉ̄, ńjʉ́ɔ ŋgeŋge tɛʼ, epuɔ ŋguʼ puɔ é ŋkʉŋne á yí.
42017026	«A a láʼ ege eshʉʼe, anu zīi á le láʼ ŋghʉ̄ epuɔ, ŋguʼ Noe, a ezéŋ ŋghʉ̄.
42017027	Epuɔ menɔŋ é lɛɛ́ nnáŋa mpfɛ́tɛ, ńnúu, ńdáa‑ŋgyā, ńtsóʼo epɔ̄ pɔ́p, tɛ ŋkó aleʼé zīi, Noe pɔ́ atseŋ ŋgyā zí, é le kó á ntē mía mɛtúa ntshi, pík‑ŋgɔŋ mbeŋ á pú ndú, ntshi é pú ŋkɔ́ʼ ńdɔ̄k mvoʼ epuɔ.
42017028	A láʼ ezéŋ egɔ́ páʼ anu zīi, á le láʼ ŋghʉ epuɔ, ŋguʼ Lɔ́ɔt: epuɔ menɔŋ é lɛɛ́ nnáŋa, ḿpfɛ́tɛ, ńnúu, ńtáŋa esaá, ńjʉ́ʼɛ ŋgɔ̄ŋ, ŋ́kwɛ́tɛ meŋgyā.
42017029	Tɛ ŋkó aleʼé zīi, Lɔ́ɔt pɔ́ atseŋ ŋgyā zí, é le fhó á ntē tésɔŋ Sodɔm ntó, Ndém á piŋ ŋghʉ̄, mmók meka é fhó á athʉ́, ésóʼo páʼ mbeŋ lā, ḿbú nzwhíte epuɔ tésɔŋ Sodɔm mɛ́t.
42017030	Ndeŋ ndeŋ épúp, emuɔ menu mɛ́t, e láʼ ezéŋ etɔ́ke, aleʼé zīi Méŋ‑Ŋiŋnɔŋ a tswii lefɔ tsí.
42017031	A láʼ ekuʼ aleʼé mɛ́t, ŋ́gɔ́ éyi ŋiŋ a á ŋgɔ́ á athʉ́ ŋgyā, ntsi zí é piŋ nzɛ́t á ŋgyā, ndɛ́ʼ á piŋ nzem á ŋgyā ŋ́gɛ, yí gʉɔ mé mbíɛ́, tɛ́ kʉʉ. Ndeŋ ndeŋ épúp, ŋiŋ yīi a á ŋgɔ́ á ŋkāʼ, ndɛ́ʼ á piŋ nzem á mba.
42017032	Pɛ ekímte ajū mīi á le ghʉ̄ á nzwí Lɔ́ɔt.
42017033	Ŋiŋ a nɔŋ ŋŋíŋɛ efāʼa á lepīp athū nnɛ̄t zí, ŋ́gɛ yí té láʼ ekwhʉ́ ɛ́, mbɔ a a ké eláʼ ekwhʉ́, épíi. Ŋiŋ a piŋɛ ŋgwáʼ athū nnɛ̄t zí, melaʼ Ndém, mbɔ a a láʼ egɔ́ éwú.
42017034	Meŋ echʉ́ nnɛ̄t eshúŋ á wɛ́, a láʼ egɔ́ etsōʼ aleʼé mɛ́t, epuɔ mémpīa pīi pɔ́ nnɔ̄ŋ á ndo ekó ndíi, mɛ́ elɔ̄k mmɔʼ ŋgʉ̄ɔ, ḿbiŋ ntshī mmɔʼ néŋ.
42017035	Wɔnzwí mémpīa pīi pɔ́ nnɔŋ nzéŋnɛ ŋgɔ̄ʼɔ ŋgesáŋ, mɛ́ elɔ̄k mmɔʼ ŋgʉ̄ɔ, ḿbiŋ ntshī mmɔʼ néŋ. [
42017036	Epuɔ mémpīa pīi, pɔ́ ŋgɔ́ á ŋkāʼ efāʼa, mɛ́ elɔ̄k á taʼ ŋgʉ̄ɔ, ḿbiŋ ntshī mmɔʼ néŋ.»]
42017037	Nnɔ Yɛɛ́so é júʼ épúp, ńzɛ́tte á yí ŋ́gɛ: «Mɔʼɔ́ wek, emuɔ menu mɛ́t e láʼ etɔ́k egɔ́?» Yɛɛ́so á pwɛt ŋ́gɛ: «A láʼ elem, membhʉ̄ e ejúʼ.»
42018001	Yɛɛ́so á zéŋ ndɔ̄k ashuŋne lepúʼ jʉɔ, ńzíʼne nnɔ yí páʼ á mbɔŋ leswīŋte Ndém efʉʼ metsem, té láʼ ŋká.
42018002	Ńdé á mbū pɔ́p ŋ́gɛ: «Mmɔʼ ŋgaŋ asāʼ a lɛ á ntē mmɔʼ tésɔŋ, a te á Ndém pɔ́k, ńzéŋ mbú te lɔ̄k á ŋiŋ ntɔ́ŋ á azō ɔ́.
42018003	Mmɔʼ menzwí a le zéŋ ŋgɔ́ á tésɔŋ mɛ́t, ŋ́gɔ́ á mpfók, ńnáŋ efʉʼ metsem, éshʉʼɛ njʉ́ɔ á ŋgaŋ asāʼ, éswíŋtɛ á yí ŋ́gɛ, a elɛ̄ nzáʼ ntsaŋ zɔp ŋgaŋ mbo yi, páʼ lepé é si nzɛ́ttɛ épúp.
42018004	Ŋgaŋ asāʼ á lʉʼ lʉʼe. Á ké nzɛ́t eshʉ̄ʼ shʉʼe, á tsya á yí, á lé á ntē yí ŋ́gɛ: “Meŋ te á Ndém pɔ́k, ńzéŋ te lɔ̄k á ŋiŋ ntɔ́ŋ azō ɔ́.
42018005	Ɔ táʼ, páʼ mpfók menzwí wuɔ, á si eshʉʼɛ mbáknɛ á gá efʉʼ metsem lāa, meŋ a záʼ ntsaŋ zi, páʼ lepé é si nzɛ́ttɛ, ḿbɔ́k á yí á lenāŋ ŋghʉ̄ɛ épúp efʉʼ metsem, tɛ ntɔ̄ŋ za é pék.”»
42018006	Ndi Yɛɛ́so á shúŋne épúp, ḿbiŋ ndé ŋ́gɛ: «Pɛ méŋwɛ̄t e ejúʼ anu zīi ŋgaŋ asāʼ wɔ̄, ŋ́gɔ́ á ŋgaŋ mekɛ̄t, a á lé.
42018007	A á ké nzáʼ ntsaŋ mɛ́t páʼ lepé é si nzɛ́ttɛ, tɛ ŋgʉɔ shɔ́ʼɔ́, Ndém a te láʼ ezéŋ eghʉ azí épúp, á mbū epuɔ pí pīi, a lē ŋkaŋ á wɔ́p lɛ̄? Épuɔ pīi pɔ́ gɛ nzóko ndāa á mbū yí, é táŋ‑azokó pɔ́ ŋkɔʼɔ́‑atswɛt, éswíŋtɛ á yí ŋ́gɛ, a eshʉʼ ntswíte á wɔ́p. Afʉʼ mɛ́t á kuʼɔ, á zi nnáʼ ḿmīʼte á leghʉ épúp e?
42018008	Pɛ ezhɛ́ á mbɔŋɔ́ á légɛ, afʉʼ mɛ́t á kuʼɔ, a á le zī nnáʼ ḿmīʼte á lezāʼ ntsaŋ zɔp ndeŋ ndeŋ ɛ́. Táʼ, afʉʼ mɛ́t zīi Méŋ‑Ŋiŋnɔŋ a fú eshʉ̄ʼɛ á ndo esī atsetsáʼ á nzáʼ ntsaŋ, a gɔ fú nzī njʉ́ɔ tsɔ ŋiŋ yīi, a zɛɛ́t ŋŋíŋɛ efíɛ́ nnɛ̄t zi, ŋ́gyáa á mbū Ndém m?»
42018009	Yɛɛ́so á náŋ tɛ mbɛ́te ashuŋne lepúʼ jʉɔ á mbū epuɔ pīi, pɔ́ é si ŋkwāŋa ŋ́gɛ, pɔ́ é epuɔ membɔŋ, ḿbiŋɛ ŋŋyāŋnɛ epi emɔ̄ʼ ŋ́gɛ, epuɔ tepɔŋ.
42018010	Ḿbɛ́te ŋ́gɛ: «Á lɛ amɔ̄ʼ aleʼé, epuɔ mémpīa é pe mé Mía Ŋgyā Ndém á Yelósalɛm á eswíŋte Ndém, mmɔʼ ŋgaŋ á gɔ́ ŋiŋ Falísia, eyi mmɔʼ á gɔ́ ntswi‑ncup alāʼ.
42018011	Ŋiŋ Falísia wɔ̄, á lɛ ŋgē ekó á ŋgyā mɛ́t, ŋ́gʉɔ ntshí á mvhɔ, ńzī á leswīŋte Ndém ŋ́gɛ: “Ndém, meŋ á syákne á wú páʼ meŋ te páʼ emɔ̄ʼ epuɔ lā á, páʼ meŋ te páʼ ntswi‑ncup yi lē é. Meŋ gɛ te nzáa ŋgɛ́tté ɛ́, meŋ te nzáa mekɛ̄t ɛ́, ḿbiŋɛ te ŋghʉ̄ɛ agā á.
42018012	Meŋ gɛ ŋkɔ̄ŋɔ nnáŋa nzi eleʼé epīa ánɛ taʼ ŋgap, ánɛ lezēŋ cú. Ŋ́gāptɛ etsō tsá ntsem ntsem nzhɛ legēm, ŋ́gyáa á taʼ nzhɛ á mbū wu.”
42018013	Ḿbiŋ ŋgɔ́ mé ntswi‑ncup wɔ̄, á tshí tɛ mé nzem, ŋ́ŋɔ́ʼne athū zí mé esī, ńzém mbū á ntɔ̄ŋ, ńdā á mbū Ndém ŋ́gɛ: “Ndém, lɛ ntsá mezeŋɛ má, meŋ, ŋgaŋ mefa wuɔ.”»
42018014	Yɛɛ́so á ge emakne, ńdé ŋ́gɛ: «Pɛ ezhɛ́ á légɛ, ŋiŋ wuɔ mɛ́t, á ge epiŋ nzem mé mba zi, mbɔ Ndém a á ndáʼ mvéŋ á yí páʼ ŋiŋ yi, ḿbiŋ te ŋiŋ Falísia véŋ. Á épúp tɛ́, ŋiŋ yīi a kɔʼneé nnɛ̄t kɔʼné, Ndém a a shʉʼ esóʼne á yí. Ŋiŋ yīi a piīŋ nnɔŋ nnɛ̄t á esī nɔŋ, Ndém a a shʉʼ ekɔ́ʼne á yí.»
42018015	Afʉʼ á kuʼ, epuɔ é zi á lelɔk ewɔŋkhʉ̄ eshʉ̄ʼ njʉ́ɔ á Yɛɛ́so ŋ́gɛ, a ezápa mbū á athū pɔ́p. Nnɔ Yɛɛ́so é jʉ́ɔ épúp, ńtɔ̄ʼ á wɔ́p.
42018016	Táʼ, Yɛɛ́so á tswi mɛ́ lɔk ewɔŋkhʉ̄ eshʉ̄ʼ mé lezēŋ tsí, á lé á mbū nnɔ yí ŋ́gɛ: «Pɛ etshī ewɔŋkhʉ̄ nnéŋ, pɔ́ eshʉ̄ʼ á mbū meŋ, ndɛ́ʼ pɛ ezéŋ á wɔ́p ntɔ̄ʼ, melaʼ mīi, lepɔŋ ánɛ Lefɔ Ndém é mbū epuɔ pīi, é páʼ pɔ́p lā.
42018017	Meŋ shúŋɔ á wɛ́ á kwaʼ anuúnē, ŋiŋ a gɔ te véŋ páʼ méŋ agáʼ mɔ́ lā, ŋ́gɛ, Ndém mé ecʉ́ʼɛ esáʼa á yí í, mbɔ a te e láʼ ekó á ntē Lefɔ Ndém ɛ́.»
42018018	Mmɔʼ ŋkém ŋiŋ Yúda, á shʉʼ nzɛ́tte á Yɛɛ́so ŋ́gɛ: «Ńziʼnɛ, wu ŋiŋ mbɔŋ, meŋ gɔ eghʉ̄ʉ azá lɛ akɔ̄, tɛ́ Ndém á fú ŋghʉ̄, pek yí mé cʉ́ʼɛ mbúu nnáŋa á?»
42018019	Yɛɛ́so á zɛ́tte á yí ŋ́gɛ: «O tɔ́ŋɔ á gá lɛ ŋiŋ mbɔŋ melaʼ akɔ̄? Ŋiŋ mbɔŋ a te éwú ú, ńdaʼ Ndém yíléyī.
42018020	Páʼ o zɛ́ttɛ á gá lā, o ó si nzhɛ́ɛ á légɛ, mbé Ndém é leé ŋ́gɛ: “Ndɛ́ʼ ŋiŋ á gɔ́ aleʼé ŋghʉ̄ agā. Ndɛ́ʼ ŋiŋ á zwhí á ŋiŋ. Ndɛ́ʼ ŋiŋ á jʉ. Ndɛ́ʼ ŋiŋ á tɔ́k ekém ŋkɔŋ. Awíɛ a eghʉ̄ mekuʼ mɔʼɔ́ yi pɔ́ mɛ́ wɔp.” »
42018021	Ŋkém mɛ́t á pwɛt ŋ́gɛ: «Meŋ gɛ ŋkúʼtɛ mbé muɔ mɛ́t, tɛ ndáʼ efhó á aluú‑esī zá.»
42018022	Yɛɛ́so á júʼ épúp, ńdé á mbū yí ŋ́gɛ: «Taʼ azō a zɛɛ́t ŋkíŋɛ á mbū wu, ázi o o zéŋ eghʉ. Gʉɔ eswīŋ ŋgɔŋ etsō cú ntsem, ńdɔ̄k ŋkāp ntswíte wɔ te kuʼ ánɛ azō, éshʉʼ ntsé á nzem meŋ. O ghʉɛ épúp, mbɔ o o shʉʼ ewɛ á kwaʼ lewūʼ á lezēŋ Ndém, á athʉ́ lephū.»
42018023	Á júʼ épúp, eshhʉ̄ yí é gɛ swɛt, melaʼ mīi, a lɛ á mía ŋgaŋ lewūʼ tɛʼ.
42018024	Yɛɛ́so á jʉ́ɔ páʼ á pék á yí épúp, ńdé ŋ́gɛ: «Á teē tɛʼ, á mbū ŋgaŋ lewūʼ, á levēŋ ŋ́gɛ, Ndém mé ecʉ́ʼɛ esáʼa á yí, tɛ a eláʼ ŋgwɛ̄ lepɔŋ ánɛ Lefɔ Ndém.
42018025	Á zaŋneē tɛʼ á mbū shamo á letɔ̄k ánɛ lephʉ̄ leswáʼ, ńtsyā á ŋgaŋ lewūʼ á levēŋ ŋ́gɛ, Ndém mé ecʉ́ʼɛ esáʼa á yí, tɛ a eláʼ ŋgwɛ̄ lepɔŋ ánɛ Lefɔ Ndém.»
42018026	Epuɔ pīi é nnɔŋ njúʼɔ á yí, é zɛ́tte á yí ŋ́gɛ: «Á gɔ́ épúp, mbɔ awɔ́ mé gɔ eláʼ ntswɛ́t é?»
42018027	Yɛɛ́so á pwɛt ŋ́gɛ: «Ajū mīi á gɔ etsyāa á ŋiŋnɔŋ, Ndém a ghʉʉ̄ áa aziɛ́.»
42018028	Piɛ á lɛ ndé á mbū yí ŋ́gɛ: «Jʉ́ɔ́ páʼ pek lē mbú ntém nzem, ánɛ etsō tsék ntsem, éshʉʼ ntsé á nzem wu.»
42018029	Yɛɛ́so á pwɛt á mbū wɔ Piɛ ŋ́gɛ: «Meŋ shúŋɔ á wɛ́ á kwaʼ anuúnē ŋ́gɛ, ŋiŋ a gɔ le wáʼ mba zi, ŋ́gwáʼ á nzwí yi pɔ́ ewɔŋkhʉ̄ pí, ŋ́gwáʼ á mɔʼɔ́ yi pɔ́ mɛ́ wɔp, ŋ́gwáʼ epɔ̄ memía pí, mélaʼ anu Lefɔ Ndém,
42018030	éshʉʼ nnéŋ té zéŋ ŋgwɛ̄ ecʉɔ etsō mɛ́t, á ntē ŋgɔŋ ega tɛ ntɔ́k aziɛ́ afʉʼ, Ndém á piŋ ŋghʉ̄, pɔ́ yí mé cʉ́ʼɛ mbúu nnáŋa á ntē ŋgɔŋ zīi, e e fú tɛ́ shʉʼ ɛ́.»
42018031	Yɛɛ́so á náŋ tɛ eshʉ̄ʼ ánɛ nnɔ yí, éfók epi emɔ̄ʼ ntsɔp pīa mé legēm, ńdé á mbū pɔ́p ŋ́gɛ: «Ḿpɛ é ega mbʉ̄ɛ̄ mé Yelósalɛm páʼa, ékó éwú, menu ntsem mīi metswi‑ŋke Ndém é le tíī ánɛ Méŋ‑Ŋiŋnɔŋ wuɔ, e epō.
42018032	Ńdɔkɔ ŋ́gɛ, mɛ́ e shʉʼ eswiŋ á yí á mbū mege pīi, é sáʼa alāʼ, pɔ́ ezɔ̄te á yí, ńzwī á yí, ńtsōk mekī ánɛ yí.
42018033	Ńtswá á yí, ńzwhí á yí, a epiŋ ŋgɔ́ eleʼé alāʼ tɛ́t, a ezím ánɛ lewhʉ̄.»
42018034	Yɛɛ́so á lé épúp, pɔ́ té júʼ ashuŋne mɛ́t ɛ́, á gɛ́tte, tɛ pɔ́ té júʼ ajū mīi, á lɔkɔ ndʉ́ɛ́ ɛ́.
42018035	Yɛɛ́so a le nɔ̄ŋ mbátɛ á tésɔŋ Jeliko, amɔ̄ʼ afʉʉ́‑menēk á náŋ á legʉ̄ŋ mɛnzhɛ, ńdɔ́ɔ ndɔ̄.
42018036	Ńjúʼ páʼ alāʼ á si nzwɛ̄nɛ ntsīa, ńzɛ́tte ajū mīi, á ghʉɛ.
42018037	Mɛ́ shúŋ á yí ŋ́gɛ, Yɛɛ́so ŋiŋ Naázalɛt mé si ntsīa.
42018038	Á lɛ ntɔ́ŋ mé nte ŋ́gɛ: «Yɛɛ́so, méŋ Efɔ Ndavít, lɛ ntsá mezeŋɛ má.»
42018039	Epuɔ pīi é lɛ mvhɔ nzīŋɛ, é tɔʼ á yí ŋ́gɛ, a eláŋte. Tɛ́ á tswiʼne ŋkɔ́ʼne ŋghi zi mé athʉ́ ŋ́gɛ: « Méŋ Efɔ Ndavít, lɛ ntsá mezeŋɛ má.»
42018040	Yɛɛ́so á júʼ, ńtshí á ajʉʼ. Ńtswī ŋ́gɛ, mɛ́ elɔ̄k á yí eshʉ̄ʼ. Mɛ́ lɔk á yí eshʉ̄ʼ, á zɛ́tte á yí ŋ́gɛ:
42018041	«O kɔŋɔ ŋ́gɛ, meŋ eghʉ̄ páʼ lā á mbū wu ū?» Apií‑menēk, á pwɛt ŋ́gɛ: «Ndi, lɛ ŋghʉ̄ meŋ ezéŋ njʉ́ɔ ejʉʼ.»
42018042	Yɛɛ́so á lé á mbū yí ŋ́gɛ: «Páʼ o ó fɛ́ nnɛ̄t ju ŋgyá á mbū meŋ lā, menēk mú e ezɛ́ʼɛ.»
42018043	Menēk ŋiŋ mɛ́t é lɛ ŋŋáʼa efʉʼ mɛ́t efʉʼ mɛ́t. Á tsé á nzem Yɛɛ́so, ńziŋɛ ŋgūʼtɛ á Ndém. Epuɔ metsem é jʉ́ɔ ajʉɔ anu mɛ́t, ḿbú ŋgūʼte á Ndém.
42019001	Yɛɛ́so á shʉʼ ŋkó á tésɔŋ Jeliko, ńnɔŋ ntɔ́kɔ,
42019002	mmɔʼ ŋiŋ á gɔ́ éwú, mɛ́ tɔ́ŋ á yí é lɛ Zakio, ŋ́gɔ́ á tɛŋgyā wɔ tswí‑ncup, ŋ́gwɛ̄ ŋkāp tɛʼ.
42019003	Ńnɔŋ ŋkɔ̄ŋɔ á lejʉ̄ɔ ntií ŋiŋ zīi Yɛɛ́so a á eziɛ́, tɛ́ ŋké te kūʼ, melaʼ mīi, a lɛ tútúʼ ŋiŋ, alāʼ a gɔ́ si mvɛ́nɛ á yí.
42019004	Á záʼte ŋgʉ̄ɔ mé mvhɔ, ŋ́kɔ́ʼ ánɛ athʉ́, ńnáŋ éwú ŋ́gɛ Yɛɛ́so a a ge etɔ́ke, a echʉ́ nnɛ̄t njʉ́ɔ á yí.
42019005	Yɛɛ́so á ziŋ tɛ ŋkó á letseŋ athʉ́ mɛ́t, ḿbʉ́ʼɛ menēk njʉ́ɔ á yí, ńtɔ́ŋ á yí ndé ŋ́gɛ: «Zakio, gáknɛ́ esóʼo, á gɔ́ lɛ akɔ̄ lɛ́, meŋ ndáʼ á mba wu ayáʼa.»
42019006	Á lɛ ŋgákne efhó athʉ́ esóʼo, ńtswí á Yɛɛ́so mé lekāk, ńdɔ̄k mé mba zi.
42019007	Epuɔ é jʉ́ɔ páʼ Yɛɛ́so pɔ́ Zakio é si ŋgʉ̄ɔ, ńzwɛ́tte ndé ŋ́gɛ: «Ŋiŋ wɔ̄, a yi, á gʉɔ mé mba ŋiŋ tepɔŋ á ndáʼa le.»
42019008	Pɔ́ yí é gʉɔ, Zakio á kó ntshóte nnɛ̄t mé lezēŋ Yɛɛ́so, ńdé ŋ́gɛ: «Ḿba Ndi, meŋ a sáne etsō tsá ntsem nzhɛ pīa, égapte á taʼ nzhɛ á mbū wɔ te kuʼ ánɛ azō. Ŋ́gɔ́ éyi, meŋ ndé pɔpte á ŋiŋ, ńtswí ajūɔ zí, mbɔ meŋ a tsɔ́ʼ azō mɛ́t nzhɛ lekua.»
42019009	Yɛɛ́so á júʼ épúp, ńdé ŋ́gɛ: «Ndém a á ghʉ, megaŋ ŋgyā puɔ, é tswɛ́t azɔ́p ayáʼa. Anuúnē, ŋiŋ wuɔ mɛ́t, a á azí ndhu Ablaham.
42019010	Méŋ‑Ŋiŋnɔŋ wuɔ a lɛɛ́ eshʉʼɛ á ndo esī atsetsáʼ, ŋ́gɔ̄ á efaāʼ epuɔ pīi pɔ́ le mbí, éghʉ pɔ́ epīŋ nzem á mbū Ndém.»
42019011	Epuɔ é le zɛ́t nzwíʼtɛ anu mɛ́t, mbɔ Yɛɛ́so a á tshóte nnɛ̄t tɛ mbáte á Yelósalɛm páʼā, mɛ́ zi á lekwaŋ ŋ́gɛ, Lefɔ Ndém é si ŋgɔ̄ á nzií á ndo esī atsetsáʼ, á lɛ mbɛ́te ashuŋne lepúʼ jʉɔ,
42019012	ńdé á mbū pɔ́p ŋ́gɛ: «Mmɔʼ ŋkém a lɛ éwú, éshʉʼ ŋŋāʼ nnɛ̄t nnɔŋ ŋgʉ̄ɔ mé atō, mɛ́ ekó éwú, ńchʉ́ á yí ndɔk ŋghʉ̄ á efɔ, tɛ́ a epīŋ nzem, ésáʼ alāʼ zí.
42019013	Ŋ́gē egʉɔ, ńtɔ́ŋ emɔ̄ʼ megaŋ afaʼ pí legēm, éfāʼ ŋkāp memína legēm, ŋ́gāpte á taʼ á taʼ á mbū awíɛ awíɛ ŋ́gɛ, pɔ́ ecʉ́ʼ nnɔ̄ŋ ndɔ̄kɔ ntáŋa esaá, tɛ yí eláʼ ŋkɔ́ʼ.
42019014	Ŋ́gʉ̄ɔ, mbɔ epuɔ alāʼ pí é nnɔŋ mbāa á yí páʼa, ńtó epuɔ á mbū efɔ atō mɛ́t. Pɔ́ gʉɔ ntswī á mbū yí ŋ́gɛ, alāʼ á ka kɔ̄ŋ ŋ́gɛ, ŋiŋ wuɔ a esáʼ á wɔ́p ɔ́.
42019015	Á gʉɔ épúp, mɛ́ ké ŋkó nchʉ́ á yí chʉ̄, ńdɔk ŋghʉ̄ á efɔ. Á piŋ nzem á alāʼ, ńdɛ ntɔ́ŋ megaŋ afaʼ pí pīi, a ke yá ŋkāp á mbū pɔ́p lā, ŋ́gɛ pɔ́ elɔ̄k apɛ eshʉ̄ʼ, yí ejʉ́ɔ páʼ e ke cʉ́ʼ ntó épúp.
42019016	Mvhɔ ŋiŋ á shʉʼ, ńdé á mbū yí ŋ́gɛ: “Mɛkwáŋ, meŋ ke cʉ́ʼ njhʉ́ memína legēm, ánɛ eyi o ke yá me meŋ lā.”
42019017	Á lé á mbū yí ŋ́gɛ: “Meŋ á kɔŋte á wú, o ó mbɔŋ ŋgaŋ afaʼ. Páʼ o ke wɛ̄ anuúnē á lelɔk ŋghʉ̄ mezízí menu lā, meŋ a yá mekap alāʼ legēm á mbū wu, o esáʼ.”
42019018	Páte á shʉʼ ndé ŋ́gɛ: “Ŋkɔbé, meŋ ke cʉ́ʼ njhʉ́ memína métáa, ánɛ eyi o ke yá me meŋ lā.”
42019019	Á lé á mbū ewuɔ ŋgaŋ mɛ́t ŋ́gɛ: “Meŋ a yá mekap alāʼ é tsɛ́táa á mbū wu, o esáʼ.”
42019020	Mmɔʼ ŋgaŋ á shʉʼ ndé azí ŋ́gɛ: “Mɛnʉ́ʼ, ŋkāp ju ejʉɔ, meŋ ke lɔ̄k azō nzhó ŋkwɛ́t, éféŋ.
42019021	Meŋ ndɛɛ́ eféŋɛ páʼā, melaʼ mīi, o ó ŋgaŋ leŋīŋ tɛʼ, meŋ mbīŋ nnɔ̄ŋ mbɔ́kɔ á wú. O te gē epɛ́ azō, mbɔ o le nɔ̄ŋ ɔ́. O te gē efāʼ etsō á ŋkāʼ, mbɔ o ke jʉ́ʼ ɛ̄.”
42019022	Á lé á mbū yí ŋ́gɛ: “Tepɔŋ ŋgaŋ afaʼ, meŋ a lɔk ashuŋne zīi, á tó á nchu wu, tɛ́ lɔk eŋak á wú. O ke nɔ̄ŋ nzhɛ́ɛ á légɛ, meŋ á ŋgaŋ leŋīŋ tɛʼ, ŋ́gē epɛ́ azō, mbɔ meŋ ndɛ te nɔ̄ɔŋ, ŋ́gē efaʼ etsō á ŋkāʼ, mbɔ meŋ kɛ te jʉ́ʼ.
42019023	O ke nɔ̄ŋ nzhɛ́ɛ épúp, o te néŋ ŋkāp za á báaŋ, meŋ ndáʼ ŋkɔ́ʼ ŋgē etswí, apɛ á zápne éwú ú, melaʼ akɔ̄?”
42019024	Ńdɛ ndé á mbū epuɔ pīi, é ŋgɔ́ ajʉʼ mɛ́t ŋ́gɛ: “Pɛ efhó á mbū yí, ŋ́kú ŋkāp za, ŋ́gyá á mbū ŋiŋ yīi, a á njhʉ́ memína legēm.”
42019025	Pɔ́ lʉʼ, ndé á mbū yí ŋ́gɛ: “Ndi, a á ndáʼ njhʉ́ memína legēm.”
42019026	Á pwɛt ŋ́gɛ: “Pɛ ezhɛ́ á mbɔŋɔ́ á légɛ, mɛ́ e shʉʼ etswiʼne azō áa mbū ŋiŋ yīi, a á njhʉ́ apɛ. Ŋiŋ yīi a kaá njhʉ́ ɛ́, mɛ́ ekú mbɔɔ méŋ agáʼ yīi, a á nzi ŋgwɛ̄.
42019027	Ḿbiŋ eshʉ̄ʼ ánɛ megaŋ mbo pá pīi, pɔ́ té si ŋkɔ̄ŋɔ ŋ́gɛ meŋ esáʼ á wɔ́p ɔ́, pɛ egɔ̄ á wɔ́p ndɔk eshʉ̄ʼ mé ega, ńzwhíte á wɔ́p á mvhɔ meŋ.”»
42019028	Yɛɛ́so á mak á leshūŋne, ńtsia ŋgɔ́ á mvhɔ, ŋ́gʉ̄ɔ mé Yelósalɛm.
42019029	Ŋ́gʉɔ tɛ nnɔ̄ŋ mbátɛ mekap alāʼ Bɛtfajé pɔ́ Betani, émi é pateé lekwɛ̄t Methʉ́ Olive, éshʉ̄ʼ ánɛ nnɔ yí, ńtó epuɔ mémpīa.
42019030	Ńdé á mbū pɔ́p ŋ́gɛ: «Pɛ egʉ̄ɔ ánɛ akap alāʼ zīi, á mvhɔ pɛ lēe, pɛ e gʉɔ tɛ lɛ ge ekó éwú, éjʉ́ɔ á mɔ́ njakási, a etsēŋne á esī, mbɔ ŋiŋ a laa á ndo éwú kɔ́ʼ ɔ́. Pɛ elɛ ŋkɛ́ʼɛ á yí, ńdɔk eshʉ̄ʼ.
42019031	Ŋiŋ a piŋɛ ŋkó ńzɛ́tte á wɛ́ ŋ́gɛ, pɛ kɛ́ʼɛ á yí melaʼ akɔ̄ lɛ́, pɛ etsɔ́ʼ á mbū yí ŋ́gɛ, Ndi a á si ŋkɔ̄ŋɔ á lelɔk ŋghʉ̄ azō.»
42019032	Megaŋ nnɔ pí mɛ́t é gʉɔ, ŋ́kó njʉ́ɔ, akʉ̄ɛ akʉ̄ɛ á gɔ́ áa páʼ Yɛɛ́so, a á ŋghíte á wɔ́p épúp.
42019033	Ńdɛ nnɔ̄ŋ ŋkɛ́ʼɛ á mɔ́ njakási mɛ́t, megaŋ é zɛ́tte á wɔ́p ŋ́gɛ: «Pɛ kɛ́ʼɛ njakási jɔ̄ melaʼ akɔ̄?»
42019034	Pɔ́ pwɛt ŋ́gɛ: «Ndi a á si ŋkɔ̄ŋɔ á lelɔk ŋghʉ̄ azō.»
42019035	Ńdé épúp, ńdɛ ndɔ̄k á na mɛ́t, éshʉʼ ŋgyá á mbū Yɛɛ́so. Ńdɔ̄k menzhó mɔ́p nzyākne ŋkaʼte yí, ŋ́ghʉ̄ á kɔ́ʼ nnáŋ éwú,
42019036	ńnɔŋ ndɔ̄kɔ á yí nzīŋɛ, epuɔ é nɔŋ ndɔ̄kɔ menzhó mɔ́p, ńzyāknɛ á mɛnzhɛ yīi, a gɔ etsia éwú.
42019037	Á gʉɔ tɛ nnɔ̄ŋ mbátɛ á Yelósalɛm, ŋ́gɔ́ á ajʉʼ zīi, mɛnzhɛ a fhɔ́ɔ á ndo lekwɛ̄t Methʉ́ Olive esóʼo éwú, nnɔ yí yīi, é ŋgɔ́ tɛ nzá á nzem yí ŋŋyɛ̄nɛ, é zi á lekāk, ŋ́gyá á lepɛ mé ŋghi teté, ńdɔkɔ ŋgūʼtɛ á Ndém, melaʼ meŋkʉʼne anu mīi, pɔ́ ke jʉ́ɔ̄.
42019038	Ŋ́gyá á lepɛ ŋ́gɛ: «Mbwɛ́né e egɔ́ á mbū efɔ yīi, a shʉʼɛ, mbɔ Ndém mé chʉ́ á yí, ńtó á mbū pek la. Á Ndém yīi a á lephū, ŋ́gɔ́ á ŋgaŋ mbwɛ́né, alāʼ a epú ŋgūʼte á yí.»
42019039	Emɔ̄ʼ epuɔ Falísia pīi pɔ́ ŋgɔ́ azɔ́p á nnɔ alāʼ mɛ́t, é lé á mbū Yɛɛ́so ŋ́gɛ: «Ńziʼnɛ, cɔ́k epuɔ nnɔ pú, pɔ́ eláŋte.»
42019040	Yɛɛ́so á pwɛt á mbū pɔ́p ŋ́gɛ: «Cʉ́ʼ meŋ ndɛ eshúŋ á wɛ́, pɔ́ zi ndáŋte, mbɔ metɔ́ e yá á lepɛ.»
42019041	Yɛɛ́so á gʉɔ tɛ nnɔ̄ŋ ntshíɛ njʉ́ɔɔ á Yelósalɛm, mezeŋɛ tésɔŋ wuɔ mɛ́t é kó á yí, á zi á lela.
42019042	Ńdé ŋ́gɛ: «Pɛ epuɔ Yelósalɛm, a láʼa ŋgɔ́ yīi, pɛ le zhɛ́ azɛ́ ajū mīi, á gɔ eyá á wɛ́ apwɛne ayáʼa ā? Ajʉɔ anu mɛ́t á piteé á wɛ́, pɛ gɔ le jʉ́ɔ.
42019043	Púp, amɔ̄ʼ afʉʼ á si eshʉ̄ʼɛ, ázi megaŋ mbo pɛ́ e shʉʼ epɔ́ akɛ, élɔk ekɛ́nne á wɛ́, ékyɛ́t á wɛ́ á ŋkāʼ.
42019044	Ékó á tésɔŋ, épú eshʉ́ʼne á wɛ́ a epɔ̄ pɛ́. Épú ekem á tésɔŋ wɛ, tɛ tɔ́ a á le zɛ́t ánɛ mmɔʼ nzápne ɛ́. Ajʉɔ anu a etɔ́kɔ páʼa, melaʼ mīi, á le kūʼ aleʼé zīi, Ndém a shʉʼɛ mé ntswíte pɛ, pɛ ekʉ̄ŋne á yí.»
42019045	Yɛɛ́so á gʉɔ, ŋ́gɔ nzíʼ ŋ́kó á Mía Ŋgyā Ndém, ńzī á lejuŋ epuɔ pīi, é ŋgɔ́ á ntē éwú ntáŋa esaá.
42019046	Ŋ́gē ejuŋ á wɔ́p, ńdé ŋ́gɛ: «Ndém a le lé á ntē aŋwaʼne yí ŋ́gɛ: “Ŋgyā za e efú nnáŋa ŋgɔ́ɔ ŋgyā aswiŋte.” Pɛ pwɔ̄ é kʉʉ̄ŋ esɛt, ńdɔk ŋghʉ̄ ŋka metsɔ́ŋ.»
42019047	Á fhó épúp, Yɛɛ́so á nɔŋ ntékɛ epuɔ eleʼé etsem á ntē Mía Ŋgyā Ndém. Wɔ nɔŋ‑epɔʼ epi melʉɛ, ŋ́ghʉ̄ wɔ kɛ́ʼte‑mbé Ndém, mbɔɔ epɔ̄ melʉɛ epuɔ Yúda, é nɔŋ efāʼa eshhʉ̄ yīi, pɔ́ gɔ elɔk ezwhí á yí,
42019048	tɛ́ ŋké te zhɛ́ páʼ, pɔ́ gɔ eghʉ̄ʉ épúp ɔ́, melaʼ mīi, alāʼ ntsem á lɛ á lezēŋ yí efʉʼ metsem, ńchʉ́ɛ nnɛ̄t njúʼɔ anu zīi, a á si eshúŋɔ.
42020001	Á lɛ ánɛ meleʼé mɛ́t, Yɛɛ́so á gɔ́ á Mía Ŋgyā Ndém nzíʼnɛ epuɔ, ńnɔŋ ntswīi ŋke mbɔŋ Ndém. Wɔ nɔŋ‑epɔʼ epi melʉɛ, ŋ́ghʉ̄ wɔ kɛ́ʼte‑mbé Ndém, mbɔɔ mekém alāʼ, é tɔ́kne á yí.
42020002	Ńzɛ́tte á yí ŋ́gɛ: «O ghʉɛ ejʉɔ ntií menu páʼa, awɔ́ á tswi ī? Awɔ́ á yáa á wú mete, tɛ́ o lɔ̄kɔ ŋghʉ̄ɛ ɛ́? Shúŋ á wék.»
42020003	Yɛɛ́so á pwɛt ŋ́gɛ: «Meŋ a zéŋ ezɛ́tte á wɛ́ azá á taʼ anu. Pɛ elɛ eshúŋ á gá:
42020004	Jáaŋ a le gē enoʼ epuɔ á ntshi péʼe, mbɔ Ndém mé tswi, kɛ epuɔ menɔŋ ŋ̄?»
42020005	Pɔ́ sap á tsetsɛlɛ pɔ́p ŋ́gɛ: «Ḿpɛ pwɛtɛ ŋ́gɛ: “Ndém mé le tswīī”, mbɔ a a túŋte á yímpɛ gɛ: “Tɛ pɛ pīiŋ te ŋke Jáaŋ véŋ melaʼ akɔ̄?”
42020006	Ḿbīŋ mbwɛ̄t ŋ́gɛ: “Epuɔ menɔŋ mé le tswīī”, mbɔ alāʼ á lɔk metɔ́ etémte á yímpɛ, ézwhí. Melaʼ mīi, alāʼ á le kuʼté azɔ́p á légɛ, Jáaŋ a lɛ á kwaʼ ntswi‑ŋke Ndém.»
42020007	Ńdɛ mbwɛ̄t azɔ́p ŋ́gɛ: «Pek ka zhɛ́ ajʉʼ zīi, mete é le fhó éwú, tɛ́ Jáaŋ á lɔk nnōʼ epuɔ á ntshi ɛ́.»
42020008	Yɛɛ́so á tsɔ́ʼ ŋ́gɛ: «Mbɔɔ meŋ azá, meŋ gɔ le shúŋ á wɛ́ ajʉʼ zīi, mete é fhɔ́ɔ éwú, tɛ́ meŋ ndɔ̄kɔ ŋghʉ̄ɛ emuɔ menu ú.»
42020009	Yɛɛ́so á lé épúp, ḿbɛ́te ashuŋne lepúʼ jʉɔ á mbū alāʼ, ŋ́gɛ: «Mmɔʼ ŋiŋ a lɛ éwú, ŋ́kʉɔ́ʼ ŋkāʼ yí, ḿbhī methʉ́ lɛzɛŋ éwú. Ńtsékne á mbū wɔ kɛ́‑ntá athʉ́ mɛ́t ndɔk ncūŋte meluʼ, ŋ́gɛ ajū mīi á shʉʼ ntó éwú, pɔ́ a pɔ́p e egāp. Ńtsékne épúp, ńdɛ ŋgʉ̄ɔ mé atō, ékó éwú ézi enáŋ.
42020010	Afʉʼ á lekāp ntá athʉ́ mɛ́t, á shʉʼ ŋkūʼ, á tó mmɔʼ ŋkwa zi á mbū wɔ cuŋte‑meluʼ pwɔ̄ ŋ́gɛ, a egʉ̄ɔ ntswí azí akim ánɛ ajū mīi, á ke tó á ŋkāʼ. Pɔ́ kó ntswá á yí, ńjūŋ á yí, á gʉɔ mbū ŋŋiké.
42020011	Á kó nzéŋ ntó mmɔʼ ŋgaŋ afaʼ yi, pɔ́ kó nzéŋ ńtswá á yí, ḿmāʼ esē á athū yí, ńjūŋ á yí, á gʉɔ mbū ŋŋiké.
42020012	Á zéŋ ntó mbáte tɛ́t, pɔ́ kó ŋgɔ̄ á yí, ńtswá á yí tɛ nnéŋ meféŋ ánɛ yí, éfhó á ŋkāʼ efók á yí.
42020013	Ŋgaŋ ŋkāʼ á kó ndé ŋ́gɛ: «Meŋ a ghʉ páʼ lā? Kwaʼ méŋ ga, tɛ́ meŋ a tó á yí, mɔ́ wuɔ mɛ́t, meŋ kɔɔ̄ŋ á yí tɛʼ, ŋ́gɔ́ amɔ̄ʼ, pɔ́ kó ŋghʉ̄ mekuʼ mí.»
42020014	Mɔ́ mɛ́t á gʉɔ, epuɔ pwɔ̄ é kó ŋgē ejʉ́ɔ á yí, ńdé á tsetsɛlɛ pɔ́p ŋ́gɛ: «Ŋiŋ yīi a a fú ejhʉ́ ŋgyā, a wuɔ yīi, a á shʉʼ la. Ḿpɛ ezwhí á yí, ńjhʉ́ ŋkāʼ.»
42020015	Ńdé épúp, éfhó á ŋkāʼ eshūŋne á yí, ńdɔk ntó, ŋ́gʉ̄ɔ nzwhí. Yɛɛ́so á pɛ́te páʼa, ḿbiŋ nzɛ́tte ŋ́gɛ: «Á páʼa, ŋgaŋ ŋkāʼ a shʉʼ ŋghʉ̄ páʼ lā, á mbū epuɔ puɔ mɛ́t é?
42020016	A a shʉʼ egʉɔ egɔte epuɔ puɔ mɛ́t, ézwhíte á wɔ́p, étswí ŋkāʼ yí, étsékne á mbū epuɔ mendɛʼɛ.» Alāʼ á júʼ épúp tɛ ndé ŋ́gɛ: «Ndɛ́ʼ ntií anu páʼa, é zi ndáʼ ŋghʉ̄.»
42020017	Yɛɛ́so á tshí menēk ánɛ pɔ́p, ńzɛ́tte á wɔ́p ŋ́gɛ: «Tɛ anu zīi mɛ́ le tí á ntē aŋwaʼne Ndém lā, á páʼā, ńdɔkɔ ŋ́gɛ akɔ̄? Mɛ́ le tí ŋ́gɛ: Tɔ́ yīi mepɔɔ‑ŋgyā, é le kʉŋtē ŋgwáʼ, ewiɛ́ mé le shʉ̄ʼ ncʉ́ʼ á tɔ́ lezhō ŋgyā.
42020018	Pɛ ezhɛ́ á légɛ, ŋiŋ a ŋémɛ ánɛ tɔ́ wuɔ mɛ́t, mbɔ a a pú epwɔ́ʼte. Tɔ́ wuɔ mɛ́t á pīŋ ŋgwhʉ̄ ánɛ ŋiŋ, á pú ŋkīne á yí.»
42020019	Yɛɛ́so á pɛ́te ashuŋne lepúʼ jʉɔ mɛ́t, wɔ kɛ́ʼte‑mbé Ndém pɔ́ a wɔ nɔŋ‑epɔʼ epi melʉɛ, é yiŋ, ńzhɛ́ á légɛ, a lɔkɔ ŋkēknɛ á wɔ́p, ńcʉ́ʼɛ efāʼa eshhʉ̄ á legɔ á yí, efʉʼ mɛ́t efʉʼ mɛ́t, ḿbiŋ mbɔ́k menēk alāʼ, ńtshī á yí nnéŋ.
42020020	Ńdɛ nzī á lepīpne yí, ńtó epuɔ pīi é ge eshʉʼ á mbū yí, égɔ́ páʼ epuɔ membɔŋ lā, élɔk ashuŋne emɔ̄ á yí, ŋ́gɛ a té á eshúŋnɛ, éfāte, mɛ́ egɔ̄ á yí, ŋ́gyá á mbū wɔ sáʼ‑alāʼ.
42020021	Epuɔ mɛ́t é lɛ ŋgʉ̄ɔ, ŋ́kó ndé á mbū Yɛɛ́so ŋ́gɛ: «Ńziʼnɛ, pek zhɛɛ́ á légɛ, akɔ̄ lɛ́ zīi o ó si eshúŋɔ, ńdɔkɔ ntékɛ epuɔ lɛ́, á gɔ́ áa ndeŋ ndeŋ. O te epuɔ tɛ̄ʼte, o ó si ntswīi epuɔ á kwaʼ mɛnzhɛ yīi, Ndém a á si ŋkɔ̄ŋɔ ŋ́gɛ, mɛ́ ezīŋ éwú.
42020022	Lɛ eshúŋ á wék, lepé tsímpɛ é veéŋ ŋ́gɛ, ḿpɛ emāʼ ncup á mbū ŋwɛ́t ŋgɔŋ Lóma, kɛ ŋgáŋ ŋ́?»
42020023	Yɛɛ́so á gɔ leghi tsɔ́p, ńdé á mbū pɔ́p ŋ́gɛ:
42020024	«Pɛ efāʼ apak ŋkāp, ńdɔk eshʉ̄ʼ.» Mɛ́ faʼ ndɔ̄k eshʉ̄ʼ. Á zɛ́tte ŋ́gɛ: «Athū ŋiŋ zīi á éwú la, á azi awɔ́?» Pɔ́ tsɔ́ʼ ŋ́gɛ: «Á azi ŋwɛ́t ŋgɔŋ Lóma.» «Lezēŋ é gɔ́ etsi awɔ́?» Pɔ́ gɛ: «É zéŋ ŋgɔ́ etsí.»
42020025	Yɛɛ́so á lɛ ndé ŋ́gɛ: «Á gɔ́ épúp, ajū mīi á azi ŋwɛ́t ŋgɔŋ Lóma, pɛ eyá á mbū yí. A zīi á azi Ndém, pɛ eyá á mbū Ndém.»
42020026	Pɔ́ tapne, ndɛ mbú ndáŋte. Pɔ́ té kūʼ á letsia ánɛ ashuŋne Yɛɛ́so, ŋ́ghʉ̄ á fate á mvhɔ alāʼ á.
42020027	Emɔ̄ʼ epuɔ Sadúsia é shʉʼ azɔ́p, ŋ́gɔ́ nnɔ epuɔ pīi, pɔ́ gɛ ndʉ́ɛ́ ŋ́gɛ, mɛ́ té fú ezím ánɛ lewhʉ̄ ɛ́, ńzɛ́tte á Yɛɛ́so ŋ́gɛ:
42020028	«Ńziʼnɛ, Mɔɔ́sɛ a le tí lepé ŋgyá á mbū pímpɛ ŋ́gɛ, ŋiŋ a wiɛ á nzwí yi, ŋ́kwhʉ́ té wɛ á mɔ́, ntsiʼnzem yi á cʉ́ʼ esōk á mpfók, ńzhí ewɔŋkhʉ̄, ńdɔk mbwɛ̄t ŋgyā ŋgik yi mɛ́t.
42020029	Á épúp tɛ́, epɔ̄ ŋiŋ epi mbaŋa, é lɛ éwú esambīa, ŋgaŋ mvhɔ á lá ŋgyā, éshʉʼ ŋkwhʉ́ té mɔ́.
42020030	Páte á cʉ́ʼ esōk á mpfók, éshʉʼ nzéŋ ŋ́kwhʉ́ té mɔ́.
42020031	Mbáte ntɛ́t pɔ́ mvuʼ, é láʼ ncʉ́ʼ nzéŋ ésōk á ntswi mpfók wɔ̄, tɛ ndáʼ ŋkó ánɛ mbáte esambīa, ŋ́gē ekwhʉ́, ŋiŋ a te á mɔ́ wɛ.
42020032	Á shʉʼ ŋgē emakne, mpfók á pú ŋkwhʉ́ azí.
42020033	Páʼ epuɔ puɔ esambīa, é le pú ŋgɔ́ melō menzwí wuɔ lā, a láʼ aleʼé zīi mɛ́ zímɛ ánɛ lewhʉ̄, menzwí wuɔ mɛ́t, a egɔ́ eyi awɔ́ á nnɔ pɔ́p é?»
42020034	Yɛɛ́so á pwɛt á mbū pɔ́p ŋ́gɛ: «Mbaŋa pɔ́ a wɔnzwí é ndo esī atsetsáʼ ega, ńdáa ŋgyā.
42020035	Táʼ, wɔnzwí pɔ́ a mbaŋa zīi, Ndém a á jʉɔ ŋ́gɛ pɔ́ é kuʼ, pɔ́ e shʉʼ ezím ánɛ lewhʉ̄, ékó ánɛ ŋgɔŋ eswhī, alaá‑ŋgyā á le éwú ú.
42020036	A gɔ́ épúp melaʼ mīi, pɔ́ é si ŋgɔ́ páʼ mecɔʼ Ndém lā, pɔ́ té shʉʼɛ nzɛ́t ŋgɔ̄ á ŋkwhʉ́ ɛ́. Páʼ Ndém a á ghʉ pɔ́ zím ánɛ lewhʉ̄ lā, pɔ́ é si ŋgɔ́ epɔ̄ pí tɛ ntsékne.
42020037	Éshʉ̄ʼ ánɛ lezīm ánɛ lewhʉ̄, mbɔ Mɔɔ́sɛ yí méŋwɛ̄t a le ghité á ntē aŋwaʼne yí, ájʉʼ zīi a á éwú mbɛ́tɛ anu athʉ́ zīi, alē mmók á lɛ éwú lā. Á ánɛ ajʉʼ aŋwaʼne mɛ́t, á tɔ́ŋ á Ndém lɛ, Ndém Ablaham, ŋgɔ́ á Ndém Izak, ńzéŋ ŋgɔ́ á Ndém Yakɔ́p.
42020038	A lɛɛ́ ntɔ́ŋɔ épúp, mbɔ epuɔ mɛ́t é lē ŋkwhʉ́te. Táʼ, páʼ Ndém a te si ŋgɔ́ á Ndém mepfhō ɔ́, ŋ́gɔ́ áa Ndém epuɔ mete lā, epuɔ mɛ́t é zɛɛ́t nte, melaʼ mīi epuɔ metsem é mvhɔ Ndém, ŋ́gɔ́ nte.»
42020039	Yɛɛ́so a le pwɛ̄t épúp, emɔ̄ʼ wɔ kɛ́ʼte‑mbé Ndém é lé ŋ́gɛ: «Ńziʼnɛ, o ó tsɔ́ʼ á mbɔŋɔ́ tɛʼ.»
42020040	Á zhɔ páʼa, ŋiŋ a te zéŋ ŋkūʼ á lelɔk amɔ̄ʼ anu, ḿmɔ̄ á yí í.
42020041	Yɛɛ́so á náŋ tɛ nzɛ́tte á wɔ́p ŋ́gɛ: «Pɛ kʉʼneé ndé ŋ́gɛ, Nzaʼ‑Ŋkhʉ á ntɔ̄ŋ apuʼ, a á méŋ Efɔ Ndavít péʼe, á ziŋ lɛ akɔ̄?
42020042	Pɛ é si nzhɛ́ɛ azɛ́ páʼ Efɔ Ndavít yí méŋwɛ̄t, a le lé á ntē aŋwaʼne azɔp ntshi ŋ́gɛ: Atsyapuɔ Ndém a á lé á mbū mɔʼɔ́ ga ŋ́gɛ, Shʉʼɛ nnáŋ ánɛ ŋkɔʼɔ́ apū ete gá.
42020043	Púp, meŋ eghʉ̄, megaŋ mbo pú, e eshʉʼ nnɔ̄ŋte á mvhɔ wu, o etshíte mekhu mú ánɛ pɔ́p.
42020044	Ndavít a á ega ntɔ́ŋɔ á Nzaʼ‑Ŋkhʉ lɛ, mɔʼɔ́ yi, púp, Nzaʼ‑Ŋkhʉ mɛ́t a gɔ egaá, ńzéŋ ŋgɔ́ á méŋ yi ī?»
42020045	Epuɔ é le nɔ̄ŋ nzwíʼtɛ ashuŋne Yɛɛ́so, á pekne nnɛ̄t ndé á mbū nnɔ yí ŋ́gɛ:
42020046	«Pɛ epá á lefʉʼne wɔ kɛ́ʼte‑mbé Ndém, pɔ́ kɔɔ̄ŋ á wɔ́p á lemaʼ mesisia menzhó, ńdɔk ŋkʉ́ʼne á nnɔ alāʼ, ŋ́gɛ mɛ́ elɔ̄k mekuʼ, ńtsāʼte á wɔ́p. Ŋ́kɔ̄ŋ á wɔ́p á lekō á ntē ŋgyā aswiŋte, ŋ́kāŋ ajʉʼ zɔ́p á mvhɔ. Ŋ́gʉ̄ɔ lekāk, ŋ́kāŋ ajʉʼ mekuʼ.
42020047	Pɔ́p puɔ mé si nzéŋɛ ŋkʉ́ʼnɛ mbɔ̄pɔ mepfók wɔnzwí, ŋ́kúu etsō tsɔ́p, ḿbiŋɛ ŋghʉ̄ɛ mesisia meswiŋte, ńdɔkɔ mbɔ̄pɔ menēk epuɔ. Ndém a a ké eláʼ etswá á wɔ́p á mía ŋgʉɔ athʉ́ lepé.
42021001	Yɛɛ́so a lɛ zɛ́t á Mía Ŋgyā Ndém, ńnáŋ tɛ ncʉ̄te, ńjʉ́ɔ páʼ megaŋ azō, é néŋɛ ŋkāp á ntē túŋ Ndém.
42021002	Ńjʉ́ɔ mmɔʼ ŋgaŋ ŋgʉɔ̄ʼ mpfók menzwí, á néŋ azí mezízí ŋkāp epak pīa.
42021003	Á lé ŋ́gɛ: «Pɛ ecʉ́ʼ meŋ eshúŋ á wɛ́, pɛ ezhɛ́ á mbɔŋɔ́ á légɛ, ŋgaŋ ŋgʉɔ̄ʼ mpfók menzwí wuɔ mé pú nnéŋ, ńtɔ́k epuɔ metsem.
42021004	Pɔ́ é zíp áa methū ŋkāp mɔ́p. Ḿbiŋ ŋgɔ́ mé mpfók wuɔ, mbɔ a á pú nnéŋ azí ajūɔ ntsem zīi, a lɔɔ̄k nnáŋ.»
42021005	Emɔ̄ʼ epuɔ é náŋ tɛ nnɔ̄ŋ ŋgūʼɔ á Mía Ŋgyā Ndém páʼ mɛ́ le lɔ̄k mepɔŋ metɔ́ ndɔk mbɔ́, ḿbiŋ ndɔ̄k etsō levho tsīi, mɛ́ ŋgyá á mbū Ndém, tɛ́ ntswīŋ. Yɛɛ́so á lé ŋ́gɛ:
42021006	«Ecū mīi pɛ jʉ́ɔ lāa, emɔ̄ʼ meleʼé é shʉʼ ekuʼe, mɛ́ eghʉ̄, e epú ŋkēmne, tɛ tɔ́ a á le zɛ́t ánɛ mmɔʼ nzápne ɛ́.»
42021007	Pɔ́ zɛ́tte á yí ŋ́gɛ: «Mɛkwáŋ, ajʉɔ anu mɛ́t á páʼā, e láʼa etɔ́kɔ eséŋɛ́? Akɔ̄ ayiŋne a láʼ etswi á légɛ, anu jʉɔ mɛ́t á si ŋgɔ̄ á eshʉʼɛ̄ ɛ́?»
42021008	Yɛɛ́so á pwɛt ndé ŋ́gɛ: «Pɛ epá, ndɛ́ʼ pɛ ecʉ́ʼ, ŋiŋ á ghʉ, pɛ efāa nzhɛ. Epuɔ tɛ nzáne é shʉʼ elɔk lezēŋ tsá, éshʉʼ á mvhɔ pɛ, awíɛ awíɛ a enɔŋ ndʉ́ɛ́ ŋ́gɛ, yí mé Nzaʼ‑Ŋkhʉ, ŋ́gɛ, njhʉ̄ Nzaʼ‑Ŋkhʉ e é páʼa, mbɔ e é kuʼ. Ndɛ́ʼ pɛ eshʉ̄ʉʼ njúʼ nchu wɔ́p.
42021009	Pɛ shʉʼɛ nnáŋ tɛ njúʼ mɛ́ nɔ̄ŋ ŋghítɛ ncu á ntē alāʼ, ńnɔ̄ŋ ŋghítɛ ncu á tsetsɛlɛ melāʼ, ndɛ́ʼ pɛ epɔ́k. Á gɔ́ áa lɛ, ecʉɔ etsō mɛ́t, é ké eshʉʼ ezi á letɔ̄k, tɛ́ ké le ndɔ̄kɔ ŋ́gɛ, ŋgɔŋ e gɔ ezho emi í.»
42021010	Yɛɛ́so á zéŋ ndé á mbū pɔ́p ŋ́gɛ: «Epuɔ taʼ alāʼ e shʉʼ enáŋ tɛ epʉ́ʼɛ nnɛ̄t, égʉɔ elʉɔ́ʼ amɔ̄ʼ. Mmɔʼ efɔ a elū á esī, ńdʉɔ́ʼ mmɔʼ.
42021011	Etsō tɛ nzáne e shʉʼ etó á ejʉʼ ejʉʼ. Atsáʼ a shʉʼ ecʉʼne mé nte mé nte, afʉɔne a ewhʉ̄ á alāʼ, megɔ ndɛte lɛte e epík epuɔ. Meŋkʉʼne anu mīi é faŋne epuɔ, pɔ́ memía meyiŋne anu, e esáʼ á lephū.
42021012	Menu mɛ́t e shʉʼ ezi ge eshʉʼe, mbɔ mɛ́ é gɔ á wɛ́, ŋ́gēne á wɛ́, melaʼ mīi, pɛ é epuɔ pá, ńdɔ̄k á wɛ́ ŋgʉ̄ɔ mé ŋgyā aswiŋte, ŋ́ŋāk ntsaŋ zɛ, ḿbiŋ nnéŋ á wɛ́ á ŋgyā atʉɛ́. Éshuŋne á wɛ́, élɔk egʉɔ á mvhɔ mefɔ pɔ́ wɔ sáʼ‑ŋgɔŋ, pɔ́ eŋāk á wɛ́.
42021013	A gɔ́ épúp, ńdɔkɔ ŋkūʼɔ afʉʼ zīi, pɛ gɔ eshúŋ á wɔ́p ajū mīi, pɛ é si nzhɛ́ɛ ánɛ meŋ.
42021014	Pɛ enéŋ á athū pɛ, ndɛ́ʼ pɛ eté njhʉ̄ ŋkwāŋ ntií zīi, pɛ e shʉʼ ekó á ŋgyā asāʼ, élɔk elhʉ athū zɛ́.
42021015	Meŋ méŋwɛ̄t e shʉʼ enéŋ ashuŋne á nchu pɛ, épiŋ eyá á wɛ́ leghi, tɛ ŋgɔ́ yīi tsɔ taʼ ŋgaŋ mbo wɛ, a gɔ le zéŋ nzhɛ́ anu zīi, a gɔ elʉʼ ɛ́. A á le zéŋ nzhɛ́ azi a gɔ epwɛ̄ɛt á nchu pɛ́ ɛ́.
42021016	Epuɔ pɛ́ mé shʉʼ eswiŋ á wɛ́, mémɔʼɔ́ pɛ́, mémía pɛ́ pɔ́ epɔ̄ memía pɛ́ mbɔɔ mesoó pɛ́, mɛ́ eŋāk ntsaŋ zɛ, ńzwhíte emɔ̄ʼ epuɔ á nnɔ pɛ.
42021017	Epuɔ metsem e shʉʼ epú epa á wɛ́ melaʼ mīi, pɛ é epuɔ pá.
42021018	Táʼ, taʼ lenɔŋ ntsɔʼ a ké ŋgɔ́, a á le tsɔ́ʼɔ á athū pɛ, tɛ mbí í.
42021019	Pɛ ekāk ete, tɛ́ ndáʼ ŋgɔ́ éwú.»
42021020	Yɛɛ́so á zéŋ ndé ŋ́gɛ: «Pɛ shʉʼɛ nnáŋ tɛ njʉ́ɔ wɔ lʉɔ́ʼ‑ncu, é kɛ́nne á tésɔŋ Yelósalɛm, ŋ́kyɛ́t, pɛ elɛ nzhɛ́ á légɛ, afʉʼ zīi mɛ́ gɔ á nták tésɔŋ mɛ́t, á si ŋkūʼɔ.
42021021	Afʉʼ mɛ́t a shʉʼɛ ŋkūʼ, epuɔ pīi é ŋgɔ́ á Yudéa, e kʉ mbē mé mekwɛ̄t, epuɔ pīi é ŋgɔ́ á ntē tésɔŋ, pɔ́ tó ŋkʉ̄. Epuɔ pīi pɔ́ ŋgɔ́ á atswɛt, pɔ́ le kʉ̄ mbīŋ mé tésɔŋ ɔ́.
42021022	Pɛ ezhɛ́ á légɛ, meleʼé mɛ́t e láʼ egɔ́ afʉʼ zīi, Ndém a á záŋ á lɔ́ŋ, ḿmāʼ ŋgʉɔ̄ʼ á Yelósalɛm, tɛ́ anu zīi mɛ́ le láʼ ntí á ntē aŋwaʼne Ndém, a elɔk mbō.
42021023	Yeé ŋgʉɔ̄ʼ zīi wɔnzwí pīi, pɔ́ ŋgɔ Ndém, pɔ́ wɔ mévho é láʼa ŋgɔ̄ á njʉ́ɔ ánɛ meleʼé mɛ́t lée. Ndém a a láʼ epék enu, á mbū epuɔ alāʼ puɔ mɛ́t, émaʼ á mía ŋgʉɔ̄ʼ ánɛ pɔ́p.
42021024	Mɛ́ e shʉʼ elɔk meŋŋí ncu, éwɛt á wɔ́p, égɔte emɔ̄ʼ elɔk eghʉ epuʼ, egapte á wɔ́p, éyá ánɛ melāʼ ntsem. Elāʼ tsīi é té á Ndém zhɛ́, e eshʉ́ʼne á Yelósalɛm, ńzīŋte ánɛ yí, tɛ azɔ́p afʉʼ a eláʼ ŋkūʼ.»
42021025	Yɛɛ́so á zéŋ ndé ŋ́gɛ: «A láʼ egɔ́ afʉʼ mɛ́t, meyiŋne e esáʼ ánɛ lezēk nu, ésáʼ ánɛ lezēk saŋ, mbɔɔ ánɛ mecɔʼ saŋ. Éshʉ̄ʼ á ndo esī atsetsáʼ, mía ntshi a epú nzwɛ̄t, ŋ́kɔ́ʼ menē menē, ńcʉ̄ʼne ejʉʼ, tɛ melāʼ e ecʉ́ʼɛ mbɔ́k pɔké.
42021026	Epuɔ menɔŋ e shʉʼ ekwhʉ́ ecɔʼ, melaʼ mīi, pɔ́ é zhɛ́ á légɛ, lemaŋ anu e shʉʼ etó á ndo esī atsetsáʼ. Ecū mīi é pɔɔ́ŋ mbʉʼ á lephū, e ecʉ́ʼɛ ncʉ̄ʼne cʉʼne.
42021027	Mɛ́ lɛ njʉ́ɔ, Méŋ‑Ŋiŋnɔŋ a epú ndɔ̄k á mía mía mete pɔ́ shʉ́shɔ́k, éshʉ̄ʼ á ntē alɔ.
42021028	Afʉʼ zīi, ecʉɔ etsō mɛ́t é zi á leshʉʼ, pɛ ŋímne nnáŋ, ḿbʉ́ʼɛ menēk mɛ́, ńdɔk ncʉ̄ mvhɔ, ńzhɛ́ á légɛ, afʉʼ zīi Ndém a gɔ eshʉʼ éfók á wɛ́ á ntē ŋgʉɔ̄ʼ, á páte.»
42021029	Yɛɛ́so á zéŋ mbɛ́te ashuŋne lepúʼ jʉɔ, á mbū pɔ́p, ńdé ŋ́gɛ: «Pɛ epɛ́ efʉʼ ánɛ athʉ́ fiŋge pɔ́ emɔ̄ʼ methʉ́ mīi, mefho é gɛ ŋkhūnɛ.
42021030	Pɛ jʉɔ́ tɛ á nɔŋ ntɔ́pɔ, pɛ lɛ nzhɛ́ á légɛ, mbeŋ é si ŋgɔ̄ á mbiŋɛ́.
42021031	Ndeŋ ndeŋ épúp, pɛ shʉʼɛ nnáŋ tɛ njʉ́ɔ menu muɔ mɛ́t, é nɔ̄ŋ ntɔ́kɔ, pɛ́ zhɛ́ á légɛ, afʉʼ á kuʼ zīi, Ndém a gɔ ezi á lesāʼ lefɔ tsí.
42021032	Kwaʼ anuúnē, meŋ shúŋɔ á wɛ́ ŋ́gɛ, epuɔ ŋguʼ puɔ, é té shʉʼ ekwhʉ́te metsem, té gɔ́ yīi, emuɔ menu mɛ́t é shʉʼ ɛ́.
42021033	Lephū pɔ́ esī atsetsáʼ e fú epú emii, táʼ, ashuŋne zá a epú nzɛ́t áa épúp.»
42021034	Yɛɛ́so á zéŋ ndé ŋ́gɛ: «Pɛ epá athū zɛ́, ḿbɔ́k á wɛ́ á lekʉ̄ʼne mpfɛ́t etsō, ḿbía meluʼ, ńnéŋ ntē wɛ́ ánɛ etsō esī atsetsáʼ, ntē wɛ́ é shʉʼ nté á nzɛttɛ̄, aleʼé alāʼ mɛ́t á tɔ́kne á wɛ́, ŋ́kyɛ́t á wɛ́.
42021035	Aleʼé mɛ́t, a ké eláʼ egɔ epuɔ menɔŋ ntsem, á ndo esī atsetsáʼ ntsem, páʼ letā tsīi, é gɔɔ azō lā.
42021036	Ndɛ́ʼ pɛ eká, á leswīŋte Ndém efʉʼ metsem ŋ́gɛ, a eyá á wɛ́ mbʉʼ, tɛ ŋgɔ́ yīi ŋgʉɔ̄ʼ jʉɔ mɛ́t e shʉʼɛ, pɛ efhó éwú ntó, á ghʉ pɛ etshí á mvhɔ Méŋ‑Ŋiŋnɔŋ té alɔ́ʼ.»
42021037	Á páʼa, tɛ́ Yɛɛ́so a lɛɛ́ nzíʼnɛ epuɔ á ntē Mía Ŋgyā Ndém, á táŋ‑azokó, nzém é piŋɛ eséŋɛ, á gʉɔ mé lekwɛ̄t Methʉ́ Olive, ńdáʼa.
42021038	Njhʉ̄ é piŋɛ ndáa etsōʼ etsōʼ nzemɛ́nzēm, alāʼ ntsem á shʉʼɛ njúʼɔ ashuŋne zí, á Mía Ŋgyā Ndém.
42022001	Aleʼé lekāk zīi mɛ́ tɔ́ŋɔ lɛ Páska, á shʉʼ nnɔ̄ŋ ŋkūʼɔ, ńdɔkɔ nzīi meleʼé mīi epuɔ Yúda, é lɛɛ́ mpfɛ́tɛ mmɔʼ ntií mblɛ te levwi.
42022002	Wɔ nɔŋ‑epɔʼ epi melʉɛ pɔ́ wɔ kɛ́ʼte‑mbé Ndém, é nɔŋ efāʼa eshhʉ̄ yīi, pɔ́ gɔ elɔk ezwhí á Yɛɛ́so. Ńnɔŋ efāʼa páʼ pɔ́ e tsia épúp, melaʼ mīi pɔ́ é si mbɔ́kɔ menēk alāʼ.
42022003	Sɛ́ta á lɛ ŋkó á ntē Yúdas, éyi mɛ́ lɛɛ́ nzéŋɛ ntɔ́ŋɔ á yí lɛ, Iskaliɔt. Á gɔ́ mmɔʼ ŋiŋ ánɛ meziŋ‑ntō Yɛɛ́so, á nnɔ epi emɔ̄ʼ ntsɔp pīa mé legēm.
42022004	Yúdas mɛ́t á gʉɔ njʉ́ɔ wɔ nɔŋ‑epɔʼ epi melʉɛ, pɔ́ a wɔ tshí‑mvhɔ ánɛ lepīp á Mía Ŋgyā Ndém. Pɔ́ a pɔ́p é cuŋte páʼ á tsia épúp, tɛ́ a eswīŋ á Yɛɛ́so á mbū pɔ́p.
42022005	Pɔ́ júʼ, ŋgɔŋ é pú mbɔ̄ŋ á wɔ́p. Pɔ́ phʉ́ á yí ŋkāp,
42022006	á véŋ. Ńdɛ nzī á lefaʼ eshhʉ̄ á lelɔk nnéŋ á Yɛɛ́so á mbū pɔ́p, tɛ alāʼ á le zhɛ́.
42022007	Aleʼé á lɛ ŋkūʼ ánɛ meleʼé mɛ́t, ŋ́gɔ́ aleʼé zīi mɛ́ lɛɛ́ mpfɛ́tɛ mblɛ te levwi, áleʼé zīi mɛ́ gɔ á nzwhí mvhō, tɛ́ elɔk elá etsō lekāk Páska.
42022008	Yɛɛ́so á tó á Piɛ pɔ́ Jáaŋ, ńdé mé pɔ́p ŋ́gɛ: «Pɛ egʉɔ ncūŋte etsímpɛ ecū mīi, ḿpɛ gɔ elɔk ejhʉ́ lekāk Páska.»
42022009	Pɔ́ zɛ́tte á yí ŋ́gɛ: «O ó si ŋkɔ̄ŋɔ ŋ́gɛ, pek ecūŋte etsō mɛ́t egɔ́?»
42022010	Á pwɛt á mbū pɔ́p ŋ́gɛ: «Pɛ ejúʼ á mbɔŋɔ́. Pɛ e gʉɔ tɛ ekó á tésɔŋ, éjʉ́ɔ á ŋiŋ mbaŋa, a epīʼ atʉ̄ɔ́ ntshi. Pɛ ezhɛ̄ne á yí, tɛ a ekó á ŋgyā, pɛ ekó azɛ́.
42022011	Pɛ ekó éwú ntswī á mbū ŋgaŋ ŋgyā ŋ́gɛ, Ndi a á gɛ, pek ezɛ́tte á wú ntē ŋgyā yīi, pɔ́ a nnɔ yí é gɔ á njhʉ́ lekāk Páska éwú.
42022012	A etswī á wɛ́ mmɔʼ mía lewup ŋgyā, ánɛ leleŋ athʉ́, mbɔ mɛ́ lē ndáʼ ncūŋte tɛ́ é pɔŋ. Pɛ ekó éwú, ńtɛ́ne etsímpɛ etsō lekāk.»
42022013	Pɔ́ lɛ ŋgʉ̄ɔ, ŋ́kó njʉ́ɔ akʉ̄ɛ akʉ̄ɛ á gɔ́ ndeŋ ndeŋ páʼ, a á ŋghíte á wɔ́p épúp. Pɔ́ cuŋte etsō lekāk Páska á ŋgyā mɛ́t.
42022014	Afʉʼ á náŋ tɛ ŋkūʼ, Yɛɛ́so pɔ́ a meziŋ‑ntō pí, é shʉʼ nnáŋ á esī ŋgɔ̄ á mpfɛ́t azō.
42022015	Á lé á mbū pɔ́p ŋ́gɛ: «Meŋ ke pú nnɔ̄ŋ ntsáa ŋ́gɛ, ḿpɛ ejhʉ́ lekāk Páska cʉɔ, tɛ́ meŋ ekó á nté ŋgʉɔ̄ʼ.
42022016	Meŋ shúŋɔ á wɛ́ anuúnē ŋ́gɛ, meŋ te láʼ ezéŋ ejhʉ́ mmɔʼ Páska á, tɛ eláʼ etshí ánɛ afʉʼ zīi, Ndém á sáʼa lefɔ tsí, ŋ́ghʉ̄ɛ, anu Páska jʉɔ mɛ́t, á puɔ.»
42022017	Á lé á mbū pɔ́p épúp, ńdɛ ŋkʉ̄ɛ ndɔ̄ŋ meluʼ, ésyákne á Ndém, ńdé á mbū pɔ́p ŋ́gɛ: «Pɛ metsem, e ekɔ nnú.
42022018	Meŋ ndɔkɔ eshúŋɔ á wɛ́ ndeŋ ndeŋ ŋ́gɛ, tɛ efhó tsetsɔŋɔ, meŋ te e láʼ ezéŋ emuɔ meluʼ enú ú, tɛ eláʼ etshí ánɛ afʉʼ zīi, Ndém a sáʼa lefɔ tsí.»
42022019	Ńzéŋ mbɛ́ mblɛ, ésyákne á Ndém, ḿbwɔ́ʼte, ŋ́gē egapte á mbū pɔ́p, ńdé ŋ́gɛ: «Pɛ ekɔ, ejʉɔ é si ŋgɔ́ mbe nnɛ̄t za, [meŋ ŋgyáa ánɛ athū zɛ́. Pɛ ecʉ́ʼɛ nnáŋa ŋghʉ̄ɛ páʼa, ńdɔkɔ ŋkímtɛ á gá.»
42022020	Pɔ́ pfɛ́t tɛ é mi, á kʉɛ ndɔ̄ŋ meluʼ, ńzéŋ ŋghʉ̄ épúp, ŋ́gē eyá mé pɔ́p, ńdé ŋ́gɛ: «Emuɔ é si ŋgɔ́ metshi má, meŋ pfɛttɛ ánɛ athū zɛ́ páʼa, Ndém á lɔkɔ ŋkʉɔ́ʼɔ eka eswhī.]
42022021	Meŋ ké ndʉ́ɛ́ páʼa, ŋiŋ yīi a a swiŋ á gá, á náŋ azí á nnɔ ega, tɛ pek yí é si mbútɛ etsō mpfɛ́tɛ.
42022022	Á kwaʼ anuúnē ŋ́gɛ, Méŋ‑Ŋiŋnɔŋ wuɔ, a a shʉʼ ekwhʉ́ áa páʼ Ndém a le néŋ épúp. Táʼ, ndɔ é athū ŋiŋ yīi, a a swiŋ á yí, tɛ́ mɛ́ ezwhí á yí.»
42022023	Meziŋ‑ntō pí é júʼ épúp, ńzī á lezɛ̄tte á tsetsɛlɛ pɔ́p, á ŋiŋ yīi, a gɔ efhó éwú, éfʉ̄ʼ ntií anu épúp.
42022024	Afʉʼ á kuʼ, nnɔ Yɛɛ́so é zi á leŋak á tsetsɛlɛ pɔ́p, éfāʼa á lezhɛ̄ á ŋiŋ yīi, a á nnɔ pɔ́p, mɛ́ jʉ́ɔ á yí páʼ mía ŋiŋ.
42022025	Yɛɛ́so á lé á mbū pɔ́p ŋ́gɛ: «Pɛ é si nzhɛ́ɛ á mbɔŋɔ́ á légɛ, mefɔ é egʉ́ɛ egʉ́ɛ á ntē ŋgɔŋ, ńnɔŋ esáʼa elāʼ tsɔ́p, éswɛ́tɛ á wɔ́p swɛ́te. Wɔ sáʼ‑ŋgɔŋ tɛ mmī, é zéŋ nnɔ̄ŋ ŋkɔ̄ŋɔ ŋghʉ̄ áa lɛ, mɛ́ etɔ́ŋ á wɔ́p lɛ, wɔ ghʉ‑anu mbɔŋ.
42022026	Táʼ, ḿbiŋ ŋgɔ́ mé pɛ, mbɔ á ka pɔ̄ŋ ŋ́gɛ, pɛ eghʉ̄ épúp ɔ́. Ŋiŋ yīi a á tsetsɛlɛ pɛ, ŋ́gɔ́ á mía ŋiŋ, a eghʉ̄ páʼ méŋkhʉ̄ wɛ lā. Ŋiŋ yīi a piīŋ ntshí á mvhɔ pɛ, ésáʼa á wɛ́, a egɔ́ páʼ ŋgaŋ afaʼ wɛ lā.
42022027	Pɛ elɛ eshúŋ á gá: á shʉʉ̄ʼ ánɛ ŋiŋ yīi, a wɛɛ̄ á lelā, ńtswíʼ ŋgyá mɛ́ pfɛ́t, pɔ́ ŋiŋ yīi, a naáŋ á esī mbáŋne akhu mpfɛ́tɛ péʼe, awɔ́ á gɔ́ á mía ŋiŋ ŋ̄? A te gɔ́ áa ŋiŋ yīi, a naáŋ á esī mpfɛ́tɛ kɛ? Tɛ́ meŋ eké ŋgɔ́ azá á tsetsɛlɛ pɛ, áa páʼ méŋkhʉ̄ wɛ lā.
42022028	Ɔ táʼ, páʼ meŋ ke nɔ̄ŋ njʉ́ɔ ŋgʉɔ̄ʼ le akɔ̄ lɛ́, pɛ pwɔ̄ mé ké ŋgɔ́ á lezēŋ meŋ lā,
42022029	pɛ e shʉʼ ejhʉ́ apɛ: páʼ mɔʼɔ́ ga a ke yá lefɔ á mbū meŋ lā, meŋ a láʼ ezéŋ ecuŋte azɛ́ ajʉʼ, á ntē lefɔ mɛ́t.
42022030	Afʉʼ mɛ́t, meŋ egɔ́ á efɔ, ḿpɛ epúte ŋgwʉ́ŋ, ḿpfɛ́t, ńnú, pɛ epiŋ nnáŋ ánɛ ekɔʼ lefɔ, ésáʼ nzwɛt ŋgyā Islaɛl, étseŋ ŋgyā ntsɔp pīa mé legēm.»
42022031	Yɛɛ́so á náŋ tɛ ndé á mbū Simɔŋ Piɛ ŋ́gɛ: «Simɔŋ, Simɔŋ, Sɛ́ta a lē ndáʼ ndɔ́ á lecʉʼne á wɛ́ metsem, páʼ mɛ́ cʉʼɛ mesāŋ lā.
42022032	Táʼ, meŋ á swíŋte á Ndém ánɛ athū jú ŋ́gɛ, ndɛ́ʼ o eká tɛ ŋká, ánɛ lefɛ̄ nnɛ̄t ŋgyá á mbū meŋ. Afʉʼ zīi, o ó zéŋ efɛ́ nnɛ̄t ŋgyá á mbū meŋ, o etɔ́te epɔ̄ memía pú.»
42022033	Piɛ á gɛ: «Ndi, azi ŋgɔ́ á lekō atʉɛ́, mbɔ pɔkɔ, ŋ́gɔ́ á lewhʉ̄, mbɔ pɔkɔ mé kwhʉ́.»
42022034	Yɛɛ́so á júʼ épúp, ńdé ŋ́gɛ: «Piɛ, zwíʼtɛ meŋ eshúŋ á wú. Ŋkʉɔʼ a ghʉ ege etɔ́ŋ melanjhʉ̄ ayáʼa, mbɔ o ó puŋne á gá ŋgʉɔ ntɛ́t.»
42022035	Yɛɛ́so á piŋ nzɛ́tte nnɔ yí ŋ́gɛ: «Pɛ ekímte afʉʼ zīi, meŋ nde tó á wɛ́ á leziŋ, té ŋkāp, té apa, té meláŋ. Pɛ le zók nziŋɛ péʼe, azō á láʼ ŋkíŋ á mbū pɛ kɛ?» Pɔ́ gɛ: «Ŋgáŋ, amɔ̄ʼ azō á lɛ te kíŋ.»
42022036	Á gɛ: «Á tsetsɔŋɔ mbɔ á kúmne. Ŋiŋ a wiɛ ŋkāp zi, á pɛ́. Ŋ́gwɛ̄ apa, á pɛ́. Ŋiŋ yīi, a te ŋŋí ncu wɛ̄ɛ, a eswīŋ nzhó efwɔ̄k zi, ńdɔk nzó ezi.
42022037	Meŋ ndʉ́ɛ páʼa melaʼ mīi, anu zīi mɛ́ le tí á ntē aŋwaʼne Ndém á athū meŋ, ŋ́gɛ: «Mɛ́ e láʼ esáŋ á yí á nnɔ epuɔ tepɔŋ.» Anu mɛ́t a ké epo tsetsɔŋɔ. Pɛ ezhɛ́ á légɛ, anu jʉɔ mɛ́t á si ŋgɔ̄ á mbūɔ̄.»
42022038	Nnɔ yí é lé á mbū yí ŋ́gɛ: «Ndi, meŋŋí e emuɔ á esī mɛ́mbīa.» Yɛɛ́so á gɛ: «Á kuʼ páʼā.»
42022039	Yɛɛ́so á lé épúp, éfhó á ŋgyā ntó, pɔ́ a nnɔ yí, ŋ́gʉ̄ɔ mé lekwɛ̄t Methʉ́ Olive, páʼ a gɛ nzī ŋghʉ̄ɛ épúp.
42022040	Pɔ́ gʉɔ tɛ ŋkó éwú, á lé á mbū pɔ́p ŋ́gɛ: «Pɛ eswíŋte á Ndém, ḿbɔ́k á wɛ́ á lewhʉ ánɛ táte.»
42022041	Ńdé épúp, ésákne á wɔ́p, ńnáʼ ŋgʉɔ ntshí ánɛ ŋgia á lemaʼ tɔ́, ńtswíʼte á esī, éswíŋte á Ndém ndé ŋ́gɛ:
42022042	«Mɔ́ʼɔ, o elɛ mvéŋ, o epāʼne ejʉɔ ntūʼ ŋgʉɔ̄ʼ, tɛ meŋ ńde nú. Táʼ, meŋ te ndʉ́ɛ́ ŋ́gɛ, o eghʉ̄ ánɛ lekɔŋ ga á, ghʉ̄ɛ ánɛ páʼ o ó kɔŋ.» [
42022043	Éswíŋte épúp, cɔʼ Ndém á fhó á lephū, ésóʼo eshʉʼ ńtɔ́te á yí.
42022044	Anu ŋgʉɔ̄ʼ zīi a gɔ ekó éwú, á nɔŋ mpfɛ́tɛ á yí, á tswiʼne eswíŋte á Ndém nnéŋ ntē, tɛ aziʼne á tó ánɛ yí, ńtsyákte á esī páʼ metshi lā.]
42022045	Á swíŋte á Ndém tɛ á mi, ḿbʉ́ʼɛ nnɛ̄t, ḿbīŋ nzem mé lezēŋ nnɔ yí. Ŋ́gē eshʉʼe, ńjʉ́ɔ mbɔ pɔ́ é mek tɛ ŋká, ńdí.
42022046	Á lé á mbū pɔ́p ŋ́gɛ: «Pɛ líi akɔ̄ páʼa ā? Pɛ eziɛ eswíŋte á Ndém, ḿbɔ́k á wɛ́ á lewhʉ ánɛ táte.»
42022047	Á zɛ́t á nzhɛ á eshúŋnɛ, nnɔ epuɔ tɛ nzáa é sáʼne á mvhɔ yí, Yúdas yīi, a lɛ mmɔʼ ŋiŋ ánɛ meziŋ‑ntō pí ntsɔp pīa mé legēm, á tshí mvhɔ, ńtshóte nnɛ̄t mé lezēŋ Yɛɛ́so, ŋ́gɔ̄ á ntsaʼté á yí, éseŋte á yí.
42022048	Yɛɛ́so á lé á mbū yí ŋ́gɛ: «Yúdas, o gɔ elɔk áa atsaʼte pɔ́ leseŋte meŋ, tɛ́ eghʉ mɛ́ egɔ̄ á Méŋ‑Ŋiŋnɔŋ wuɔ lɛ́?
42022049	Megaŋ akhu Yɛɛ́so pīi e lɛ á lezēŋ yí, é jʉ́ɔ ajū mīi á si ŋgɔ̄ á ntɔ́kɔ, ńzɛ́tte á yí ŋ́gɛ: «Ndi, pek elɔ̄k meŋŋí ncu, ńdʉɔ́ʼ e?»
42022050	Mmɔʼ ŋiŋ nnɔ wɔp á lɛ esɔ̄ŋ ŋŋí, ŋ́gɛ yí lɔkɔ ŋgɔ̄ á ŋkʉɔ́ʼ ŋiŋ, ŋ́kó mbāŋ letuúŋ ŋiŋ yīi tɛŋgyā wɔ nɔŋ‑epɔʼ a á nzāp ŋkaʼte yí, étsi ŋkɔʼɔ́ apū ete.
42022051	Tɛ́ Yɛɛ́so á lé ŋ́gɛ: «Pɛ ecʉ́ʼ páʼā, á kuʼ páʼā.» Ńdé épúp, ńdɛ mpfēŋ letuúŋ ŋiŋ mɛ́t, é lɛ ntē.
42022052	Á pekne nnɛ̄t, ńzɛ́tte wɔ nɔŋ‑epɔʼ epi melʉɛ, pɔ́ wɔ tshí‑mvhɔ ánɛ lepīp á Mía Ŋgyā Ndém, mbɔɔ emɔ̄ʼ mekém pīi, é le shʉ̄ʼ á ŋgɔɔ̄ yí, ŋ́gɛ: «Pɛ é gaá, ńdɔ̄k meŋŋí pɔ́ a mekéseŋ, éshʉ̄ʼ páʼ pɛ gɔ á ŋgɔɔ̄ ntsɔ́ŋ ŋ́?
42022053	Ḿpɛ mé ke nɔ̄ŋ nzóko eleʼé tsem, á ntē Mía Ŋgyā Ndém, pɛ láʼ te gá pfeŋ. Táʼ, azɛ́ afʉʼ ajʉɔ zīi á kuʼ lāa, ŋ́gɔ́ afʉʼ zīi, Sɛ́ta a á si efʉ̄ʼtɛ menu mí.»
42022054	Epuɔ mɛ́t é gɔ á Yɛɛ́so, ńdɔ̄k á yí ŋgʉ̄ɔ mé mba tɛŋgyā wɔ nɔŋ‑epɔʼ. Ńnɔŋ ŋgʉ̄ɔ, Piɛ á gɔ́ tɛ nzem, ńzhɛ̄nɛ á wɔ́p.
42022055	Piɛ á ge eshʉʼe, pɔ́ nɔŋ nzóko mmók á esɔŋ atetá. Á shʉʼ azí, ńnáŋ á nnɔ pɔ́p.
42022056	Mmók é kɛʼɛ ejʉʼ, mmɔʼ mɔ́ menzwí yīi, a á ŋgaŋ afaʼ á mba mɛ́t, á jʉ́ɔ á yí, ḿbʉ́ʼɛ menēk mí ntshí ánɛ yí, ńdé ŋ́gɛ: «Ŋiŋ wuɔ pɔ́ ŋiŋ yīi, mɛ́ gɔ á yí lā, mé kɛɛ́ nziŋɛ.»
42022057	Piɛ á lɛʼte ŋ́gɛ: «Menzwí wɔ, meŋ ka yí zhɛ́ ɛ́.»
42022058	Méŋ afʉʼ á tɔ́k, mmɔʼ ŋiŋ mbaŋa á cʉ á yí tɛ ndé ŋ́gɛ: «O ó ajú mmɔʼ ŋiŋ nnɔ yi.» Piɛ á tsɔ́ʼ á mbū yí ŋ́gɛ: «Azaŋá, pek yí gɛ te nzīŋɛ.»
42022059	Á náʼ nzī nnáŋ, mmɔʼ ŋiŋ ndɛʼɛ á shúŋ tɛ nzáʼ ŋkwɛ ŋ́gɛ: «Á té anu efaʼ efaʼ á, pɔ́ ŋiŋ wuɔ mé kɛɛ́ nziŋɛ, a á ŋiŋ Ŋgaliléa páʼ yí.»
42022060	Piɛ á pwɛt á mbū ŋiŋ mɛ́t ŋ́gɛ: «Yaāa me wu, meŋ ka zhɛ́ anu zīi o shúŋɔ lā.» Ńzɛ́t á nzhɛ á eshúŋnɛ, ŋkʉɔʼ á tɔ́ŋ.
42022061	Ndi Yɛɛ́so á pekne nnɛ̄t, ńdɛ ŋgē ecʉte á Piɛ, menēk mɔ́p yí é gɛ, tsáʼ noʼ. Piɛ á lɛ ŋkímte páʼ Yɛɛ́so a ke lé á mbū yí ŋ́gɛ: «Ŋkʉɔʼ a ghʉ ege etɔ́ŋ ayáʼa, mbɔ o ó lɛʼte ŋgʉɔ ntɛ́t ŋ́gɛ, o ka á gá zhɛ́ ɛ́.»
42022062	Piɛ á kímte épúp, ńdɛ ntó ŋ́kó á apɛ́, ḿbú ndā mé ŋgʉɔ̄ʼ.
42022063	Epuɔ pīi é le nɔ̄ŋ mbípɛ á Yɛɛ́so, é le nɔ̄ŋ nzwīi á yí, ńnɔŋ ntswáa á yí.
42022064	Ńzéŋ ŋkwɛ́t eshhʉ̄ yí, ńtswá á yí, ńzɛ́tte á yí ŋ́gɛ: «Ghʉ anu ntswi‑ŋke Ndém aziɛ́ tsetsɔŋɔ, ńtá á ŋiŋ yīi, a á tswá á wú.
42022065	Pɔ́ lé épúp, ńzéŋ nnɔŋ ntswīʼnɛ nzɔ̄tɛ á yí.
42022066	Njhʉ̄ é lá, wɔ sáʼ‑ŋgɔŋ epuɔ Yúda é cúʼte, ŋ́gɔ́ mekém alāʼ mbɔɔ wɔ nɔŋ‑epɔʼ epi melʉɛ, ŋ́ghʉ̄ wɔ kɛ́ʼte‑mbé Ndém, ńtswī mɛ́ lɔk á Yɛɛ́so eshʉ̄ʼ mé mvhɔ asāʼ, á mvhɔ pɔ́p.
42022067	Pɔ́ zi á leŋak á yí. Ńzɛ́tte á yí ŋ́gɛ: «Wu mé Nzaʼ‑Ŋkhʉ á ntɔ̄ŋ apuʼ yīi, Ndém a le laʼnē e? Sia eshúŋ á wék.» Yɛɛ́so á tsɔ́ʼ á mbū pɔ́p ŋ́gɛ: «Meŋ shúŋɔ á wɛ́, mbɔ pɛ te véŋ ɛ́.
42022068	Ḿbīŋ nzɛ́tte á wɛ́ anu, mbɔ pɛ te tsɔ́ʼ ɔ́.
42022069	Táʼ, tɛ efhó tsetsɔŋɔ, Atsyantsɔp Ndém, a a ghʉ enáŋ á Méŋ‑Ŋiŋnɔŋ wuɔ, á ŋkɔʼɔ́ apū ete yí.»
42022070	Pɔ́ metsem é júʼ épúp, ńdɛ mbwɛ̄t ŋ́gɛ: «Ńdɔkɔ ndʉ́ɛ́ ŋ́gɛ, o ó Méŋ Ndém lɛ́?» Yɛɛ́so á tsɔ́ʼ ŋ́gɛ: «Pɛ mé lʉ́ɛ́, meŋ á ewiɛ́.»
42022071	Pɔ́ lɛ mbēkne nnɛ̄t, ńdé á tsetsɛlɛ pɔ́p ŋ́gɛ: «Á ké ŋgɔ́ páʼa, ḿpɛ ké nzóko nzéŋɛ efāʼa wɔ njhʉɛ‑njʉ́ɔ lɛ́? Ḿpɛ é chʉ́ nnɛ̄t njúʼ anu zīi, á tó á nchu yí.»
42023001	Wɔ sáʼ‑ŋgɔŋ mɛ́t é lé épúp, ńdū á esī metsem, ńdɔ̄k á Yɛɛ́so ŋgʉ̄ɔ mé mvhɔ Pilat, á ŋgɔpna Lóma.
42023002	Ńzī á lecɔp á yí ŋ́gɛ: «Pek é jʉ́ɔ tɛ ndé ŋ́gɛ, ŋiŋ wuɔ, a á si mmāʼa atāk á alāʼ, ńtɔ̄ʼɔ ŋ́gɛ, ndɛ́ʼ mɛ́ zéŋ mmāʼ ncup á mbū ŋwɛ́t ŋgɔŋ Lóma, ńzéŋ nnɔŋ ndʉ́ɛ́ ŋ́gɛ, yí mé efɔ, á Nzaʼ‑Ŋkhʉ yīi, Ndém a le laʼnē á mbū pek.»
42023003	Pilat á zɛ́tte á yí ŋ́gɛ: «Wu mé efɔ epuɔ Yúda a?» Yɛɛ́so á pwɛt ŋ́gɛ: «Á tó á nchu wu.»
42023004	Pilat á lɛ ndé á mbū wɔ nɔŋ‑epɔʼ epi melʉɛ, pɔ́ alāʼ zīi á lɛ éwú ŋ́gɛ: «Meŋ ka jʉ́ɔ anu zīi, ŋiŋ wuɔ a á fa á.»
42023005	Pɔ́ piŋ ntswīʼne ŋŋíŋ ŋīŋ ŋ́gɛ: «A á si ŋkʉ́ʼnɛ ndɔ̄kɔ anu zīi a zíʼnɛ, éswītɛ epuɔ ŋ́gɛ, pɔ́ eták ejʉʼ. A ke zī á Ŋgaliléa, ḿbú ntɔ́kte á ŋgɔŋ epuɔ Yúda ntsem, a ayi a á lɔk eshʉ̄ʼ tɛ ŋkó ega la.»
42023006	Pilat a lɛ njúʼ épúp, ńzɛ́tte ŋ́gɛ: «Yɛɛ́so a á ŋiŋ Ŋgaliléa lɛ́?»
42023007	Mɛ́ véŋ, á tó á yí ŋgyá á mbū Efɔ Elōde, melaʼ mīi, yí mé lɛɛ́ esáʼa aziɛ́ apak ŋgɔŋ. Ŋ́gē egɔ́ épúp, mbɔ a ke shʉ̄ʼ á Yelósalɛm ánɛ meleʼé mɛ́t.
42023008	Efɔ Elōde á kó ndɛ̄ ŋgē ejʉ́ɔ á Yɛɛ́so, ḿbú ŋkák tɛʼ melaʼ mīi, a gɛ nzī njúʼɔ, mɛ́ ghítɛ menu ánɛ yí tɛʼ, a nɔŋ ntsáa á lejʉ̄ɔ á yí, ŋ́gɛ, kɛ a gɔ eghʉ̄ʉ mmɔʼ ŋkʉʼne anu á mvhɔ yí lɛ́ɛ.
42023009	Ńzɛ́tte á Yɛɛ́so menu tɛ é zá tɛʼ, á pú te pwɛ̄ɛt.
42023010	Á nɔŋ ŋŋāka á yí épúp, wɔ nɔŋ‑epɔʼ epi melʉɛ pɔ́ wɔ kɛ́ʼte‑mbé Ndém, é tshíte éwú, ńnɔŋ ntswīʼnɛ ntshíɛ menu á athū Yɛɛ́so tɛʼ.
42023011	Elōde pɔ́ wɔ maʼ ncu pí, é piŋ nzī á lezɔte á Yɛɛ́so, ŋ́ŋɛ̄ne á yí, ḿbɛ́ nzhó lefɔ mmāʼ ánɛ yí, ńtó ŋ́gɛ, mɛ́ ezéŋ ndɔ̄k á yí ŋgʉɔ ŋgyá á mbū Pilat.
42023012	Á le gē egɔ́ épúp, Elōde pɔ́ Pilat é gɔ́ megaŋ mbo, á piŋ efhó eleʼé mɛ́t, pɔ́ yí é cʉ́ʼ mesoó.
42023013	Mɛ́ lɔk á yí ŋgʉ̄ɔ tɛ ŋkó éwú, Pilat á cúʼte wɔ nɔŋ‑epɔʼ epi melʉɛ pɔ́ mekém mbɔɔ alāʼ.
42023014	Ńdé ŋ́gɛ: «Pɛ é ge elɔk á ŋiŋ wuɔ, éshʉʼ á mvhɔ meŋ, ńdé ŋ́gɛ, a á si ntáktɛ alāʼ. Meŋ á tshí á mvhɔ pɛ, ŋ́ŋāk á yí, meŋ te jʉ́ɔ anu zīi, pɛ lʉ́ɛ́ ŋ́gɛ, a á fa á.
42023015	Tɛ mbɔɔ Efɔ Elōde a zeéŋ ka mefa mí jʉ́ɔ ɔ́, melaʼ épúp tɛ́, a á piŋne á yí ŋgyá mé meŋ, té záʼ ntsaŋ zi. Meŋ ndɔkɔ ndʉ́ɛ́ ŋ́gɛ, ŋiŋ wuɔ a ka fā tɛ ŋgɔ́ yīi, mɛ́ gɔ elɛ̄ɛ nzwhí á yí zwhí ɛ́.
42023016	Púp, meŋ a tswi mɛ́ elɔ̄k ntɛ̄, ńtswá á yí á mbɔŋɔ́, ńtshī á yí nnéŋ, a egʉ̄ɔ.» [
42023017	Á lɛɛ́ ŋgɔ́ɔ afʉʼ lekāk Páska páʼ ajʉɔ lāa, Pilat á pɔ́ŋte á lefōk taʼ ŋgaŋ atʉɛ́ yīi, alāʼ á zɛ́tte.]
42023018	Alāʼ á lɛ mbú ndéŋ ŋguŋ ŋ́gɛ: «Mɛ́ epú ntséŋte á ŋiŋ wuɔ, éfók á Balabas ŋgyá á mbū pek.»
42023019	Balabas mɛ́t a lɛ á ŋgyā atʉɛ́, melaʼ mīi a le māʼ á tákté á tésɔŋ, mbɔɔ páʼ a le zwhí á ŋiŋ.
42023020	Pilat á júʼ épúp, ńzéŋ eshúŋne á mbū pɔ́p, melaʼ mīi a le nɔ̄ŋ efaʼa á letshi á Yɛɛ́so nnéŋ,
42023021	tɛ́ alāʼ á tswiʼne ndéŋ ŋguŋ ndé ŋ́gɛ: «Mɛ́ ekwɛ̄te á yí ánɛ mbaŋne paŋné, mɛ́ eké ŋkwɛ̄te á yí kwɛte.»
42023022	Pilat á shúŋne ánɛ ŋgʉɔ ntɛ́t, ńzɛ́tte ŋ́gɛ: «Kwaʼ anu tepɔŋ zīi, ŋiŋ wuɔ a á ghʉ, a á si ŋgɔ́ áa akɔ̄? Meŋ ka jʉ́ɔ tsɔ amɔ̄ʼ anu zīi, a á fa, tɛ ŋgɔ́ eyi, mɛ́ gɔ ezwhí á yí zwhí ɛ́. Meŋ a tswii mɛ́ elɔ̄k ntɛ̄, ńtswá á yí, ḿbiŋ ntshī á yí nnéŋ.»
42023023	Alāʼ á pú ntswīʼne ŋŋíŋ ŋīŋ, ńnɔŋ ndéŋɛ ŋguŋ ndʉ́ɛ́ ŋ́gɛ: «Mɛ́ eké ŋkwɛ̄te á yí kwɛte.» Á pú ntsyā á Pilat.
42023024	Á lɛ mvéŋ, ńzáʼ ntsaŋ páʼ pɔ́ é si ŋkɔ̄ŋɔ,
42023025	ńtshī á ŋiŋ yīi, pɔ́ é si nzɛ́ttɛ nnéŋ. Á ŋiŋ yīi, mɛ́ le néŋ á yí á atʉɛ́ melaʼ mīi, á le takté ejʉʼ, ńzéŋ nzwhí á ŋiŋ. Ḿbiŋ ncʉ́ʼ mɛ́ ghʉ ánɛ Yɛɛ́so, páʼ alāʼ á si ŋkɔ̄ŋɔ.
42023026	Emɔ̄ʼ wɔ maʼ‑ncu é lɔk á Yɛɛ́so ntsé á mɛnzhɛ, ńzīŋ tɛ mbōte mmɔʼ ŋiŋ Silɛ̄ne, lezēŋ tsí é gɔ́ lɛ Simɔŋ, á nɔŋ efhɔ́ɔ mé ŋkāʼ, pɔ́ gɔ á yí, ńdɔ̄k mbʉʼ ŋgyá á mbaŋne paŋné Yɛɛ́so á mbū yí, ŋ́gɛ á epīʼ, ńdɔ̄k ŋgɔ́ á nzem yí.
42023027	Pɔ́ nɔŋ ŋgʉ̄ɔ, nnɔ epuɔ alāʼ é gɔ́ á nzem tɛ nzá, wɔnzwí é gɔ́ éwú, ńnɔŋ nzīŋɛ ndāa ánɛ ntií zīi, Yɛɛ́so a á si ndɔ̄kɔ njʉ́ɔ ŋgʉɔ̄ʼ épúp.
42023028	Yɛɛ́so á ziŋ tɛ mbēkne nnɛ̄t, ńdé á mbū pɔ́p ŋ́gɛ: «Mezwí epuɔ Yelósalɛm, ndɛ́ʼ pɛ ezéŋ ndā melaʼ má, pɛ elā ánɛ athū zɛ́, mbɔɔ ánɛ athū epɔ̄ pɛ́.
42023029	Pɛ ezhɛ́ á légɛ, meleʼé alāʼ é si eshʉ̄ʼɛ mīi, mɛ́ e lé gɛ: “Meŋkíŋ wɔnzwí, é meshhʉ̄ mbɔŋ. É wɔnzwí pīi pɔ́ la ezhí ɛ́, mbɔ pɔ́ la pú nnɔ́ŋne á mɔ́ ɔ́.”
42023030	A shʉʼ afʉʼ mɛ́t, epú egɔ́ gɔ́ɔ, tɛ mɛ́ enɔŋ ntsáa ŋ́gɛ: “Ŋkʉŋɛ́ é láʼa eswia eswɛ́t á wék é.” Ńnɔŋ ntsáa ŋ́gɛ: “Mekwɛ̄t é láʼa esóʼo ŋ́kápte á wék é.”
42023031	Étsáa épúp melaʼ mīi, mɛ́ ghʉɛ páʼa ánɛ athʉ́ eswī, mbɔ a shʉʼ ekó ánɛ athʉ́ nzoóo, égɔ́ lɛ akɔ̄?»
42023032	Pɔ́ le gē elɔk á Yɛɛ́so egʉɔ, ŋ́gwɛ̄ epuɔ tepɔŋ mémpīa pīi, pɔ́ e kó ezwhí á wɔ́p a pɔ́p.
42023033	Ŋ́gʉ̄ɔ tɛ ŋkó ánɛ mmɔʼ ajʉʼ, mɛ́ tɔ́ŋ lɛ, Akwɛ́ Athū, wɔ maʼ‑ncu mɛ́t é kwɛte á Yɛɛ́so éwú, ánɛ mbaŋne paŋné, ńzéŋ ŋkwɛ̄te epuɔ tepɔŋ pwɔ̄ mémpīa, ánɛ epɔ́p membaŋne paŋné, mmɔʼ ŋgaŋ á gɔ́ á ŋkɔʼɔ́ apū ete Yɛɛ́so, eyi mmɔʼ á gɔ́ á ŋkɔʼɔ́ apū tswipɛ yí .
42023034	[Yɛɛ́so á lɛ nnáŋ tɛ ndé ŋ́gɛ: «Mɔ́ʼɔ, lekne mefa mɔ́p melaʼ mīi, pɔ́ ka zhɛ́ ajū mīi, pɔ́ ghʉɛ ɛ́.»] Epuɔ mɛ́t é ge egapte menzhó Yɛɛ́so, ńdɔ̄k nzikɛ́.
42023035	Alāʼ á le tshí nnɔŋ ńjʉ́ɔ páʼ mɛ́ kwɛtɛ á Yɛɛ́so. Mekém alāʼ é gɔ́ azɔ́p á si nnɔ̄ŋ nzɔ̄tɛ á yí, ńdʉ́ɛ́ ŋ́gɛ: «A lɛɛ́ ŋkʉ́ʼnɛ ntswíi epuɔ á mbū lewhʉ̄. A le ŋké ŋgɔ́ á Nzaʼ‑Ŋkhʉ yīi, Ndém a le laʼnēē, á ŋiŋ yīi Ndém a le tsɔ́ʼē, á tswí athū zí tsetsɔŋɔ á mbū lewhʉ̄ mɛ́t.»
42023036	Wɔ maʼ‑ncu mɛ́t é zéŋ nzwī á yí azɔ́p, ńtshóte nnɛ̄t mé lezēŋ tsí, ŋ́gyá á yí akiɛ́‑meluʼ.
42023037	Ńdé ŋ́gɛ: «O le ké ŋgɔ́ á efɔ epuɔ Yúda, o tswí athū jú á mbū lewhʉ̄ wu méŋwɛ̄t.»
42023038	Mɛ́ le tí akɛtte mblɛ́ á athʉ́, ánɛ mbaŋne paŋné Yɛɛ́so, ńdé ŋ́gɛ: «Ŋiŋ wuɔ a á páʼa, ŋ́gɔ́ á efɔ epuɔ Yúda.»
42023039	Mmɔʼ ŋiŋ tepɔŋ yīi, mɛ́ é ŋkwɛ̄te á wɔ́p a Yɛɛ́so, á zɔte á yí ndé ŋ́gɛ: «Wu mé té Nzaʼ‑Ŋkhʉ ɛ́ kɛ? Tswí athū jú, ŋ́kó ntswí azék lɔ.»
42023040	Eyi mmɔʼ ŋgaŋ á júʼ épúp, ŋ́kāk á yí ŋ́gɛ: «O te si mbɔ́kɔ á Ndém ɛ́ lɛ́? Wu yīi, pɛ yí jʉ́ɔ á taʼ ŋgʉɔ̄ʼ e?
42023041	Pɔkɔ kwhʉ́ɛ páʼa, ńzhɛ́ɛ. Á gɔ́ apiŋ menu mɔ́kɔ mīi, pɔkɔ gɔ efʉ̄ʼtɛ. Ŋ́gɔ́ mé yí, mbɔ a la amɔ̄ʼ anu fā á.»
42023042	Á kak á yí épúp, ḿbiŋ eswíŋte ŋ́gɛ: «Yɛɛ́so, lɛ eshʉ̄ʼ ŋkímte á gá afʉʼ zīi, o sáʼa lefɔ cú.»
42023043	Yɛɛ́so á pwɛt á mbū yí ŋ́gɛ: «Kwaʼ anuúnē, meŋ shúŋɔ á wú ŋ́gɛ, Ɔ́ɔ ayáʼa, pɔkɔ mé egɔ́ á alāʼ lekāk, á mvhɔ Ndém.»
42023044	Á shʉʼ ŋgɔ́ ánɛ azō táŋ‑azokó, nu á lɛ mbí, nzém é pú eséŋ á ntē alāʼ, tɛ ndáʼ ntshí menu ntɛ́t mbwɛɛ́t‑njhʉ̄.
42023045	Lezēk nu é pú mbí epúp, nzhó zīi mɛ́ le lɔ̄k esáne ntē Mía Ŋgyā Ndém, é lɛ mbú efhó á ŋkɔŋ, ésīa nnɛ̄t tɛ ntshí á ntsēŋ.
42023046	Yɛɛ́so á gaʼte mé ŋghi teté, ndé ŋ́gɛ: «Mɔ́ʼɔ, meŋ á yá agega zá á mbū wu.» Ńdé épúp, ńdɛ ŋkwhʉ́.
42023047	Tɛŋgyā wɔ lʉɔ́ʼ‑ncu yīi, a lɛ ajʉʼ mɛ́t, á jʉ́ɔ ajū mīi á tɔ́k, ŋ́gūʼte á Ndém, ńdé ŋ́gɛ: «Anuúnē ŋ́gɛ, ŋiŋ wuɔ a kaá nzi efā amɔ̄ʼ anu ú.»
42023048	Nnɔ alāʼ yīi é le ná eshʉʼ á njʉ́ɔ ecʉɔ lemaŋ, é ge epiŋ nzem mé tésɔŋ, ńzém mbū, ńziŋɛ mmēkɛ.
42023049	Mesoó Yɛɛ́so tɛ mmī, tɛ ntshí wɔnzwí pīi é ke fhó á Ŋgaliléa, ńtsé nzem yí, e le tshí á tɛ nzem, tɛ́ njʉ́ɔ emuɔ menu mɛ́t á letɔ̄k.
42023050	Mmɔʼ ŋiŋ a lɛ á Yelósalɛm afʉʼ mɛ́t, lezēŋ tsí é gɔ́ lɛ Yosɛ́p, ŋ́gɔ́ á ŋiŋ Alimaté, émɔʼ tésɔŋ epuɔ Yúda. Ŋ́gɔ́ á ŋiŋ ndeŋ ndeŋ, ńjúʼ nchu Ndém, ḿbiŋ nnáŋ, ńnɔŋ nzwíʼtɛ afʉʼ zīi, Ndém a gɔ eshʉʼ esáʼ ŋgɔŋ. A lɛ azí mmɔʼ ŋkém yīi, a sáʼa alāʼ. Táʼ, a lɛ te véŋ anu zīi, emɔ̄ʼ mekém é le gɛ, mɛ́ eghʉ̄ ánɛ Yɛɛ́so ó.
42023052	Ŋiŋ wuɔ mɛ́t á gʉɔ njʉ́ɔ á Pilat, ńdɔ́ apfhō Yɛɛ́so á mbū yí, ŋ́gɔ̄ á ntúŋɔ.
42023053	Ńdɛ ŋgʉ̄ɔ efhó ánɛ mbaŋne paŋné esóʼne, ńdɔ̄k mmɔʼ ntií mɛkúkú nzémte, ŋ́gʉɔ nnɔ̄ŋ á ntē mmɔʼ lesi tsīi, mɛ́ le gʉɔ́p á mbe mía tɔ́, mbɔ mɛ́ la á ŋiŋ éwú nnéŋ ɛ́.
42023054	Á néŋɛ épúp aleʼé aswite, á nɔŋ ŋgɔ̄ ezi eseéŋ‑njhʉ̄.
42023055	Wɔnzwí mɛ́t pīi, é le tsé á nzem Yɛɛ́so tɛ efhó á Ŋgaliléa lā, é zhɛne á Yosɛ́p tɛ njʉ́ɔ lesi, ńzéŋ njʉ́ɔ ajʉʼ zīi mɛ́ é féŋ apfhō éwú.
42023056	Ńdɛ esɛ̄t nnɛ̄t mé tésɔŋ, ńcūŋte mevɛ̄t mīi, é lemteé azík mbɔŋ, émi mɛ́ lɔkɔ ntswɛ́tɛ á mpfhō, mbɔɔ alamńda. Aleʼé aswite á kuʼ, pɔ́ zwite, páʼ lepé tsɔ́p é si nnɔŋ nzɛ́ttɛ.
42024001	Njhʉ̄ é lá, ŋ́gɔ́ mvhɔ aleʼé ánɛ ŋgap alāʼ, wɔnzwí mɛ́t, é tswíʼ mevɛ̄t mīi é lemteē azík mbɔŋ, émi pɔ́ ke cuŋtéē, ńdɔk mmé nzemɛ́nzēm, ŋ́gʉ̄ɔ á lesi.
42024002	Ŋ́gē eshʉʼe, ńjʉ́ɔ mía mía tɔ́ yīi, mɛ́ ke lɔ̄k ŋkápte lesi, á gɔ́ mbekne pekne.
42024003	Pɔ́ kó á ntē éwú, ḿbiŋ te apfhō Ndi Yɛɛ́so jʉ́ɔ.
42024004	Ńtshí éwú, anu á pú ntsyā á wɔ́p, pɔ́ té zhɛ́ ajū mīi, á ŋghʉ̄ ɛ́. Ńdɛ ŋgē ejʉ́ɔ, mbaŋa zɛ́pīa é ŋwak á mvhɔ pɔ́p, ḿmāʼ menzhó ánɛ pɔ́p, é ŋwaŋne tɛʼ.
42024005	Pɔ́ jʉ́ɔ ncɔ̄ʼ, ńcʉ́ʼɛ ncʉ̄ʉ esī. Epuɔ mɛ́t é zɛ́tte á wɔ́p ŋ́gɛ: «Pɛ é ghʉ páʼ lā, éfāʼ á ŋiŋ yīi a á nte, á nnɔ mepfhō ó?
42024006	A te ega á. A á nzím ánɛ lewhʉ̄. Pɛ ekímte anu zīi, a le shúŋ á wɛ́, afʉʼ zīi, pɛ a pɔ́p é le zɛ́t á Ŋgaliléa.
42024007	A le lé á mbū pɛ ŋ́gɛ: “Mɛ́ pɔŋteé á leswiŋ á Méŋ‑Ŋiŋnɔŋ á mbū epuɔ tepɔŋ. Mɛ́ ekwɛ̄te á yí ánɛ mbaŋne paŋné, á ezím ánɛ lewhʉ̄ ánɛ páte eleʼé tɛ́t.” »
42024008	Pɔ́ lɛ ŋkímte páʼ Yɛɛ́so a le zī eshúŋ menu muɔ mɛ́t,
42024009	efhó ajʉʼ mɛ́t, ŋ́gʉɔ mbɛ́te menu mīi é ntɔ́k, éshúŋ meziŋ‑ntō Yɛɛ́so ntsɔp zɛ́mɔʼɔ́ mé legēm, mbɔɔ á mbū emɔ̄ʼ epuɔ pí.
42024010	Wɔnzwí mɛ́t é lɛ wɔ Malía mɔ́ Makdala pɔ́ Jáane, ŋ́ghʉ̄ á Malía mía Jáak. Mbɔɔ emɔ̄ʼ wɔnzwí pīi, pɔ́ lɛ éwú, pɔ́ pú nnɔ̄ŋ mbɛ́tɛ menu mɛ́t eshúŋɔ meziŋ‑ntō.
42024011	Pɔ́ júʼ, é gɔ́ páʼ menu te athū lā, ḿbú te véŋ.
42024012	Táʼ, Piɛ á ke ndū á esī, ŋ́kʉte ŋgʉ̄ɔ á lesi, ḿbáne á esī, ńcʉ̄te njʉ́ɔ áa ndaʼ epak nzhó tsīi, mɛ́ ke lɔ̄k nzémte apfhō Yɛɛ́so. Ŋ́gē epiŋ nzem mé mba zi, anu á ziŋɛ ntsyāa á yí. A te zhɛ́ ajū mīi á ke tɔ́k ɔ́.
42024013	Aleʼé mɛ́t, epuɔ mémpīa ánɛ nnɔ Yɛɛ́so é lu á esī á Yelósalɛm, ńnɔŋ ŋgʉ̄ɔ mé amɔ̄ʼ akap alāʼ, mɛ́ tɔ́ŋ lɛ, Emayus. Ŋgia á lekō éwú, é nɔŋ ŋkūʼɔ ajūɔ mekílo ntsɔp zɛ́mɔʼɔ́ mé legēm.
42024014	Ńziŋɛ eshúŋnɛ ánɛ menu ntsem mīi, é ke tɔ́kē.
42024015	Pɔ́ le nɔ̄ŋ eshúŋnɛ, ńnɔŋ ŋŋāka, Yɛɛ́so yí méŋwɛ̄t á shʉʼ ŋkó á nnɔ pɔ́p, pɔ́ a pɔ́p é nɔŋ nzīŋɛ.
42024016	Táʼ, azō á kʉɛ leghi tsɔ́p, tɛ pɔ́ té á yí yiŋ.
42024017	Yɛɛ́so á zɛ́tte á wɔ́p ŋ́gɛ: «Pɛ púu nzīŋɛ ŋŋāka akɔ̄ páʼa ā?» Pɔ́ tshí ajʉʼ, ńcʉ̄ʼne athū.
42024018	Mmɔ̄ʼ ŋiŋ wɔp, lezēŋ tsí é gɔ́ lɛ Kleopás, á zɛ́tte á yí ŋ́gɛ: «O lɔkɔ ŋgɔ́ɔ wulewu á ntē Yelósalɛm, éyi o ka zhɛ́ menu mīi, é tɔ́k ega ánɛ meleʼé muɔ lɛ̄.»
42024019	Á zɛ́tte ŋ́gɛ: «Akɔ̄ á ke ghʉ̄ éwú ú?» Pɔ́ gɛ: «Ménu mīi, é ke ghʉ̄ á Yɛɛ́so ŋiŋ Naázalɛt. A kɛ á kwaʼ ntswi‑ŋke Ndém, tɛ epuɔ metsem é jʉ́ɔ ánɛ mefaʼ mí, mbɔɔ ánɛ ashuŋne zí. Ndém á zéŋ nnɔ̄ŋ ŋkɔ̄ŋtɛ á yí.
42024020	Tɛ́ wɔ nɔŋ‑epɔʼ epi melʉɛ, pɔ́ mekém alāʼ pék, é gɔ á yí, ŋ́gyá ŋ́gɛ, mɛ́ ezwhí á yí, mɛ́ kwɛte á yí ánɛ mbaŋne paŋné.
42024021	Mbɔ pek kɛ si nnɔŋ ŋkwāŋa ŋ́gɛ, yí mé pɔŋteé á lezāʼ ŋkhʉ apuʼ á ntɔ̄ŋ epuɔ Islaɛl. Á ayáʼa eleʼé tɛ́t, páʼ emuɔ menu mɛ́t é ke tɔ́kē.
42024022	É té ndaʼ épúp ɔ́, emɔ̄ʼ wɔnzwí á nnɔ pek, é ntsɔ́ʼ ntē wék. Pɔ́ mmé melanjhʉ̄, ŋ́gʉ̄ɔ á ajʉʼ zīi, mɛ́ ke túŋ á Yɛɛ́so éwú,
42024023	ŋ́kó éwú, éfāʼ apfhō zí, pɔ́ té jʉ́ɔ, ḿbīŋ nzem eshúŋ á wék ŋ́gɛ, mecɔʼ Ndém é ŋŋwāk á mvhɔ pɔ́p, éshúŋ á wɔ́p ŋ́gɛ, Yɛɛ́so a gɔ́ áa nte.
42024024	Emɔ̄ʼ epuɔ pék é njúʼ épúp, ŋ́gʉ̄ɔ á lesi, ŋ́kó njʉ́ɔ á gɔ́ ndeŋ ndeŋ páʼ wɔnzwí é eshúŋ á wɔ́p épúp. Tɛ́ ŋké te á Yɛɛ́so jʉ́ɔ.»
42024025	Yɛɛ́so á lɛ ndé á mbū pɔ́p ŋ́gɛ: «Pɛ gɔ́ áa metsetseŋ. Ntē wɛ́ é si ŋká kaá á levēŋ ajū mīi, metswi‑ŋke Ndém é le léē.
42024026	Pɛ ka zhɛ́ á légɛ Nzaʼ‑Ŋkhʉ yīi Ndém a le laʼnēē, a ke pɔŋté á lejʉ̄ɔ ŋgʉɔ̄ʼ tɛʼ, tɛ́ ŋkó ánɛ lewūʼ tsí lɛ̄?»
42024027	Ńdé épúp, ńzī á lekɛ̄ʼte menu ntsem mīi é cʉteē á yí á ntē aŋwaʼne Ndém, éshúŋ á wɔ́p, tɛ efhó ánɛ aŋwaʼne Mɔɔ́sɛ, ŋ́gʉ̄ɔ ŋkó ánɛ etsi metswi‑ŋke Ndém metsem.
42024028	Pɔ́ a pɔ́p é gʉɔ tɛ nnɔ̄ŋ ŋkúɔ́ akap yīi, pɔ́ mémpīa é nnɔŋ ŋgʉ̄ɔ mé éwú, Yɛɛ́so á ghʉ páʼ a zɛɛ́t ŋgɔ etswiʼne eziŋ egʉɔ mé mvhɔ lā,
42024029	tɛ́ pɔ́ lɔk ashuŋne ŋkúʼte á yí, ńdé ŋ́gɛ: «Ḿpɛ epú ndáʼ ega, njhʉ̄ e é tɔ́k. Nzém e cʉ́ʼɛ eséŋ seéŋ.» Á véŋ, pɔ́ a pɔ́p é gʉɔ me ŋgyā á ndáʼa.
42024030	Afʉʼ á lejhʉ̄ etsō á kuʼ, pɔ́ gʉɔ nnáŋ á esī, Yɛɛ́so á pɛ́ mblɛ, ésyákne á Ndém, ḿbwɔ́ʼte, ŋ́gyá mé pɔ́p.
42024031	Leghi tsɔ́p é lɛ ntsɔ́ʼɔ, pɔ́ yiŋ á yí. Á lɛ mbí á mvhɔ pɔ́p.
42024032	Pɔ́ sɛt nnɛ̄t ndé á tsetsɛlɛ pɔ́p ŋ́gɛ: «Á té páʼa ŋgɔ́ ajū mīi, á nnɔŋ ŋghʉ̄ɛ, ntē wɔ́kɔ é gáŋtɛ, afʉʼ zīi ḿpɛ a pɔ́p é ŋgɔ́ á mɛnzhɛ, á nɔŋ ŋkɛ́ʼtɛ menu á ntē aŋwaʼne Ndém, éshúŋɔ á wɔ́kɔ lā kɛ?»
42024033	Pɔ́ lɛ ndū á esī afʉʼ mɛ́t, ḿbīŋ nzem á Yelósalɛm, ńtswɛ́tte meziŋ‑ntō Yɛɛ́so ntsɔp zɛ́mɔʼɔ́ mé legēm, pɔ́ emɔ̄ʼ epuɔ pɔ́p, mbɔ pɔ́ mbú ncúʼte.
42024034	Pɔ́ shúŋ epuɔ mémpīa mɛ́t ŋ́gɛ: «Anuúnē ŋ́gɛ, Ndi a á nzím ánɛ lewhʉ̄. Simɔŋ a á njʉ́ɔ á yí.»
42024035	Pɔ́ zéŋ mbɛ́te azɔ́p ajū mīi pɔ́ ŋkó á mɛnzhɛ njʉ́ɔ, ńzéŋ eshúŋ á wɔ́p páʼ, a á nɔŋ mbwɔ́ʼtɛ mblɛ ŋgāptɛ, tɛ́ pɔ́ yiŋ á yí.
42024036	Pɔ́ le zɛ́t eshúŋne shuŋné, Yɛɛ́so á ŋwak á tsetsɛlɛ pɔ́p, ńtsāʼte á wɔ́p ndé ŋ́gɛ: «Apwɛne a egɔ́ mé pɛ.»
42024037	Além zɔ́p á tsɔ́ʼɔ, ecɔʼ é pú ŋgɔ̄ á wɔ́p, pɔ́ nɔŋ ndɔ̄kɔ á yí ntɔ́ŋɔ agega ŋiŋ yīi, a lē ŋkwhʉ́.
42024038	Tɛ́ Yɛɛ́so á gɛ: «Além zɛ́ á tsɔ́ʼɔ páʼa melaʼ akɔ̄? Pɛ miʼtɛ á levēŋ ajū mīi, pɛ é si njʉ́ɔ melaʼ akɔ̄?
42024039	Pɛ ecʉ̄te mbū má pɔ́ mekhu má njʉ́ɔ, a gɔ́ á gá. Pɛ emɔ̄te á gá njúʼ, agega ŋiŋ á té mbap nnɛ̄t pɔ́ mekwɛ́ wɛ, páʼ pɛ jʉ́ɔ meŋ ŋgwīɛ̄ la á.»
42024040	Á ge elé épúp, ńnɔŋ ntswīi á wɔ́p mbū mí pɔ́ mekhu mí.
42024041	Pɔ́ jʉ́ɔ épúp, ŋ́kák tɛʼ, táʼ, á ke nzɛ́t ŋkʉ̄ʼnɛ á wɔ́p kʉʼne, pɔ́ té kūʼ á levēŋ ɛ́. Yɛɛ́so á jʉ́ɔ, ńdɛ nzɛ́tte á wɔ́p ŋ́gɛ: «Pɛ wɛɛ̄ ajūɔ mpfɛ́ɛt á esī egā a?»
42024042	Pɔ́ faʼ akem esōh ntɔɔ̄ɔ, ŋ́gyá mé yí.
42024043	Á tswí, ńtshí á mvhɔ pɔ́p mpfɛ́t.
42024044	Ḿbiŋ ndé á mbū pɔ́p ŋ́gɛ: «Á páʼa ŋgɔ́ anu zīi meŋ ndɛɛ́ eshúŋɔ á wɛ́, afʉʼ zīi ḿpɛ kɛɛ́ nzóko. Meŋ nde shúŋ á wɛ́ ŋ́gɛ: «Ajūɔ tsem zīi mɛ́ le tí ánɛ meŋ, á ke pɔŋté á legɔ̄ mbo poo. Á akɔ̄ lɛ́ zīi, á ntē aŋwaʼne Mɔɔ́sɛ, pɔ́ etsi metswi‑ŋke Ndém, mbɔɔ á ntē aŋwaʼne azɔp ntshi.»
42024045	Á lɛ ŋkɛ́ʼte leghi tsɔ́p á lelɔk njúʼ menu mīi, é ntē aŋwaʼne Ndém.
42024046	Á zéŋ ndé á mbū pɔ́p ŋ́gɛ: «Mɛ́ le tí á ntē aŋwaʼne Ndém ŋ́gɛ: Nzaʼ‑Ŋkhʉ yīi Ndém a le laʼnēē, a pɔŋteé á yí á lejʉ̄ɔ ŋgʉɔ̄ʼ, ŋ́kwhʉ́, ḿbiŋ nzím ánɛ lewhʉ̄ ánɛ páte eleʼé tɛ́t.
42024047	Ńzéŋ ŋgɔ́ lɛ, mɛ́ e ké eláʼ ezi á Yelósalɛm, á lelɔk lezēŋ tsí ntswī á mbū ŋgɔŋ ŋgɔŋ ŋ́gɛ, awíɛ awíɛ a egɔ̄ nnɛ̄t zi, ŋ́gwáʼ atswhī tepɔŋ zí, Ndém a shʉʼ ndēkne mefa mí.
42024048	Pɛ pwɔ̄ mé pɔŋteé á leshūŋ menu muɔ mīi, pɛ é njʉ́ɔ.
42024049	Pɛ ezhɛ́ ŋ́gɛ, meŋ a shʉʼ etó ajū mīi mɔʼɔ́ ga a le laʼnēē, á leyā mé pɛ. Pɛ eké nnáŋ á tésɔŋ nzwíʼte, tɛ ndáʼ ŋkó afʉʼ zīi, mete Ndém é fhó á lephū, ésóʼo ŋkó ánɛ pɛ.»
42024050	Ńdé épúp, ńdɔ̄k á wɔ́p efhó á tésɔŋ ntó, pɔ́ a pɔ́p é gʉɔ tɛ ncʉ́ʼ á lekō á Betani, á kɔ́ʼne mbū mí mé athʉ́, ńnéŋ mbwɛ́né ánɛ pɔ́p.
42024051	Ŋ́gē enéŋ mbwɛ́né ánɛ pɔ́p épúp, ńnɔŋ ŋkɔ́ʼɔ ŋgʉ̄ɔ mé lephū, tɛ mbíte.
42024052	Pɔ́ cʉ́ʼ ntshí ajʉʼ mɛ́t, ŋ́gūʼte á yí, ḿbiŋ ndɔ̄k á mía lekāk, ésɛ̄t nnɛ̄t mé Yelósalɛm.
42024053	Ŋ́gʉɔ tɛ ŋkó éwú, ńcʉ́ʼɛ mbúu nnáŋa áa Mía Ŋgyā Ndém efʉʼ metsem, ŋ́gūʼtɛ á Ndém.
43001001	Amɔ̄ʼ azō a le pú nzɛ́t té gɔ́ éwú, ŋiŋ yīi, mɛ́ tɔɔ́ŋ á yí lɛ Ashuŋne, á gɔ́ áa éwú. Ŋiŋ mɛ́t yīi, a á Ashuŋne lā, pɔ́ Ndém mé nnɔ. Ashuŋne mɛ́t á gɔ́ á Ndém.
43001002	Ŋiŋ mɛ́t yīi a á Ashuŋne lā, pɔ́ Ndém mé nnɔ, tɛ efhó á nzií etsō tsem.
43001003	Ndém a le lɔ̄k á yí, tɛ́ ŋghʉ̄ etsō tsem. Ndém a lɛ te ghʉ̄ amɔ̄ʼ azō, té lɔk áa yí tɛ́ ŋghʉ̄ ɛ́.
43001004	Yí mé ghʉʉ̄, mɛ́ gɔ́ éwú. Leghʉ, epuɔ menɔŋ é gɔ́ éwú, á gɔ́ ŋkaʼ á mbū pɔ́p.
43001005	Ŋkaʼ é le nɔ̄ŋ ŋkɛʼɛ epuɔ, á ntē nzém, epuɔ menɔŋ á ntē nzém mɛ́t, é té véŋ ŋ́gɛ, e ekɛ̄ʼɛ á wɔ́p ɔ́.
43001006	Ndém a le tó á taʼ ŋiŋ á ŋgɔŋ, lezēŋ tsí é gɔ́ lɛ Jáaŋ.
43001007	A le shʉʼē, ŋ́gɔ́ á njhʉɛ‑njʉ́ɔ, ŋ́gɔ̄ á eshúŋ ajū mīi, a á si nzhɛ́ɛ ánɛ ŋkaʼ mɛ́t, tɛ́ epuɔ metsem e ezápa ánɛ ashuŋne zí, éfɛ́ nnɛ̄t ŋgyá á mbū ŋkaʼ mɛ́t.
43001008	Jáaŋ mé lɛ te ŋkaʼ á, táʼ, a lɛɛ́ ŋgɔ̄ á eshúŋ ajū mīi, a á si nzhɛ́ɛ ánɛ ŋkaʼ.
43001009	Ŋiŋ yīi a á Ashuŋne lā, mé lɛ á kwaʼ ŋkaʼ. Éshʉ̄ʼ á ndo ŋgia, á ŋkɛʼɛ̄ ŋiŋ ntsem.
43001010	Ŋiŋ mɛ́t yīi a á Ashuŋne, a le shʉ̄ʼ á ŋgɔŋ. Epuɔ menɔŋ é piŋ te yí véŋ, mbɔ Ndém a le ké ndɔk á yí, tɛ́ ŋghʉ̄ ŋgɔŋ.
43001011	A le shʉ̄ʼ á alāʼ pɔ́p, epuɔ alāʼ pɔ́p, é piŋ te yí kókne.
43001012	Epuɔ pīi é le kokné á yí, épuɔ pīi é le fɛ́ nnɛ̄t ŋgyá mé yí, a le yá á wɔ́p mete á lelɔk ncʉ́ʼ epɔ̄ Ndém.
43001013	Mɛ́ té ndʉ́ɛ́ á lecʉ̄ʼ epɔ̄ Ndém, ánɛ ntií zīi, epuɔ menɔŋ é lɔkɔ nzhíɛ ewɔŋkhʉ̄ lā á. Pɔ́ té cʉ́ʼ epɔ̄ Ndém ánɛ lekɔŋ ŋiŋnɔŋ ɔ́. Ŋiŋnɔŋ mé té kɔ̄ŋ ŋ́gɛ, pɔ́ ecʉ́ʼ epɔ̄ Ndém ɛ́. Ndém mé kɔɔ̄ŋ, ńdɔ̄k á wɔ́p ŋghʉ̄ epɔ̄ pí.
43001014	Ashuŋne jɔ̄, a le sɛ̄t ncʉ́ʼ á kwaʼ ŋiŋnɔŋ, tɛ nnáŋ á tsetsɛlɛ pek, ŋ́gɔ́ á ŋgaŋ apɔŋɔ́ ntē te ndhʉ, ŋ́gɔ́ á ŋgaŋ anuúnē tɛ nzōko. Pek jʉ́ɔ á shʉ́shɔ́k yi, shʉ́shɔ́k wuɔ mɛ́t, Mɔʼɔ́ yímpɛ Ndém mé le yá á mbū tséŋ Méŋ yi mɛ́t.
43001015	Jáaŋ a le shúŋ ajū mīi, a á si nzhɛ́ɛ ánɛ ŋiŋ mɛ́t, ésáʼ mé ŋghi teté ŋ́gɛ: «Ŋiŋ wuɔ a á si ŋgɔ́ á ŋiŋ yīi, meŋ ke lé ánɛ yí ŋ́gɛ, ŋiŋ a á nzem meŋ eshʉ̄ʼɛ, ńtsyā á gá, melaʼ mīi, mɛ́ le gē ezhí á gá, á gɔ́ áa éwú.»
43001016	Páʼ a á ŋgaŋ apɔŋɔ́ ntē te ndhʉ lā, a le kēm ephʉ yímpɛ metsem. Ŋ́kem ntswīʼne ŋkēm.
43001017	Ndém a le zapá ánɛ Mɔɔ́sɛ, tɛ́ ŋgyá mbé á mbū pímpɛ. Ḿbiŋ nzápa ánɛ Yɛɛ́so Klísto, tɛ́ ntswī á apɔŋɔ́ ntē te ndhʉ zí, ńzápa ánɛ yí, tɛ́ ŋghʉ̄ mɛ́ zhɛ́ anuúnē.
43001018	Ŋiŋ a la pú ntshí lezēk ánɛ Ndém ɛ́. Tséŋ Méŋ Ndém, ńzéŋ ŋgɔ́ azí á Ndém, pɔ́ Ndém Mɔʼɔ́, é ziŋ á taʼ akhu, yí mé le ghʉ̄ʉ̄, mɛ́ zhɛ́ páʼ Ndém a á épúp.
43001019	Á lɛ amɔ̄ʼ aleʼé, mekém epuɔ Yúda é lɛ fhó á Yelósalɛm, ńtó wɔ nɔŋ‑epɔʼ mbɔɔ emɔ̄ʼ epuɔ ánɛ nzwɛt Levi, ŋ́gɛ pɔ́ egʉɔ nzɛ́tte á Jáaŋ ŋ́gɛ, a á páʼā ŋgɔ́ á awɔ́ lɛ́. Anu zīi Jáaŋ a le léē, a ajʉɔ.
43001020	A le tsɔ́ʼ á mbū pɔ́p ésia sia, té miʼte, ńdé ŋ́gɛ: «Meŋ mé té á Nzaʼ‑Ŋkhʉ á ntɔ̄ŋ apuʼ yīi, Ndém a le laʼnē ɛ́.»
43001021	Pɔ́ zéŋ nzɛ́tte á yí ŋ́gɛ: «Tɛ o gɔ́ áa awɔ́? O ó Eli lɛ́?» Á pwɛt ŋ́gɛ: «Meŋ te á yí í.» Pɔ́ zéŋ nzɛ́tte á yí ŋ́gɛ: «O ó ntswi‑ŋke Ndém yīi, mɛ́ zwíʼtɛ lā lɛ́?» Á gɛ: «Ŋgáŋ.»
43001022	Pɔ́ zéŋ nzɛ́tte á yí ŋ́gɛ: «Tɛ o gɔ́ áa awɔ́? Á mbɔŋ ŋ́gɛ, pek etsɔ́ʼ apiŋ á mbū epuɔ pīi, pɔ́ ntó á wék. Wu méŋwɛ̄t é si ndʉ́ɛ́ ŋ́gɛ, o ó awɔ́?»
43001023	Jáaŋ á lɔk anu zīi Izayi ntswi‑ŋke Ndém a le léē, ḿbwɛ̄t ŋ́gɛ: «Meŋ á si ŋgɔ́ ŋghi ŋiŋ yīi, a á késáatswɛt, ńdʉ́ɛ́ mé ŋghi teté ŋ́gɛ: “Pɛ esāŋte á mɛnzhɛ Atsyapuɔ, a enɔ̄ŋ ndeŋ ndeŋ.” »
43001024	Epuɔ pīi, mɛ́ le tó á wɔ́p á mbū Jáaŋ lā, é lɛ epuɔ Falísia.
43001025	Pɔ́ zɛ́t ntswīʼnɛ ŋŋāka á Jáaŋ ŋake, ńzɛ́tte á yí ŋ́gɛ: «A gɔ́ éyi, o te á Nzaʼ‑Ŋkhʉ ɛ́, ŋ́gɔ́ te Eli í, ŋ́gɔ́ te á ntswi‑ŋke Ndém yīi, mɛ́ é si nzwíʼtɛ ɛ́, mbɔ melaʼ akɔ̄, o piŋɛ nnōʼo epuɔ á ntshi ī?»
43001026	Jáaŋ á pwɛt á mbū pɔ́p ŋ́gɛ: «Meŋ á si nnōʼo epuɔ á ntshi ndaʼ. Mmɔʼ ŋiŋ a piīŋ ŋgɔ́ á nnɔ pɛ, pɛ enɔ̄ɔŋ te zhɛ́ɛ á ŋiŋ yīi, a á ewiɛ́ ɛ́.
43001027	Azá anu a tɔ́ke, azí mé eshʉ̄ʼ. Meŋ zi mbú te kūʼ yīi, meŋ gɔ ekɛ́ʼɛ ŋkhʉ meláŋ mí í.»
43001028	Emuɔ menu é lɛɛ́ ntɔ́kɔ páʼa, á akap alāʼ Betani, á nzéŋ ntshi Juldɛŋ, mé eshhʉ̄ mbuʼ esaáʼ‑nu, á ajʉʼ zīi, Jáaŋ a le nɔ̄ŋ nnoʼo epuɔ á ntshi éwú.
43001029	Njhʉ̄ é lá, Jáaŋ á jʉ́ɔ á Yɛɛ́so, á nɔŋ eshʉ̄ʼɛ mé lezēŋ tsí, á lé ŋ́gɛ: « Mɔ́ njʉnjhʉ Ndém yīi, a lɔkɔ esōko mefa epuɔ menɔŋ, a ewuɔ.
43001030	A á yí tɛ́ meŋ kɛɛ́ eshúŋɔ anu ánɛ yí, páʼ meŋ ke lé ŋ́gɛ: “Ŋiŋ a á nzem meŋ eshʉ̄ʼɛ, ńtsyā á gá, melaʼ mīi, mɛ́ le gē ezhí á gá, á gɔ́ áa éwú.”
43001031	Meŋ méŋwɛ̄t é le zī nnɔŋ te nzhɛ́ á yí í. Táʼ, meŋ ke shʉ̄ʼ azá á nnoōʼ epuɔ á ntshi páʼā, ŋ́gɛ epuɔ Islaɛl e elɔk nzhɛ́ á ŋiŋ yīi, a á ewiɛ́.»
43001032	Jáaŋ á zéŋ eshúŋ ajū mīi, a á si nzhɛ́ɛ ánɛ Yɛɛ́so, ńdé ŋ́gɛ: «Meŋ ke jʉ́ɔ̄, Azwakne Ndém, á fhó á lephū esóʼo páʼ akepēŋ lā, ḿbú ntā ánɛ yí.
43001033	Meŋ nde nɔ̄ŋ te nzhɛ́ á yí í. Táʼ, ŋiŋ yīi a le tó á gá ŋ́gɛ, meŋ egʉɔ nnōʼ epuɔ á ntshi, yí mé le lé me meŋ ŋ́gɛ: “Ŋiŋ yīi o o shʉʼ ejʉ́ɔ, Azwakne Ndém a esóʼo mbú ńtā ánɛ yí, yí mé shʉʼ enéŋ Azwakne Ndém ánɛ epuɔ.”
43001034	Meŋ méŋwɛ̄t é njʉ́ɔ, ńchʉ́ nnɛ̄t mvéŋ á légɛ, ŋiŋ mɛ́t mé si ŋgɔ́ á Méŋ Ndém.»
43001035	Mmɔʼ njhʉ̄ é zéŋ ndá, Jáaŋ pɔ́ emɔ̄ʼ megaŋ nnɔ pí mémpīa, é zéŋ ŋgɔ́ á ajʉʼ zīi, a ke zī ŋgɔ́ éwú lā.
43001036	Á jʉ́ɔ á Yɛɛ́so, á nɔŋ ntɔ́kɔ, á pʉ́ʼɛ menēk ntshí ánɛ yí, ńdé ŋ́gɛ: « Mɔ́ njʉnjhʉ Ndém a ewuɔ.»
43001037	Megaŋ nnɔ pí pwɔ̄ é júʼ á yí á lelē épúp, ńtsé á nzem Yɛɛ́so.
43001038	Yɛɛ́so á pekne nnɛ̄t, ńjʉ́ɔ páʼ pɔ́ é si nzhɛ̄nɛ á yí, ńdé á mbū pɔ́p ŋ́gɛ: «Pɛ faʼa akɔ̄?» Pɔ́ pwɛt ŋ́gɛ: «Lábi, ńdɔkɔ ŋ́gɛ: ńziʼnɛ. O naáŋ egɔ́?»
43001039	Yɛɛ́so á pwɛt á mbū pɔ́p ŋ́gɛ: «Pɛ eshʉʼ ŋkó ńjʉ́ɔ.» Á gē egɔ́ épúp, mbɔ ajūɔ menu lekua mbwɛɛ́t‑njhʉ̄ á kuʼ. Pɔ́ a pɔ́p é lɛ ŋgʉ̄ɔ, pɔ́ kó njʉ́ɔ á ajʉʼ zīi, Yɛɛ́so a naáŋ éwú. Ḿbú ntā á lezēŋ yí, tɛ aziɛ́ aleʼé á mi.
43001040	Mmɔʼ ŋiŋ ánɛ epuɔ mémpīa pīi, é le júʼ ŋke Jáaŋ, ńtsé á nzem Yɛɛ́so lā, a lɛ lɛ Aŋdlɛya, ŋ́gɔ́ á ŋgik Simɔŋ Piɛ.
43001041	Aŋdlɛya wuɔ mɛ́t, á zi mvhɔ, ŋ́gʉɔ njʉ́ɔ á ntsiʼnzem yi Simɔŋ, ńdé á mbū yí ŋ́gɛ: «Pek é njʉ́ɔ á Nzaʼ‑Ŋkhʉ.» Ńdɔkɔ ndʉ́ɛ́ á Klísto.
43001042	Ńdé épúp, ńdɔk á yí ŋgʉ̄ɔ mé lezēŋ Yɛɛ́so. Yɛɛ́so á kó ndɛ̄ ŋgē ejʉ́ɔ á yí, ńcʉ̄ á yí lɛ kɔ́ɔ́ɔ́, ńdé á mbū yí ŋ́gɛ: «O ó lɛ Simɔŋ, ŋ́gɔ́ á méŋ Jáaŋ. Mɛ́ e fú ecʉ́ʼɛ etɔ́ŋɔ á wú lɛ, Sefas.» A lɛɛ́ ntɔ́ŋɔ yí lɛ Sefas páʼa, ńdɔkɔ ŋ́gɛ tɔ́.
43001043	Njhʉ̄ é lá, á pʉ́ʼɛ á athū Yɛɛ́so, á legʉɔ mé apak ŋgɔŋ Ŋgaliléa. Á kó á mɛnzhɛ, ḿbōte á Fílíip, ńdé á mbū yí ŋ́gɛ: «Tsé á nzem meŋ.»
43001044	Fílíip wuɔ mɛ́t, a lɛ á mɔ́ Betsayída, á tésɔŋ wɔ Aŋdlɛya pɔ́ Piɛ.
43001045	Fílíip á gʉɔ njʉ́ɔ á Natanayɛl, ńdé á mbū yí ŋ́gɛ: «Pek é njʉ́ɔ á ŋiŋ yīi, mɛ́ le tí menu ánɛ yí, á ntē aŋwaʼne lepé Mɔɔ́sɛ, mbɔɔ á ntē aŋwaʼne metswi‑ŋke Ndém lā. Ŋiŋ mɛ́t a á Yɛɛ́so ŋiŋ Naázalɛt, ŋ́gɔ́ á méŋ Yosɛ́p.»
43001046	Natanayɛl á zɛ́tte á yí ŋ́gɛ, á ŋiŋ Naázalɛt e? Akɔ̄ mbɔŋ á gɔ etó á Naázalɛt e?» Fílíip á pwɛt á mbū yí ŋ́gɛ: «Shʉʼɛ ŋkó ńjʉ́ɔ.»
43001047	Natanayɛl á gʉɔ tɛ ndɛ̄ ŋgē epáte á Yɛɛ́so, Yɛɛ́so á lé ánɛ yí ŋ́gɛ: «Kwaʼ ŋiŋ Islaɛl a a wuɔ páʼa, a puú ŋgɔ́ á ŋgaŋ anuúnē.»
43001048	Natanayɛl á júʼ, ńzɛ́tte á yí ŋ́gɛ: «O ó si nzhɛ́ɛ á gá égɔ́?» Yɛɛ́so á pwɛt ŋ́gɛ: «Meŋ á nzi nté njhʉ̄ njʉ́ɔ á wú, o gɔ́ á letseŋ athʉ́ fiŋge, tɛ́ Fílíip á tɔ́ŋ á wú.»
43001049	Natanayɛl á zéŋ ŋ́gɛ: «Ńziʼnɛ, o ó si ŋgɔ́ á Méŋ Ndém. O ó si ŋgɔ́ á efɔ epuɔ Islaɛl.»
43001050	Yɛɛ́so á tsɔ́ʼ á mbū yí ŋ́gɛ: «O ó fɛ́ nnɛ̄t ŋgyá mé meŋ tsetsɔŋɔ, melaʼ mīi, meŋ á lé á mbū wu ŋ́gɛ, meŋ á njʉ́ɔ á wú á letseŋ athʉ́ fiŋge. O o shʉʼ ezéŋ ejʉ́ɔ emɔ̄ʼ menu, e efáŋ ntɔ́k emuɔ mɛ́t.»
43001051	Ńzéŋ ntswiʼne ndé ŋ́gɛ: «Kwaʼ anuúnē anuúnē meŋ shúŋɔ á wɛ́ ŋ́gɛ, pɛ e shʉʼ ejʉ́ɔ, lephū e etsɔ́ʼɔ ntshí, mecɔʼ Ndém é enɔŋ mbʉ̄ɛ̄, ńzéŋɛ esóʼo, á lezēŋ Méŋ‑Ŋiŋnɔŋ wuɔ.»
43002001	Á gɔ́ páte eleʼé tɛ́t, mmɔʼ lekāk alaá‑ŋgyā é gɔ́ á tésɔŋ Kána, á ntē apak ŋgɔŋ Ŋgaliléa, mía Yɛɛ́so á gɔ́ éwú.
43002002	Mbɔ mɛ́ ntɔ́ŋ á Yɛɛ́so azí, pɔ́ a megaŋ nnɔ pí, ánɛ lekāk cʉɔ mɛ́t.
43002003	Meluʼ é kó nnáŋ tɛ mmī, mía Yɛɛ́so á lé mé yí ŋ́gɛ: «Pɔ́ té zɛ́t ŋgwɛ̄ meluʼ ɔ́.»
43002004	Yɛɛ́so á pwɛt á mbū yí ŋ́gɛ: «Maá, o tswii akɔ̄ á mbū meŋ ŋ̄? Eza njhʉ̄ e zɛɛ́t te kuʼ.»
43002005	Mɛ́ wɔp á lé á mbū wɔ tɛ́ne‑lekāk ŋ́gɛ: «A gɔ ŋké ndé ŋ́gɛ, pɛ eghʉ̄ akɔ̄ lɛ́, pɛ eghʉ̄ʉ áa aziɛ́.»
43002006	Á le gē egɔ́ épúp, memía meŋgwʉ́ŋ metɔ́, é tshíte á esī ntokó, mbɔ epuɔ Yúda, é gɛ nnéŋɛ ntshi éwú, ńdɔkɔ esōko epe ánɛ pɔ́p, tɛ́ ŋgūʼtɛ á Ndém, páʼ mɛt alāʼ wɔp a zɛtteé épúp. Taʼ ŋgwʉ́ŋ á gɔ́ yīi, mɛ́ néŋɛ ntshi éwú, ajūɔ melíta ŋkhʉ, é ló.
43002007	Yɛɛ́so á lé á mbū wɔ tɛ́ne‑lekāk ŋ́gɛ: «Pɛ enéŋ ntshi á ntē meŋgwʉ́ŋ muɔ tɛ e eló.» Pɔ́ néŋ ntshi éwú tɛ é ló á mbɔŋɔ́.
43002008	Á lé mé pɔ́p ŋ́gɛ: «Tsetsɔŋɔ, pɛ eké ntúʼ, ŋ́gʉɔ ŋgyá á mbū ŋiŋ yīi, a tɛ́nɛ etsō.» Pɔ́ túʼ, ńdɔk ŋgʉ̄ɔ ŋ́gyá mé yí.
43002009	Á tswí, ńzwíʼ, ńjúʼ é gɔ́ meluʼ, mbɔ ntshi wɔ̄, é sɛnne ncʉ́ʼ meluʼ. A te zhɛ́ á ajʉʼ zīi, emuɔ meluʼ é piŋɛ efhɔ́ɔ éwú ú. Táʼ, wɔ tɛ́ne‑lekāk pīi, pɔ́ é túʼ ntshi, é ké nnɔ̄ŋ nzhɛ́ɛ. Á tɔ́ŋ á tɛnzwí ŋge,
43002010	ńdé á mbū yí ŋ́gɛ: «Epuɔ metsem é gɛ nzīi mvhɔ, ŋ́gyáa á mbɔŋ meluʼ á mbū mege. Afʉʼ zīi, pɔ́ zii nnú, mɛ́ ké ŋgyá emi é té tswhi mbɔ̄ŋ ɔ́. O ó mbiŋ eféŋ á mbɔŋ meluʼ tɛ ntshí tsetsɔŋɔ.»
43002011	E é páʼa, ŋgɔ́ mvhɔ ŋkʉʼne anu zīi, Yɛɛ́so a le ghʉ̄ʉ̄. Ŋ́ghʉ̄ɛ épúp á tésɔŋ Kána, á ntē apak ŋgɔŋ Ŋgaliléa, ńdɔkɔ ntswīi á shʉ́shɔ́k yi. Megaŋ nnɔ pí é jʉ́ɔ épúp, éfɛ́ nnɛ̄t ŋgyá mé yí.
43002012	Ajʉɔ anu á tɔ́k épúp, Yɛɛ́so á cú ŋgʉ̄ɔ mé tésɔŋ Kafaanawum, pɔ́ mɛ́ wɔp mbɔɔ epɔ̄ memía pí, mbɔɔ megaŋ nnɔ pí. Ŋ́kó éwú, ŋ́ké nnáŋ áa tsɔ eleʼé shɔ́ʼɔ́ lɛ́.
43002013	Aleʼé lekāk Páska epuɔ Yúda á le nɔ̄ŋ mbátɛ, Yɛɛ́so á pe mé Yelósalɛm.
43002014	Ŋ́gē eshʉʼ á atetá Mía Ŋgyā Ndém, ńjʉ́ɔ wɔ táŋ‑mefɔŋ, mbɔɔ wɔ táŋ‑ memvhō, mbɔɔ wɔ táŋ‑ekepēŋ, ŋ́ghʉ̄ wɔ kúmne‑ŋkāp, é gɔ́ éwú.
43002015	Á lɔk meŋkhʉ ncūŋte ntɛ̄, ńdɔk efhó éwú, ńjūŋ á wɔ́p metsem, tɛ mbɔɔ memvhō pɔ́ mefɔŋ. Ńták ŋkāp wɔ kúmne‑ŋkāp, ésāŋ á esī. Ḿbwɛ̄t metɛ́blɛ mɔ́p, ŋ́kápa á esī.
43002016	Ńdé á mbū wɔ táŋ‑ekepēŋ ŋ́gɛ: «Pɛ epú efhó á ajʉʼ ega páʼa, éfók azō mɛ́t. Ndɛ́ʼ pɛ ezéŋ ndɔ̄k ŋgyā Mɔʼɔ́ ga, ŋ́ghʉ̄ ŋgyā esaá.»
43002017	Megaŋ nnɔ pí é kímte páʼ, mɛ́ le tí á ntē aŋwaʼne Ndém ŋ́gɛ: «Meŋ mbúu ŋkɔŋ ŋgyā Ndém tɛ emāʼ afɛ̄, tɛ eláʼ ekwhʉ́ melaʼ épúp.»
43002018	Mekém epuɔ Yúda, é jʉ́ɔ épúp, ńdé mé Yɛɛ́so ŋ́gɛ: «O o ghʉ eziɛ́ ŋkʉʼne anu, tɛ́ elɔk etswi á wék á légɛ, o wɛɛ̄ mete, á lelɔk ŋghʉ̄ páʼ, o ghʉɛ épúp lā a?»
43002019	Yɛɛ́so á pwɛt á mbū pɔ́p ŋ́gɛ: «Pɛ eták á Mía Ŋgyā Ndém wuɔ, meŋ mbiŋ ndɔ̄k eleʼé tɛ́t, ńzéŋ mbʉ́ʼɛ ńtshí á ajʉʼ.»
43002020	Pɔ́ lɛ ndé á mbū yí ŋ́gɛ: «Mɛ́ le lɔ̄k ŋguʼ ntsɔp ntokó megēm lekua, tɛ́ mbɔ́ á Mía Ŋgyā Ndém wuɔ. Wu wɔ̄, o ó piŋ ŋ́gɛ, o gɔ elɔ̄ɔk eleʼé tɛ́t, ḿbʉ́ʼɛ ntshí á ajʉʼ lɛ́?»
43002021	Yɛɛ́so a lɛɛ́ ndʉ́ɛ́ á Mía Ŋgyā Ndém páʼā, ndʉ́ɛ́ mbe nnɛ̄t zi.
43002022	Yɛɛ́so a le shʉ̄ʼ nzím ánɛ lewhʉ̄, megaŋ nnɔ pí é kímte páʼ, a le zī ndé páʼa mɛ́t. Ŋ́kímte épúp, ḿvéŋ anu zīi, á ntē aŋwaʼne Ndém, mbɔɔ anu zīi a le léē.
43002023	Yɛɛ́so a lɛ á Yelósalɛm ánɛ afʉʼ Páska páʼā, epuɔ tɛ nzáne, é jʉ́ɔ meŋkʉʼne menu mīi a ghʉɛ, éfɛ́ nnɛ̄t ŋgyá mé yí.
43002024	Yɛɛ́so á ké te tém nzem zi, ŋ́gyá á mbū pɔ́p ɔ́, melaʼ mīi a le nɔ̄ŋ nzhɛ́ɛ ajū mīi, á ntē pɔ́p metsem.
43002025	A lɛ te nɔ̄ŋ efāʼa á légɛ, mɛ́ eshúŋ á yí shúŋ, páʼ ŋiŋnɔŋ a á épúp ɔ́, melaʼ mīi yí méŋwɛ̄t a á si nzhɛ́ɛ ajū mīi, á ntē ŋiŋnɔŋ.
43003001	Mmɔʼ ŋiŋ Falísia a lɛ éwú, lezēŋ tsí é gɔ́ lɛ Nikodɛm, ŋ́gɔ́ mmɔʼ ŋkém epuɔ Yúda.
43003002	Éshʉʼ eshʉ̄ʼ etsōʼ, ńjʉ́ɔ á Yɛɛ́so, ńdé á mbū yí ŋ́gɛ: «Ńziʼnɛ, pek é si nzhɛ́ɛ á légɛ, o ó si ŋgɔ́ á taʼ nziʼnɛ, mbɔ Ndém mé le tó á wú. Ŋiŋ a gɔ le kūʼ á leghʉ meŋkʉʼne anu mīi, o ghʉɛ, tɛ́ gɔ́ yīi, Ndém mé le tó á yí í.»
43003003	Yɛɛ́so á pwɛt á mbū yí ŋ́gɛ: «Kwaʼ anuúnē anuúnē, meŋ shúŋɔ á wú ŋ́gɛ, mɛ́ gɔ te zhí á ŋiŋ leswhī leswhī ɛ́, mbɔ a gɔ le kó á ntē Lefɔ Ndém ɛ́.»
43003004	Nikodɛm á zɛ́tte á yí ŋ́gɛ: «Ŋiŋ a gɔ egaá, ńtswhí tɛ ŋgɔ́ á ndʉɛ, mɛ́ zéŋ nzhí á yí í? Mbɔ a á zéŋ epiŋ á levem mɛ́ wɔ́p, a ezéŋ nzhí á yí lɛ́?»
43003005	Yɛɛ́so á pwɛt á mbū yí ŋ́gɛ: «Kwaʼ anuúnē anuúnē, meŋ shúŋɔ á wú ŋ́gɛ, ŋiŋ a gɔ le kó á ntē Lefɔ Ndém, té gɔ́ yīi, mɛ́ é zhí á yí mé ntshi pɔ́ Azwakne Ndém ɛ́.
43003006	Ŋiŋ yīi, ŋiŋnɔŋ mé zhí á yí, á gɔ̄ áa ŋiŋnɔŋ. Ŋiŋ yīi mɛ́ é zhí á yí, mé Azwakne Ndém, a wɛɛ̄ Azwkane Ndém.
43003007	Ndɛ́ʼ á zéŋ ŋkʉ̄ʼne á wú, páʼ meŋ á lé ŋ́gɛ, “Á mbɔŋ ŋ́gɛ, mɛ́ ezéŋ nzhí á wɛ́.”
43003008	Fefwɛt a tuúʼ á ajʉʼ zīi a á kɔŋ, o ejúʼ páʼ a tɔ́kɔ, ŋ́ké te zhɛ́ á ajʉʼ zīi, a fhɔ́ɔ éwú ú, o te zhɛ́ á ajʉʼ zīi, a gʉɔ mé éwú ú. Á zéŋ ŋgɔ́ ndeŋ ndeŋ épúp, á mbū ŋiŋ yīi, mɛ́ é zhí á yí mé Azwakne Ndém.»
43003009	Nikodɛm á zɛ́tte á yí ŋ́gɛ: «Ajʉɔ anu, á gɔ́ egaá tɛ́ ŋgɔ́ épúp é?»
43003010	Yɛɛ́so á pwɛt á mbū yí ŋ́gɛ: «Wu yīi, o ó si ŋgɔ́ á taʼ nziʼnɛ, ńzíʼnɛ epuɔ Islaɛl, o te si nzhɛ́ɛ emuɔ menu mɛ́t ɛ́ lɛ̄?
43003011	Kwaʼ anuúnē anuúnē, meŋ shúŋɔ á wú ŋ́gɛ, pek é si ŋgē eshúŋɔ menu, é gɔ́ mīi, pek é si nzhɛ́ɛ. Éshúŋɔ ajū mīi, pek é njʉ́ɔ. Pɛ pīiŋ nnɔ̄ŋ te mvéŋɛ anu mɛ́t zīi, pek shúŋɔ ɔ́.
43003012	Meŋ á si eshúŋɔ á wɛ́ menu mīi, é esī atsetsáʼ ntɔ́kɔ, pɛ pīiŋ nnɔ̄ŋ te mvéŋɛ ɛ́. Pɛ gɔ epīiŋ ŋgā, ḿvéŋ emi, meŋ á shúŋ á wɛ́ ŋ́gɛ, é athʉ́ lephū ntɔ́kɔ ɔ́?
43003013	Ŋiŋ a la á lephū kɔ́ʼɔ, ńdaʼ ŋiŋ yīi, a le fhó éwú esóʼo, á Méŋ‑Ŋiŋnɔŋ wuɔ.
43003014	Ndeŋ ndeŋ páʼ, Mɔɔ́sɛ a le cuŋtē nnū, ŋ́kwɛ́t ánɛ athʉ́, ŋ́kɔ́ʼne nzēk á késáatswɛt lā, á mbɔŋ ŋ́gɛ, mɛ́ ezéŋ ŋkɔ́ʼne á Méŋ‑Ŋiŋnɔŋ wuɔ épúp.
43003015	Tɛ́ ŋiŋ ntsem yīi, a á fɛ́ nnɛ̄t ŋgyá á mbū yí, a efú ntā á lezēŋ Ndém.
43003016	Ndém a le pú ŋkɔŋ epuɔ menɔŋ kɔŋ, tɛ ŋgyá á Méŋ yi, á tséŋ Méŋ yi, ŋ́gɛ ŋiŋ ntsem yīi, a á fɛ́ nnɛ̄t ŋgyá á mbū yí, a te eláʼ epí í, a a láʼ eta á lezēŋ Ndém.
43003017	Ndém a lɛɛ́ te ntúɔ́ á Méŋ yí á ndo esī atsetsáʼ ŋ́gɛ, a eshʉʼ nzáʼ ntsaŋ epuɔ menɔŋ ɔ́. A lɛɛ́ ntúɔ́ á yí ŋ́gɛ, epuɔ menɔŋ e eláʼ nzápa á nzem yí, ńtswɛ́t.
43003018	Ŋiŋ a fíɛ́ nnɛ̄t ŋgyá á mbū yí, mbɔ a gɔ le pí asāʼ á mvhɔ Ndém ɛ́. Ŋiŋ a piŋɛ te fɛ́ nnɛ̄t ŋgyá mé yí í, mbɔ a á ndáʼ mbí asāʼ, melaʼ mīi, a ka fɛ́ nnɛ̄t ŋgyá á mbū tséŋ Méŋ Ndém ɛ́.
43003019	Pɛ eké njʉ́ɔ á ajū mīi á ghʉ̄ʉ, ŋiŋ a pí á asāʼ á mvhɔ Ndém. A lē ntó ŋkaʼ á ŋgɔŋ ega, epuɔ menɔŋ é si mbiŋɛ kʉ̄ŋnɛ, ŋ́kāŋa áa nzém, melaʼ mīi ŋghʉʉ́‑enu tsɔ́p é té pɔŋ.
43003020	Ŋiŋ yīi, a ghʉʉ̄ anu tepɔŋ, a á páʼā, ńdɔkɔ te ŋkɔ̄ŋɔ ŋkaʼ á. A te kɔ̄ŋ á yí á leziŋ á ajʉʼ zīi, ŋkaʼ é éwú ú, ḿbɔ́k ŋkaʼ á lekɛʼɛ ŋghʉʉ́‑enu tsí.
43003021	Ŋiŋ yīi, a piīŋ ndɔk anuúnē nnáŋ, a kɔɔ̄ŋ á yí á leziŋ á ajʉʼ zīi, ŋkaʼ é éwú. Púp, mɛ́ ejʉ́ɔ ŋghʉʉ́‑enu mbɔŋ tsīi, a ghʉɛ, éfhɔ́ɔ ánɛ yí á lejūʼ nchu Ndém.»
43003022	Ajʉɔ anu á tɔ́k páʼa, Yɛɛ́so pɔ́ a megaŋ nnɔ pí é gʉɔ mé apak ŋgɔŋ Yudéa, ŋ́kó nnáʼ ńnáŋ éwú, á nɔŋ nnōʼo epuɔ á ntshi.
43003023	Jáaŋ á nɔŋ nnōʼo epuɔ azí, á ntshi á Ayinɔŋ, á lepāte Salim. Ntshi é gɔ́ á ajʉʼ mɛ́t tɛ nzá tɛʼ. Epuɔ é nɔŋ eshʉ̄ʼɛ njʉ́ɔ á yí, á noʼo á wɔ́p á ntshi.
43003024	Á le gē egɔ́ afʉʼ mɛ́t, mɛ́ zɛ́t té néŋ á Jáaŋ á ŋgyā atʉɛ́.
43003025	Á shʉʼ ŋgɔ́ á amɔ̄ʼ afʉʼ, amɔ̄ʼ aŋak á tó á tsetsɛlɛ taʼ ŋiŋ Yúda pɔ́ megaŋ nnɔ Jáaŋ. Pɔ́ nɔŋ ŋŋāka ánɛ anu lesok epe, tɛ́ ŋgūʼte á Ndém.
43003026	Megaŋ nnɔ Jáaŋ é gʉɔ njʉ́ɔ á yí, ńdé á mbū yí ŋ́gɛ: «Ńziʼnɛ, ŋiŋ yīi pɛ yí é kɛ á nzéŋ ntshi Juldɛŋ, á ŋiŋ yīi, o ke shúŋ anu ánɛ yí lā, a ayi a á si nnōʼo azí epuɔ á ntshi, tɛ epuɔ metsem é nɔŋ ŋgʉ̄ɔ ntswɛ́ttɛ á yí le.»
43003027	Jáaŋ á tsɔ́ʼ á mbū pɔ́p ŋ́gɛ: «Ŋiŋ a gɔ le wɛ̄ tɛ mbɔɔ akɔ̄ lɛ́, té gɔ́ yīi, Ndém mé yá á mbū yí í.
43003028	Pɛ méŋwɛ̄t azɛ́ é si nzhɛ́ɛ páʼ, meŋ ke lé ŋ́gɛ: “Meŋ te si ŋgɔ́ á Nzaʼ‑Ŋkhʉ ɛ́. Táʼ, ŋ́ké ŋgɔ́ á ŋiŋ yīi, Ndém a le tó á gá ŋ́gɛ, meŋ ezī á leshʉʼ, tɛ́ a eshʉ̄ʼ.”
43003029	Ŋiŋ yīi, menzwí a á si ŋgɔ́ eyi, yí mé tɛnzwí ŋge. Esoó tɛnzwí ŋge a tshií áa legʉ̄ŋ, ńjúʼ ŋghi tɛnzwí ŋge, ntē yí é gáŋte ŋkák. Á tsetsɔŋɔ páʼa, ntē gá é nɔŋ ŋgáŋtɛ ŋkáka épúp, ŋ́káka tɛ ntséknɛ.
43003030	Á si nzɛ́ttɛ ŋ́gɛ, anu zí a etswhí ŋgʉ̄ɔ mé mvhɔ, azá a epīŋ mé nzem.
43003031	Jáaŋ á zéŋ ntswīʼne ndé ŋ́gɛ: «Ŋiŋ yīi a le fhó á lephū tɛ́ eshʉ̄ʼ, a puú ntsya epuɔ metsem. Ŋiŋ yīi a á ndo esī atsetsáʼ, á gɔ́ ŋiŋ esī atsetsáʼ, ḿbiŋ eshúŋ áa menu mīi, é ndo esī atsetsáʼ. Ŋiŋ yīi, a piŋɛ efhɔ́ɔ á lephū, [a tsyaā epuɔ metsem],
43003032	ńnɔŋ eshúŋɔ ajū mīi, a á njʉ́ɔ, mbɔɔ azi a á njúʼ. Ŋiŋ á piŋ te véŋ anu zīi, a shúŋɔ ɔ́.
43003033	Ŋiŋ yīi, a á ké mvéŋ anu zīi, a shúŋɔ, a á páʼā ndɔkɔ mvéŋɛ tɛ mvéŋɛ á légɛ, anu zīi Ndém a leéē, á si ŋgɔ́ áa anuúnē.
43003034	Ŋiŋ yīi, Ndém a le tó á yí, a á si eshúŋɔ áa menu mīi, é fhɔ́ɔ á mbū Ndém. Ndém mɛ́t mé si ŋgyáa á yí Azwakne zí té ndhʉ.
43003035	Mɔʼɔ́ yímpɛ Ndém, a kɔɔ̄ŋ á Méŋ yi, mbɔ a le pīŋ ŋgyá ajūɔ ntsem á mbū yí.
43003036	Ŋiŋ yīi, a fɛɛ́ nnɛ̄t ŋgyá á mbū Méŋ yi mɛ́t, a á ndáʼ nzī á leta á lezēŋ Ndém. Ŋiŋ yīi a te si njúʼɔ nchu Méŋ yi mɛ́t ɛ́, a te e fú ewɛ lenāŋ cʉɔ mɛ́t ɛ́. Ndém a naáŋ efʉʼ metsem, ńzáŋ á lɔ́ŋ á mbū yí.»
43004001	Yɛɛ́so á shʉʼ nzhɛ́ páʼ epuɔ Falísia é ke júʼ á légɛ, yí é si ŋghʉ̄ɛ, epí megaŋ nnɔ é tswiʼnɛ nzáa, yí zéŋ nnɔ̄ŋ nnōʼo epuɔ á ntshi, é zánɛ ntsyāa epi Jáaŋ.
43004002	Ńzi ndʉ́ɛ́ épúp páʼā, Yɛɛ́so yí méŋwɛ̄t á nɔŋ te nnōʼo epuɔ á ntshi ɛ́. Megaŋ nnɔ pí mé le nɔ̄ŋ nnōʼo.
43004003	Yɛɛ́so á zhɛ́ épúp páʼā, éfhó á ntē apak ŋgɔŋ Yudéa, ńtsé á mɛnzhɛ, ŋgʉ̄ɔ mé apak ŋgɔŋ Ŋgaliléa.
43004004	Ḿbɔ́ŋte á lezāpa áa ntē apak ŋgɔŋ Samalía, tɛ́ ŋgʉ̄ɔ mé éwú.
43004005	Púp, ŋ́gʉɔ tɛ ŋkó ánɛ mmɔʼ tésɔŋ Samalía mɛ́t, mɛ́ tɔ́ŋ lɛ Sikaa. Tésɔŋ wuɔ mɛ́t á gɔ́ á ŋkɔʼɔ́ atsáʼ zīi, Yakɔ́p a le yá á mbū méŋ yi Yosɛ́p.
43004006	Yɛɛ́so á gɔ́ á kwaʼ ajʉʼ zīi, aphʉ̄ ntshi Yakɔ́p á lɛ éwú. Mbɔ a á ziŋ tɛ ŋká, ńnáʼ ndɛ nnáŋ á legʉ̄ŋ aphʉ̄ ntshi mɛ́t. Á ge egɔ́ épúp, ŋ́gɔ́ ajūɔ efʉʼ táŋ‑azokó.
43004007	Mmɔʼ menzwí, ŋ́gɔ́ á mɔ́ Samalía mɛ́t, á shʉʼ á ntúʼ ntshi. Yɛɛ́so á lé á mbū yí ŋ́gɛ: «Lɛ ŋgyá á gá ntshi, meŋ enú.»
43004008	Á ge egɔ́ épúp, mbɔ megaŋ nnɔ pí é ŋgʉ̄ɔ mé tésɔŋ, á njúɔ ajūɔ mpfɛ́ɛt.
43004009	Menzwí mɛ́t, á mɔ́ Samalía wɔ̄, á lé á mbū yí ŋ́gɛ: «Ɔɔ, wu ŋiŋ Yúda, o ega ndɔ́ɔ á gá ntshi, ŋ́gɔ̄ á nnú u? Á gá menzwí, ŋ́gɔ́ á mɔ́ Samalía a?» Á ge egɔ́ mbɔ, epuɔ Yúda é gɛ te ŋkɔ̄ŋɔ á wɔ́p a epuɔ Samalía á lezēŋne azō ɔ́.
43004010	Yɛɛ́so á pwɛt á mbū yí ŋ́gɛ: «Á ŋgwíʼe ŋgɔ́ yīi, o gɔ ezhɛ́ afuʼ zīi, Ndém a gɔ́ eyá á ŋiŋ, ŋ́gɔ́ éyi o gɔ ezhɛ́ á ŋiŋ yīi, a lʉ́ɛ́ á mbū wu ŋ́gɛ, o eyá á yí ntshi yí enú, mbɔ a ke gɔ́ wu mé lɔ́ á yí, á piŋ ŋgyá á wú ntshi yīi, é ghʉʉ̄, mɛ́ gɔ́ éwú.»
43004011	Menzwí mɛ́t á pwɛt á mbū yí ŋ́gɛ: «Ndi, o zi te atʉ̄ɔ́ ntshi wɛ̄ɛ, aphʉ̄ ntshi á piŋ esɛ̄h tɛʼ. O gɔ epiŋ elɔk ewuɔ ntshi yīi, é ghʉɛ mɛ́ gɔ́ɔ éwú lā égɔ́?
43004012	Ńdɔkɔ ŋ́gɛ wu, o faáŋ ntsya á Yakɔ́p, á maŋgānjʉʼ wek lɛ́? Yí mé le yá aphʉ̄ ntshi jʉɔ á mbū pek. Yí méŋwɛ̄t é nú ntshi yīi, é tó éwú, ewɔŋkhʉ̄ pí mbɔɔ mena pí, é zéŋ nnú azɔ́p.»
43004013	Yɛɛ́so á pwɛt á mbū yí ŋ́gɛ: «Ŋiŋ ntsem yīi a á nú ewuɔ ntshi mɛ́t, nzi ntshi é shʉʼ ezéŋ ezáŋ á yí.
43004014	Ŋiŋ a ke mbīŋ nnú ntshi yīi, meŋ mé yá á yí, mbɔ nzi ntshi e te eláʼ ezéŋ á yí ezáŋ á. A cʉ́ʼɛ épúp, mbɔ ntshi yīi, meŋ á yá á yí, e kó ánɛ yí, écʉ́ʼ lesaʼá‑ntshi tsīi, é ghʉɛ mɛ́ taa á lezēŋ Ndém.»
43004015	Menzwí wɔ̄ á gɛ: «Ndi, lɛ ŋgyá á gá ntshi mɛ́t, tɛ́ nzi ntshi e é le láʼ nzéŋ á gá nzáŋ á, meŋ ńde zéŋ eshʉ̄ʼ ega ntúʼ ntshi ɛ́.»
43004016	Yɛɛ́so á tsɔ́ʼ á mbū yí ŋ́gɛ: «Gʉɔ ntɔ́ŋ á ndō wu, pɛ yí e eshʉ̄ʼ.»
43004017	Á lé á mbū yí ŋ́gɛ: «Meŋ te á ndō wɛ.»
43004018	Yɛɛ́so á lé á mbū yí ŋ́gɛ: «O ó lé ŋ́gɛ, o te á ndō wɛ, ńdʉ́ɛ́ á gɔ́ anuúnē. O lé wɛ melō métáa. Ŋiŋ mbaŋa yīi, pɛ yí é piīŋ nnáŋ tsetsɔŋɔ, a te á ndō wu ú.»
43004019	Á lé á mbū yí ŋ́gɛ: «Ndi, meŋ á jʉ́ɔ ŋ́gɛ, o ó si ŋgɔ́ á taʼ ntswi‑ŋke Ndém.
43004020	Wɔ maŋgānjʉʼ pék, é le wuʼtē á Ndém á ndo lekwɛ̄t ega. Pɛ epuɔ Yúda é si mbiŋɛ ndʉ́ɛ́ ŋ́gɛ, ajʉʼ zīi mɛ́ pɔŋteé á lewuʼte á Ndém éwú, á gɔ́ áa Yelósalɛm.»
43004021	Yɛɛ́so á lé á mbū yí ŋ́gɛ: «Maá, meŋ shúŋɔ anuúnē, amɔ̄ʼ afʉʼ á shʉʼ ekuʼe, pɛ é le zéŋ ŋgūʼte á Ndém Mɔʼɔ́, á ndo lekwɛ̄t ega, ká á Yelósalɛm ɛ́.
43004022	Pɛ epuɔ Samalía é si ŋgūʼtɛ á Ndém, nzi nnɔ̄ŋ te nzhɛ́ɛ á yí í. Pek epuɔ Yúda, é piŋ ŋgē ewuʼte á yí, ńnɔŋ nzhɛ́ɛ á yí, melaʼ mīi Ndém a a láʼ ezápa ánɛ epuɔ Yúda, tɛ́ ghʉ, epuɔ menɔŋ e etswɛ́t.
43004023	Táʼ, afʉʼ á si eshʉ̄ʼɛ, tɛ mbɔ á nzi ndáʼ ŋ́kūʼ, ázi kwaʼ wɔ wuʼte‑Ndém Mɔʼɔ́, é ge ewuʼte á yí, Azwakne Ndém mé etshóne á wɔ́p, pɔ́ ewūʼte á yí, páʼ mɛ́ pɔŋteé á lewuʼte á yí épúp. É si ŋgɔ́ á kwaʼ wɔ wuʼte‑Ndém Mɔʼɔ́ pīi, a á si ŋkɔ̄ŋɔ.
43004024	Ndém a gɔ́ áa Azwakne, melaʼ épúp tɛ́, á pɔɔ̄ŋ ŋ́gɛ, Azwakne zí mé etshóne wɔ wuʼte á yí, pɔ́ ewūʼte á yí, páʼ mɛ́ pɔŋteé á lewuʼte á yí épúp.»
43004025	Menzwí wɔ̄ á lé á mbū yí ŋ́gɛ: «Meŋ á si nzhɛ́ɛ á légɛ, Nzaʼ‑Ŋkhʉ a a shʉʼ eshʉʼe, á ŋiŋ yīi mɛ́ tɔɔ́ŋ á yí lɛ Klísto. A a shʉʼ eshʉʼe, ékɛ́ʼte ajūɔ tsem, éshúŋ á wék.»
43004026	Yɛɛ́so á lé á mbū yí ŋ́gɛ: «Meŋ yīi, meŋ shúŋnɛ á mbū wu lāa, meŋ mé á yí.»
43004027	Yɛɛ́so á nɔŋ eshúŋnɛ épúp, nnɔ yí é lɛ eshʉ̄ʼ. Á pú ŋkʉ̄ʼne á wɔ́p tɛʼ, páʼ pɔ́ menzwí é nnɔŋ eshúŋnɛ. Táʼ, ŋiŋ á ke te zɛ́tte á yí ajū mīi, a faʼa á. Ŋiŋ a te zɛ́tte á yí ŋ́gɛ, a shúŋnɛ á mbū yí melaʼ akɔ̄ lɛ́ ɛ̄.
43004028	Menzwí mɛ́t á lɛ ntshī á atʉ̄ɔ́ ntshi zí nnéŋ, éswáŋ nnɛ̄t mé tésɔŋ, ńdé á mbū epuɔ ŋ́gɛ:
43004029	«Pɛ eshʉʼ njʉ́ɔ emɔ̄ʼ ŋiŋ yīi, a á shúŋ á gá ajūɔ tsem zīi, meŋ ndé ghʉ. A gɔ́ aleʼé mbɔ, ŋiŋ wuɔ mɛ́t a á Nzaʼ‑Ŋkhʉ yīi mɛ́ gɛ nzwíʼtɛ.»
43004030	Á lé épúp, epuɔ metsem é pú efhó á tésɔŋ ntó, ŋ́gʉɔ njʉ́ɔ á Yɛɛ́so.
43004031	Á ge egɔ́, mbɔ nnɔ yí é nnɔŋ ŋkōnɛ á yí ndʉ́ɛ́ ŋ́gɛ: «Mɔʼɔ́ wek, lɛ mpfɛ́t azō.»
43004032	Á pwɛt á mbū pɔ́p ŋ́gɛ: «Meŋ á pfɛ́t emɔ̄ʼ ecū mīi, pɛ te si nzhɛ́ɛ ɛ́.»
43004033	Ńdé épúp, nnɔ yí é zɛ́tte á tsetsɛlɛ pɔ́p ŋ́gɛ: «Élɛ ŋiŋ a á lɔk etsō, éshʉʼ ŋgyá á mbū yí, ŋ́gɛ a epfɛ́t e?»
43004034	Yɛɛ́so á lé á mbū pɔ́p ŋ́gɛ: «Etsá etsō lejhʉ̄, é si ŋgɔ́ á leghʉ ajū mīi, ŋiŋ yīi a le tó á gá, a á si ŋkɔ̄ŋɔ. Ŋ́gɔ́ á gá á lelɔk afaʼ zīi, a ke tsekné á mbū meŋ, ŋ́gʉ̄ɔ mé mvhɔ, tɛ nzōko.
43004035	Pɛ méŋwɛ̄t é gɛ te ndʉ́ɛ́ ŋ́gɛ, á zɛɛ́t mesaŋ lekua, mɛ́ efāʼ ecūɔ kɛ? Meŋ á ké mbiŋ ndé mé pɛ ŋ́gɛ: pɛ epʉ́ʼɛ menēk mɛ́, ńcʉ̄te meŋkāʼ. Etsō é ndáʼ ntswhí tɛ ŋkūʼ á lefaʼ.
43004036	Efaʼ‑etsō, a á ndáʼ nzī á letswī ntsɔʼɔ́ afaʼ yí, a á si ndāka etsō, ńtáŋa á lezēŋ Ndém. Púp, mbhi‑etsō pɔ́ efaʼa, é si mbúu ŋkáka.
43004037	Á gɔ́ épúp páʼā, ashuŋne lepúʼ zīi á leé ŋ́gɛ: “Ŋiŋ a phīi, mmɔʼ á shʉʼ efāʼ.” Á lɔkɔ ŋgɔ́ anuúnē.
43004038	Meŋ ke tó á wɛ́, ŋ́gɛ pɛ egʉɔ efāʼ etsō á ŋkāʼ, té gɔ́ yīi pɛ le jʉ́ɔ ŋgʉɔ̄ʼ éwú. Emɔ̄ʼ epuɔ é le jʉ́ɔ ŋgʉɔ̄ʼ, pɛ é piŋ eshʉ̄ʼ, ńjhʉ́ apɛ ánɛ ecū mīi, pɔ́ le jʉ́ɔ ŋgʉɔ̄ʼ éwú.»
43004039	Á le fhó ánɛ ashuŋne menzwí wɔ̄, páʼ a le nɔ̄ŋ ndʉ́ɛ́ ánɛ Yɛɛ́so ŋ́gɛ: «A á shúŋ á gá ajūɔ tsem zīi, meŋ ndé ghʉ.» Epuɔ tésɔŋ wɔ̄ tɛ nzáne, á Samalía, é fɛ́ nnɛ̄t ŋgyá á mbū Yɛɛ́so.
43004040	Éshʉʼ tɛ ŋkó á lezēŋ Yɛɛ́so, ḿbúʼ mbū á mbū yí ŋ́gɛ, pɔ́ a pɔ́p e enáŋ. Yɛɛ́so á véŋ, pɔ́ a pɔ́p é náŋ eleʼé pīa.
43004041	Epuɔ tɛ nzáne, é zéŋ efhó ánɛ ashuŋne Yɛɛ́so, éfɛ́ nnɛ̄t ŋgyá á mbū yí.
43004042	Ńdé á mbū menzwí mɛ́t ŋ́gɛ: «É té lɛ ŋgɔ́ áa melaʼ ashuŋne jú, tɛ́ pek é fɛ́ nnɛ̄t ŋgyá á mbū yí í. Pek méŋwɛ̄t é júʼ á yí á leshūŋne. Tɛ pek é tsetsɔŋɔ, ńnɔŋ nzhɛ́ɛ á légɛ, a á Ŋghʉɛ, ŋgɔŋ ntsem é tswɛ́t.»
43004043	Eleʼé pīa mɛ́t é tɔ́k, Yɛɛ́so á fhó á ajʉʼ mɛ́t, ńnɔŋ ŋgʉ̄ɔ mé apak ŋgɔŋ Ŋgaliléa.
43004044	Mbɔ yí méŋwɛ̄t é ndé ŋ́gɛ: «Mɛ́ té yá mekuʼ á mbū ntswi‑ŋke Ndém, á alāʼ pɔ́p ɔ́.»
43004045	Táʼ, á ké ŋgʉ̄ɔ tɛ ŋkó á apak ŋgɔŋ Ŋgaliléa, epuɔ alāʼ mɛ́t, é kókne á yí á mbɔŋɔ́ tɛʼ. Éfhó ánɛ páʼ, pɔ́p azɔ́p, é ke gʉ̄ɔ lekāk á Yelósalɛm, ŋ́kó éwú, ńjʉ́ɔ menu ntsem mīi Yɛɛ́so a ghʉɛ.
43004046	Yɛɛ́so á gʉɔ tɛ ŋkó á Kána, á ntē Ŋgaliléa, á tésɔŋ yīi a le zī ŋkó éwú, ŋ́ghʉ̄, ntshi é sɛt nnɛ̄t ncʉ́ʼ meluʼ. Mmɔʼ ŋwɛ́t alāʼ á gɔ́ éwú, méŋ yi á gɔ́ á tésɔŋ Kafaanawum, ńnɔŋ ŋgɔ̄ɔ.
43004047	Á júʼ á légɛ, Yɛɛ́so a á efhó á Yudéa, eshʉ̄ʼ mé Ŋgaliléa, éshʉʼ ntswɛ́tte á yí, ḿbúʼ mbū á mbū yí ŋ́gɛ, a elɛ̄ ncú á Kafaanawum, ŋ́ghʉ̄ méŋ yi, páʼ a á lwɛt, a etē.
43004048	Yɛɛ́so á pwɛt á mbū yí ŋ́gɛ: «Pɛ gɔ te jʉ́ɔ meyiŋne mīi, é tswii mete Ndém ɛ́, ŋ́gɔ́ te jʉ́ɔ mendajʉ́ɔ menu ú, mbɔ pɛ gɔ le láʼ efɛ́ nnɛ̄t zɛ, ŋ́gyá á mbū meŋ ɛ́ lɛ̄?»
43004049	Ŋwɛ́t alāʼ wɔ̄ á lé á mbū yí ŋ́gɛ: «Ndi, lɛ ncú ŋgʉɔ ńjʉ́ɔ á méŋ ga mɛ́t, tɛ́ a ekwhʉ́.»
43004050	Yɛɛ́so á pwɛt á mbū yí ŋ́gɛ: «Gʉ̄ɔ́, méŋ wu a á te.» Á lɛ mvéŋ anu zīi Yɛɛ́so a á lé mé yí. Ńdɛ ntsé á mɛnzhɛ.
43004051	Ńnɔŋ ncúu ŋ́gʉ̄ɔ épúp, megaŋ afaʼ pí é pote á yí á mɛnzhɛ, ńdé á mbū yí ŋ́gɛ: «Méŋ wu a á ntē.»
43004052	Á zɛ́tte á wɔ́p njhʉ̄ zīi, mɔ́ mɛ́t, á nzī á lejūʼ á mbɔŋɔ́. Pɔ́ pwɛt á mbū yí ŋ́gɛ, á kɛ ezɔ́, ánɛ taʼ anu, tɛ́ nnɛ̄t é záʼa ánɛ yí.
43004053	Mɔʼɔ́ mɔ́ á kímte páʼ, á ke zéŋ ŋgɔ́ áa ánɛ njhʉ̄ mɛ́t, tɛ́ Yɛɛ́so á lé ŋ́gɛ: «Méŋ wu a á te.» Ńdɛ efɛ́ nnɛ̄t zi ŋgyá á mbū Yɛɛ́so, mbɔɔ epuɔ ŋgyā pí metsem.
43004054	Á páʼa, ŋ́gɔ́ mbáte pīa ŋkʉʼne anu zīi, Yɛɛ́so a ghʉɛ, páʼ a le fhó á Yudéa mbīŋ nzem mé Ŋgaliléa.
43005001	Á tɔ́k épúp, epuɔ Yúda é nɔŋ ŋghʉ̄ɛ emɔ̄ʼ lekāk tsɔ́p á Yelósalɛm, Yɛɛ́so á pe ŋgʉ̄ɔ mé éwú.
43005002	Á lɛ á tésɔŋ Yelósalɛm mɛ́t, amɔ̄ʼ atʉɔ̄ʼ ntshi á gɔ́ éwú, á lezēŋ nchu tésɔŋ yīi mɛ́ tɔ́ŋɔ lɛ̄ɛ, Nchu Ŋgyā memvhō, mɛ́ tɔ́ŋ atʉɔ̄ʼ ntshi mɛ́t mé ashuŋne epuɔ Eble lɛ Bɛtzata. Mɛ́ le pɔ́ atʉɔ̄ʼ ntshi mɛ́t, tɛ ŋghʉ̄ epuúŋ á ajʉʼ éwú é tsɛ́táa.
43005003	Megaŋ agɔ tɛ nzáne é lɛɛ́ eshʉʼɛ nnɔ̄ŋtɛ á ntē epuúŋ cʉɔ mɛ́t. Éwɔ apií‑menēk, éwɔ ŋiíʼ‑akhu, méŋkeluʼ. [Ńnɔŋ nzwíʼtɛ ŋ́gɛ, ntshi e ecʉ̄ʼne,
43005004	melaʼ mīi, cɔʼ Atsyapuɔ a lɛɛ́ nnáŋa tɛ esóʼo eshʉ̄ʼɛ ŋkúɔ́ á ntē atʉɔ̄ʼ ntshi mɛ́t, ńcʉ̄ʼnɛ ntshi. Mvhɔ ŋgaŋ agɔ yīi, a á sóʼo ŋkó á ntshi, á afʉʼ zīi é si ncʉ̄ʼnɛ, a lɛ ntē, tɛ á láʼa ŋgɔ́ eziɛ́ ntií agɔ lɛ́.]
43005005	Mmɔʼ ŋiŋ a lɛ éwú ŋgɔ́ ŋkeluʼ, tɛ mbɔ a á náŋ á ntē agɔ, ŋguʼ ntsɔp lefaá megēm tɛ́t.
43005006	Yɛɛ́so á jʉ́ɔ á yí, á nɔŋ á esī, mɛ́ shúŋ á yí ŋ́gɛ, ŋiŋ mɛ́t a á ndáʼ nnáŋ á ntē agɔ, tɛ ntshí é zi esāk. Yɛɛ́so á lé á mbū yí ŋ́gɛ: «O ó si ŋkɔ̄ŋɔ á wú á lete e?»
43005007	Ŋkeluʼ á pwɛt á mbū yí ŋ́gɛ: «Ndi, meŋ te wɛ̄ á ŋiŋ yīi, a gɔ esóʼne á gá nnéŋ á ntē atʉɔ̄ʼ ntshi á afʉʼ zīi, ntshi é si ncʉ̄ʼnɛɛ. Meŋ zɛɛ́t á nzhɛ ŋ́gɛ, meŋ gʉɔ mé esóʼo, mbɔ ŋiŋ ndɛʼɛ a á ndáʼ mbīk éwú.»
43005008	Yɛɛ́so á lé á mbū yí ŋ́gɛ: «Lu á esī, ńtswíʼ á akō jú, ńzīŋ.»
43005009	Ŋiŋ wɔ̄ á lɛ ntē. Ńtswíʼ akō zí, ńzī á leziŋ. Ajʉɔ anu á le gē etɔ́k páʼa, á gɔ́ aleʼé aswite.
43005010	Mekém epuɔ Yúda é jʉ́ɔ épúp, ńdé á mbū ŋiŋ yīi, a á te lā ŋ́gɛ: «Ayáʼa á si ŋgɔ́ aleʼé aswite, o pīiŋ te pɔŋté á wú á lepiʼ akō jú ú.»
43005011	Á tsɔ́ʼ á mbū pɔ́p ŋ́gɛ: «Ŋiŋ yīi a á ghʉ meŋ ntēe, yí mé lé mé meŋ ŋ́gɛ: “Tswíʼ akō jú, ńzīŋ.”»
43005012	Pɔ́ zɛ́tte á yí ŋ́gɛ: «Ŋiŋ yīi a á lé mé wu ŋ́gɛ: “Tswíʼ akō jú, ńzīŋ, a á awɔ́?”»
43005013	Ŋiŋ wuɔ mɛ́t yīi, a á te lā, á nɔŋ te nzhɛ́ɛ á ŋiŋ yīi, a á ghʉ á te ɛ́. Á le gē egɔ́ mbɔ, Yɛɛ́so a á fhó á ajʉʼ zīi, nnɔ alāʼ é ŋgɔ́ éwú, ŋ́gʉ̄ɔ.
43005014	Yɛɛ́so á kó ŋgīŋ á yí á Mía Ŋgyā Ndém, ńdé á mbū yí ŋ́gɛ: «A wɔ̄ éyi, o ké ŋgɔ́ ntenté lā. Ndɛ́ʼ o ezéŋ ŋghʉ̄ mefa, ḿbɔ́k ŋgʉɔ̄ʼ á lezēŋ ŋkó á athū wu, ńzɛt ntɔ́k ezi o ke zī ŋgɔ́ éwú.»
43005015	Ŋiŋ wɔ̄ á gʉɔ eshúŋ á mbū mekém epuɔ Yúda ŋ́gɛ, Yɛɛ́so mé ŋghʉ̄, yí te.
43005016	Pɔ́ lɛ efhó épúp, ńzī á lepa á Yɛɛ́so, melaʼ mīi, a le ghʉ̄ ajʉɔ anu, á aleʼé aswite.
43005017	Táʼ, Yɛɛ́so á tsɔ́ʼ á mbū pɔ́p ŋ́gɛ: «Mɔʼɔ́ ga, a ghʉʉ̄ mefaʼ té tswhi á afʉʼ, meŋ méŋwɛ̄t azá, meŋ zéŋ ŋghʉ̄ áa épúp.»
43005018	Á fhó épúp, mekém epuɔ Yúda, é tswiʼne efāʼ eshhʉ̄ á lepū nzwhí á Yɛɛ́so zwhií. Éfhó ánɛ páʼ, a á lʉʼ á lezhɛ aleʼé aswite, á te ghʉ̄ épúp ndaʼá, ńzéŋ mbú ńtɔ́ŋ á Ndém lɛ, kwaʼ Mɔʼɔ́ yi, ńdɔkɔ ŋ́gɛ, pɔ́ Ndém é pú ŋgɔ́ á taʼ azō.
43005019	Yɛɛ́so á zéŋ ndé á mbū pɔ́p ŋ́gɛ: «Kwaʼ anuúnē anuúnē, meŋ shúŋɔ á wɛ́ ŋ́gɛ, Mɔ́ a gɔ le lɔ̄k á athū zí méŋwɛ̄t, ŋ́kūʼ á leghʉ azō ɔ́, a ghʉʉ̄ áa ajū mīi, a á si njʉ́ɔ Mɔʼɔ́ yi á ghʉɛ. Ajū mīi, Mɔʼɔ́ yi a á si ŋghʉ̄ɛ, Mɔ́ a zeéŋ ŋghʉ azí ndeŋ ndeŋ épúp.
43005020	Mɔʼɔ́ ga a kɔɔ̄ŋ á gá, meŋ Méŋ yi, ńtswī á gá ajūɔ tsem zīi, yí é si ŋghʉ̄ɛ. A a shʉʼ ezéŋ etswi á gá emɔ̄ʼ mefaʼ mīi, é tseknēe, meŋ eghʉ̄ tɛ pɛ ejʉ́ɔ, ejʉʼ e ekʉ̄ʼne á wɛ́.
43005021	Ndeŋ ndeŋ páʼ, Mɔʼɔ́ ga a ghʉʉ̄, mepfhō é lu á esī, ŋ́gɔ́ éwú lā, meŋ Méŋ yi, meŋ gɔ ezéŋ ŋghʉ̄ épúp, ánɛ ŋiŋ yīi meŋ á kɔŋ.
43005022	Mɔʼɔ́ ga a te ntsaŋ ŋiŋ záʼ, a lē ŋgyá mete ntsem á lelɔk nzáʼ ntsaŋ á mbū meŋ Méŋ yi.
43005023	A lɛɛ́ ŋghʉ̄ɛ épúp ŋ́gɛ, ŋiŋ ntsem a eyá mekuʼ á mbū meŋ Méŋ yi, ńdeŋ ndeŋ páʼ, mɛ́ yaá mekuʼ mí épúp. Ŋiŋ yīi a te mekuʼ má yá, a á páʼā ndɔ̄kɔ te ŋgyáa mekuʼ Mɔʼɔ́ ga á, mbɔ yí mé le tó á gá.
43005024	Kwaʼ anuúnē anuúnē, meŋ shúŋɔ á wɛ́ ŋ́gɛ, ŋiŋ a júʼɔ ashuŋne zá ŋkúʼte, éfɛ́ nnɛ̄t ŋgyá á mbū Ndém páʼ, a le tó á gá, mbɔ ŋgaŋ a á ndáʼ nzī á leta á lezēŋ yí. Ŋgaŋ a te e láʼ epí asāʼ á, a á ndáʼ ntswɛ́t á lewhʉ̄, tɛ nzī á leta á lezēŋ Ndém.
43005025	Kwaʼ anuúnē anuúnē, meŋ shúŋɔ á wɛ́ ŋ́gɛ, afʉʼ á si eshʉ̄ʼɛ, tɛ á nzi ndáʼ eshʉ̄ʼ, ázi mepfhō, e júʼ anu zīi, Méŋ Ndém a á lé. Epuɔ pīi pɔ́ é júʼ ŋkúʼte, pɔ́ egɔ́ éwú.
43005026	Páʼ Mɔʼɔ́ ga méŋwɛ̄t mé wɛɛ̄ á leghʉ, mɛ́ gɔ́ éwú lā, ndeŋ ndeŋ épúp, a lē ŋgyá mete á lelɔk ŋghʉ̄ mɛ́ gɔ́ éwú, á mbū meŋ Méŋ yi.
43005027	A le yá mete á lelɔk nzáʼ ntsaŋ á mbū Méŋ yi. Ŋ́gyáa épúp melaʼ mīi, Méŋ yí mɛ́t, a á Méŋ‑Ŋiŋnɔŋ.
43005028	Ndɛ́ʼ emuɔ menu é zéŋ á wɛ́ ŋkʉ̄ʼne. Afʉʼ á si eshʉ̄ʼɛ, ázi mepfhō, e júʼ ŋghi za.
43005029	Epuɔ pīi, pɔ́ lɛɛ́ ŋghʉɛ anu mbɔŋ, e ezím ánɛ lewhʉ̄, ńtā á lezēŋ Ndém. Epi, pɔ́ lɛɛ́ ŋghʉ̄ɛ anu tepɔŋ, e ezím azɔ́p ánɛ lewhʉ̄, Ndém a eghʉ̄ pɔ́ elákne.
43005030	Meŋ méŋwɛ̄t é gɔ le kūʼ á leghʉ tsɔ azō ɔ́. Meŋ gē ezáʼ ntsaŋ, éfhó ánɛ páʼ, Ndém a á shúŋ á gá. Ḿbiŋ nzáʼ ntsaŋ ndeŋ ndeŋ melaʼ mīi, meŋ te si efāʼa á leghʉ páʼ, meŋ mé kɔŋ ɔ́. Meŋ á si efāʼa áa leghʉ ajū mīi, ŋiŋ yīi, a le tó á gá, a á si ŋkɔ̄ŋɔ.
43005031	«Á ŋgwíʼe ŋgɔ́ eyi, meŋ méŋwɛ̄t é si ntswíi ntāŋ za, mbɔ mɛ́ gɔ egaá tɛ́ nzhɛ́ á légɛ, meŋ shúŋɔ anuúnē é?
43005032	Ŋiŋ ndɛʼɛ mé si ntswíi ntāŋ za, ŋ́gɔ́ á Mɔʼɔ́ ga. Meŋ mbīiŋ nnɔ̄ŋ nzhɛ́ɛ á légɛ, ajū mīi a shúŋɔ ánɛ meŋ, á si ŋgɔ́ anuúnē.
43005033	Pɛ le tó epuɔ á mbū Jáaŋ, á kó eshúŋ á anuúnē zīi, a á si nzhɛ́ɛ ánɛ meŋ.
43005034	Ŋ́gɔ́ mé meŋ, mbɔ meŋ te si ntsáa ŋ́gɛ, ŋiŋnɔŋ a etswí ntāŋ za á. Meŋ ké eshúŋɔ emuɔ menu páʼa, tɛ́ Ndém a eghʉ̄, pɛ eláʼ ntsīa éwú ntswɛ́t.
43005035	Jáaŋ a lɛ páʼ, ŋkaʼ yīi, mɛ́ é kók tɛ é nɔŋ ŋkɛ̄ʼɛ lā. Anu zīi a le nɔ̄ŋ eshúŋɔ, á gɔ́ páʼ ŋkaʼ lā. Á lɛ si mbɔ̄ŋɔ á wɛ́, ŋ́ké mbɔ̄ŋɔ áa ánɛ méŋ afʉʼ ndaʼ.
43005036	Meŋ ké ŋgwɛ emɔ̄ʼ menu mīi, é tswii á ŋiŋ yīi, meŋ á ewiɛ́. Menu mɛ́t é fáŋ ntsyā anu zīi, Jáaŋ a le shúŋ ánɛ meŋ. Menu mɛ́t, é gɔ́ mefaʼ mīi, Mɔʼɔ́ ga a tswii ŋ́gɛ meŋ eghʉ̄. Meŋ á si ŋghʉ̄ɛ mefaʼ mɛ́t, emiɛ́ mé nɔŋ ntswīi á légɛ, Mɔʼɔ́ ga mé le tó á gá á ŋgɔŋ ega.
43005037	Mɔʼɔ́ ga, páʼ a le tó á gá lā, yí méŋwɛ̄t azí a tswií ntāŋ za. Táʼ, pɛ laá njúʼ ŋghi zi í, pɛ te yí jʉ́ɔ.
43005038	Pɛ te cʉ́ʼ, ashuŋne zí á tseŋɛ meŋgaŋ á ntē pɛ ɛ́, melaʼ mīi pɛ te si efíɛ́ nnɛ̄t ŋgyáa á mbū ŋiŋ yīi, a le tó á yí í.
43005039	Pɛ é si ntúŋɔ atseŋ aŋwaʼne Ndém, melaʼ mīi, pɛ é si ŋkwāŋa ŋ́gɛ, pɛ gɔ ezápa éwú, tɛ́ efú ntā á lezēŋ Ndém. Aŋwaʼne Ndém á ké ŋgɔ́ si eshúŋɔ azí á ŋiŋ yīi, meŋ á ewiɛ́.
43005040	Pɛ piīŋ te si ŋkɔ̄ŋɔ á letsē á nzem meŋ, ńdáʼ ntā á lezēŋ Ndém ɛ́.
43005041	Meŋ te si efāʼa ŋ́gɛ, epuɔ menɔŋ e eyá mekuʼ á mbū meŋ ɛ́.
43005042	Meŋ nzi ŋké nnɔŋ nzhɛ́ɛ á wɛ́. Pɛ é ntē pɛ, pɛ te Ndém kɔŋ.
43005043	Meŋ ke shʉ̄ʼ á ŋgɔŋ ánɛ lezēŋ Mɔʼɔ́ ga, pɛ pīiŋ te gá véŋ. Ŋiŋ ndɛʼɛ a piŋɛ eshʉ̄ʼ ánɛ lezēŋ tsí méŋwɛ̄t, mbɔ pɛ e véŋ á yí.
43005044	Pɛ ghʉʉ̄ mekuʼ á nnɔ pɛ nzeŋne zeŋné, á pɔŋ á wɛ́ tɛʼ, ńnɔŋ te efāʼa á leghʉ ajū mīi, Ndém ndaʼ a gɔ elɔ̄ɔk ŋgyá mekuʼ mɛ́ ɛ́. Pɛ gɔ epīiŋ ŋgāa, éfɛ́ nnɛ̄t ŋgyá á mbū meŋ ŋ̄?
43005045	Ndɛ́ʼ pɛ ekwāaŋ ŋ́gɛ, meŋ mé láʼ eswiŋ á wɛ́ á mvhɔ Mɔʼɔ́ ga. Ŋiŋ yīi a a láʼ eswiŋ á wɛ́, a á si ŋgɔ́ á Mɔɔ́sɛ, á ŋiŋ yīi pɛ le néŋ á ntē pɛ ŋ́gɛ, a a shʉʼ etswíte á wɛ́.
43005046	Pɛ le wíʼe mvéŋ á anu zīi, Mɔɔ́sɛ a le tíī, mbɔ pɛ zeéŋ mvéŋ azi meŋ ndʉ́ɛ́, melaʼ mīi, menu mīi a le tíī, a lɛɛ́ ntí ánɛ meŋ.
43005047	Páʼ pɛ te si mvéŋɛ anu zīi, a le tí lāa, pɛ gɔ epīiŋ ŋgāa ḿvéŋ anu zīi, meŋ ndʉ́ɛ́ ɛ̄?»
43006001	Emuɔ menu é tɔ́k, Yɛɛ́so á tó á mía mía ntshi Ŋgaliléa, mɛ́ zéŋ ntɔ́ŋ ntshi mɛ́t lɛ Tibeliade, ŋgʉ̄ɔ mé nzéŋ mmɔʼ, pɔ́ a megaŋ nnɔ pí é gɔ́ nnɔ.
43006002	Nnɔ alāʼ é gɔ́ á nzem nzhɛ̄nɛ á yí, melaʼ mīi, pɔ́ lɛ si njʉ́ɔ meŋkʉʼne menu mīi, a ghʉɛ ánɛ megaŋ agɔ.
43006003	Yɛɛ́so pɔ́ a megaŋ nnɔ pí, é kɔ́ʼ mé mmɔʼ ndo lekwɛ̄t, ńnáŋ éwú á esī.
43006004	Á ge egɔ́ épúp, aleʼé Páska á nɔŋ ŋgɔ̄ á ŋkuʼɔ, ŋ́gɔ́ lekāk epuɔ Yúda.
43006005	Yɛɛ́so á náŋ tɛ mbʉ́ʼɛ menēk, ńjʉ́ɔ, atʉtʉ epuɔ á nɔŋ eshʉ̄ʼɛ mé lezēŋ tsí. Á lé á mbū Fílíip ŋ́gɛ: «Ḿpɛ egɔ ezó mblɛ egɔ́, tɛ́ ndɔk nzék á alāʼ jʉɔ ɔ̄?»
43006006	A le gē elé épúp, ńdɔkɔ nzwíʼɛ á Fílíip, ŋ́gɔ̄ á njʉ́ɔ páʼ a a ghʉ épúp. Yí méŋwɛ̄t é nɔŋ nzhɛ́ɛ páʼ, yí gɔ eghʉ épúp.
43006007	Fílíip á pwɛt á mbū yí ŋ́gɛ: «Mɛ́ zi mbú ndɔ̄k ŋkāp ndenía ŋkhʉ pīa, ńzó mblɛ, e é le kūʼ epuɔ puɔ, tɛ ŋgɔ́ yīi, taʼ ŋiŋ a gɔ epfɛ́t á méŋ atsém ɛ́.»
43006008	Mmɔʼ ŋiŋ nnɔ Yɛɛ́so, lezēŋ tsí é gɔ́ lɛ Aŋdlɛya, ŋ́gɔ́ á ŋgik Simɔŋ Piɛ, á lé á mbū Yɛɛ́so ŋ́gɛ:
43006009	«Mmɔʼ mɔ́ mbaŋa a á ega, ŋ́gwɛ̄ mblɛ ntāʼ táa, mɛ́ lɔk á ɔlje tɛ́ ncūŋte, ńzéŋ ŋgwɛ̄ mesōh ntāʼ pīa. E gɔ eké mbīŋ ŋkūʼ akɔ̄, ánɛ atʉtʉ epuɔ jʉɔ ɔ̄?»
43006010	Yɛɛ́so á lé ŋ́gɛ: «Pɛ etswī epuɔ metsem e enáŋte á esī.» Mvēŋ e lɛ á ajʉʼ mɛ́t tɛʼ. Pɔ́ náŋte á esī. Mbaŋa zīi é ŋgɔ́ éwú, é lɛ ajūɔ ntsāʼ táa.
43006011	Yɛɛ́so á lɛ ntswí mblɛ jɔ̄, ésyákne á Ndém éwú, ńtswī mɛ́ gapte á mbū epuɔ pīi, é ŋgɔ́ éwú. Ńzéŋ ŋghʉ̄ ndeŋ ndeŋ épúp, ánɛ mesōh. Ŋ́gyá mé alāʼ, pɔ́ pfɛ́t páʼ pɔ́ kɔŋ.
43006012	Pɔ́ pfɛ́t tɛ nzwɛ́t, Yɛɛ́so á lé á mbū megaŋ nnɔ pí ŋ́gɛ: «Pɛ epú ncúʼte epwɔ̄ʼ tsīi é vuʼɔ, tɛ azō á le pí.»
43006013	Pɔ́ cúʼte epwɔ̄ʼ tsīi, é vuʼɔ ánɛ mblɛ ntāʼ táa zīi, epuɔ é pfɛ́t, é ló metúŋ ntsɔp pīa mé legēm.
43006014	Epuɔ é jʉ́ɔ ŋkʉʼne anu zīi, Yɛɛ́so a á ghʉ, ńdé ŋ́gɛ: «Ŋiŋ wuɔ, a á si ŋgɔ́ á kwaʼ ntswi‑ŋke Ndém. Á ŋiŋ yīi, aŋwaʼne Ndém á le lé ŋ́gɛ, a a fú eshʉʼ á ŋgɔŋ ega.»
43006015	Yɛɛ́so á zhɛ́ á légɛ, epuɔ é si eshʉ̄ʼɛ á ŋgɔɔ̄ á yí, élɔk echʉ́ á efɔ, ńdɛ nzéŋ mbē yíléyī, mé ndo lekwɛ̄t.
43006016	Á kó ŋgɔ́ eseéŋ‑njhʉ̄, megaŋ nnɔ Yɛɛ́so é gʉɔ mé akʉŋɛ́ mía ntshi.
43006017	Ŋ́kɔ́ʼ ŋkó á ntē akɛnūʼ, ńnɔŋ ŋgʉ̄ɔ mé tésɔŋ Kafaanawum á nzéŋ mmɔʼ. Mbɔ nzém e é ndáʼ nzī á lesēŋ. Yɛɛ́so á zɛ́t áa te shʉʼ tɛ ntswɛ́tte á wɔ́p.
43006018	Pɔ́ nɔŋ ŋgʉ̄ɔ épúp, mmɔʼ mía mía afēm, á pú ntúʼ á ndo ntshi, tɛ ntshi é kɔ́ʼ menē menē.
43006019	Pɔ́ lɔk akɛnūʼ nzīŋ á ajūɔ mekílo métáa tɛ ŋkó ntokó, ńjʉ́ɔ á Yɛɛ́so, á nɔŋ nzīŋɛ á ndo ntshi, éshʉ̄ʼɛ mé lezēŋ tsɔ́p. Ecɔʼ é pú ŋgɔ̄ á wɔ́p.
43006020	Tɛ́ Yɛɛ́so, á lé á mbū pɔ́p ŋ́gɛ: «Ndɛ́ʼ pɛ ezéŋ mbɔ́k, a gɔ́ áa gá.»
43006021	Pɔ́ nɔŋ efāʼa á lelɔk akɛnūʼ ntswíʼ á yí, ńdɛ njʉ́ɔ mbɔ pɔ́ ndáʼ ŋkó á akʉŋɛ́ ntshi, ájʉʼ zīi, pɔ́ nnɔŋ ŋgʉ̄ɔ mé éwú.
43006022	Njhʉ̄ é lá, alāʼ zīi á nzɛ́t á nzéŋ ntshi yīi, nnɔ Yɛɛ́so é ke fhó éwú ŋgʉ̄ɔ, mé ndaʼ akɛnūʼ zīi, á lɛ éwú lā. Pɔ́ nɔŋ nzhɛ́ɛ á légɛ, Yɛɛ́so pɔ́ nnɔ yí mé kaá ŋkó á ntē akɛnūʼ ŋgʉ̄ɔ ɔ́. Ŋ́gɛ nnɔ yí pɔ́plépɔ̄p mé ŋgʉ̄ɔ.
43006023	Táʼ, emɔ̄ʼ mekɛnūʼ, é fhó á tésɔŋ Tibeliade, éshʉ̄ʼ mé lezēŋ tsɔ́p, á ajʉʼ zīi, Yɛɛ́so a ke syakné á Ndém éwú ánɛ mblɛ, ŋ́gyá pɔ́ pfɛ́t lā.
43006024	Alāʼ á jʉ́ɔ páʼ Yɛɛ́so a te zɛ́t éwú ú, megaŋ nnɔ pí é zéŋ te zɛ́t éwú ú, ŋ́kɔ́ʼ ŋkó á ntē mekɛnūʼ, ŋgʉ̄ɔ mé Kafaanawum, á efaāʼ yí.
43006025	Pɔ́ gʉɔ tɛ ŋkó ezi mmɔʼ nzéŋ, ńjʉ́ɔ á yí, ńdé á mbū yí ŋ́gɛ: «Ńziʼnɛ, o ó ŋgʉɔ tɛ ŋgɔ́ ega eséŋɛ́ ɛ́?»
43006026	Á tsɔ́ʼ á mbū pɔ́p ŋ́gɛ: «Kwaʼ anuúnē anuúnē, meŋ shúŋɔ á wɛ́ ŋ́gɛ, é té melaʼ mīi, pɛ é júʼ anu zīi, ŋkʉʼne anu zīi meŋ ke ghʉ̄ʉ̄, e lɔkɔ ndʉ́ɛ́, tɛ́ pɛ efāʼa á gá á. É gɔ́ áa melaʼ mīi, pɛ ke pfɛ́t mblɛ tɛ nzwɛ́t.
43006027	Ndɛ́ʼ pɛ efók mbʉʼ ndɔ̄k ŋghʉ̄ afaʼ zīi, a yá á wɛ́ etsō lejhʉ̄ tsīi, é gɔ epék. Pɛ efók mbʉʼ ndɔ̄k ŋghʉ̄ afaʼ zīi, a yá á wɛ́ áa etsō lejhʉ̄ tsīi, é gɔ le mīi, étsi ŋiŋ a pfɛ́tɛ, á láʼ ntā á lezēŋ Ndém. Ecʉɔ etsō mɛ́t, Méŋ‑Ŋiŋnɔŋ wuɔ mé shʉʼ eyá á mbū pɛ, melaʼ mīi, yí tɛ́ Ndém Mɔʼɔ́, a á si mvéŋɛ a ajū mīi a ghʉɛ.»
43006028	Pɔ́ zɛ́tte á yí ŋ́gɛ: «Pek gɔ eghʉ̄ʉ lɛ akɔ̄, tɛ́ ŋghʉ̄ ajū mīi, Ndém a á si ŋkɔ̄ŋɔ ɔ́?»
43006029	Á tsɔ́ʼ á mbū pɔ́p ŋ́gɛ: «Leghʉ ajū mīi, Ndém a á si ŋkɔ̄ŋɔ, a á si ŋgɔ́ á lefɛ̄ nnɛ̄t ŋgyá mé ŋiŋ yīi, Ndém mɛ́t a ke tó á yí á ŋgɔŋ.»
43006030	Pɔ́ zéŋ nzɛ́tte á yí ŋ́gɛ: «Ŋ́gɔ́ mé wu, mbɔ o o ghʉ eziɛ́ ŋkʉʼne anu, tɛ́ pek ejʉ́ɔ, éfɛ́ nnɛ̄t ŋgyá á mbū wu ū? Ajū mīi o o ghʉ, á si ŋgɔ́ akɔ̄?
43006031	Wɔ maŋgānjʉʼ pék, é le gʉ̄ɔ tɛ ŋkó á késáatswɛt, ḿpfɛ́t á máane. Púp tɛ́, mɛ́ le tí á ntē aŋwaʼne Ndém ŋ́gɛ: “Ndém a le yá á wɔ́p etsō lejhʉ̄ tsīi, é fhó á lephū esóʼo, pɔ́ pfɛ́t.”»
43006032	Yɛɛ́so á pwɛt á mbū pɔ́p ŋ́gɛ: «Kwaʼ anuúnē anuúnē, meŋ shúŋɔ á wɛ́ ŋ́gɛ, Mɔɔ́sɛ mé lɛ te yá á wɛ́ etsō lejhʉ̄ tsīi, é le fhó á lephū ɔ́. Mɔʼɔ́ ga mé yaá á wɛ́ á kwaʼ etsō lejhʉ̄ tsīi, é fhɔ́ɔ á lephū.
43006033	Etsō lejhʉ̄ tsīi, Ndém a yáa, é si ŋgɔ́ etsi, é fhɔ́ɔ á lephū esóʼo, ŋ́ghʉ̄ɛ mɛ́ kwaʼa ŋgɔ́ɔ éwú.
43006034	Pɔ́ lé á mbū yí ŋ́gɛ: «Ndi, lɛ nnáŋa ŋgyáa etsiɛ́ etsō lejhʉ̄ mɛ́t, á mbū pek efʉʼ metsem.»
43006035	Yɛɛ́so á lé á mbū pɔ́p ŋ́gɛ: «Meŋ mé si ŋgɔ́ etsō lejhʉ̄ tsīi, é ghʉɛ mɛ́ gɔ́ɔ éwú. Ŋiŋ a shʉʼɛ á mbū meŋ, mbɔ nzi e te eláʼ ezéŋ á yí ezáŋ á. Ŋiŋ yīi a á fɛ́ nnɛ̄t ŋgyá á mbū meŋ, nzi ntshi, e é le láʼ nzéŋ á yí nzáŋ á.
43006036	Táʼ, meŋ á shúŋ á wɛ́, pɛ é si njʉ́ɔ á gá, ḿbiŋ ŋké te nɔ̄ŋ efíɛ́ nnɛ̄t ŋgyáa á mbū meŋ ɛ́.
43006037	Epuɔ metsem pīi, Mɔʼɔ́ ga a á yá á mbū meŋ, e shʉʼ eshʉʼ á mbū meŋ. Ŋiŋ a piŋɛ eshʉ̄ʼ á mbū meŋ, mbɔ meŋ gɔ le á yí wáʼ.
43006038	Meŋ ndɛɛ́ efhɔ́ɔ á lephū eshʉ̄ʼɛ á ŋgɔŋ ega, á ŋghʉʉ̄ ajū mīi, ŋiŋ yīi a le tó á gá, a á si ŋkɔ̄ŋɔ. Meŋ ndɛɛ́ te eshʉ̄ʼɛ, á ŋghʉʉ̄ ajū mīi, meŋ méŋwɛ̄t mé si ŋkɔ̄ŋɔ ɔ́.
43006039	Lepiŋ ŋghʉ̄ ajū mīi, ŋiŋ yīi a le tó á gá, a á si ŋkɔ̄ŋɔ, á si ŋgɔ́ á gá á legɔ̄ le cʉ́ʼ, taʼ ŋiŋ ánɛ epuɔ pīi a le yá me meŋ, á pí í. A gɔ́ áa gá á leghʉ, pɔ́ zím ánɛ lewhʉ̄ ánɛ nzoknzem aleʼé.
43006040	Ajū mīi Mɔʼɔ́ ga a á si ŋkɔ̄ŋɔ, a ajʉɔ: ŋiŋ ntsem yīi, a á jʉ́ɔ á gá meŋ Méŋ yi, éfɛ́ nnɛ̄t ŋgyá mé meŋ, a a fú eta á lezēŋ Ndém. Meŋ ndáʼ ánɛ nzoknzem aleʼé, ŋ́ghʉ̄ a ezím ánɛ lewhʉ̄.»
43006041	Yɛɛ́so á shúŋne épúp, epuɔ Yúda é lɛ nzī á lezwɛ̄tte ánɛ yí, melaʼ mīi a á lé ŋ́gɛ, yí é si ŋgɔ́ etsō lejhʉ̄ tsīi, é fhɔ́ɔ á lephū tɛ́ esóʼo.
43006042	Ńzwɛ́tte ndé ŋ́gɛ: «Ŋiŋ wuɔ, a te á Yɛɛ́so méŋ Yosɛ́p ɛ́ lɛ̄? Nɔ́ŋ ŋ́gɛ ḿpɛ é si nzhɛ́ɛ á mɔʼɔ́ yi pɔ́ mɛ́ wɔp. A gɔ epīiŋ ŋgā, ńdé tsetsɔŋɔ ŋ́gɛ, yí fhɔ́ɔ á lephū tɛ́ esóʼo ó?»
43006043	Yɛɛ́so á pwɛt á mbū pɔ́p ŋ́gɛ: «Ndɛ́ʼ pɛ ezéŋ nzwɛ́tte á tsetsɛlɛ pɛ.
43006044	Ŋiŋ a gɔ le shʉ̄ʼ á mbū meŋ, té gɔ́ yīi Mɔʼɔ́ ga, páʼ a le tó á gá, mé tshóne á yí í. Éshʉ̄ʼ épúp, meŋ mbiŋ ndáʼ ánɛ nzoknzem aleʼé, ŋ́ghʉ̄ a ezím ánɛ lewhʉ̄.
43006045	Mɛ́ le tí á ntē aŋwaʼne metswi‑ŋke Ndém ŋ́gɛ: “Ndém a a láʼ ezíʼne epuɔ metsem anu zí.” Tɛ mbɔɔ awɔ́ lɛ́ yīi, a á júʼ ashuŋne zīi, á fhɔ́ɔ á mbū Mɔʼɔ́, ḿvéŋ ajū mīi ashuŋne mɛ́t á zíʼnɛ á yí, ŋgaŋ a shʉʉ̄ʼ á mbū meŋ.
43006046	Ŋiŋ a la Ndém jʉ́ɔ ɔ́. Tɛ ndaʼ ŋiŋ yīi, a fhɔ́ɔ á mbū yí. Ŋgaŋ mé ŋiŋ yīi, a lé jʉ́ɔ á yí.
43006047	Kwaʼ anuúnē anuúnē, meŋ shúŋɔ á wɛ́ ŋ́gɛ, ŋiŋ yīi a á fɛ́ nnɛ̄t ŋgyá mé meŋ, a á ndáʼ nzī á leta á lezēŋ Ndém.
43006048	Meŋ á si ŋgɔ́ etsō lejhʉ̄ tsīi, é ghʉɛ mɛ́ gɔ́ɔ éwú.
43006049	Wɔ maŋgānjʉʼ pɛ́, é le gʉ̄ɔ tɛ ŋkó á késáatswɛt, ḿpfɛ́t á máane, éshʉʼ nzéŋ ŋ́kwʉ́te kwhʉ́te.
43006050	Etsō lejhʉ̄ tsīi, é piŋɛ efhɔ́ɔ á lephū tɛ́ esóʼo, é páʼa ŋgɔ́ yīi, ŋiŋ a pfɛ́tɛ, a á le fú ŋkwhʉ́ ɛ́.
43006051	Meŋ mé si ŋgɔ́ etsō lejhʉ̄ tsīi, é ghʉɛ mɛ́ gɔ́ɔ éwú. Mbɔ é le fhó á lephū tɛ́ esóʼo. Ŋiŋ a pfɛ́tɛ etsō lejhʉ̄ cʉɔ mɛ́t, mbɔ a a fú eta á lezēŋ Ndém. Ecʉɔ etsō lejhʉ̄ mɛ́t tsīi, meŋ a shʉʼ eyá, é si ŋgɔ́ mbap nnɛ̄t za. Éyá, tɛ́ a etsīa épúp, ŋgɔŋ epuɔ metsem e elɔk ŋgɔ́ éwú.»
43006052	Yɛɛ́so á lé páʼa mɛ́t, epuɔ Yúda é zi á lefōk mbʉʼ, ŋ́ŋāk á tsetsɛlɛ pɔ́p ndé ŋ́gɛ: «Ŋiŋ wuɔ a gɔ egaá, ŋ́gyá mbap nnɛ̄t zi ŋ́gɛ, ḿpɛ epfɛ́t é?»
43006053	Yɛɛ́so á lɛ ndé á mbū pɔ́p ŋ́gɛ: «Kwaʼ anuúnē anuúnē, meŋ shúŋɔ á wɛ́ ŋ́gɛ, pɛ gɔ te pfɛ́t mbap nnɛ̄t Méŋ‑Ŋiŋnɔŋ wuɔ ɔ́, ŋ́gɔ́ te nú metshi mí í, mbɔ pɛ te eláʼ egɔ́ éwú ú.
43006054	Ŋiŋ yīi a á pfɛ́t mbap nnɛ̄t za, ńnú metshi má, a á ndáʼ nzī á leta á lezēŋ Ndém, meŋ mbiŋ ndáʼ ánɛ nzoknzem aleʼé, ŋ́ghʉ̄ a ezím ánɛ lewhʉ̄.
43006055	Mbap nnɛ̄t za, e é si ŋgɔ́ á kwaʼ etsō lejhʉ̄. Metshi má é gɔ́ á kwaʼ meluʼ.
43006056	Ŋiŋ a pfɛ́tɛ mbap nnɛ̄t za, ńnú metshi má, mbɔ pek ŋgaŋ é temte, meŋ gɔ́ ánɛ yí, á gɔ́ ánɛ meŋ.
43006057	Mɔʼɔ́ ga a le tó á gá á ŋgɔŋ, yí mé si ŋghʉ̄ɛ, mɛ́ gɔ́ɔ éwú, yí mé zéŋ nnɔ̄ŋ ŋghʉ̄ɛ, meŋ gɔ́ɔ éwú. Ndeŋ ndeŋ épúp, ŋiŋ a pfɛ́tɛ mbap nnɛ̄t za, mbɔ meŋ a shʉʼ eghʉ, ŋgaŋ a egɔ́ éwú.
43006058	Ecʉɔ é páʼa, ŋ́gɔ́ etsō lejhʉ̄ tsīi, é fhɔ́ɔ á lephū tɛ́ esóʼo. É tswhiī ánɛ etsi, wɔ maŋgānjʉʼ pɛ́ é le pfɛ́tē. Pɔ́ le pfɛ́t épúp, éshʉʼ nzéŋ ŋ́kwhʉ́te kwhʉ́te. Ŋiŋ a piŋɛ mpfɛ́t etsō lejhʉ̄ cʉɔ, mbɔ a a fú eta á lezēŋ Ndém.»
43006059	É páʼa ŋgɔ́ menu mīi, Yɛɛ́so a le ziʼné á mbū epuɔ, páʼ a lɛ á ŋgyā aswiŋte á tésɔŋ Kafaanawum.
43006060	Megaŋ nnɔ Yɛɛ́so tɛ nzá, é júʼ ashuŋne zí, emɔ̄ʼ é lɛ nzī á lelē ŋ́gɛ: «Ashuŋne jʉɔ mɛ́t, á anu ntē tɛʼ. Awɔ́ a gɔ evéŋ á yí á lejūʼ ē?»
43006061	Yɛɛ́so á zhɛ́ á ntē yí á légɛ, megaŋ nnɔ pí é si nzwɛ́ttɛ, ánɛ anu zīi a á shúŋ, ńdé á mbū pɔ́p ŋ́gɛ: «Meŋ á jʉ́ɔ ŋ́gɛ, anu jʉɔ mɛ́t á záŋ á wɛ́, tɛ pɛ te zɛ́t ŋkɔ̄ŋɔ á lefɛ̄ nnɛ̄t ŋgyá mé meŋ ɛ́?
43006062	Tɛ pɛ é ŋgɔ́ péʼe njʉ́ɔ Méŋ‑Ŋiŋnɔŋ wuɔ, á kɔ́ʼ ŋgʉ̄ɔ mé ajʉʼ zīi, a lɛɛ́ nzi ŋgɔ́ éwú, mbɔ pɛ e ghʉ páʼ lā?
43006063	Azwakne Ndém mé si ŋghʉ̄ɛ mɛ́ gɔ́ɔ éwú. Ŋiŋnɔŋ a gɔ le kūʼ á yí á lepū ŋghʉ̄ amɔ̄ʼ azō ɔ́. Meshuŋne mīi meŋ á shúŋ á wɛ́, é fhɔ́ɔ á mbū Azwakne Ndém. Emiɛ́ mé zéŋ nɔŋ ŋghʉ̄ɛ, mɛ́ gɔ́ɔ éwú.
43006064	Táʼ, emɔ̄ʼ epuɔ é tsetsɛlɛ pɛ, ńnɔŋ te mvéŋ ɛ́.» Yɛɛ́so a le nɔ̄ŋ nzhɛ́ɛ tɛ efhó á nzií, épuɔ pīi é te shʉʼ efɛ́ nnɛ̄t eyá á mbū yí í, ńnɔŋ nzhɛ́ɛ á ŋiŋ yīi, a a shʉʼ eswiŋ á yí.
43006065	Yɛɛ́so á zéŋ ndé ŋ́gɛ: «É melaʼ épúp, meŋ ke lé á mbū pɛ ŋ́gɛ, ŋiŋ a gɔ le shʉ̄ʼ á mbū meŋ, té gɔ́ yīi, Mɔʼɔ́ ga mé ghʉ, tɛ́ á shʉʼ ɛ́.»
43006066	Á fhó épúp, lelʉɛ epuɔ pīi, é nnɔŋ nzhɛ̄nɛ á Yɛɛ́so, pɔ́ fhó á nzem yí ntó, pɔ́ té zéŋ ŋkɔ̄ŋ á wɔ́p á legɔ̄ á nzem yí í.
43006067	Yɛɛ́so á zɛ́tte epi emɔ̄ʼ megaŋ nnɔ pí ntsɔp pīa mé legēm ŋ́gɛ: «Ŋ́gɔ́ mé pɛ, pɛ te gʉɔ azɛ́ lɛ̄?»
43006068	Simɔŋ Piɛ á pwɛt á mbū yí ŋ́gɛ: «Mɔʼɔ́ wek, o ó páʼā ŋ́gɛ, pek egʉɔ njʉ́ɔ á awɔ́? O wɛɛ̄ meshuŋne mīi, é ghʉɛ mɛ́ taa á lezēŋ Ndém.
43006069	Ŋ́gɔ́ mé pek, mbɔ pek lē ndáʼ mvéŋ, ńnɔŋ nzhɛ́ɛ á légɛ, o ó ŋiŋ yīi, a fhɔ́ɔ á mbū Ndém.»
43006070	Yɛɛ́so á pwɛt á mbū pɔ́p ŋ́gɛ: «Meŋ mé lɛ te tsɔ́ʼ á wɛ́ pwɔ̄ ntsɔp pīa mé legēm ɛ́ kɛ? Táʼ, taʼ ŋiŋ a ké ŋgɔ́ á tsetsɛlɛ pɛ, ŋ́gɔ́ á Sɛ́ta.
43006071	A lɛɛ́ ndʉ́ɛ́ épúp, ńdʉ́ɛ́ á Yúdas, méŋ Simɔŋ Iskaliɔt. Yí mé lɛ taʼ ŋiŋ, á nnɔ meziŋ‑ntō ntsɔp pīa mé legēm, éyi a le shʉ̄ʼ eswiŋ á Yɛɛ́so.
43007001	Ajʉɔ anu á tɔ́k épúp, Yɛɛ́so á zɛ́t ntswīʼnɛ ntɔ́ktɛ á apak ŋgɔŋ Ŋgaliléa tɔkté. Ńnɔŋ te zɛ́t ŋkɔ̄ŋɔ á yí á letɔ̄kte á apak ŋgɔŋ Yudéa á, melaʼ mīi mekém epuɔ Yúda, é ke fāʼ á lezwhī á yí éwú.
43007002	Á ge egɔ́, lekāk epuɔ Yúda tsīi mɛ́ tɔ́ŋɔ lɛ lekāk Mentap, é nɔŋ mbátɛ.
43007003	Epɔ̄ memía Yɛɛ́so é lé á mbū yí ŋ́gɛ: «Fhó ega ŋgʉ̄ɔ mé Yudéa, tɛ́ megaŋ nnɔ pú e ekó éwú, ńjʉ́ɔ azɔ́p mefaʼ mīi, o ghʉɛ.
43007004	Ŋiŋ a nɔɔ̄ŋ ŋkɔŋɔ ŋ́gɛ, mɛ́ ezhɛ́ á yí páʼā, a te ghʉ̄ azō ndʉɔne lʉɔne ɛ́. Páʼ o ó si ŋghʉ̄ɛ ejʉɔ ntií mefaʼ lā, ghʉɛ̄, tɛ epuɔ metsem e ezhɛ́ á ŋiŋ yīi, o ó ewiɛ́.»
43007005	Epɔ̄ memía pí é lɛɛ́ ndʉ́ɛ́ épúp páʼā, ńzi nnɔ̄ŋ te efíɛ́ azɔ́p nnɛ̄t ŋgyáa á mbū yí í.
43007006	Yɛɛ́so á pwɛt á mbū pɔ́p ŋ́gɛ: «Azá afʉʼ á zɛɛ́t te kuʼ. Á mbū pɛ, aziɛ́ afʉʼ lɛ́, á gɔ́ áa afʉʼ mbɔŋ.
43007007	Epuɔ ŋgɔŋ puɔ é gɔ le jʉ́ɔ ajū mīi, pɔ́ lɔk epa á wɛ́ ɛ́. Té ŋké ŋgɔ́ mé meŋ, mbɔ pɔ́ é si mbāa á gá, melaʼ mīi, meŋ á si eshúŋɔ á wɔ́p á légɛ, ŋghʉʉ́‑anu tsɔ́p é té pɔŋ.
43007008	Pɛ epē ŋgʉ̄ɔ lekāk mɛ́t. Ŋ́gɔ́ mé meŋ, mbɔ meŋ te gʉɔ éwú ú. Azá afʉʼ á zɛɛ́t te kuʼ.»
43007009	Yɛɛ́so á shúŋne épúp, ńcʉ́ʼ nnáʼ ńnáŋ á Ŋgaliléa.
43007010	Epɔ̄ memía pí é gʉɔ mé lekāk cɔ̄, á cʉ́ʼ ntsé azí á mɛnzhɛ ndʉɔne lʉɔne, tɛ ŋiŋ á nɔŋ te njʉ́ɔ á yí í.
43007011	Á gɔ́ afʉʼ lekāk mɛ́t, mekém epuɔ Yúda é faʼ á Yɛɛ́so, ńnɔŋ ndʉ́ɛ́ ŋ́gɛ: «A gɔ́ɔ egɔ́?»
43007012	Mɛ́ pú ŋgɔ́ á nnɔ alāʼ, ŋ́ŋāka tɛʼ, ánɛ lezēŋ Yɛɛ́so. Emɔ̄ʼ epuɔ é nɔŋ ndʉ́ɛ́ ŋ́gɛ, Yɛɛ́so a á ŋiŋ mbɔŋ. Emɔ̄ʼ é nɔŋ ndʉ́ɛ́ ŋ́gɛ, ŋgáŋ, a á si ŋghʉ̄ɛ epuɔ é faa nzhɛ.
43007013	Táʼ, ŋiŋ á ké te kūʼ á yí á leshūŋne ánɛ yí esia sia á, ḿbɔ́kɔ mekém epuɔ Yúda.
43007014	Mɛ́ ghʉ lekāk tɛ eleʼé alāʼ é gapne á tsetsɛlɛ, Yɛɛ́so á pe mé Mía Ŋgyā Ndém, ńzī á lezīʼne epuɔ.
43007015	Ezi ntií lezīʼne é kʉʼne mekém epuɔ Yúda, pɔ́ lé ŋ́gɛ: «Ŋiŋ wuɔ a gɔ egaá, ńzhɛ́ azō tɛ mmāʼ afɛ̄ páʼa, tɛ́ mbɔ a lɛ te tswhī ŋgʉ̄ɔ á asikúu ú?»
43007016	Yɛɛ́so á pwɛt á mbū pɔ́p ŋ́gɛ: «Ajū mīi meŋ zíʼnɛ á wɛ́, á té fhɔ́ɔ á mbū meŋ ɛ́, á fhɔ́ɔ á mbū Ndém, mbɔ yí mé le tó á gá á ŋgɔŋ.
43007017	A gɔ́ éyi, ŋiŋ a á si ŋkɔ̄ŋɔ á leghʉ ajū mīi, Ndém a kɔɔ̄ŋ, mbɔ ŋgaŋ a a zhɛ́ kɛ ajū mīi, meŋ zíʼnɛ epuɔ, á fhɔ́ɔ á mbū Ndém lɛ́ɛ, kɛ á gɔ́ áa anu zīi, meŋ mé shúŋɔ lɛ̄ɛ.
43007018	Ŋiŋ a nɔŋ eshúŋɔ anu ánɛ athū zí méŋwɛ̄t, mbɔ a á páʼa ńdɔkɔ efāʼa ŋ́gɛ, mɛ́ ewūʼte á yí. Ŋiŋ yīi a á si mbiŋɛ efāʼa ŋ́gɛ, mɛ́ ewūʼte áa ŋiŋ yīi, a le tó á yí lā, ŋgaŋ a á si ŋgɔ́ á ŋgaŋ anuúnē. A te si ŋgɔ́ á ŋgaŋ epoó‑anu ú.
43007019	Mɔɔ́sɛ mé lɛ te yá lepé á mbū pɛ ɛ́ lɛ̄? Tsɔ taʼ ŋiŋ wɛ a piīŋ te si ŋghʉ̄ɛ páʼ, lepé mɛ́t é si nzɛ́ttɛ ɛ́. Pɛ faʼa á lezwhī á gá ŋ́gɛ akɔ̄?»
43007020	Yɛɛ́so á shúŋne épúp, alāʼ á pwɛt á mbū yí ŋ́gɛ: «Esī e lē ŋgɔ á wú. Awɔ́ a á si efāʼa á lezwhī á wú ú?»
43007021	Á pwɛt á mbū pɔ́p ŋ́gɛ: «Meŋ á lɛ ŋghʉ̄ áa taʼ ŋkʉʼne anu ndaʼ, á piŋ mbú ŋkʉ̄ʼne á wɛ́ metsem páʼa lɛ́?
43007022	Mɔɔ́sɛ a le tswī ŋ́gɛ, pɛ etém ewɔŋkhʉ̄ pɛ́. A le zī ŋgē etswi épúp, á té fhɔ́ɔ á mbū yí í, wɔ maŋgānjʉʼ pímpɛ mé le zī á letēm ewɔŋkhʉ̄. Pɛ ké mbiŋ ŋkúʼte á letēm epɔ̄ mbaŋa, tɛ ŋkó mbɔɔ aleʼé aswite.
43007023	A piŋɛ ŋgɔ́ éyi, mɛ́ teém á mɔ́ mbaŋa aleʼé aswite, ńdɔkɔ te fāa lepé tsīi, Mɔɔ́sɛ a le yáā, mbɔ melaʼ akɔ̄, pɛ piŋɛ nzáŋa á lɔ́ŋ á mbū meŋ, páʼ meŋ á ghʉ, ŋiŋ á pú ntē á aleʼé aswite ē?
43007024	Ndɛ́ʼ pɛ ezéŋ efhó ánɛ ŋkɔʼ nnɛ̄t ŋiŋ, tɛ́ nzáʼ ntsaŋ zi. Pɛ elɔ̄k á ndeŋ ndeŋ tɛ́ nzáʼ.»
43007025	Emɔ̄ʼ epuɔ Yelósalɛm é le nɔ̄ŋ ndʉ́ɛ́ ŋ́gɛ: «Ŋiŋ wuɔ mé té ŋiŋ yīi, mɛ́ é si nɔŋ efāʼa á lezwhī á yí lā lɛ̄?
43007026	Awuɔ yīi a piīŋ ŋgɔ́ ega eshúŋnɛ esa saá, pɔ́ piŋ nnɔ̄ŋ te ndʉ́ɛ́ anu á mbū yí í la. É lɛ a gɔ egɔ́ yīi mekém alāʼ pímpɛ, é véŋ á légɛ, a á Nzaʼ‑Ŋkhʉ ʉ?
43007027	Ɔɔ táʼ, pek é si ŋké nzhɛ́ɛ ajʉʼ zīi, ewuɔ ŋiŋ mɛ́t a fhɔ́ɔ éwú. Nzaʼ‑Ŋkhʉ a a fú eshʉʼe páʼā, ŋiŋ a á le zhɛ́ á ajʉʼ zīi, a fhɔ́ɔ éwú ú.»
43007028	Yɛɛ́so á gɔ́ á Mía Ŋgyā Ndém nzíʼnɛ epuɔ páʼā, ńdɔ̄k ŋghi teté ndé ŋ́gɛ: «Pɛ kwaāŋ ŋ́gɛ pɛ zhɛɛ́ á gá, ńnɔŋ nzhɛ́ɛ ajʉʼ zīi, meŋ fhɔ́ɔ éwú ká? Tɛ́ á ké ŋgɔ́ páʼa, mbɔ meŋ méŋwɛ̄t mé lɛ te kɔ̄ŋ eshʉ̄ʼ ɛ́. Ŋiŋ yīi a le tó á gá ŋgɔŋ, a á si ŋgɔ́ á ŋgaŋ anuúnē. Pɛ te si nzhɛ́ɛ á yí í.
43007029	Ŋ́ké ŋgɔ́ mé meŋ, mbɔ meŋ á si nzhɛ́ɛ á yí melaʼ mīi, meŋ fhɔ́ɔ á lezēŋ yí, mbɔ yí mé le tó á gá á ŋgɔŋ.»
43007030	Pɔ́ júʼ épúp, ńdɛ nzī á lefaʼ eshhʉ̄ á legɔ á yí. Táʼ, ŋiŋ á ké te apū ánɛ yí zápa, melaʼ mīi azí afʉʼ á le zɛ́t te kuʼ.
43007031	Emɔ̄ʼ epuɔ á nnɔ alāʼ, é ké efɛ́ nnɛ̄t ŋgyá mé yí, ńnɔŋ ndʉ́ɛ́ ŋ́gɛ: «Tɛ Nzaʼ‑Ŋkhʉ a a láʼ eshʉʼ, éghʉ azí meŋkʉʼne menu tɛ e etɔ́k emi, ŋiŋ wuɔ a ghʉɛ ɛ?»
43007032	Anu zīi, mɛ́ ŋgɔ́ á nnɔ alāʼ mvhótɛ ánɛ Yɛɛ́so, á kó á metuúŋ nnɔ epuɔ Falísia. Wɔ nɔŋ‑epɔʼ epi melʉɛ mbɔɔ epuɔ Falísia, é tó wɔ píp‑Mía Ŋgyā Ndém ŋ́gɛ, pɔ́ egʉɔ ŋgɔ̄ á yí.
43007033	A ge egɔ́, Yɛɛ́so á nɔŋ ndʉ́ɛ́ á mbū alāʼ ŋ́gɛ: «Meŋ zɛɛ́t á tsetsɛlɛ pɛ áa méŋ afʉʼ páʼa ndaʼ, tɛ́ égʉɔ etswɛ́tte á ŋiŋ yīi, a le tó á gá á ŋgɔŋ.
43007034	Pɛ e shʉʼ efaʼ á gá, épīŋ le á gá jʉ́ɔ. Ajʉʼ zīi, meŋ gʉɔ mé éwú, pɛ gɔ le kūʼ á leshʉʼ éwú ú.»
43007035	Mekém epuɔ Yúda é zi á lelē á tsetsɛlɛ pɔ́p ŋ́gɛ: «A á páʼa ŋgʉ̄ɔ mé egɔ́, tɛ ŋgɔ́ yīi ḿpɛ e gɔ le zéŋ á yí njʉ́ɔ ɔ̄? Élɛ a gʉɔ mé ntswɛtteé epuɔ alāʼ pímpɛ pīi, pɔ́ lē esaŋa ŋgʉ̄ɔ mé alāʼ epuɔ Glɛk e? Kɛ a gʉɔ mé nziʼné epuɔ Glɛk lóo?
43007036	Anu jʉɔ zīi, a á lé la, á páʼa ńdɔkɔ ŋ́gɛ akɔ̄? Páʼ a á lé ŋ́gɛ, ḿpɛ e shʉʼ efaʼ á yí, épīŋ le á yí jʉ́ɔ. Mbɔɔ lɛ̄ɛ, ajʉʼ zīi yí gʉɔ mé éwú, ḿpɛ gɔ le kūʼ á leshʉʼ éwú ú.»
43007037	Á shʉʼ ŋgɔ́ nzoknzem aleʼé lekāk, ŋ́gɔ́ á kwaʼ mía mía aleʼé, Yɛɛ́so á lu á esī ntshí ajʉʼ, ńdé mé ŋghi teté ŋ́gɛ: «Agāk ŋiŋ á nɔŋ eshhʉ́ɛ, á shʉʼ njʉ́ɔ á gá, meŋ ŋgyá ntshi á nú.
43007038	“Ŋiŋ a fíɛ́ nnɛ̄t ŋgyá mé meŋ, mbɔ ntshi yīi é ghʉɛ mɛ́ gɔ́ɔ éwú, e fhó á ntē yí esáʼe”, ńdeŋ ndeŋ páʼ Ndém á leé á ntē aŋwaʼne yí épúp.»
43007039	Yɛɛ́so a le gē elé épúp, ńdɔkɔ ndʉ́ɛ́ páʼ, Azwakne Ndém a shʉʼ esóʼo ánɛ epuɔ pīi, pɔ́ fɛɛ́ nnɛ̄t ŋgyá mé yí. Ndém a le zɛ́t te yá Azwakne zí á mbū wɔ fɛ́‑nnɛ̄t, melaʼ mīi, Yɛɛ́so a le zɛ́t te kɔ́ʼ tɛ ŋkó á ntē shʉ́shɔ́k yí.
43007040	Emɔ̄ʼ epuɔ á nnɔ alāʼ, é júʼ ashuŋne mɛ́t, emɔ̄ʼ epuɔ é nɔŋ ndʉ́ɛ́ ŋ́gɛ: «Ŋiŋ wuɔ a á kwaʼ ntswi‑ŋke Ndém yīi, pek gɛ nzwíʼtɛ.»
43007041	Emɔ̄ʼ epuɔ é nɔŋ ndʉ́ɛ́ azɔ́p ŋ́gɛ: «Ŋiŋ wuɔ a á Nzaʼ‑Ŋkhʉ yīi, Ndém a le laʼnēē.» Emɔ̄ʼ é kó nnɔ̄ŋ ndʉ́ɛ́ azɔ́p ŋ́gɛ: «Ŋgáŋ, Nzaʼ‑Ŋkhʉ a gɔ le fhó á Ŋgaliléa á.
43007042	Nɔ́ŋ ŋ́gɛ Ndém a leé á ntē aŋwaʼne yí ŋ́gɛ, Nzaʼ‑Ŋkhʉ a a láʼ efhó ánɛ ndhu Efɔ Ndavít, égɔ́ á ŋiŋ Bétlehɛm, á méŋ agáʼ tésɔŋ yīi, Ndavít a á ŋiŋ éwú.»
43007043	Á páʼa tɛ́ alāʼ, á le wɛ̄ á nchu nchu ánɛ Yɛɛ́so.
43007044	Emɔ̄ʼ epuɔ á nnɔ pɔ́p, é nɔŋ efāʼa á legɔ á yí, táʼ, ŋiŋ á ké te apū ánɛ yí zápa.
43007045	Wɔ píp‑Mía Ŋgyā Ndém pwɔ̄, é piŋ nzem njʉ́ɔ wɔ nɔŋ‑epɔʼ epi melʉɛ mbɔɔ epuɔ Falísia, pɔ́ zɛ́tte á wɔ́p ŋ́gɛ: «Melaʼ akɔ̄ pɛ ka lɔ̄k á Yɛɛ́so mɛ́t eshʉ̄ʼɛ ɛ̄?»
43007046	Pɔ́ pwɛt ŋ́gɛ: «Pek laá njʉ́ɔ á ŋiŋ, á shúŋne páʼ ŋiŋ mɛ́t ɛ́.»
43007047	Epuɔ Falísia é zɛ́tte á wɔ́p ŋ́gɛ: «Pek é kwaŋ ŋ́gɛ, pɛ kaá ncʉ́ʼ á pɔp á wɛ́ azɛ́ ɛ́?
43007048	Á shʉʉ̄ʼ ánɛ nnɔ mekém alāʼ, mbɔɔ ánɛ nnɔ epuɔ Falísia, pɛ é jʉ́ɔ tsɔ awɔ́ yīi, a á fɛ́ nnɛ̄t ŋgyá mé yí í?
43007049	Ńdaʼ nnɔ alāʼ wuɔ yīi, pɔ́ te si nzhɛ́ɛ lepé Mɔɔ́sɛ ɛ́. Ndém a a láʼ enéŋ ndɔ á athū pɔ́p.»
43007050	Taʼ ŋiŋ á nnɔ epuɔ Falísia, lezēŋ tsí é gɔ́ lɛ Nikodɛm, á ŋiŋ yīi, a le gʉ̄ɔ njʉ́ɔ á Yɛɛ́so lā, á lé ŋ́gɛ:
43007051	«Lepé tsímpɛ é zi te véŋ ŋ́gɛ, mɛ́ etswá á ŋiŋ ŋgʉɔ athʉ́ lepé té gɔ́ yīi, mɛ́ é júʼ nchu yí í, té gɔ́ yīi mɛ́ é zi nzhɛ́ ajū mīi, a á fa á.»
43007052	Pɔ́ pwɛt á mbū yí ŋ́gɛ: «É lɛ o ó páʼa ŋgɔ́ ajú á ŋiŋ Ŋgaliléa a? Túŋ á atseŋ á mbɔŋɔ́, ńjʉ́ɔ páʼ, ntswi‑ŋke Ndém a gɔ le fhó á Ŋgaliléa á.» [
43007053	Pɔ́ lɛ efākne, awíɛ awíɛ á gʉɔ mé mba zi.
43008001	Yɛɛ́so á fhó á ajʉʼ mɛ́t, ŋ́gʉ̄ɔ mé lekwɛ̄t Methʉ́ Olive.
43008002	Á kó ŋgɔ́ etsōʼ etsōʼ nzemɛ́nzēm, á zéŋ mbīŋ nzem mé Mía Ŋgyā Ndém, alāʼ ntsem á nɔŋ eshʉ̄ʼɛ njʉ́ɔ á yí. Á náŋ á atetá, ńzī á lezīʼne á wɔ́p.
43008003	Wɔ kɛ́ʼte‑mbé Ndém mbɔɔ epuɔ Falísia é lɔk mmɔʼ menzwí eshʉ̄ʼ, ńtshí á yí á mvhɔ alāʼ, mbɔ mɛ́ ŋkēm á yí á nɔŋ ŋghʉ̄ɛ agā.
43008004	Ńdé á mbū Yɛɛ́so ŋ́gɛ: «Ńziʼnɛ, mɛ́ é kem á menzwí wuɔ, á nɔŋ ŋghʉ̄ɛ agā.
43008005	Mɔɔ́sɛ a le tí á ntē aŋwaʼne lepé, ńdé mé pek ŋ́gɛ, pek elɔ̄k metɔ́ ntémte ntií menzwí jʉɔ mɛ́t nzwhí. Ŋ́gɔ́ mé wu, mbɔ o ó lé ajú ŋ́gɛ akɔ̄?»
43008006	Pɔ́ lɛ́ ndʉ́ɛ́ páʼā, ńdɔkɔ ndʉ̄ʼɛ á Yɛɛ́so letā. Élɔk ewɛ anu zīi, pɔ́ e swiŋ á yí melaʼ épúp. Táʼ, Yɛɛ́so á lɛ ŋɔ́ʼne esī, ńzī á lelɔk á thu‑apū yi, ńtí á azō á esī.
43008007	Pɔ́ zɛ́t ntswīʼnɛ nzɛ́ttɛ á Yɛɛ́so menu, Yɛɛ́so á pʉ́ʼɛ nnɛ̄t, ńdé á mbū pɔ́p ŋ́gɛ: «Ŋiŋ a gɔ́ɔ á nnɔ pɛ, mbɔ a la fā á, á lɛ nzī á letēm mvhɔ tɔ́ ánɛ yí.»
43008008	Ńdé épúp, ńzéŋ ŋŋɔ́ʼne á esī, ńzī á letī azō á esī.
43008009	Pɔ́ júʼ páʼ Yɛɛ́so a á lé épúp, ŋgʉ̄ɔ á taʼ taʼ. Ńzī ánɛ melʉɛ, tɛ Yɛɛ́so pɔ́ menzwí wɔ̄ mé cʉ́ʼ nzɛ́t éwú. Menzwí wɔ̄ á zɛ́t ntshí áa ajʉʼ zīi, mɛ́ ntshí á yí éwú lā.
43008010	Yɛɛ́so á pʉ́ʼɛ nnɛ̄t, ńdé á mbū yí ŋ́gɛ: «Maá, pɔ́ piīŋ ŋgɔ́ áa egɔ́? Ŋiŋ a ka tswá ŋgʉɔ athʉ́ lepé ánɛ wu ú lɛ̄?»
43008011	Á pwɛt ŋ́gɛ: «Tsɔ ŋiŋ me Ndi.» Yɛɛ́so á lé á mbū yí ŋ́gɛ: «Mbɔɔ meŋ azá, meŋ te e tswá á wú ŋgʉɔ athʉ́ lepé ɛ́. Gʉɔ̄, te shʉ̄ʉʼ ŋké nzéŋ éfā.»]
43008012	Yɛɛ́so á zéŋ nzī á lezīʼne alāʼ, ńdé á mbū pɔ́p ŋ́gɛ: «Meŋ á si ŋgɔ́ ŋkaʼ ŋgɔŋ. Ŋiŋ a cʉ́ɛ́ á nzem meŋ, mbɔ a te e láʼ eziŋ á ntē nzém ɛ́. Mbɔ a a wɛ ŋkaʼ yīi, é kɛʼɛ eyi legɔ̄ éwú.»
43008013	Epuɔ Falísia é júʼ épúp, ńdé á mbū yí ŋ́gɛ: «Wu méŋwɛ̄t é si ntswíi ntāŋ ju. Anu zīi o ó si eshúŋɔ ánɛ athū nnɛ̄t ju, á té anuúnē ɛ́.»
43008014	Yɛɛ́so á pwɛt á mbū pɔ́p ŋ́gɛ: «Á anuúnē ŋ́gɛ, meŋ méŋwɛ̄t é si ntswíi ntāŋ za. Á ké ŋgɔ́ páʼā, anu zīi, meŋ mbiŋɛ eshúŋɔ, á gɔ́ anuúnē, melaʼ mīi meŋ á si nzhɛ́ɛ ajʉʼ zīi, meŋ fhɔ́ɔ éwú, ńnɔŋ nzhɛ́ɛ ajʉʼ zīi meŋ gʉɔ mé éwú. Ḿbiŋ ŋgɔ́ mé pɛ, mbɔ pɛ te si nzhɛ́ɛ ajʉʼ zīi, meŋ fhɔ́ɔ éwú ú, ńnɔŋ te nzhɛ́ɛ ajʉʼ zīi, meŋ gʉɔ mé éwú ú.
43008015	Pɛ gē ezáʼ á anu ŋiŋ, ńzáʼ áa ánɛ ntií epuɔ menɔŋ. Ŋ́ké ŋgɔ́ mé meŋ, mbɔ meŋ gɛ te nzáʼa anu ŋiŋ ɛ́.
43008016	A piŋɛ nzī ŋgɔ́ éyi, meŋ a záʼ anu ŋiŋ, mbɔ meŋ a lɔk áa anuúnē tɛ́ ezáʼe, melaʼ mīi meŋɛmeŋ mé té nzáʼ á. Pek ŋiŋ yīi, a le tó gá á ŋgɔŋ mé nnɔ.
43008017	Mɛ́ le tí á ntē aŋwaʼne lepé zɛ́ ŋ́gɛ, wɔ njhʉɛ‑njʉ́ɔ mémpīa é nɔŋ eshúŋɔ á táʼ anu, mbɔ anu mɛ́t á anuúnē.
43008018	Meŋ á si ntswíi ntāŋ za meŋ méŋwɛ̄t, Mɔʼɔ́ ga, páʼ a le tó á gá, á nɔŋ nzéŋɛ eshúŋɔ azí, ajū mīi a á si nzhɛ́ɛ ánɛ meŋ.»
43008019	Pɔ́ zɛ́tte á yí ŋ́gɛ: «Mɔʼɔ́ wu mɛ́t a á egɔ́?» Yɛɛ́so á tsɔ́ʼ á mbū pɔ́p ŋ́gɛ: «Pɛ te si nzhɛ́ɛ á ŋiŋ yīi meŋ á ewiɛ́ ɛ́, ńnɔŋ te nzhɛ́ɛ á Mɔʼɔ́ ga á. Pɛ é ŋgwíʼe, ńnɔŋ nzhɛ́ɛ á gá, mbɔ pɛ é si nzéŋɛ nzhɛ́ɛ á Mɔʼɔ́ ga.»
43008020	Yɛɛ́so a le gē eshúŋ menu muɔ mɛ́t, ŋ́gɔ́ á Mía Ŋgyā Ndém nzíʼnɛ epuɔ, mé eshhʉ̄ ajʉʼ zīi mɛ́ féŋɛ ncup éwú. Ŋiŋ a te apū ánɛ yí zápa, melaʼ mīi azí afʉʼ, á le zɛ́t te kuʼ.
43008021	Yɛɛ́so á zéŋ ndé á mbū pɔ́p ŋ́gɛ: «Meŋ á si ŋgʉ̄ɔ gʉɔ. Pɛ e shʉʼ efaʼ á gá, táʼ, épiŋ ekwhʉ́ melaʼ mefa mɛ́. Ajʉʼ zīi, meŋ gʉɔ mé éwú, pɛ gɔ le kūʼ á legʉɔ éwú ú.»
43008022	Mekém epuɔ Yúda é júʼ épúp, ndé ŋ́gɛ: «A gɔ́ aleʼé, mbɔ a wɛɛ̄ akwaŋte á yí á lezwhī nnɛ̄t zi, melaʼ mīi a á lé ŋ́gɛ, ajʉʼ zīi yí gʉɔ mé éwú, ḿpɛ gɔ le kūʼ á legʉɔ éwú ú.»
43008023	Yɛɛ́so á pwɛt á mbū pɔ́p ŋ́gɛ: «Pɛ é si ŋgɔ́ epuɔ esī atsetsáʼ. Meŋ mbīiŋ ŋgɔ́ á ŋiŋ athʉ́ lephū. Pɛ́ é si ŋgɔ́ epuɔ ŋgɔŋ puɔ, meŋ mbīiŋ te ŋiŋ ŋgɔŋ wuɔ ɔ́.
43008024	É melaʼ épúp tɛ́, meŋ á lé á mbū pɛ ŋ́gɛ, pɛ e shʉʼ ekwhʉ́ á ntē mefa mɛ́. Pɛ gɔ te véŋ ŋ́gɛ, “meŋ á kwaʼ ŋiŋ yīi, meŋ á ewiɛ́ ɛ́,” mbɔ pɛ e shʉʼ ekwhʉ́ á ntē mefa mɛ́.»
43008025	Pɔ́ zɛ́tte á yí ŋ́gɛ: «Wu wɔ̄, o ó awɔ́?» Á pwɛt á mbū pɔ́p ŋ́gɛ: «Meŋ á ŋiŋ yīi, tɛ efhó tɛ afʉʼ, meŋ te si néŋɛ té shúŋ á wɛ́ ɛ́ lā.
43008026	Ŋ́gɔ́ mé pɛ, mbɔ meŋ zɛɛ́t ŋgwɛ menu tɛ nzáne mīi, meŋ a shúŋ ánɛ pɛ, mbɔɔ emi meŋ a záʼe. Táʼ, ŋiŋ yīi, a le tó á gá á ŋgɔŋ, a á ŋgaŋ anuúnē. Anu zīi, meŋ ke júʼ á mbū yí, aziɛ́ tɛ́ meŋ á si eshúŋɔ á mbū ŋgɔŋ.»
43008027	Á lé épúp, pɔ́ té júʼ á légɛ, a lɔkɔ eshúŋɔ anu ánɛ Mɔʼɔ́ yi í.
43008028	Yɛɛ́so á lɛ ndé á mbū pɔ́p ŋ́gɛ: «Afʉʼ zīi, pɛ e shʉʼ ekɔ́ʼne á Méŋ‑Ŋiŋnɔŋ wuɔ ánɛ mbaŋne paŋné, pɛ ezhɛ́ á légɛ, “meŋ á kwaʼ ŋiŋ yīi, meŋ á ewiɛ́”. Ńzhɛ́ á légɛ, amɔ̄ʼ ajū mīi, meŋ méŋwɛ̄t mé ghʉɛ, á té éwú ú. Meŋ á si eshúŋɔ ajū mīi, Mɔʼɔ́ ga a le ziʼné á gá.
43008029	Pek ŋiŋ yīi, a le tó á gá á ŋgɔŋ mé nnɔ. A ka tshi á gá néŋ, meŋ cʉ́ʼ meŋɛmeŋ ɛ́, melaʼ mīi, meŋ mbúu ŋghʉ áa ajū mīi, a pɔŋ á yí.»
43008030	Yɛɛ́so á zɛ́t eshúŋne shúŋne, epuɔ tɛ nzáne é fɛ́ nnɛ̄t ŋgyá á mbū yí.
43008031	Yɛɛ́so á lɛ ndé á mbū epuɔ Yúda pīi, pɔ́ ke fɛ́ nnɛ̄t ŋgyá á mbū yí ŋ́gɛ: «Pɛ ziŋɛ páʼ menu mīi, meŋ á zíʼne á wɛ́, é si ndʉ́ɛ́ épúp, mbɔ pɛ é si ŋgɔ́ á kwaʼ epuɔ nnɔ pá.
43008032	Púp, pɛ ezhɛ́ á anu zīi á anuúnē ánɛ Ndém, anuúnē mɛ́t a epiŋ ŋghʉ̄, pɛ é le zɛ́t epuʼ ɔ́.»
43008033	Pɔ́ tsɔ́ʼ á mbū yí ŋ́gɛ: «Pek é si ŋgɔ́ ndhu Ablaham. Ŋiŋ a laá nzi ndɔ̄k á wék, ŋ́ghʉ̄ epuʼ tsí í. O gɔ́ epīiŋ ŋgāa ndé ŋ́gɛ, pek é le zɛ́t epuʼ ɔ́ ɔ̄?»
43008034	Yɛɛ́so á tsɔ́ʼ á mbū pɔ́p ŋ́gɛ: «Kwaʼ anuúnē anuúnē, meŋ shúŋɔ á wɛ́ ŋ́gɛ, ŋiŋ ntsem yīi a naáŋ á ntē mefa, a á si ŋgɔ́ á apuʼ mefa.
43008035	Apuʼ á té si ŋgɔ́ á ŋiŋ atseŋ ŋgyā á, mɔ́ ŋgyā, a puú ŋgɔ́ á ŋiŋ atseŋ ŋgyā á lemiʼɛ.
43008036	Á épúp tɛ́, Méŋ Ndém, a fhɔ́ɔ á ŋgyā ŋkwa efók á wɛ́, mbɔ pɛ puú te zɛ́t epuʼ ɔ́.
43008037	Meŋ á si nzhɛ́ɛ á légɛ, pɛ é ndhu Ablaham. Pɛ é si mbiŋɛ efāʼa á lezwhī meŋ, melaʼ mīi, pɛ zi te si ŋkúʼtɛ anu zīi meŋ nzíʼnɛ á wɛ́ ɛ́.
43008038	Meŋ á si ŋké eshúŋɔ áa ajū mīi, Mɔʼɔ́ ga a ke tswī á gá. Ŋ́gɔ́ mé pɛ, pɛ pīiŋ nnɔ̄ŋ ŋghʉ̄ɛ áa ajū mīi, ewɛ mɔʼɔ́ a ke shúŋ á wɛ́.»
43008039	Pɔ́ júʼ épúp, ḿbwɛ̄t á mbū yí ŋ́gɛ: « Ablaham mé mɔʼɔ́ wek.» Yɛɛ́so á lé mé pɔ́p ŋ́gɛ: «Á ŋgwíʼe ŋgɔ́ éyi, pɛ é epɔ̄ Ablaham, mbɔ pɛ é ghʉ páʼ a lɛɛ́ ŋghʉɛ épúp.
43008040	Meŋ á shúŋ á wɛ́ anuúnē zīi, meŋ ke júʼ á mbū Ndém. Pɛ piīŋ ŋgɔ́ tsetsɔŋɔ, éfāʼa á lezwhī meŋ, mbɔ Ablaham a lɛ te épúp ghʉ.
43008041	Pɛ é si ŋghʉ̄ɛ azɛ́ mefaʼ mīi, ewɛ mɔʼɔ́ a gɛ ŋghʉ̄ɛ.» Pɔ́ tsɔ́ʼ á mbū yí ŋ́gɛ: «Pek te si ŋgɔ́ epɔ̄ agā á. Pek wɛɛ̄ áa taʼ Mɔʼɔ́ ndaʼ, á gɔ́ á Ndém.»
43008042	Yɛɛ́so á lé mé pɔ́p ŋ́gɛ: «Ndém a á ŋgwíʼe ŋgɔ́ á Mɔʼɔ́ wɛ, mbɔ pɛ kɔɔ̄ŋ á gá, melaʼ mīi, meŋ nde tó áa ánɛ yí, meŋ á ega páʼa, áa melaʼ mí. Meŋ méŋwɛ̄t mé lɛ te kɔ̄ŋ eshʉ̄ʼ ɛ́. Yí mé le tó á gá á ŋgɔŋ ega.
43008043	Melaʼ akɔ̄ pɛ te njúʼɔ ashuŋne zá ā? Meŋ ndʉ́ɛ́ páʼa melaʼ mīi, meŋ á si njʉ́ɔ, pɛ te nzwíʼtɛ anu zīi meŋ shúŋɔ á wɛ́ ɛ́.
43008044	Mɔʼɔ́ wɛ a á si ŋgɔ́ á Sɛ́ta. Pɛ pīiŋ mbɔ́ŋte á wɛ́ á leghʉ ajū mīi, a á si ŋkɔ̄ŋɔ. Tɛ efhó á anɔŋɔ́‑ŋgɔŋ, á néŋ athū zí áa lezwhī ŋiŋ. A puú te kɔ̄ŋ á yí á leziŋ ánɛ anuúnē ɛ́, melaʼ mīi a puú nzi te ŋgaŋ anuúnē ɛ́. A nɔɔ̄ŋ ŋghíɛ mela páʼā, á gɔ́ áa páʼ ntē yí é épúp. Éfhó ánɛ páʼ, yí méŋwɛ̄t a á ŋgaŋ mela, ŋ́gɔ́ á mɔʼɔ́ mela.
43008045	Ŋ́gɔ́ mé meŋ, mbɔ é melaʼ mīi meŋ shúŋɔ anuúnē, tɛ́ pɛ te ŋkɔ̄ŋɔ á levēŋ anu zá á.
43008046	Awɔ́ a á nnɔ pɛ yīi, a gɔ́ etswii á gá á légɛ, meŋ á fa ā? A piŋɛ ŋgɔ́ éyi meŋ shúŋɔ anuúnē, mbɔ melaʼ akɔ̄ pɛ te mvéŋɛ ɛ̄?
43008047	Ŋiŋ yīi a á ŋiŋ Ndém, a juúʼ ashuŋne Ndém. Pɛ pīiŋ te epuɔ Ndém ɛ́, é melaʼ épúp tɛ́, pɛ te njúʼɔ ashuŋne zá á.»
43008048	Mekém epuɔ Yúda é pwɛt á mbū yí ŋ́gɛ: «Pek ka fā á légɛ, o ó ŋiŋ Samalía, ńzéŋ ŋgɔ́ á ŋiŋ yīi, esī é lé gɔ á yí í.»
43008049	Yɛɛ́so á pwɛt á mbū pɔ́p ŋ́gɛ: «Esī e la á gá gɔ̄ ɔ́. Meŋ á si ŋgyáa áa mekuʼ Mɔʼɔ́ ga. Pɛ ké mbīŋ nnɔŋ mmāʼa esē á athū meŋ.
43008050	Meŋ zi nnɔ̄ŋ te efāʼa ŋ́gɛ, mɛ́ ewūʼte á gá á. Ŋiŋ a á éwú yīi, a á si efāʼa ŋ́gɛ, mɛ́ ewūʼte á gá. Ŋgaŋ mé pɔŋteé á letɔ̄k nzem za.
43008051	Kwaʼ anuúnē anuúnē, meŋ shúŋɔ á wɛ́ ŋ́gɛ, ŋiŋ a ziŋɛ páʼ ashuŋne zá á si ndʉ́ɛ́ épúp, mbɔ ŋgaŋ a te e láʼ ekwhʉ́ ɛ́.»
43008052	Mekém epuɔ Yúda é lɛ ndé á mbū yí ŋ́gɛ: «Pek é ké mbū nzhɛ́ɛ tsetsɔŋɔ á légɛ, esī e lē ŋgɔ á wú. Ablaham a lē ŋkwhʉ́, metswi‑ŋke Ndém é zéŋ ŋkwhʉ́te azɔ́p. Wu wɔ̄, o pīiŋ ŋgɔ́ ega ndʉ́ɛ́ ŋ́gɛ, ŋiŋ a ziŋɛ páʼ ashuŋne jú á si ndʉ́ɛ́ épúp, mbɔ a te e láʼ ekwhʉ́ ɛ́.
43008053	Mɔʼɔ́ wek Ablaham á lē ŋkwhʉ́. O ó páʼa ndɔkɔ ŋ́gɛ, o tsyaā á yí lɛ́? Metswi‑ŋke Ndém é le zéŋ ŋkwhʉ́te azɔ́p. O ó páʼa njʉ́ɔ ŋ́gɛ, o gɔ́ áa awɔ́?»
43008054	Yɛɛ́so á pwɛt á mbū pɔ́p ŋ́gɛ: «Á ŋgwíʼe ŋgɔ́ éyi, meŋ á si ntɔ̄ʼɔ acɔʼ, ńtswīi mé apū, mbɔ leŋia mɛ́t a te azō ɔ́. Mɔʼɔ́ ga mé gɔ eghʉ̄ʉ, mɛ́ kɔ́ʼne nzwiŋ gá, á yí yīi, pɛ é si ndʉ́ɛ́ ŋ́gɛ, a á Ndém wɛ lā.»
43008055	Pɛ te si nzhɛ́ɛ á yí í, meŋ mbīiŋ ŋgɔ́ si nzhɛ́ɛ á yí. Meŋ ndʉ́ɛ́ ŋ́gɛ, meŋ te si nzhɛ́ɛ á yí í, mbɔ meŋ á páʼa, ńdɔk ŋgɔ́ á ŋgaŋ mela páʼ pɛ lā. Meŋ á si ŋké mbiŋɛ nzhɛ́ɛ á yí, ńnɔŋ nzīŋɛ páʼ ashuŋne zí, á si ndʉ́ɛ́ épúp.
43008056	Mɔʼɔ́ wɛ Ablaham a le kwaŋtē páʼ meŋ a fú eshʉʼ á ŋgɔŋ, ŋgɔŋ é pɔŋ á yí tɛʼ. Ŋ́kwāŋte épúp, ńzéŋ njʉ́ɔ, ḿbú nnáŋ mé lekāk.»
43008057	Yɛɛ́so á lé páʼa mɛ́t, mekém epuɔ Yúda é lé á mbū yí ŋ́gɛ: «O zi te kūʼ ŋguʼ megēm táa á, ḿbiŋ ŋgɔ́ egā ŋ́gɛ, o le jʉ́ɔ́ á Ablaham lɛ́?»
43008058	Á pwɛt á mbū pɔ́p ŋ́gɛ: «Kwaʼ anuúnē anuúnē, meŋ shúŋɔ á wɛ́ ŋ́gɛ, meŋ á éwú, tɛ mɛ́ zi nzɛ́t te zhí á Ablaham.»
43008059	Pɔ́ júʼ épúp, ḿbɛ́te metɔ́ ŋgɔ̄ elɔk etémte á yí, táʼ, á lɛ ŋgwhʉ̄ á esī mbí, éfhó á ntē Mía Ŋgyā Ndém ntó.
43009001	Yɛɛ́so á shʉʼ nnɔ̄ŋ ntɔ́kɔ á amɔ̄ʼ ajʉʼ, ńjʉ́ɔ mmɔʼ ŋiŋ, mbɔ mɛ́ le gē ezhí á yí, á gɔ́ apií‑menēk.
43009002	Nnɔ Yɛɛ́so é zɛ́tte á yí ŋ́gɛ: «Mɔʼɔ́ wek, akɔ̄ á le ghʉ̄ tɛ́ mɛ́ ge ezhí á ŋiŋ wuɔ, á gɔ́ apií‑menēk é? É melaʼ mīi, yí méŋwɛ̄t é le fāā, kɛ melaʼ mīi, mɔʼɔ́ yi kɛ́ mɛ́ wɔp a le fāā ā?»
43009003	Yɛɛ́so á pwɛt ŋ́gɛ: «É té melaʼ mīi, a le fāā ā, ḿbiŋ te melaʼ mīi, mɔʼɔ́ yi kɛ́ mɛ́ wɔp a le fāā ā. A á apií‑menēk páʼā, tɛ́ Ndém a etsīa ánɛ ajū mīi, a gɔ eghʉ ánɛ yí, ńtswī mete mí.
43009004	Á si nzɛ́ttɛ ŋ́gɛ, ejʉʼ e ezɛ́t efóko páʼa, ḿpɛ elɔk ŋghʉ̄ mefaʼ ŋiŋ yīi, a le tó á gá. Etsōʼ a á si mbátɛ, ŋiŋ a epīŋ le zéŋ ŋkūʼ á yí á leghʉ azō ɔ́.
43009005	Afʉʼ zīi, meŋ zɛɛ́t á ŋgɔŋ páʼa, meŋ gɔ́ ŋkaʼ ŋgɔŋ.»
43009006	Yɛɛ́so á shúŋne épúp, ńtsōk mekī á esī, ńdɔk ntípne á atsáʼ, ńdɔ̄k atsáʼ mɛ́t, éshʉ́ʼne menēk apií‑menēk wɔ̄.
43009007	Ńdé á mbū yí ŋ́gɛ: «Gʉɔ esōk eshhʉ̄ wú, ánɛ atʉɔ̄ʼ ntshi zīi, mɛ́ tɔ́ŋɔ lɛ Silowɛ.» Silowɛ, ńdɔkɔ ŋ́gɛ, «Nziŋ‑Ntō.» Apií‑menēk á gʉɔ éwú, ésōk eshhʉ̄ yí, ŋ́gē epiŋ nzem mé mba zi, ńnɔŋ njʉ́ɔ ejʉʼ.
43009008	Megaŋ ŋkɔʼɔ́ mba pí, mbɔɔ emɔ̄ʼ epuɔ pīi, é kɛɛ́ njʉ́ɔ á yí, páʼ a lɛɛ́ ndɔ́ɔ ndɔ̄, é jʉ́ɔ á yí, ńdé ŋ́gɛ: «Ŋiŋ wuɔ mé té ŋiŋ yīi, a kɛɛ́ nnáŋa á esī, ńdɔ́ɔ ndɔ̄ lā lɛ́?»
43009009	Emɔ̄ʼ epuɔ é nɔŋ ŋ́gɛ: «A gɔ́ áa yí.» Emɔ̄ʼ é nɔŋ ŋ́gɛ: «A te á yí í. A gɔ́ áa mmɔʼ ŋiŋ yīi, a swhíɛ á yí.» Apií‑menēk mɛ́t, á ké ndé ŋ́gɛ: «A gɔ́ áa gá yīi, meŋ kɛɛ́ ndɔ́ɔ ndɔ̄ lā.»
43009010	Pɔ́ lɛ nzɛ́tte á yí ŋ́gɛ: «Menēk mú é piŋ ŋghʉ̄ páʼ lā, tɛ́ nzɛ́ʼɛ ɛ́?»
43009011	Á pwɛt ŋ́gɛ: «Ŋiŋ yīi, mɛ́ tɔ́ŋɔ á yí lɛ Yɛɛ́so, a á ntípne á atsáʼ, ńdɔk eshʉ́ʼne menēk má, ńdé á mbū meŋ ŋ́gɛ, meŋ egʉ̄ɔ á Silowɛ, ésōk eshhʉ̄ gá. Meŋ ndɛ̄ ŋgʉ̄ɔ éwú, ésōk eshhʉ̄ gá, ńdɛ njʉ́ɔ ejʉʼ.»
43009012	Pɔ́ zɛ́tte á yí ŋ́gɛ: «Ŋiŋ mɛ́t a á egɔ́?» Á tsɔ́ʼ ŋ́gɛ: «Meŋ ka zhɛ́ ɛ́.»
43009013	Mɛ́ lɔk á ŋiŋ yīi, a kɛ apií‑menēk lā, ŋ́gʉɔ njʉ́ɔ epuɔ Falísia.
43009014	Á ge egɔ́, mbɔ Yɛɛ́so a kɛɛ́ ntípnɛ atsáʼ, ńdɔkɔ nzɛ́ʼɛ menēk mí páʼā, á gɔ́ aleʼé aswite.
43009015	Epuɔ Falísia é zéŋ nzɛ́tte á yí azɔ́p ŋ́gɛ: «Á ntsīa é lɛ akɔ̄, tɛ́ o ejʉ́ɔ ejʉʼ ē?» Á pwɛt ŋ́gɛ: «Ŋiŋ mɛ́t a ke lɔ̄k á atetɔp, éshʉ́ʼne menēk má, meŋ sōok eshhʉ̄ gá, ńdɛ njʉ́ɔ ejʉʼ.»
43009016	Emɔ̄ʼ epuɔ Falísia é lé ŋ́gɛ: «Ŋiŋ yīi, a ke ghʉ̄ anu jʉɔ mɛ́t, a te ŋiŋ Ndém ɛ́, melaʼ mīi a ka aleʼé aswite zhɛ̄ ɛ́.» Emɔ̄ʼ é nɔŋ ndʉ́ɛ́ ŋ́gɛ: «Taʼ ŋgaŋ mefa, a gɔ eghʉ̄ʉ páʼ lā, ŋ́gwɛ̄ mete á lelɔk ŋghʉ̄ ejʉɔ ntií nda‑jʉ́ɔ anu ū?» Nchu nchu á lɛ ŋkó á tsetsɛlɛ pɔ́p.
43009017	Pɔ́ lɛ nzéŋ nzɛ́tte á ŋiŋ yīi, a kɛ apií‑menēk lā ŋ́gɛ: «Ŋ́gɔ́ mé wu, o ó lé ajú ŋ́gɛ akɔ̄, ánɛ ŋiŋ yīi a ke ghʉ̄ʉ̄, o jʉ́ɔ ejʉʼ ē?» Á pwɛt ŋ́gɛ: «A á taʼ ntswi‑ŋke Ndém.»
43009018	Mekém epuɔ Yúda mɛ́t, é gɛ, pɔ́ gɔ le véŋ á légɛ, ŋiŋ wuɔ, a lɛ á apií‑menēk, tɛ́ a á piŋ nzéŋ ńjʉ́ɔ ejʉʼ, té gɔ́ yīi, pɔ́ é tɔ́ŋ á mɔʼɔ́ yi pɔ́ mɛ́ wɔp ɔ́.
43009019	Ńtɔ́ŋ á wɔ́p, ńzɛ́tte á wɔ́p ŋ́gɛ: «Ŋiŋ wuɔ a á kwaʼ méŋ wɛ yīi, pɛ é si ndʉ́ɛ́ ŋ́gɛ, mɛ́ le gē ezhí á yí, á gɔ́ apií‑menēk lā a? Akɔ̄ á piŋ ŋghʉ̄, tɛ́ a á tsetsɔŋɔ, ńnɔŋ njʉ́ɔ ejʉʼ ē?»
43009020	Mɔʼɔ́ yi pɔ́ mɛ́ wɔp é pwɛt á mbū pɔ́p ŋ́gɛ: «Pek é si ncuŋtɛ nzhɛ́ɛ á mbɔŋɔ́ á légɛ, méŋ wek, mbɔ mɛ́ le gē ezhí á yí, á gɔ́ apií‑menēk.
43009021	Pek te si mbiŋɛ nzhɛ́ɛ ajū mīi, á ghʉ tɛ́, a piīŋ ŋgɔ́ tsetsɔŋɔ, ńnɔŋ njʉ́ɔ ejʉʼ ɛ́. Ńnɔŋ te nzhɛ́ɛ á ŋiŋ yīi, a ke ghʉ̄ʉ̄, tɛ́ menēk mí é ŋáʼa á. Pɛ ezɛ́tte áa yí. A á tswhí tɛ ŋgɔ́ á ndʉɛ, yí méŋwɛ̄t é gɔ eshúŋ anu zīi, á ánɛ yí.»
43009022	Mɔʼɔ́ yi pɔ́ mɛ́ wɔp é lɛɛ́ eshúŋnɛ épúp, melaʼ mīi, pɔ́ le nɔ̄ŋ mbɔ́kɔ mekém epuɔ Yúda. Á le gɔ́ mbɔ, pɔ́ é ndáʼ nzápa á légɛ, ŋiŋ a véŋɛ ŋ́gɛ, Yɛɛ́so mé Nzaʼ‑Ŋkhʉ, mɛ́ fhó á ŋgyā aswiŋte njūŋ á yí.
43009023	É melaʼ épúp tɛ́, Mɔʼɔ́ yi pɔ́ mɛ́ wɔp é le lé ŋ́gɛ: «A á tswhí tɛ ŋgɔ́ á ndʉɛ, pɛ ezɛ́tte áa yí.»
43009024	Epuɔ Falísia é zéŋ ntɔ́ŋ á ŋiŋ yīi, a ke zī ŋgɔ́ á apií‑menēk lā, ńzɛ́tte á yí ŋ́gɛ: «Shúŋ á anuúnē á mvhɔ Ndém. Pek é si nzhɛ́ɛ á légɛ, ŋiŋ wɔ̄ a á ŋgaŋ mefa.»
43009025	Á pwɛt ŋ́gɛ: «Meŋ te si nzhɛ́ɛ ɛ́, ŋ́gɔ́ éyi, a á ŋgaŋ mefa á. Meŋ á si nzhɛ́ɛ áa taʼ azō. Meŋ kɛ apií‑menēk, meŋ mbiīŋ ŋgɔ́ tsetsɔŋɔ, ńjʉ́ɔ ejʉʼ.»
43009026	Pɔ́ zɛ́tte á yí ŋ́gɛ: «A ke ghʉ̄ páʼ lā ánɛ wu ū? A ke ghʉ̄ lɛ akɔ̄, tɛ́ ŋŋáʼa menēk mú ú?»
43009027	Á pwɛt á mbū pɔ́p ŋ́gɛ: «Meŋ á ndáʼ mbɛ́te éshúŋ á wɛ́. Pɛ pīiŋ te azá júʼ. Pɛ kɔŋɔ ŋ́gɛ, meŋ ezéŋ eshúŋ á wɛ́ mmɔʼ legʉɔ melaʼ akɔ̄? Meŋ á jʉ́ɔ ŋ́gɛ, pɛ méŋwɛ̄t azɛ́, é si efāʼa á lecʉ̄ʼ megaŋ nnɔ pí.»
43009028	Epuɔ Falísia é júʼ épúp, ńzī á lezɔte á yí, ńdé ŋ́gɛ: «Wu mé ŋiŋ nnɔ yi. Ŋ́gɔ́ mé pek, mbɔ pek é si ŋgɔ́ megaŋ nnɔ Mɔɔ́sɛ.
43009029	Pek é si nzhɛ́ɛ á légɛ, Ndém a le shuŋné á mbū Mɔɔ́sɛ. Ŋ́ké ŋgɔ́ mé ewuɔ ŋiŋ mɛ́t, mbɔ pek zi té si nzhɛ́ɛ ajʉʼ zīi, a fhɔ́ɔ éwú ú.»
43009030	Ŋiŋ wɔ̄, á pwɛt á mbū pɔ́p ŋ́gɛ: «Ajɔ̄ mɛ́t á piīŋ mbú ŋgɔ́ si ŋkʉ̄ʼnɛ á gá tɛʼ. Ŋ́gɛ pɛ te si nzhɛ́ɛ ajʉʼ zīi, a fhɔ́ɔ éwú ú, tɛ́ mbɔ a á ŋŋáʼa menēk má a?
43009031	Ḿpɛ é si nzhɛ́ɛ á légɛ, Ndém a gɛ te njúʼɔ aswiŋte megaŋ mefa á. Ŋiŋ a piŋɛ nnɔ̄ŋ nzīŋɛ á nzem Ndém, ńnɔ̄ŋ nnáŋa páʼ Ndém a á si ŋkɔ̄ŋɔ, mbɔ Ndém a a júʼ aswiŋte zí.
43009032	Mɛ́ laá nzi njúʼ á légɛ, ŋiŋ a á ŋáʼa menēk ŋiŋ yīi, mɛ́ le gē ezhí á yí, á gɔ́ apií‑menēk ɛ́.
43009033	Ŋiŋ wuɔ, a á ŋgwíʼe a te efhɔ́ɔ á mbū Ndém ɛ́, mbɔ a ke gɔ́, a á le kūʼ á leghʉ tsɔ azō ɔ́.»
43009034	Pɔ́ tsɔ́ʼ á mbū yí ŋ́gɛ: «O puú ŋgɔ́ ajūɔ tepɔŋ tɛ efhó páʼ, mɛ́ le zhí á wú. O piŋɛ efāʼa á wú á lezīʼne á wék akɔ̄?» Ńdé épúp, ńdɛ efhó á ŋgyā aswiŋte, ńjūŋ á yí ŋgyá á apɛ́.
43009035	Yɛɛ́so á shʉʼ njúʼ á légɛ, pɔ́ ke fhó á ŋgyā aswiŋte njūŋ á yí, éshʉʼ njʉ́ɔ á yí, ńdé á mbū yí ŋ́gɛ: «O ó fɛ́ nnɛ̄t ju ŋgyá á mbū Méŋ‑Ŋiŋnɔŋ ŋ?»
43009036	Á pwɛt ŋ́gɛ: «Méŋ‑Ŋiŋnɔŋ mɛ́t, a á awɔ́ Ndi, meŋ efɛ́ nnɛ̄t za ŋgyá á mbū yí í?»
43009037	Yɛɛ́so á lé á mbū yí ŋ́gɛ: «O ó si njʉ́ɔ á yí. Yí mé ŋiŋ yīi, a shúŋnɛ á mbū wu tsetsɔŋɔ páʼa.»
43009038	Á pwɛt ŋ́gɛ: «Meŋ á fɛ́ nnɛ̄t za, ŋ́gyá á mbū wu me Atsyapuɔ.» Ńdé épúp, ńtswíʼte á esī á mvhɔ Yɛɛ́so, ŋ́ŋɔ́ʼne tɛ athū zí á pfeŋ esī.
43009039	Yɛɛ́so á lɛ ndé ŋ́gɛ: «Meŋ kɛɛ́ eshʉʼɛ, á esī atsetsáʼ, á ńzáʼ ntsaŋ. Éghʉ, epuɔ pīi é ke nɔ̄ŋ te njʉ́ɔ ejʉʼ ɛ́, e ejʉ́ɔ ejʉʼ. Epuɔ pīi, é ke nɔ̄ŋ njʉ́ɔ ejʉʼ, e ecʉ́ʼ epií‑menēk.»
43009040	Emɔ̄ʼ epuɔ Falísia pīi, é ŋgɔ́ ajʉʼ mɛ́t, é júʼ anu jʉɔ mɛ́t, ńzɛ́tte á yí ŋ́gɛ: «O te ndé lʉ́ɛ́ ŋ́gɛ, pek é azék wɔ epií‑menēk lɛ́?»
43009041	Yɛɛ́so á pwɛt á mbū pɔ́p ŋ́gɛ: «Pɛ é ŋgwíʼe ŋgɔ́ wɔ epií‑menēk, mbɔ mefa mɛ́ é té éwú ú. Pɛ ké mbiŋ ŋgɔ́ tsetsɔŋɔ, ndʉ́ɛ́ ŋ́gɛ, pɛ é si njʉ́ɔ ejʉʼ. Púp, pɛ lɔkɔ ŋgɔ́ɔ á ntē mefa.»
43010001	Yɛɛ́so á zéŋ ndé á mbū pɔ́p ŋ́gɛ: «Kwaʼ anuúnē anuúnē, meŋ shúŋɔ á wɛ́. Ŋiŋ a gɔ te lɔ̄k nchu akɛ tɛ́ ŋkó á ŋgē ɛ́, ḿbīŋ ndɔ̄k emɔ̄ʼ eshhʉ̄ akɛ tɛ́ nzíʼ ŋkó éwú, mbɔ ŋiŋ wuɔ mɛ́t a á ntsɔ́ŋ, ŋ́gɔ́ á efwɛ̄t.
43010002	Ŋiŋ a ké mbīŋ ndɔ̄k nchu akɛ tɛ́ ŋkó á ŋgē, mbɔ ŋgaŋ a á si ŋgɔ́ á mpfɛnne‑memvhō.
43010003	Mbɔ ŋiŋ yīi, a pípɛ nchu ŋkāʼ, a a tsɔ́ʼe, a ekó á ŋkāʼ, memvhō mí e eyīŋ ŋghi zi, a etɔ́ŋ eziɛ́ lɛ́ mé lezēŋ tsí, ńdɔ̄k á wɔ́p ntó.
43010004	Afʉʼ zīi a á lɔk a wɔ́p ntó tɛ pɔ́ mi, a egɔ́ mvhɔ nzīŋɛ, pɔ́ egɔ́ nzem nzhɛ̄nɛ á yí melaʼ mīi, pɔ́ zi nzhɛ́ ŋghi zi.
43010005	Pɔ́ piŋɛ mbú ŋgɔ́ le á ŋge zhɛ̄ne. A cʉ́ʼɛ épúp, pɔ́ kʉ á yí kʉʉ, melaʼ mīi, pɔ́ té si ŋgīŋɛ ŋghi zi í.»
43010006	Yɛɛ́so a le shúŋ ashuŋne lepúʼ jʉɔ mɛ́t, epuɔ ké te júʼ ajū mīi a lɔkɔ ndʉ́ɛ́ ɛ́.
43010007	Yɛɛ́so á zéŋ ndé ŋ́gɛ: «Kwaʼ anuúnē anuúnē, meŋ shúŋɔ á wɛ́ ŋ́gɛ, meŋ á si ŋgɔ́ nchu ŋgē mvhō.
43010008	Epuɔ metsem pīi, é le té njhʉ̄ eshʉ̄ʼ tɛ́ meŋ eshʉ̄ʉʼ, pɔ́ gɔ́ áa metsɔ́ŋ, ŋ́gɔ́ mefwɛ̄t. Memvhō é le ké te ŋghi zɔp yīiŋ.
43010009	Meŋ mé si ŋgɔ́ nchu akɛ. Ŋiŋ a zápa ánɛ meŋ tɛ́ ŋkó á ŋkāʼ, mbɔ a a láʼ egɔ́ éwú, ékó, étó páʼ a á kɔŋ, éwɛ á ajūɔ tsem zīi, a gɔ epfɛ́t.
43010010	Ntsɔ́ŋ a shʉʉ̄ʼ azí áa njʉʉ̄, ézwhí, énéŋ mepí. Meŋ ke ké eshʉʼe, ŋ́gɛ epuɔ menɔŋ e eláʼ ŋgɔ́ éwú, ŋ́gɔ́ éwú tɛ ntsékne.
43010011	Meŋ á si ŋgɔ́ á mbɔŋ mpfɛnne‑memvhō. Mbɔŋ mpfɛnne‑memvhō a lɔɔ̄k athū nnɛ̄t zí ntá á pí, melaʼ memvhō mí.
43010012	Ŋiŋ yīi, a lɛɛ̄ ŋgɔ́ áa asaʼa‑ntsé á mbaʼ, ńzi te kwaʼ mpfɛnne‑memvhō ɔ́, memvhō é piŋ nzī te emí í, a lɛɛ̄ ŋge ejʉ́ɔ á tsho á leshʉʼ, ŋ́gwáʼ memvhō ŋkʉ̄, tsho á lɛ eshʉ̄ʼ ŋgwhʉ̄ á nnɔ memvhō, ḿbú ŋŋwāŋ á wɔ́p.
43010013	Ŋiŋ wuɔ mɛ́t, a wáʼa memvhō ŋkʉ̄ʉ melaʼ mīi, athū zí á lɛɛ̄ ntshí áa ánɛ ŋkāp, a te si ntsáa memvhō ɔ́.
43010014	Meŋ á si ŋgɔ́ á mbɔŋ mpfɛnne‑memvhō. Meŋ zhɛɛ́ memvhō má, memvhō é zéŋ nzhɛ́ á gá,
43010015	ńdeŋ ndeŋ páʼ Mɔʼɔ́ ga a zhɛɛ́ á gá, meŋ zéŋ nzhɛ́ á yí lā. Meŋ ndɔɔ̄k athū nnɛ̄t zá ntá á pí, melaʼ memvhō má.
43010016	Meŋ zɛɛ́t ŋgwɛ emɔ̄ʼ memvhō mīi, pɔ́ té á ŋgē ega á. Á si nzɛ́ttɛ ŋ́gɛ, meŋ egʉɔ efāʼ emiɛ́ mɛ́t, ńdɔk eshʉ̄ʼ azɔ́p. Pɔ́ e shʉʼ ejúʼ ŋghi za, a etsīa épúp, taʼ akɛt memvhō mé egɔ́ á esī, taʼ mpfɛnne‑memvhō mé egɔ́ éwú.
43010017	Mɔʼɔ́ ga a kɔɔ̄ŋ á gá, melaʼ mīi, meŋ ndɔɔ̄k athū nnɛ̄t zá, ńtá á pí, tɛ́ eshʉʼ ezéŋ etswí.
43010018	Ŋiŋ a gɔ̄ le kūʼ á lezwhī á gá á. Meŋ méŋwɛ̄t mé kɔŋɔ, ŋ́gyáa á athū nnɛ̄t zá. Meŋ wɛɛ̄ mete á lelɔk ŋgyá athū nnɛ̄t zá, ńzéŋ ŋgwɛ̄ mete á lelɔk ŋgɔ́ éwú leswhī leswhī. Á páʼa ŋgɔ́ á mɛnzhɛ yīi, Mɔʼɔ́ ga a le kīā, ŋ́gɛ meŋ ezīŋ áa éwú.»
43010019	Epuɔ Yúda é júʼ ajʉɔ ashuŋne mɛ́t, nchu nchu á pú nzéŋ ŋ́kó á tsetsɛlɛ pɔ́p.
43010020	Epuɔ tɛ nzáne é nɔŋ ndʉ́ɛ́ ŋ́gɛ: «Esī e é ánɛ yí, a á pía, a lʉ́ɛ́ akɔ̄ tɛ pɛ é júʼɔ ɔ̄?
43010021	Emɔ̄ʼ epuɔ é nɔŋ ndʉ́ɛ́ ŋ́gɛ: «É té meshuŋne ŋiŋ yīi, esī e lē ŋgɔ á yí í. Esī e gɔ eghʉ̄ʉ tɛ menēk ŋiŋ é ŋáʼa a?»
43010022	Mɛ́ lɛ á Yelósalɛm, ŋ́ghʉ̄ɛ lekāk, á lelɔk ŋkímte páʼ, mɛ́ le zéŋ ncuŋte á Mía Ŋgyā Ndém. Á gɔ́ afʉʼ mbeŋ.
43010023	Yɛɛ́so á gɔ́ á Mía Ŋgyā Ndém, ánɛ amɔ̄ʼ apuúŋ zīi, mɛ́ tɔ́ŋɔ lɛ Salomɔŋ, ńzīŋtɛ.
43010024	Epuɔ Yúda é kɛ́nne á yí nnéŋ á sɔŋ, ńdé á mbū yí ŋ́gɛ: «Pek e láʼ ezwíʼte á wú tɛ etshí eséŋɛ́, tɛ́ o eshúŋ á wék á ŋiŋ yīi, o ó ewiɛ́ ɛ́? O gɔ́ ŋké ŋgɔ́ á Nzaʼ‑Ŋkhʉ, o esīa eshúŋ á wék.»
43010025	Yɛɛ́so á tsɔ́ʼ á mbū pɔ́p ŋ́gɛ: «Meŋ ke láʼ eshúŋ á wɛ́, pɛ pīiŋ te véŋ. Mefaʼ mīi meŋ á si ŋghʉ̄ɛ ánɛ lezēŋ Mɔʼɔ́ ga, é si ntswīi á ŋiŋ yīi, meŋ á ewiɛ́.
43010026	Pɛ piīŋ te si mvéŋɛ melaʼ mīi, pɛ te ánɛ nnɔ memvhō má á.
43010027	Memvhō má é juúʼ anu zīi meŋ ndʉ́ɛ́. Meŋ nzhɛɛ́ á wɔ́p, pɔ́ piŋ ŋgɔ́ á nzem meŋ.
43010028	Meŋ ghʉʉ̄ pɔ́ gɔ́ éwú, éfú ntā á lezēŋ Ndém. Pɔ́ gɔ́ le fú mbí í. Ŋiŋ a piŋɛ ŋgɔ́, a á le fú aleʼé, éfhó á mbū meŋ ŋkú á wɔ́p ɔ́.
43010029	Mɔʼɔ́ ga mé le yá á wɔ́p mé meŋ. A faáŋ ntsya ajūɔ tsem. Ŋiŋ a gɔ le kūʼ á lefhō á mbū Mɔʼɔ́ ga, ŋ́kú á azō ɔ́.
43010030	Pek Mɔʼɔ́ ga é puú ŋgɔ́ áa taʼ.»
43010031	Á lé épúp, epuɔ Yúda é zéŋ mbɛ́te metɔ́ ŋgɔ̄ elɔk etémte á yí ezwhí.
43010032	Yɛɛ́so á lé á mbū pɔ́p ŋ́gɛ: «Meŋ ke ghʉ̄ mefaʼ membɔŋ tɛ nzáne mīi, Mɔʼɔ́ ga a ke yá á gá mete á lelɔk ŋghʉ̄, pɛ jʉ́ɔ. Á shʉʉ̄ʼ ánɛ mefaʼ mɛ́t, aziɛ́ á ghʉɛ, tɛ́ pɛ faʼa á lelɔk metɔ́ ntémte á gá nzwhí í?»
43010033	Pɔ́ pwɛt á mbū yí ŋ́gɛ: «É té melaʼ mefaʼ membɔŋ mīi o ke ghʉ̄ʉ̄, tɛ́ pek faʼa á lelɔk metɔ́ ntémte á wú nzwhí ɛ́. É melaʼ mīi, ó o si ŋgɔ́ á ŋiŋnɔŋ, ḿbiŋ nnɔ̄ŋ ndʉ́ɛ́ ŋ́gɛ, o ó Ndém, púp, ńdɔkɔ nzɔ̄tɛ á Ndém.»
43010034	Yɛɛ́so á tsɔ́ʼ á mbū pɔ́p ŋ́gɛ: «Mɛ́ lɛ te tí á ntē aŋwaʼne lepé Mɔɔ́sɛ ŋ́gɛ, Ndém a á lé ŋ́gɛ, “pɛ é si ŋgɔ́ melém ɛ́ lɛ̄?”
43010035	Ŋiŋ a piŋɛ ŋgɔ́, a á le anu ánɛ ashuŋne Ndém kúmne. Pɛ ejʉ́ɔ páʼ Ndém a le tɔ́ŋ epuɔ pīi, pɔ́ le nzwiʼté ashuŋne zí lɛ melém.
43010036	Á gɔ́ épúp mbɔ, meŋ yīi, Mɔʼɔ́ ga Ndém a ke pīŋ nchʉ́ á gá, ńtó á ŋgɔŋ, pɛ é gaá ndé ŋ́gɛ, meŋ á si nzɔ̄tɛ á yí í, páʼ meŋ á véŋ ŋ́gɛ, meŋ á si ŋgɔ́ á Méŋ yi í?
43010037	A gɔ́ éyi, meŋ te si ŋghʉ̄ɛ mefaʼ Mɔʼɔ́ ga á, ndɛ́ʼ pɛ efɛ́ nnɛ̄t ŋgyá á mbū meŋ.
43010038	A piŋɛ ŋgɔ́ éyi, meŋ á si ŋghʉ̄ɛ, ńzī ŋgɔ́ éyi pɛ te efɛ́ nnɛ̄t eyá mé meŋ ɛ́, pɛ etsɔ mvéŋ mefaʼ mɛ́t, púp, ńdɔk ncūŋte ńzhɛ́ á mbɔŋɔ́ á légɛ, Mɔʼɔ́ ga a á ntē nnɛ̄t meŋ, meŋ gɔ́ á ntē nnɛ̄t yí.»
43010039	Yɛɛ́so á shúŋne épúp, pɔ́ zéŋ nzī á lefaʼ eshhʉ̄ á legɔ á yí, á lɛ ŋgʉ̄ɔ.
43010040	Yɛɛ́so á piŋ nzem, á nzéŋ ntshi Juldɛŋ, ńnáŋ éwú, á ajʉʼ zīi Jáaŋ a le té njhʉ̄ nnōʼ epuɔ á ntshi éwú.
43010041	Epuɔ tɛ nzáne é shʉʼ á njʉ́ɔ á yí, ńnɔŋ ndʉ́ɛ́ á tsetsɛlɛ pɔ́p ŋ́gɛ: «Jáaŋ a lɛ te ŋkʉʼne anu ghʉ̄ʉ, táʼ, anu ntsem zīi, a le ké ndé ánɛ ŋiŋ wuɔ, á si ŋgɔ́ anuúnē.»
43010042	Epuɔ tɛ nzáne ánɛ epuɔ pīi, é lɛ á ajʉʼ mɛ́t, é fɛ́ nnɛ̄t ŋgyá á mbū Yɛɛ́so.
43011001	Mmɔʼ ŋiŋ a lɛ éwú, lezēŋ tsí é gɔ́ lɛ Lazaa, ńnɔŋ ŋgɔ̄ɔ, ŋ́gɔ́ á ŋiŋ Betani. Betani a á si ŋgɔ́ á akap alāʼ zīi, Malía pɔ́ méŋ mɔ́ yi Mákta é naŋteé éwú.
43011002	Mɛ́ lʉ́ɛ́ á Malía wɔ̄ yīi, a le lɔ̄k alamńda, ńzɔ́ʼ mekhu Atsyapuɔ, ńdɔ̄k ntsɔʼ zi ntsíʼne lā. Méŋ mɔ́ yi Lazaa mé le nɔ̄ŋ ŋgɔɔ.
43011003	Epɔ̄ memía pí, é wɔnzwí pwɔ̄ mémpīa, é tó ŋ́gɛ, mɛ́ egʉɔ ndé á mbū Yɛɛ́so ŋ́gɛ: «Atsyapuɔ, esoó lepi wu, a á si ŋgɔ̄ɔ.»
43011004	Yɛɛ́so á lɛ ŋgē ejúʼe, ńdé ŋ́gɛ: «Agɔ jʉɔ mɛ́t, á té agɔ lewhʉ̄ ɛ́. Mɛ́ e zápa éwú tɛ́ jʉ́ɔ mete Ndém. Epuɔ menɔŋ e zápa éwú, tɛ́ jʉ́ɔ mete Méŋ Ndém.»
43011005	Yɛɛ́so a lɛɛ́ ŋkɔŋɔ á Mákta pɔ́ Malía, mbɔ Lazaa tɛʼ.
43011006	A le zhɛ́ á légɛ, Lazaa a á si ŋgɔ̄ɔ páʼā, ńzéŋ nnáŋ eleʼé pīa, á ajʉʼ zīi, a á nzi ŋgɔ́ éwú.
43011007	Tɛ́ mbiŋ ndé á mbū nnɔ yí ŋ́gɛ: «Ḿpɛ eswáŋ nnɛ̄t mé Yudéa.»
43011008	Megaŋ nnɔ pí é lé á mbū yí ŋ́gɛ: «Mɔʼɔ́ wek, nɔ́ŋ ŋ́gɛ, á kɛ áa ezɔ́ ezɔ́, tɛ́ epuɔ Yúda é nɔŋ efāʼa á lelɔk metɔ́, ńtémte á wú nzwhí. O ó ega mbiŋɛ nzéŋɛ efāʼa á lepiŋ nzem éwú lɛ́?»
43011009	Yɛɛ́so á pwɛt ŋ́gɛ: «Aleʼé alāʼ á té pɔ́ŋ meleŋ njhʉ̄ ntsɔp pīa mé legēm lɛ̄? Ŋiŋ a ziŋɛ ezokó, mbɔ a gɔ̄ le kwāte, melaʼ mīi, a á si njʉ́ɔ páʼ ejʉʼ é si efóko.
43011010	Ŋiŋ a ké mbīŋ nzīŋ etsōʼ, mbɔ a a kwate, melaʼ mīi, ejʉʼ é té si efóko ó.»
43011011	Yɛɛ́so á shúŋne páʼa mɛ́t, ńzéŋ ntswiʼne ndé ŋ́gɛ: «Esoó yímpɛ Lazaa a á lí, táʼ, meŋ a ké egʉɔ eziɛ á yí.»
43011012	Megaŋ nnɔ pí é lé á mbū yí ŋ́gɛ: «Mɔʼɔ́ wek, a gɔ́ éyi, a á si ndíi, mbɔ á páʼa ndɔkɔ ŋ́gɛ, a a tee.»
43011013	Yɛɛ́so a le gē elé épúp, ńdɔkɔ ndʉ́ɛ́ á Lazaa á lekwhʉ̄. Megaŋ nnɔ pí, é piŋ ŋkwāŋ ŋ́gɛ, a lɔkɔ ndʉ́ɛ́ á kwaʼ lelɔ̄k.
43011014	Yɛɛ́so á lé á mbū pɔ́p ésia sia ŋ́gɛ: «Lazaa a á kwhʉ́.
43011015	Ŋgɔŋ e é si ŋké mbiŋɛ mbɔ̄ŋɔ á gá tɛʼ páʼ, a á ge ekwhʉ́, meŋ gɔ́ te á ajʉʼ mɛ́t ɛ́. Pɛ gɔ efhó ánɛ lewhʉ̄ yi wuɔ mɛ́t, tɛ́ ejhʉ́ apɛ, étswiʼne efɛ́ nnɛ̄t, éyá mé meŋ. Táʼ, ḿpɛ eké ŋgʉɔ njʉ́ɔ á yí.»
43011016	Tomási yīi mɛ́ zeéŋ ntɔ́ŋ á yí lɛ, Méŋ‑Lefāk, á lé á mbū emɔ̄ʼ megaŋ nnɔ Yɛɛ́so ŋ́gɛ: «Ḿpɛ epú ŋgʉ̄ɔ á azímpɛ, mɛ́ ekó mbú ńzwhí á yímpɛ a mɔʼɔ́ yímpɛ.»
43011017	Yɛɛ́so á nɔŋ ŋgʉ̄ɔ, ńjúʼ á légɛ, Lazaa a á nɔŋ á lesi, tɛ á gɔ́ eleʼé lekua.
43011018	Páʼ lefhō á Yelósalɛm ŋkó á Betani, á lɛɛ̄ ŋgɔ́ áa ajūɔ mekílo métɛ́t lā,
43011019	mbɔ epuɔ Yudéa tɛ nzáne é eshʉ̄ʼ á ntsíʼne ntshi nnēk Mákta pɔ́ Malía, ánɛ páʼ, méŋ mɔ́ wɔp a ke kwhʉ́ʉ̄.
43011020	Mákta á júʼ á légɛ Yɛɛ́so a á shʉʼ, ńdū á esī, ŋ́gʉɔ nzáʼte á yí á mɛnzhɛ, Malía á cʉ́ʼ nzɛ́t ńnáŋ á ŋgyā.
43011021	Mákta á lé á mbū Yɛɛ́so ŋ́gɛ: «Atsyapuɔ, o ke wíʼe ŋgɔ́ ega, mbɔ méŋ mɔ́ ga, a kɛ te kwhʉ́.
43011022	Táʼ, tsetsɔŋɔ wuɔ, meŋ á zhɛ́ á légɛ, ajūɔ tsem zīi, o gɔ elɔ́ á mbū Ndém, a gɔ le néŋ té yá á mbū wu ú.»
43011023	Yɛɛ́so á lé á mbū yí ŋ́gɛ: «Méŋ mɔ́ wu, a a zím ánɛ lewhʉ̄.»
43011024	Á gɛ: «Meŋ á si nzhɛ́ɛ á légɛ, a a fú ezím ánɛ lewhʉ̄, á afʉʼ zīi, mepfhō é zímɛ ánɛ nzoknzem aleʼé.»
43011025	Yɛɛ́so á tsɔ́ʼ ŋ́gɛ: «Meŋ á si ŋgɔ́ á ŋiŋ yīi a ghʉɛ, mɛ́ zímɛ ánɛ lewhʉ̄, ŋ́gɔ́ á ŋiŋ yīi a ghʉɛ, mɛ́ gɔ́ɔ éwú. Ŋiŋ a fíɛ́ nnɛ̄t zi ŋgyá á mbū meŋ, ńzī ŋkwhʉ́ kwhʉ́, mbɔ a a gɔ́ éwú.
43011026	Ŋiŋ a piŋɛ ŋgē enáŋ á ŋgɔŋ ega, ńnɔŋ efíɛ́ nnɛ̄t zi ŋgyáa á mbū meŋ, mbɔ a te ndáʼa ŋkwhʉ́ ɛ́. Tɛ o ó véŋ épúp e?»
43011027	Á lé ŋ́gɛ: «Ŋŋ me Atsyapuɔ, meŋ á véŋ á légɛ, o ó Nzaʼ‑Ŋkhʉ, ŋ́gɔ́ á Méŋ Ndém, á ŋiŋ yīi, Ndém a le laʼnē á letō á yí á ŋgɔŋ.»
43011028	Mákta á lé épúp, ŋ́gʉɔ ntɔ́ŋ á méŋ mɔ́ yi Malía, ńdēmte á yí ŋ́gɛ: «Nziʼnɛ a á shʉʼ, a á si ntɔ́ŋɔ á wú.»
43011029	Malía á júʼ épúp, ńdɛ ndū á esī, ŋ́gʉɔ ntswɛ́tte á yí.
43011030	Á ge egɔ́ mbɔ, Yɛɛ́so a á nzɛ́t té kó á ntē akap alāʼ mɛ́t. Ńzɛ́t áa ajʉʼ zīi, Mákta a á shʉʼ ntswɛ́tte á yí éwú.
43011031	Epuɔ Yudéa pīi, pɔ́ a Malía é ŋgɔ́ á ŋgyā, pɔ́ nɔŋ ntsíʼnɛ ntshi nnēk zí lā, pɔ́ jʉ́ɔ páʼ Malía a gáknɛ ndūu á esī ntúɔ́, ńzhɛ̄ne á yí, ńnɔŋ ŋkwāŋa ŋ́gɛ, a gʉɔ mé lesi á ndaā.
43011032	Malía á gʉɔ tɛ ŋkó á ajʉʼ zīi, Yɛɛ́so a á ŋgɔ́ éwú, ńdɛ ŋgē ejʉ́ɔ á yí, ŋ́gwhʉ̄ á mekhu yí, ńdé á mbū yí ŋ́gɛ: «Atsyapuɔ, o ke wíʼe ŋgɔ́ ega, mbɔ méŋ mɔ́ ga a kɛ te kwhʉ́.»
43011033	Yɛɛ́so á jʉ́ɔ páʼ a á si ndāa épúp, mbɔɔ páʼ epuɔ Yudéa pīi, é nɔŋ nzhɛ̄nɛ á yí, é si ndāa azɔ́p épúp, mezeŋɛ é kú á yí, ntē yí é pú ntákte.
43011034	Á zɛ́tte á wɔ́p ŋ́gɛ: «Pɛ ke féŋ á yí egɔ́?» Pɔ́ pwɛt ŋ́gɛ: «Atsyapuɔ, shʉʼɛ njʉ́ɔ.»
43011035	Yɛɛ́so á lɛ ndā.
43011036	Epuɔ Yudéa é lé á tsetsɛlɛ pɔ́p ŋ́gɛ: «Pɛ ejʉ́ɔ páʼ, a lɛɛ́ ŋkɔ̄ŋɔ á yí épúp.»
43011037	Emɔ̄ʼ é piŋ nnɔ̄ŋ ndʉ́ɛ́ á azɔ́p ŋ́gɛ: «Ŋiŋ yīi a ke zɛ́ʼɛ menēk apií‑menēk, a kaá ŋkūʼ á yí á leghʉ, tɛ Lazaa a á le kwhʉ́ ɛ́ lɛ́?»
43011038	Mezeŋɛ é zɛ́t ŋkúɔ́ á Yɛɛ́so koó, á gʉɔ mé lesi. É gɔ́ mmɔ̄ʼ legʉɔpɔ́ tɔ́, mmɔʼ mía tɔ́ á kápte á nchu éwú.
43011039	Yɛɛ́so á tswi ŋ́gɛ, mɛ́ epēkne á tɔ́ mɛ́t. Mákta, méŋ mɔ́ mpfhō á lé ŋ́gɛ: «Atsyapuɔ, a a gɔ́ tsetsɔŋɔ, ńnɔŋ elemɛ, melaʼ mīi, a á ndáʼ ŋghʉ̄ eleʼé lekua.»
43011040	Yɛɛ́so á ké ntsɔ́ʼ á mbū yí ŋ́gɛ: «Nɔ́ŋ ŋ́gɛ meŋ á ndáʼ eshúŋ á wú ŋ́gɛ, o fíɛ́ nnɛ̄t jú ŋgyá á mbū meŋ, mbɔ o o jʉ́ɔ páʼ, Ndém a tswii mete mí.»
43011041	Mɛ́ lɛ mbēkne á tɔ́ mɛ́t, Yɛɛ́so á pʉ́ʼɛ menēk mí mé lephū, ńdé ŋ́gɛ: «Mɔ́ʼɔ, meŋ á syákne á wú, páʼ o ó júʼ aswiŋte zá.
43011042	Meŋ a si ŋké nzhɛ́ɛ á mbɔŋɔ́ á légɛ, o gɛ nzī njúʼɔ aswiŋte zá júʼe, táʼ, meŋ shúŋnɛ páʼa, melaʼ alāʼ epuɔ jʉɔ zīi, á pú ŋkɛ́ne á gá la, tɛ́ pɔ́ evéŋ á légɛ, wu mé le tó á gá.»
43011043	Éswíŋte épúp, ńdé mé ŋghi teté ŋ́gɛ: «Lazaa, fhó egā ntó.»
43011044	Mpfhō á lɛ ntó, mekhu mí pɔ́ mbū mí é gɔ́ nzémte zemté mé etsō nzhó, páʼ mɛ́ le túŋ á yi épúp, eshhʉ̄ yí é zéŋ ŋgɔ́ nzémte zemté. Yɛɛ́so á tswi mé epuɔ ŋ́gɛ: «Pɛ ekɛ́ʼte etsō nzhó ánɛ yí, ńtshī á yí néŋ.»
43011045	Epuɔ Yudéa tɛ nzáne pīi, pɔ́ le shʉ̄ʼ á njʉ́ɔ wɔ Malía lewhʉ̄, é le jʉ́ɔ ajū mīi Yɛɛ́so a á ghʉ, éfɛ́ nnɛ̄t ŋgyá á mbū yí.
43011046	Táʼ, emɔ̄ʼ epuɔ é ké ŋgʉ̄ɔ njʉ́ɔ epuɔ nnɔ Falísia, ḿbɛ́te eshúŋ á wɔ́p, ajū mīi Yɛɛ́so a á ghʉ.
43011047	Wɔ nɔŋ‑epɔʼ epi melʉɛ mbɔɔ epuɔ Falísia, é júʼ épúp, ńtɔ́ŋ Mía Acuʼte, ésap tɛ ndé ŋ́gɛ: «Ḿpɛ é páʼa, éghʉ lɛ akɔ̄? Ŋiŋ wuɔ a á si ŋghʉ̄ɛ meŋkʉʼne menu tɛ zánɛ.
43011048	Ḿpɛ tshiɛ á yí néŋ, á lɔ̄k ŋgʉ̄ɔ mé mvhɔ, mbɔ epuɔ metsem e fɛ́ nnɛ̄t eyá á mbū yí, epuɔ Lóma e epiŋ ndū á esī, ńták á Mía Ŋgyā Ndém zímpɛ, ńzéŋ mbík alāʼ zímpɛ.»
43011049	Mmɔʼ ŋiŋ nnɔ wɔp, lezēŋ tsí é gɔ́ lɛ Kayif, ŋ́gɔ́ á tɛŋgyā wɔ nɔŋ‑epɔʼ, ánɛ ŋguʼ alāʼ mɛ́t, á lé azí ŋ́gɛ: «Pɛ puú te si njúʼɔ ajū mīi á esī í.
43011050	Pɛ te si njʉ́ɔ á légɛ, taʼ ŋiŋ a kwhʉ́ɛ á athū alāʼ, tɛ epuɔ alāʼ ntsem é pú te gɔ̄ʼɔ, pɛ mé lɔkɔ njhʉ́ɛ apɛ ɛ́ lɛ̄?»
43011051	A le gē elé épúp, á té fhɔ́ɔ á mbū yí í. Páʼ a lɛ tɛŋgyā wɔ nɔŋ‑epɔʼ ánɛ ŋguʼ mɛ́t lā, Ndém á ghʉ, á té njhʉ̄ eshúŋ ŋ́gɛ, Yɛɛ́so a pɔŋteé á lekwhʉ̄ á athū alāʼ.
43011052	Ŋ́ké le lɛ̄ ŋkwhʉ́ áa athū alāʼ ndaʼá, ŋ́kwhʉ́ épúp, ńdɔk ncúʼte epɔ̄ Ndém pīi, é ntē ŋgɔŋ ntsem, pɔ́ ecʉ́ʼ á taʼ nchu.
43011053	Á le fhó aleʼé mɛ́t, tɛ́ mekém epuɔ Yúda, é zápa ŋ́gɛ, mɛ́ ezwhí á Yɛɛ́so.
43011054	Melaʼ épúp tɛ Yɛɛ́so, a te zɛ́t ŋkɔ̄ŋɔ á yí á leziŋ esa saá á nnɔ epuɔ Yudéa á. Ŋ́gʉ̄ɔ mé eshhʉ̄ alāʼ yīi, é páte á késáatswɛt, á ntē mmɔʼ tésɔŋ, mɛ́ tɔ́ŋ lɛ Eflayim, pɔ́ a megaŋ nnɔ pí é náʼ nnáŋ éwú.
43011055	Á le gē egɔ́ épúp, aleʼé lekāk Páska epuɔ Yúda á nɔŋ mbátɛ. Epuɔ Yúda tɛ nzáne é nɔŋ efhɔ́ɔ ánɛ mekap alāʼ, ḿbʉɛ ŋgʉ̄ɔ mé tésɔŋ Yelósalɛm, á esoók epe ánɛ pɔ́p.
43011056	Ŋ́kó éwú Mía Ŋgyā Ndém, ńnɔŋ efāʼa á Yɛɛ́so, ŋ́gʉɔ ŋkó á Mía Ŋgyā Ndém, ńtshí éwú, ńnɔŋ ndʉ́ɛ́ á tsetsɛlɛ pɔ́p ŋ́gɛ: «Pɛ é kwaŋ á azɛ́ ŋ́gɛ akɔ̄? A gaá lɛ́ mbɔ a te shʉʼ lekāk cʉɔ ɔ́.»
43011057	Mbɔ wɔ nɔŋ‑epɔʼ epi melʉɛ mbɔɔ epuɔ Falísia, é ntswī ŋ́gɛ, ŋiŋ a gɔ ŋké ńzhɛ́ á ajʉʼ zīi a á éwú, á shúŋ, mɛ́ gɔ á yí.
43012001	Á le zɛ́t eleʼé ntokó, aleʼé lekāk Páska a ekūʼ, Yɛɛ́so á gʉɔ mé Betani, ákap alāʼ zīi, Lazaa a lɛɛ́ nnáŋa éwú. Lazaa wuɔ mɛ́t, tɛ́ Yɛɛ́so a le ghʉ̄ á zím ánɛ lewhʉ̄.
43012002	Yɛɛ́so á kó éwú, mɛ́ lá etsō lejhʉ̄ tɛ é zá ánɛ lezēŋ tsí. Mákta á ge enɔŋ egapa etsō, Lazaa á náŋ á nnɔ mege.
43012003	Malía á náŋ tɛ ŋkʉ̄ɛ á atsém líta alamńda mbɔŋ zīi, á teē nzwiŋ tɛʼ, mbɔ mɛ́ le lɔ̄k mmɔʼ mvēŋ, mɛ́ tɔ́ŋ lɛ Náa, tɛ́ ncūŋte. Ńdɔk alamńda mɛ́t nzɔ́ʼ mekhu Yɛɛ́so, ńdɔk ntsɔʼ zi ntsíʼne. Azík alamńda mɛ́t á pú ŋkó tɛ ŋgyā é ló.
43012004	Yúdas Iskaliɔt, ḿmɔʼ ŋiŋ nnɔ Yɛɛ́so, á ŋiŋ yīi a lɛ shʉʼ eswiŋ á Yɛɛ́so, á lé ŋ́gɛ:
43012005	«Mɛ́ ké gɔ mɛ́ le swīŋ alamńda jʉɔ mɛ́t, ndenía ŋkhʉ tɛ́t, ńdɔ̄k ŋkāp ntswíte wɔ te kuʼ ánɛ azō ɔ́ lɛ̄?»
43012006	Yúdas a lɛɛ́ te ndʉ́ɛ́ páʼā, ńdɔkɔ ntsáa wɔ te kuʼ ánɛ azō ɔ́. A lɛ́ ndʉ́ɛ́ páʼā, melaʼ mīi a lɛ á ntsɔ́ŋ. Yí mé le nɔ̄ŋ eféŋɛ ŋkāp nnɔ, mɛ́ piŋɛ ŋgyáa ŋkāp á mbū yí, a kúɔ́ ŋgɛ́ttɛ mmɔʼ.
43012007	Yɛɛ́so á lɛ ndé ŋ́gɛ: «Pɛ etshī á menzwí wuɔ nnéŋ. A ghʉɛ páʼa, ńdɔkɔ mbɛ́ttɛ aleʼé zīi, mɛ́ e néŋ á gá á lesi.
43012008	Pɛ a wɔ te kuʼ ánɛ azō mé á esī efʉʼ metsem, ḿbiŋ ŋgɔ́ mé meŋ, mbɔ ḿpɛ mé té shʉʼ egɔ́ á esī efʉʼ metsem ɛ́.»
43012009	Á ge egɔ́, mbɔ atʉtʉ epuɔ Yudéa á júʼ á légɛ, Yɛɛ́so a á Betani, éshʉ̄ʼ éwú, ŋ́ké te shʉ̄ʼɛ áa melaʼ Yɛɛ́so ndaʼá, éshʉ̄ʼɛ, ékó ejʉ́ɔ á Lazaa páʼ Yɛɛ́so a ke ghʉ̄ʉ̄, á zím ánɛ lewhʉ̄.
43012010	Wɔ nɔŋ‑epɔʼ epi melʉɛ é jʉ́ɔ épúp, ńdɛ nzápa á légɛ, mɛ́ ezwhí á Lazaa azí.
43012011	Ńzápa épúp melaʼ mīi, é lɛ melaʼ Lazaa tɛ́ atʉtʉ epuɔ Yudéa, á kʉ wɔ nɔŋ‑epɔʼ, éfɛ́ nnɛ̄t ŋgyá mé Yɛɛ́so.
43012012	Njhʉ̄ é lá, atʉtʉ epuɔ zīi, á eshʉ̄ʼ lekāk Páska, á júʼ á légɛ, Yɛɛ́so a á si eshʉ̄ʼɛ mé Yelósalɛm,
43012013	éfākte ezāŋ menaʼ, ńdɔk efhó á tésɔŋ ntóte, ńzáʼte á yí á mɛnzhɛ, ńnɔŋ ndʉ́ɛ́ mé ŋghi teté ŋ́gɛ: «Ozána, mbwɛ́né e egɔ́ á mbū ŋiŋ yīi, a shʉʼɛ, mbɔ Ndém mé chʉ́ á yí, ńtó á mbū pek, á efɔ epuɔ Islaɛl.»
43012014	Yɛɛ́so á tswí á mɔ́ njakási, ŋ́kɔ́ʼ nnáŋ á ndo éwú. Á gɔ́ páʼ mɛ́ le tí á ntē aŋwaʼne Ndém ŋ́gɛ:
43012015	«Epuɔ tésɔŋ Siɔŋ, ndɛ́ʼ pɛ epɔ́k. A a wuɔ yīi, efɔ wɛ a á si eshʉ̄ʼɛ, ńnáŋ ánɛ mɔ́ njakási lāa.»
43012016	Megaŋ nnɔ Yɛɛ́so é jʉ́ɔ épúp, pɔ́ té zho njúʼ á ajū mīi, anu jʉɔ mɛ́t á lɔkɔ ndʉ́ɛ́. Ndém á shʉʼ ŋghʉ̄ Yɛɛ́so á zím ánɛ lewhʉ̄, ŋ́kó á ntē shʉ́shɔ́k, tɛ́ pɔ́ kímte á légɛ, mɛ́ le tí emuɔ menu mɛ́t á ntē aŋwaʼne Ndém, ánɛ lezēŋ tsí. Ńjʉ́ɔ á légɛ epuɔ menɔŋ é le ghʉ̄ ánɛ yí, ńdeŋ ndeŋ páʼ mɛ́ le tí épúp.
43012017	Táʼ, atʉtʉ epuɔ zīi, á le jʉ́ɔ á yí á leghʉ Lazaa á zím ánɛ lewhʉ̄, éfhó á lesi ntó, á nɔŋ eshúŋɔ ajū mīi, pɔ́ le jʉ́ɔ̄.
43012018	É melaʼ épúp tɛ́, alāʼ á le júʼ á légɛ Yɛɛ́so a le ghʉ̄ ŋkʉʼne anu jʉɔ mɛ́t, tɛ́ ntó eshʉʼ ńzáʼte á yí á mɛnzhɛ.
43012019	Epuɔ Falísia é jʉ́ɔ épúp, ńdé á tsetsɛlɛ pɔ́p ŋ́gɛ: «Pɛ ka jʉ́ɔ kɛ. Amɔ̄ʼ ajū mīi, ḿpɛ gɔ ezéŋ ŋghʉ̄, á té éwú ú. Pɛ ejʉ́ɔ páʼ, alāʼ ntsem á pú ŋgɔ́ á nzem yí.
43012020	Emɔ̄ʼ epuɔ Glɛk, é le pē á Yelósalɛm, ánɛ afʉʼ lekāk Páska, á ŋguʼteē Ndém.
43012021	Ŋ́kó éwú, ńdé á mbū Fílíip ŋiŋ tésɔŋ Betsayída, á ntē apak ŋgɔŋ Ŋgaliléa ŋ́gɛ: «Ndi, pek é si ŋkɔ̄ŋɔ á lejʉ̄ɔ á Yɛɛ́so.»
43012022	Fílíip á gʉɔ eshúŋ á Aŋdlɛya. Pɔ́ yí é gʉɔ eshúŋ á Yɛɛ́so.
43012023	Yɛɛ́so á piŋ mbwɛ̄t á mbū alāʼ ŋ́gɛ: «Afʉʼ á kuʼ, ázi Ndém a a tswi páʼ kwaʼ shʉ́shɔ́k Méŋ‑Ŋiŋnɔŋ wuɔ, a á épúp.
43012024	Kwaʼ anuúnē anuúnē, meŋ shúŋɔ á wɛ́ ŋ́gɛ, mvem ŋgesáŋ zīi mɛ́ é phi á atsáʼ, e gɔ́ te kwhʉ́, mbɔ e e gɔ́ áa yíléyī. E piŋɛ ŋkwhʉ́, mbɔ e e sáʼ, ézém emɔ̄ʼ memvem tɛ é záne.
43012025	Ŋiŋ a nɔŋ ŋkɔ̄ŋɔ á athū nnɛ̄t zí, mbɔ a a láʼ epíi. Ŋiŋ a piŋɛ te zéŋ njʉ́ɔ á athū nnɛ̄t zí páʼ azō á ŋgɔŋ ega á, mbɔ a a láʼ eta á lezēŋ Ndém.
43012026	Ŋiŋ a nɔŋ ŋkɔ̄ŋɔ á yí á legɔ̄ ŋgaŋ afaʼ ga, á tsé á nzem meŋ. Ajʉʼ zīi meŋ á éwú la, á shʉʼ nzéŋ ŋ́gɔ́ azí éwú. Ŋiŋ a nɔŋ ŋghʉ̄ɛ afaʼ zá, mbɔ Mɔʼɔ́ ga a a shʉʼ ekɔŋte á yí.
43012027	Tsetsɔŋɔ wuɔ, além zá á si ntsɔ́ʼɔ tɛʼ. Meŋ eké ndé ŋ́gɛ akɔ̄? Meŋ ndé ŋ́gɛ Mɔ́ʼɔ, lɛ ŋghʉ̄, ejʉɔ ŋgʉɔ̄ʼ e etɔ́k lɛ́? Á ké nzi ŋgɔ́ áa melaʼ afʉʼ ŋgʉɔ̄ʼ jʉɔ mɛ́t, tɛ́ meŋ nde shʉ̄ʼ á ŋgɔŋ.
43012028	Mɔ́ʼɔ, ghʉ̄ɛ, mɛ́ ezhɛ́ á légɛ, shʉ́shɔ́k wu a fáaŋ.» Ŋghi Ndém é lɛ efhó á lephū, ńdé ŋ́gɛ: «Meŋ á ndáʼ ŋghʉ̄ épúp, éshʉʼ ezéŋ eghʉ épúp leswhī leswhī.»
43012029	Alāʼ zīi á ŋgɔ́ á ajʉʼ mɛ́t, á júʼ ŋghi mɛ́t, ńdé ŋ́gɛ: «É gɔ́ áa lefaŋ.» Emɔ̄ʼ epuɔ é nɔŋ ndʉ́ɛ́ azɔ́p ŋ́gɛ: «Taʼ cɔʼ Ndém mé shúŋnɛ á mbū yí.»
43012030	Yɛɛ́so á lé ŋ́gɛ: «E té melaʼ má, tɛ́ mɛ́ júʼɔ ejʉɔ ŋghi ɛ́. É gɔ́ áa melaʼ mɛ́.
43012031	Afʉʼ zīi Ndém a gɔ á nzáʼ ntsaŋ zɔp a epuɔ menɔŋ á kuʼ. Afʉʼ zīi Ndém a gʉɔ mé njuūŋ efɔ ŋkaŋ‑ŋgɔŋ á kuʼ.
43012032	Ŋ́gɔ́ mé meŋ, mbɔ mɛ́ shʉʼ efhó á esī atsetsáʼ, ékɔ́ʼne á gá, afʉʼ mɛ́t, meŋ eghʉ̄ epuɔ menɔŋ metsem e eshʉ̄ʼ mé lezēŋ tsá.»
43012033	A lɛɛ́ ndʉ́ɛ́ emuɔ menu mɛ́t, ńdɔkɔ eshúŋɔ ntií lewhʉ̄ zīi, yí e shʉʼ ekwhʉ́.
43012034	Alāʼ á pwɛt á mbū yí ŋ́gɛ: «Pek le júʼ á ntē aŋwaʼne lepé Mɔɔ́sɛ á légɛ, Nzaʼ‑Ŋkhʉ a pɔɔ́ŋ á lenāŋ á ŋgɔŋ, á lemiʼɛ. O ó piŋ ŋgāa ndé ŋ́gɛ, mɛ́ e shʉʼ ekɔ́ʼne á Méŋ‑Ŋiŋnɔŋ ánɛ athʉ́ ʉ́? Méŋ‑Ŋiŋnɔŋ wuɔ mɛ́t, a gɔ́ áa awɔ́?»
43012035	Yɛɛ́so á tsɔ́ʼ á mbū pɔ́p ŋ́gɛ: «Ŋkaʼ é zɛɛ́t á tsetsɛlɛ pɛ áa ánɛ méŋ afʉʼ. Pɛ etswiʼne nzīŋ, á afʉʼ zīi, é zɛɛ́t ŋkɛʼɛ á wɛ́, ḿbɔ́k nzem á leshʉʼ ŋkápte á wɛ́. Ŋiŋ yīi a á ntē nzem nzīŋɛ, a á páʼā, a te nzhɛ́ɛ á ajʉʼ zīi, a gʉɔ mé éwú ú.
43012036	Ŋkaʼ e ezɛ́t á tsetsɛlɛ pɛ, pɛ efɛ́ nnɛ̄t ŋgyá á mbū yí, ńdɔk ncʉ́ʼ megaŋ ŋkaʼ.» Yɛɛ́so a le shuŋné á mbū pɔ́p páʼa mɛ́t, ńdɛ efhó á lezēŋ pɔ́p ŋgʉ̄ɔ, ńdʉ̄ɔne á wɔ́p.
43012037	Tɛ mbɔɔ páʼ Yɛɛ́so a le ghʉ̄ meŋkʉʼne menu tɛ nzáne, á mvhɔ alāʼ lɛ akɔ̄ lɛ́ lā, pɔ́ ké te fɛ́ nnɛ̄t ŋgyá á mbū yí í.
43012038	Tɛ́ á tsia épúp, ashuŋne zīi, Izayi ntswi‑ŋke Ndém a le léē, á lɔk mbō. A le lé ŋ́gɛ: «Atsyapuɔ, awɔ́ a le véŋ anu zīi, pek le nɔ̄ŋ eshúŋɔ ɔ́? Awɔ́ a le véŋ páʼ, o le tswī mete mú á mbū yí í?»
43012039	Izayi mɛ́t, a le shúŋ ajū mīi, á ghʉɛ tɛ́ epuɔ puɔ mɛ́t, é té ŋkūʼɔ á lefɛ̄ nnɛ̄t zɔp ŋgyá á mbū Ndém ɛ́. A le lé ŋ́gɛ:
43012040	«Ndém a le kapté menēk mɔ́p, ńtsɛ́t leghi tsɔ́p, ŋ́gɛ ndɛ́ʼ pɔ́ lɔk menēk mɔ́p njʉ́ɔ ejʉʼ, ŋ́gɛ ndɛ́ʼ pɔ́ lɔk leghi tsɔ́p nzhɛ́ azō, ḿbɔ́k á wɔ́p á lepiŋ nzem á mbū yí, á ghʉ pɔ́ te.»
43012041	Izayi a lɛɛ́ eshúŋɔ emuɔ menu páʼā, melaʼ mīi a le té njhʉ̄ njʉ́ɔ á shʉ́shɔ́k Yɛɛ́so, tɛ́ eshúŋnɛ páʼa, ánɛ yí.
43012042	Mɛ́ le kím ashuŋne Izayi jʉɔ, táʼ, á ké eshʉ̄ʼ á tsetsɛlɛ mekém alāʼ epuɔ Yúda, epuɔ tɛ nzáne é fɛ́ nnɛ̄t ŋgyá mé Yɛɛ́so. Ḿbiŋ nnɔ̄ŋ mbɔ́kɔ epuɔ Falísia páʼā, pɔ́ té ghʉ̄ tɛ mɛ́ zhɛ́ ɛ̄, ḿbɔ́kɔ mɛ́ le fhó á ŋgyā aswiŋte, ńjūŋ á wɔ́p.
43012043	Pɔ́ le nɔ̄ŋ ŋkɔŋɔ ŋ́gɛ, epuɔ menɔŋ e ewūʼte á wɔ́p, ńtsyā á légɛ, Ndém mé ekɔ̄ŋte á wɔ́p.
43012044	Yɛɛ́so á náŋ tɛ ndé mé ŋghi teté ŋ́gɛ: «Ŋiŋ a fíɛ́ nnɛ̄t ŋgyá mé meŋ, mbɔ a te efíɛ́ nnɛ̄t mɛ́t ŋgyáa áa me meŋ ɛ́, mbɔ a fíɛ́ ŋgyáa mbɔɔ á mbū ŋiŋ yīi, a le tó á gá á ŋgɔŋ.
43012045	Ŋiŋ yīi a á si njʉ́ɔ á gá, a á si nzéŋɛ njʉ́ɔ á ŋiŋ yīi, a le tó á gá.
43012046	Meŋ ndɛɛ́ eshʉʼɛ á ŋgɔŋ, ŋ́gɔ́ ŋkaʼ, ŋ́gɛ ŋiŋ ntsem yīi, a á fɛ́ nnɛ̄t ŋgyá mé meŋ, ndɛ́ʼ á ta á ntē nzém.
43012047	Ŋiŋ a júʼɔ meshuŋne má, a te zīŋ páʼ meshuŋne mɛ́t é si ndʉ́ɛ́ épúp ɔ́, mbɔ meŋ mé té záʼ ntsaŋ zi í. Meŋ ndɛɛ́ te eshʉ̄ʼɛ á ŋgɔŋ á nzáʼ ntsaŋ epuɔ menɔŋ pɔ́ a Ndém ɛ́. Meŋ ndɛɛ́ eshʉʼɛ, éghʉ epuɔ menɔŋ e etswɛ́t.
43012048	Ŋiŋ a nɔŋ ŋ́gɛ pek yí é té wɛ, ńnɔŋ te ŋghʉ̄ɛ páʼ meshuŋne má é si ndʉ́ɛ́ épúp ɔ́, mbɔ ŋgaŋ a á ndáʼ ŋgwɛ̄ á nzaʼ‑ntsaŋ yi, á gɔ́ páʼ, a láʼ ánɛ nzoknzem aleʼé, anu zīi meŋ zíʼnɛ á yí, a te ŋkúʼtɛ ɛ́ lā mé eghʉ̄, a á ewhʉ̄ á asāʼ.
43012049	Meshuŋne mīi, meŋ á shúŋ, é té fhɔ́ɔ á mbū meŋ ɛ́. Mɔʼɔ́ ga, mbɔ yí mé le tó á gá á ŋgɔŋ, yí mé shúŋ á gá anu zīi, meŋ gɔ́ elé, ánu zīi meŋ gɔ elɔ̄ɔk ńzíʼne epuɔ.
43012050	Meŋ mbīiŋ nnɔ̄ŋ nzhɛ́ɛ á légɛ, anu zīi a á zápa, á ghʉʉ̄, mɛ́ ta á lezēŋ yí. Anu zīi meŋ shúŋɔ, meŋ á si eshúŋɔ ndeŋ ndeŋ páʼ, Mɔʼɔ́ ga a le tswī épúp.»
43013001	Lekāk Páska é le nɔ̄ŋ ŋgɔ̄ á nziī, Yɛɛ́so á nɔŋ nzhɛ́ɛ á légɛ, ezi njhʉ̄ e é kuʼ. Ńjhʉ̄ zīi, a a lɔk efhó á ŋgɔŋ ega, égʉɔ etswɛ́tte á Mɔʼɔ́ yi. Yɛɛ́so mɛ́t a le kɔ̄ŋ epuɔ pí pīi, é ntē ŋgɔŋ tɛ nzōko.
43013002	Pɔ́ a nnɔ yí é le naŋté á esī nnɔŋ mpfɛ́tɛ azō, mbɔ Sɛ́ta a á ndáʼ ŋkó á ntē Yúdas Iskaliɔt méŋ Simɔŋ, tɛ ntshóne á yí á leswiŋ á Yɛɛ́so.
43013003	Yɛɛ́so á nɔŋ nzhɛ́ɛ á légɛ, Mɔʼɔ́ yi a lē mbú ŋgyá mete á mbū yí á lelɔk ŋghʉ̄ etsō tsem, ńnɔŋ nzhɛ́ɛ á légɛ, yí le fhó á mbū Ndém, ḿbiŋɛ mbīŋɛ mé lezēŋ Ndém.
43013004	Ńnáŋ tɛ ndū á esī, ésɔ̄ŋ nzhó efwɔ̄k zi, ḿbɛ́ á tɛ́wɛlɛ ncúŋ.
43013005	Ńnéŋ ntshi á ntē pɛ́ɛn, ńzī á lesok mekhu megaŋ nnɔ pí, ńdɔ̄k á tɛ́wɛlɛ yīi, a á ncúŋ ánɛ yí, ńtsíʼne.
43013006	Ŋ́gʉɔ tɛ ŋkó ánɛ Simɔŋ Piɛ, á lé á mbū yí ŋ́gɛ: «Ŋ́gɛ wu Mɔʼɔ́ wek, o gʉɔ mé esoók mekhu má a?»
43013007	Á pwɛt á mbū yí ŋ́gɛ: «Ajū mīi meŋ á si ŋghʉ̄ɛ, o gɔ le tsetsɔŋɔ zhɛ́. Táʼ, o o ké eshʉʼ tɛ́ júʼe.»
43013008	Piɛ á pwɛt á mbū yí ŋ́gɛ: «Ŋgáŋ, o gɔ le mekhu má sok.» Á lé á mbū yí ŋ́gɛ: «Meŋ gɔ te mekhu mú sok, mbɔ pɔkɔ te zɛ́t nnɔ ɔ́.»
43013009	Simɔŋ Piɛ á lé á mbū yí ŋ́gɛ: «Á gɔ́ épúp me Mɔʼɔ́ wek, te lɛ esōk áa mekhu má ndaʼ, sok tɛ mbɔɔ mbū pɔ́ athū zá.»
43013010	Yɛɛ́so á pwɛt á mbū yí ŋ́gɛ: «Ŋiŋ yīi a á ndáʼ esōk nnɛ̄t, mɛ́ té zéŋ mbɔ́ŋte á lesok á yí í, [tɛ ńdaʼ mekhu mí], melaʼ mīi a á ndáʼ ŋgɔ́ ndane lané. Pɛ pwɔ̄ é ké ŋgɔ́ ndane lané, táʼ, ŋ́ké te á wɛ́ metsem ɛ́.»
43013011	A le gē elé épúp, ńnɔŋ nzhɛ́ɛ á ŋiŋ yīi, a a swiŋ á yí. É melaʼ épúp tɛ́ a le lé ŋ́gɛ, pɔ́ metsem é té ndane lané ɛ́.
43013012	Yɛɛ́so a le māk á lesok mekhu megaŋ nnɔ pí, ḿbɛ́ nzhó efwɔ̄k zi mmāʼ, ńzéŋ nnáŋ á esī, ńdé á mbū pɔ́p ŋ́gɛ: «Tɛ pɛ é júʼ ajū mīi, meŋ á ghʉ á mbū pɛ lā a?
43013013	Pɛ é si ntɔ́ŋɔ á gá lɛ Nziʼnɛ, mbɔɔ lɛ Mɔʼɔ́ wɛ, ńdʉ́ɛ́, meŋ gɔ́ ewiɛ́.
43013014	Páʼ meŋ, Nziʼnɛ, ŋ́gɔ́ á Mɔʼɔ́ wɛ, meŋ á piŋ esōk mekhu mɛ́ lā, pɛ azɛ́, pɛ pɔŋteé á lezēŋ esōk mekhu mɛ́ azɛ́, ńzeŋne zeŋné.
43013015	E é páʼa, ŋ́gɔ́ efʉʼ zīi, meŋ á yá á mbū pɛ. Ajū mīi, meŋ á ghʉ ánɛ pɛ, pɛ ezéŋ ŋghʉ̄ azɛ́ ánɛ emɔ̄ʼ epuɔ.
43013016	Kwaʼ anuúnē anuúnē, meŋ shúŋɔ á wɛ́ ŋ́gɛ, nziʼnɛ afaʼ, a te zhɛ́ afaʼ ntsyā á mɔʼɔ́ afaʼ yi í. Nziŋ‑ntō á piŋ te fáŋ ntsyā á ŋiŋ yīi, a á ntó á yí í.
43013017	Tsetsɔŋɔ, páʼ pɛ é si nzhɛ́ɛ menu muɔ mɛ́t lā, pɛ ghʉɛ épúp, mbɔ pɛ é meshhʉ̄ mbɔŋ.
43013018	Meŋ te ndʉ́ɛ́ á wɛ́ metsem ɛ́. Meŋ á si nzhɛ́ɛ epuɔ pīi, meŋ ndē ntsɔ́ʼ á wɔ́p. Á si ŋké nzɛ́ttɛ ŋ́gɛ, anu zīi mɛ́ le lé á ntē aŋwaʼne Ndém, a epō. Mɛ́ le lé éwú ŋ́gɛ: “Ŋiŋ yīi, pek yí é le nɔ̄ŋ mbútɛ etsō mpfɛ́tɛ, a le pīŋ esɛt, ńcʉ́ʼ á ŋgaŋ mbo ga.”
43013019	Meŋ tʉ́ɛ́ njhʉ̄ eshúŋɔ á wɛ́ tsetsɔŋɔ páʼa, tɛ́ anu mɛ́t a eshʉ̄ʼ. Tɛ afʉʼ zīi á piŋ eshʉ̄ʼ, pɛ ezhɛ́ á légɛ, “meŋ á si ŋgɔ́ á ŋiŋ yīi, meŋ á ewiɛ́.”
43013020	Kwaʼ anuúnē anuúnē, meŋ shúŋɔ á wɛ́ ŋ́gɛ, ŋiŋ a kóknɛ á ŋiŋ yīi, meŋ mé tó á yí, mbɔ ŋgaŋ a kóknɛ áa gá méŋwɛ̄t. Ŋiŋ a piŋɛ ŋkókne á gá, mbɔ a lɔkɔ ŋkóknɛ á ŋiŋ yīi, a le tó á gá.»
43013021	Yɛɛ́so á shúŋne épúp, ntē yí é pú ntáka, á lé esa saá ŋ́gɛ: «Kwaʼ anuúnē anuúnē, meŋ shúŋɔ á wɛ́ ŋ́gɛ, taʼ ŋiŋ á nnɔ pɛ, a a shʉʼ eswiŋ á gá.»
43013022	Megaŋ nnɔ pí é cʉne mennɛ̄t mɔ́p, awiɛ́ á nɔŋ nzɛ́ttɛ á ntē yí ŋ́gɛ, a á páʼa ndʉ́ɛ́ á awɔ́?
43013023	Mmɔʼ ŋiŋ ánɛ nnɔ Yɛɛ́so, á ŋiŋ yīi, Yɛɛ́so a lɛɛ́ ŋkɔŋɔ á yí tɛʼ, á náŋ mbáte á yí, pɔ́ nɔŋ mpfɛ́tɛ azō.
43013024	Simɔŋ Piɛ, á míŋ á yí lezēk ŋ́gɛ, a ezɛ́tte á Yɛɛ́so á ŋiŋ yīi, a lʉ́ɛ́.
43013025	Ŋiŋ nnɔ Yɛɛ́so wuɔ mɛ́t, á lɛ ŋŋɔ́ʼne á letuúŋ yí, ńzɛ́tte á yí ŋ́gɛ: «Mɔʼɔ́ wek, o ó páʼa ndʉ́ɛ́ á awɔ́?»
43013026	Yɛɛ́so á pwɛt ŋ́gɛ: «A á si ŋgɔ́ á ŋiŋ yīi, meŋ a yá mbwɔ̄ʼ ecū muɔ tsīi, meŋ gɔ á ncɔʼɔ la, á mbū yí.» Ńdé épúp, ńcɔ̄ʼ mbwɔ̄ʼ etsō, ŋ́gyá á mbū Yúdas Iskaliɔt méŋ Simɔŋ.
43013027	Afʉʼ mɛ́t zīi, Yɛɛ́so a lɛɛ́ ŋgyáa mbwɔ̄ʼ etsō á mbū yí, Sɛ́ta á liɛ ŋkúɔ́ á ntē yí. Yɛɛ́so á lé á mbū yí ŋ́gɛ: «Ajū mīi, o ó si ŋkɔ̄ŋɔ á leghʉ lā, lɛ ŋgákne ŋghʉ̄.»
43013028	Tsɔ taʼ ŋiŋ á nnɔ epuɔ pīi, é ŋgɔ́ á ajʉʼ mɛ́t, á pú te júʼ melaʼ épúp, Yɛɛ́so a lʉ́ɛ́ épúp ɔ́.
43013029	Páʼ Yúdas a lɛ á nnɔ, ŋ́gɔ́ á efeŋ‑ŋkāp lā, emɔ̄ʼ epuɔ é kwaŋ ŋ́gɛ, Yɛɛ́so a á nnɔŋ ndʉ́ɛ́ á mbū yí ŋ́gɛ, a egʉ̄ɔ nzó ecū mīi, é pɔŋ á mbū pɔ́p, á lelɔk njhʉ́ lekāk. Ŋ́ké te épúp ɔ́ mbɔ, a á nnɔŋ ŋ́gɛ, a egʉɔ ŋgyá á azō, á mbū wɔ te kuʼ ánɛ azō.
43013030	Yúdas á tswí mbwɔ̄ʼ ecū mwɔ̄, ńdɛ efhó á ŋgyā ntó. Mbɔ nzém e é eséŋ.
43013031	Yúdas á lɛ ŋgē efhó á ŋgyā etó, Yɛɛ́so á lé ŋ́gɛ: «Tsetsɔŋɔ wuɔ, shʉ́shɔ́k Méŋ‑Ŋiŋnɔŋ wuɔ, a á tó á ntentā. Epuɔ menɔŋ e zápa ánɛ yí, éjʉ́ɔ á shʉ́shɔ́k Ndém.
43013032	[Páʼ mɛ́ e zápa ánɛ Méŋ‑Ŋiŋnɔŋ ejʉ́ɔ á shʉ́shɔ́k Ndém lā], Ndém a a zéŋ eghʉ azí, mɛ́ ejʉ́ɔ á shʉ́shɔ́k Méŋ‑Ŋiŋnɔŋ. Tɛ ŋgia á yí á leghʉ mɛ́ jʉ́ɔ, é té zɛ́t esāk á.
43013033	Ewɔŋkhʉ̄ pá, ḿpɛ te e zéŋ enáŋ tɛ ŋgia e esāk á. Pɛ e shʉʼ efaʼ á gá. Táʼ, anu zīi, meŋ ke lé á mbū epuɔ Yúda, meŋ á zéŋ ndé á mbū pɛ azɛ́ tsetsɔŋɔ. Ŋ́gɛ: “Ajʉʼ zīi, meŋ gʉɔ mé éwú, pɛ gɔ le kūʼ á leshʉʼ éwú ú.”
43013034	Meŋ á yá lepé leswhī á mbū pɛ, é gɔ́ lɛ̄ɛ: pɛ ekɔ̄ŋne mennɛ̄t mɛ́ nzeŋne zeŋné. Ndeŋ ndeŋ páʼ meŋ kɔɔ̄ŋ á wɛ́ lā, pɛ ekɔ̄ŋne mennɛ̄t mɛ́ nzeŋne zeŋné.
43013035	Epuɔ menɔŋ ntsem e shʉʼ efhó ánɛ ŋkɔŋne nzeŋne zeŋné zīi pɛ wɛɛ̄, tɛ́ ezhɛ́ á légɛ, pɛ́ é si ŋgɔ́ megaŋ nnɔ pá.»
43013036	Á shúŋne épúp, Simɔŋ Piɛ á zɛ́tte á yí ŋ́gɛ: «Mɔʼɔ́ wek, o gʉɔ áa me egɔ́?» Yɛɛ́so á pwɛt á mbū yí ŋ́gɛ: «Ajʉʼ zīi, meŋ gʉɔ mé éwú, o gɔ le á nzem meŋ tsetsɔŋɔ gɔ́. Táʼ, o o ké efú tɛ́ egɔ́ á nzem meŋ.»
43013037	Á pwɛt á mbū yí ŋ́gɛ: «Mɔʼɔ́ wek, melaʼ akɔ̄ meŋ gɔ le kūʼ á gá á legɔ̄ á nzem wu tsetsɔŋɔ ɔ̄? Meŋ tshií páʼ, meŋ gɔ eyá athū nnɛ̄t zá melaʼ mú.»
43013038	Yɛɛ́so á pwɛt á mbū yí ŋ́gɛ: «Ŋ́gɛ, o o yá athū nnɛ̄t jú melaʼ má a? Kwaʼ anuúnē anuúnē, meŋ shúŋɔ á wú ŋ́gɛ, ŋkʉɔʼ a ghʉ ege etɔ́ŋ, mbɔ o ó lɛʼte ŋgʉɔ ntɛ́t ŋ́gɛ, o ka á gá zhɛ́ ɛ́.»
43014001	Yɛɛ́so á zéŋ ndé á mbū nnɔ yí ŋ́gɛ: «Ndɛ́ʼ azō á ták leghi tsɛ́, pɛ é si fíɛ́ nnɛ̄t ŋgyáa á mbū Ndém, pɛ ezéŋ efɛ́ nnɛ̄t ŋgyá á mbū meŋ.
43014002	Ejʉʼ é ŋgyā Mɔʼɔ́ ga tɛ nzá. Á ŋgwíʼe á té épúp ɔ́, mbɔ a ke gɔ́ meŋ nde lé á mbū pɛ ŋ́gɛ, meŋ gʉɔ mé ncuŋtē ejʉʼ tsīi, pɛ e shʉʼ enáŋte éwú ú.
43014003	Meŋ shʉʼɛ ŋgʉ̄ɔ tɛ ncūŋte ejʉʼ mɛ́t á mbū pɛ, meŋ ezéŋ eshʉ̄ʼ efāʼ á wɛ́, ḿpɛ mé cʉ́ʼɛ ŋgɔ́ɔ, tɛ ajʉʼ zīi, meŋ á éwú, pɛ egɔ́ azɛ́ éwú.
43014004	Ŋ́gɔ́ mé ajʉʼ zīi, meŋ gʉɔ mé éwú, mbɔ pɛ é si nzhɛ́ɛ á mɛnzhɛ.»
43014005	Tomási á lé á mbū yí ŋ́gɛ: «Mɔʼɔ́ wek, pek te si nzhɛ́ɛ ajʉʼ zīi, o gʉɔ mé éwú ú. Pek gɔ epīiŋ ŋgāa tɛ́ nzhɛ́ á mɛnzhɛ ɛ̄?»
43014006	Yɛɛ́so á pwɛt á mbū yí ŋ́gɛ: «Meŋ á si ŋgɔ́ á mɛnzhɛ, ŋ́gɔ́ á anuúnē, ŋ́gɔ́ á ŋiŋ yīi, a ghʉɛ mɛ́ gɔ́ɔ éwú. Ŋiŋ a gɔ le gʉ̄ɔ njʉ́ɔ á Mɔʼɔ́, té gɔ́ yīi, a á zápa áa ánɛ meŋ ɛ́.
43014007	Páʼ pɛ é si nzhɛ́ɛ á gá lā, pɛ e zéŋ ezhɛ́ á Mɔʼɔ́ ga. Tɛ efhó tsetseŋɔ, pɛ é si nzhɛ́ɛ á yí, pɛ é ndáʼ njʉ́ɔ á yí.»
43014008	Fílíip á lé á mbū yí ŋ́gɛ: «Mɔʼɔ́ wek, lɛ ntswī á wék á Mɔʼɔ́, a elɛ ŋkūʼ á mbū pek.»
43014009	Yɛɛ́so á lé á mbū yí ŋ́gɛ: «Ŋgia é éwú yīi, ḿpɛ é nnɔ. O piīŋ la á gá zhɛ́ ɛ́ lɛ̄ Fílíip? Ŋiŋ yīi a á jʉ́ɔ á gá, a á páʼā ndɔkɔ njʉ́ɔ á Mɔʼɔ́ ga. Melaʼ akɔ̄ o lʉ́ɛ́ ŋ́gɛ: “Tswi á wék á Mɔʼɔ́ ɔ́?”
43014010	O te si mvéŋɛ ŋ́gɛ meŋ á ntē nnɛ̄t Mɔʼɔ́, Mɔʼɔ́ ga á zéŋ ŋgɔ́ á ntē nnɛ̄t meŋ ɛ́ lɛ̄? Meshuŋne mīi meŋ shúŋɔ á wɛ́, é té fhɔ́ɔ á mbū meŋ ɛ́. Á gɔ́ áa lɛ, páʼ Mɔʼɔ́ a á ntē nnɛ̄t meŋ lā, yí mé lɔkɔ á gá ŋghʉ̄ɛ mefaʼ mí.
43014011	Meŋ á ntē nnɛ̄t Mɔʼɔ́, Mɔʼɔ́ á zéŋ ŋgɔ́ á ntē nnɛ̄t meŋ. Pɛ evéŋ épúp. A zi ŋgɔ́ éyi, pɛ te e véŋ ashuŋne zá á, pɛ tsɔ efhó ánɛ mefaʼ mīi, pɛ é si njʉ́ɔ meŋ eghʉ̄ɛ, ḿvéŋ.
43014012	Kwaʼ anuúnē anuúnē, meŋ shúŋɔ á wɛ́, ŋiŋ a fíɛ́ nnɛ̄t ŋgyá mé meŋ, mbɔ a a zéŋ eghʉ azí mefaʼ mīi, meŋ á si ŋghʉ̄ɛ. Mbɔ a á zéŋ eghʉ emi, é faáŋ ntsya emi, meŋ á si ŋghʉ̄ɛ, melaʼ mīi, meŋ gʉɔ mé lezēŋ Mɔʼɔ́.
43014013	Ajūɔ tsem zīi, pɛ é lɔk lezēŋ tsá ndɔ́, meŋ a ghʉ á mbū pɛ. Tɛ́ a etsīa épúp, mɛ́ ezápa ánɛ lezēŋ Mɔ́, ŋ́gūʼte á Mɔʼɔ́.
43014014	Pɛ lɔkɔ lezēŋ tsá ndɔ́ á gá azō, mbɔ meŋ a ghʉ azō mɛ́t á mbū pɛ.
43014015	«A gɔ́ éyi, pɛ kɔɔ̄ŋ á gá, pɛ enéŋ athū zɛ́ á leziŋ páʼ anu zīi, meŋ shúŋɔ á wɛ́, á si ndʉ́ɛ́ épúp.
43014016	Meŋ a shʉʼ eswíŋte á Mɔʼɔ́, a eyá á wɛ́ mmɔʼ ŋkʉɛ‑anɔŋɔ́‑mɛnzhɛ, pɛ a pɔ́p mé ecʉ́ʼɛ ŋgɔ́ɔ, á lemiʼɛ.
43014017	Ŋkʉɛ‑anɔŋɔ́‑mɛnzhɛ mɛ́t, a gɔ́ á Azwakne Ndém, yí mé kwaʼ ntswī á wɛ́ á ŋiŋ yīi, Ndém a á ewiɛ́. Epuɔ ŋgɔŋ puɔ, é gɔ le kūʼ á letswi á yí í, melaʼ mīi, pɔ́ zi te si njʉ́ɔ á yí í, ńzi nnɔ̄ŋ te nzhɛ́ɛ á yí í. Pɛ pwɔ̄, pɛ é si ŋké nzhɛ́ɛ á yí. A á lezēŋ pɛ efʉʼ metsem, a á ntē nnɛ̄t pɛ efʉʼ metsem.
43014018	Meŋ te shʉʼ etshi á wɛ́ nnéŋ, pɛ ecʉ́ʼ páʼ epɔ̄ metshɛɛ́ lā á. Meŋ a shʉʼ ezéŋ eshʉʼ mé lezēŋ tsɛ́.
43014019	Á cʉ́ʼ á méŋ agáʼ afʉʼ lɛ, epuɔ ŋgɔŋ puɔ, é le zéŋ á gá njʉ́ɔ ɔ́. Pɛ pwɔ̄, é ké eshʉʼ ezéŋ ejʉ́ɔ á gá, meŋ gɔ́ nte. Púp, pɛ ezéŋ ŋgɔ́ azɛ́ éwú leswhī leswhī.
43014020	Aleʼé mɛ́t, pɛ ezhɛ́ á légɛ, meŋ á ntē nnɛ̄t Mɔʼɔ́ ga, ḿpɛ é a pɔ́p é piŋ mbú ŋgɔ́ á taʼ nchu.
43014021	«Ŋiŋ yīi a juúʼ anu zīi meŋ shúŋɔ, ŋ́ghʉ̄ épúp, ŋgaŋ a kɔɔ̄ŋ á gá. Ŋiŋ a piŋɛ ŋkɔ̄ŋ á gá, mbɔ Mɔʼɔ́ ga, a ezéŋ ekɔŋ á yí azí, meŋ ezéŋ ŋkɔ̄ŋ á yí azá, ńtswī á yí páʼ, meŋ á épúp.»
43014022	Yúdas, mɛ́ té ndʉ́ɛ́ á Yúdas Iskaliɔkt ɛ́, á lé mé Yɛɛ́so ŋ́gɛ: «Mɔʼɔ́ wek, o gɔ eghʉ lɛ akɔ̄, tɛ́ etswi nnɛ̄t ju áa á mbū pek, o ó le tswī á mbū epuɔ ŋgɔŋ puɔ ɔ̄?»
43014023	Yɛɛ́so á pwɛt á mbū yí ŋ́gɛ: «Ŋiŋ yīi a kɔɔ̄ŋ á gá, a ziīŋ páʼ ashuŋne zá á si ndʉ́ɛ́ épúp. Mɔʼɔ́ ga á kɔŋ á yí. Pek e shʉʼ eshʉʼ á mba yí, élɔk mba zi, éghʉ lenaŋá tsék.
43014024	Ŋiŋ yīi a te gá kɔŋ, a te zīŋ páʼ ashuŋne zá á si ndʉ́ɛ́ épúp ɔ́, ashuŋne jʉɔ zīi, pɛ piŋɛ njúʼɔ la, á té fhɔ́ɔ á mbū meŋ ɛ́, á fhɔ́ɔ á mbū Mɔʼɔ́ ga, mbɔ yí mé le tó á gá.
43014025	Meŋ á shúŋ á wɛ́ emuɔ menu, á afʉʼ zīi meŋ zɛɛ́t á lezēŋ pɛ.
43014026	Ŋkʉɛ‑anɔŋɔ́‑mɛnzhɛ, Ázwakne Ndém, á ŋiŋ yīi, Mɔʼɔ́ ga a a shʉʼ etó á mbū pɛ ánɛ lezēŋ tsá, a a shʉʼ ezíʼne á wɛ́ á ajūɔ tsem, éghʉ pɛ ezéŋ ŋkímte ajūɔ tsem zīi, meŋ á shúŋ á wɛ́.
43014027	«Meŋ á tsya apwɛne á mbū pɛ. Meŋ á yá apwɛne zá á mbū pɛ. Meŋ te ŋgyáa ánɛ ntií zīi, epuɔ ŋgɔŋ puɔ, é lɔɔ̄k ŋgyá apwɛne ɛ́. Ndɛ́ʼ além zɛ́ á zéŋ ntsɔ́ʼɔ, ndɛ́ʼ pɛ ezéŋ ncɔ̄ʼ.
43014028	Pɛ ke júʼ páʼ, meŋ ke shúŋ á wɛ́ ŋ́gɛ: “Meŋ á si ŋgʉ̄ɔ gʉɔ, éké eshʉʼ ezéŋ epiŋ mé lezēŋ tsɛ́.” Á ŋgwíʼe ŋgɔ́ yīi, pɛ kɔɔ̄ŋ á gá, mbɔ pɛ é kák páʼ, meŋ gʉɔ mé lezēŋ Mɔʼɔ́ ga lā, Mɔʼɔ́ ga a faáŋ ntsya á gá.
43014029	Meŋ á té njhʉ̄ eshúŋne á mbū pɛ tsetsɔŋɔ, tɛ́ emuɔ menu mɛ́t e e shʉʼ eshʉ̄ʼ. Ńzhɛ́ á légɛ afʉʼ zīi é piŋ eshʉ̄ʼ, pɛ efɛ́ nnɛ̄t ŋgyá á mbū meŋ.
43014030	Te efhó tsetsɔŋɔ, ḿpɛ te e zéŋ etswhi eshúŋnɛ ɛ́, melaʼ mīi, efɔ ŋkaŋ‑ŋgɔŋ, a á shʉʼ, táʼ, a ké ŋgɔ́ a á le ánɛ meŋ kūuʼ.
43014031	Á ké mbɔ̄ŋ ŋ́gɛ, ŋgɔŋ tsem e ezhɛ́ á légɛ, meŋ kɔɔ̄ŋ á Mɔʼɔ́ ga, ḿbiŋɛ ŋghʉ̄ɛ akɔ̄ lɛ́, ndeŋ ndeŋ páʼ a le kīa épúp.» Yɛɛ́so á shúŋne épúp, ńdé á mbū nnɔ yí ŋ́gɛ: «Pɛ elū á esī, ḿpɛ efhó ega ŋgʉ̄ɔ.»
43015001	Yɛɛ́so á zéŋ ndé ŋ́gɛ: «Meŋ á si ŋgɔ́ á kwaʼ athʉ́ lɛzɛŋ, Mɔʼɔ́ ga á gɔ́ ŋiŋ yīi, a túŋnɛ ŋkāʼ methʉ́ lɛzɛŋ mɛ́t.
43015002	Apū athʉ́ tɛ ntɔ̄ʼne ánɛ meŋ, ḿbiŋ nnɔ̄ŋ te nzémɛ ntá á, a kʉɔ́ʼē. Azi á si nzémɛ ntá, á cuŋte ŋkíŋte ŋ́gɛ, a etswiʼne nzém á mbɔŋɔ́.
43015003	Anu zīi, meŋ ke ziʼné á wɛ́, á kʉʉ̄ŋ ndáʼ ŋ́ghʉ̄, pɛ egɔ́ epuɔ te alɔ́ʼ.
43015004	Apū athʉ́ á gɔ́ te lɛ̄tne ánɛ athʉ́ ɛ́, mbɔ yí méŋwɛ̄t á gɔ le ntá zém. Ndeŋ ndeŋ épúp, pɛ gɔ te tēmte nnɛ̄t zɛ ánɛ eza á, mbɔ pɛ gɔ le ntá zém. Púp, pɛ etēmte nnɛ̄t zɛ ánɛ eza, páʼ meŋ temteē nnɛ̄t za ánɛ ezɛ lā.
43015005	Meŋ á si ŋgɔ́ páʼ athʉ́ lā, pɛ gɔ́ páʼ mbū athʉ́ mɛ́t lā. Ŋiŋ a temtɛ nnɛ̄t zi ánɛ eza, meŋ etēmte eza ánɛ ezi, mbɔ ŋgaŋ a ghʉ menu membɔŋ e ezáne. Ḿpɛ mé gɔ́ te gɔ nnɔ ɔ́, mbɔ pɛ gɔ le kūʼ á leghʉ tsɔ azō ɔ́.
43015006	Ŋiŋ a gɔ te tēmte nnɛ̄t zi ánɛ eza á, mbɔ a a cʉ́ʼ páʼ mbū athʉ́ mīi, mɛ́ é maʼ á apɛ́, é zó, mɛ́ pɛ́ ntɔ̄ á mmók, é shhʉ́ lā.
43015007	Pɛ temtɛ nnɛ̄t zɛ ánɛ eza, ashuŋne zá á gɔ́ á ntē pɛ, pɛ lɔ́ á ajū mīi pɛ é kɔŋ, mbɔ Ndém a a yá mé pɛ.
43015008	Ajū mīi pɛ gɔ eghʉ̄ʉ, ńdɔk ntswī páʼ shʉ́shɔ́k Mɔʼɔ́ ga, a á épúp, á si ŋgɔ́ á wɛ́ á lezēm ntá mbɔŋ tɛ záne, púp, ńdɔk ŋgɔ́ megaŋ nnɔ pá.
43015009	Meŋ méŋwɛ̄t azá, meŋ kɔɔ̄ŋ á wɛ́, ńdeŋ ndeŋ páʼ Mɔʼɔ́ ga, a kɔɔ̄ŋ á gá épúp. Pɛ etēmte nnɛ̄t zɛ ánɛ meŋ, ńdɔk njʉ́ɔ páʼ meŋ kɔɔ̄ŋ á wɛ́ épúp.
43015010	Pɛ ziŋɛ páʼ meshuŋne má é si ndʉ́ɛ́ épúp, mbɔ pɛ etemte nnɛ̄t zɛ ánɛ eza, éjʉ́ɔ páʼ meŋ kɔɔ̄ŋ á wɛ́ épúp, ńdeŋ ndeŋ páʼ meŋ ziīŋ páʼ ashuŋne Mɔʼɔ́ ga á leé épúp, ńtēmte nnɛ̄t za ánɛ ezi, ńjʉ́ɔ páʼ a kɔɔ̄ŋ á gá épúp.
43015011	«Meŋ shúŋɔ á wɛ́ emuɔ menu, ńdɔkɔ ŋ́gɛ, lekāk tsīi é ntē meŋ, e ezéŋ ŋgɔ́ á ntē pɛ, ŋ́gɔ́ éwú tɛ ntsékne.
43015012	Pɛ ewɛ̄ ŋkɔŋne á tsetsɛlɛ pɛ nzeŋne zeŋné, ńdeŋ ndeŋ páʼ meŋ kɔɔ̄ŋ á wɛ́ épúp, é páʼa ŋgɔ́ lepé tsá.
43015013	Ŋiŋ a te éwú tɛ ŋgwɛ̄ ŋkɔŋ, ńtɔ́k á ŋiŋ yīi, a yaá athū nnɛ̄t zí melaʼ epuɔ pīi, a kɔɔ̄ŋ á wɔ́p ɔ́.
43015014	Pɛ gɔ́ ŋké ŋghʉ̄ ajū mīi, meŋ á si nzɛ́ttɛ á wɛ́, mbɔ pɛ é mesoó pá,
43015015	meŋ ńde zéŋ ntɔ́ŋ á wɛ́ lɛ, wɔ zíʼne afaʼ á. Nziʼnɛ afaʼ a te zhɛ́ ajū mīi, mɔʼɔ́ afaʼ yi, a á si ŋkwāŋtɛ ɛ́. Meŋ cʉ́ʼɛ ntɔ́ŋɔ á wɛ́ áa lɛ, mesoó pá, éfhó ánɛ páʼ, ajūɔ tsem zīi, Mɔʼɔ́ ga a le ziʼné á gá, meŋ ke ghʉ̄ pɛ zhɛ́.
43015016	Pɛ mé lɛ te gá kaŋ, meŋ mé le tsɔ́ʼ á wɛ́, ńchʉ́ á wɛ́, ŋ́gɛ pɛ egʉɔ nzém ntá mbɔŋ, ńtá mbɔŋ zīi é náŋa náŋa. Tɛ́ ajūɔ tsem zīi, pɛ é lɔk lezēŋ tsá ndɔ́ á Mɔʼɔ́ ga, a eyá á mbū pɛ.
43015017	Ajū mīi meŋ á si nzɛ́ttɛ á wɛ́, á si ŋgɔ́ á légɛ, pɛ ekɔ̄ŋne mennɛ̄t mɛ́ nzeŋne zeŋné.
43015018	«Páʼ epuɔ ŋgɔŋ puɔ, é paā á wɛ́ lā, pɛ ezhɛ́ á légɛ, pɔ́ le zī nté njhʉ̄, ḿbā á gá azá.
43015019	Pɛ é ŋgwíʼe ŋgɔ́ epuɔ ŋgɔŋ puɔ, mbɔ pɔ́ kɔŋ á wɛ́ tɛʼ, melaʼ mīi, pɛ a pɔ́p mé nnɔ. Pɛ piīŋ te epuɔ ŋgɔŋ puɔ ɔ́. Meŋ nde tswhī ŋkaŋ á wɛ́, éfhó á nnɔ epuɔ ŋgɔŋ puɔ efók á wɛ́, é melaʼ épúp, tɛ́ pɔ́ paā á wɛ́.
43015020	Pɛ ekímte anu zīi, meŋ nde lé mé pɛ ŋ́gɛ: “Nziʼnɛ afaʼ a te zhɛ́ afaʼ ntsyā á mɔʼɔ́ afaʼ yí í.” Púp, páʼ epuɔ é le lʉɔ́ʼ á gá lā, pɔ́ e láʼ ezéŋ elʉɔ́ʼ á wɛ́ azɛ́. Páʼ emɔ̄ʼ é le zīŋ páʼ ashuŋne zá, á si ndʉ́ɛ́ épúp lā, pɔ́ e láʼ ezéŋ eziŋ páʼ anu zīi, pɛ zíʼnɛ á wɔ́p, á si ndʉ́ɛ́ épúp.
43015021	Pɔ́ e láʼ elʉɔ́ʼ á wɛ́ épúp melaʼ mīi, pɛ é epuɔ pá, mbɔɔ páʼ pɔ́ té si nzhɛ́ɛ á ŋiŋ yīi, a le tó á gá á ŋgɔŋ ɔ́.
43015022	Meŋ nde wíʼe, meŋ te shʉ̄ʼ á ŋgɔŋ, éshúŋne á mbū pɔ́p ɔ́, mbɔ mefa é té á athū pɔ́p ɔ́. Á piīŋ ŋgɔ́ tsetsɔŋɔ, ŋ́gɔ́ éyi, pɔ́ gɔ le lé ŋ́gɛ, pɔ́ lɛ te nɔ̄ŋ nzhɛ́ɛ á légɛ, pɔ́ é si efāa á.
43015023	Ŋiŋ yīi a á si mbāa á gá, a á páʼā ndɔkɔ mbāa áa Mɔʼɔ́ ga.
43015024	Meŋ nde wíʼe, meŋ te ghʉ̄ mefaʼ mīi, ŋiŋ a zi la eghʉ̄ á tsetsɛlɛ pɔ́p ɔ́, mbɔ mefa é té á athū pɔ́p ɔ́. Tsetsɔŋɔ, tɛ mbɔɔ páʼ pɔ́ ke pīŋ njʉ́ɔ mefaʼ mɛ́t lā, pɔ́ é si mbiŋɛ mbāa á gá, ńzéŋɛ mbāa á Mɔʼɔ́ ga.
43015025	Ŋ́ké ŋghʉ̄ɛ épúp páʼā ŋ́gɛ, ashuŋne zīi, mɛ́ le tí á ntē aŋwaʼne lepé zɔ́p, a elɔk mbō. Mɛ́ le tí éwú ŋ́gɛ: “Pɔ́ le pā á gá mé esɔ̄.”
43015026	«Ŋkʉɛ‑anɔŋɔ́‑mɛnzhɛ, a a shʉʼ eshʉʼe. Meŋ a shʉʼ efhó á lezēŋ Mɔʼɔ́ ga, éghʉ a eshʉ̄ʼ á mbū pɛ. A á si ŋgɔ́ á Azwakne Ndém, éfhɔ́ɔ á mbū Ndém Mɔʼɔ́. A a shʉʼ eshʉʼe, étswí ntāŋ za.
43015027	Pɛ azɛ́, pɛ etswí ntāŋ za, melaʼ mīi, tɛ efhó á afʉʼ zīi, pɛ le zī á lejūʼ ŋke mbɔŋ, ḿpɛ mé gɔ́ nnɔ.
43016001	«Meŋ á pú eshúŋ á wɛ́ menu muɔ mɛ́t ntsem, ḿbɔ́k á wɛ́ á legɔ̄ le zéŋ efɛ́ nnɛ̄t ŋgyá mé meŋ ɛ́.
43016002	Mɛ́ e shʉʼ efhó á meŋgyā aswiŋte, éjuŋ á wɛ́. Á té épúp ndaʼá, afʉʼ á si eshʉ̄ʼɛ, ázi epuɔ é ge ezwhíte á wɛ́, énɔŋ ekwaŋa ŋ́gɛ, pɔ́ ghʉɛ épúp páʼā, ńdɔkɔ ŋgūʼtɛ á Ndém.
43016003	Pɔ́ e shʉʼ ege eghʉ épúp, e egɔ́ melaʼ mīi, pɔ́ té si nzhɛ́ɛ á Mɔʼɔ́ ga á, ńnɔŋ te nzhɛ́ɛ á gá á.
43016004	Meŋ á ké nté njhʉ̄ eshúŋ á wɛ́ épúp, ńdɔkɔ ŋ́gɛ, afʉʼ mɛ́t á shʉʼɛ ŋkūʼ, pɛ ekímte á légɛ, meŋ ke zī eshúŋ á wɛ́. «Meŋ ndɛ te shúŋ á wɛ́ menu muɔ mɛ́t, á afʉʼ zīi, pɛ le tsé á nzem meŋ ɛ́, melaʼ mīi ḿpɛ é lɛ nnɔ.
43016005	Tsetseŋɔ, meŋ á si ŋké mbiŋɛ ŋgʉ̄ɔ mé lezēŋ ŋiŋ yīi, a le tó á gá á ŋgɔŋ. Ŋiŋ wɛ a ka pīŋ nzɛ́tte á gá ŋ́gɛ, meŋ gʉɔ mé egɔ́ lɛ́ ɛ̄.
43016006	Meŋ á ké mbiŋ eshúŋ á wɛ́ ŋ́gɛ, meŋ gʉɔ gʉɔ, ntē wɛ́ é zi á lepū mmēk.
43016007	Á piŋ ŋgɔ́ páʼā, mbɔ meŋ á shúŋ á wɛ́ á anuúnē. Á mbɔŋ á mbū pɛ, á légɛ meŋ egʉ̄ɔ. Meŋ gɔ te gʉ̄ɔ, mbɔ Ŋkʉɛ‑anɔŋɔ́‑mɛnzhɛ a te shʉʼ á mbū pɛ ɛ́. Meŋ mbiŋɛ ŋgʉ̄ɔ, mbɔ meŋ a tó á yí á mbū pɛ.
43016008	A a shʉʼ eshʉʼe páʼā, étswi epuɔ ŋgɔŋ puɔ á légɛ, pɔ́ é megaŋ mefa, á légɛ pɔ́ té epuɔ ndeŋ ndeŋ ɛ́, étswi epuɔ ntií zīi, Ndém a lɔɔ̄k nzáʼ ntsaŋ.
43016009	A a shʉʼ etswi á wɔ́p ajū mīi, mefa mɔ́p é emiɛ́. É si ŋgɔ́ páʼ, pɔ́ lɛ te fɛ́ nnɛ̄t ŋgyá mé meŋ ɛ́.
43016010	Ŋ́gɔ́ mé legɔ̄ ndeŋ ndeŋ, mbɔ meŋ gʉɔ mé lezēŋ Mɔʼɔ́ ga, tɛ pɛ é le zéŋ á gá njʉ́ɔ ɔ́, égʉɔ épúp, Ŋkʉɛ‑anɔŋɔ́‑mɛnzhɛ mɛ́t mé ecʉ́ʼɛ ntswīi.
43016011	Ŋ́gɔ́ mé lezāʼ ntsaŋ, mbɔ efɔ ŋkaŋ‑ŋgɔŋ wuɔ, a lē ndáʼ ŋgwhʉ̄ á asāʼ.
43016012	«Meŋ zɛɛ́t ŋgwɛ menu tɛ nzáne mīi, meŋ gɔ á eshúŋ pɛ. Pɛ piŋɛ ŋgɔ́ le kūʼ á wɛ́ á lejūʼ tsetsɔŋɔ ɔ́.
43016013	Afʉʼ zīi Azwakne Ndém a shʉʼ shʉʼe, á ŋiŋ yīi a a kwaʼ eshúŋ á wɛ́, á ŋiŋ yīi Ndém a á ewíɛ́, a eghʉ̄ pɛ ezhɛ́ á anuúnē ntsem. A te shʉʼ eshúŋ menu mīi, é fhɔ́ɔ á mbū yí í. A a shʉʼ eshúŋ ajū mīi, a ke júʼē. A a shʉʼ epú eshúŋ á wɛ́ ajū mīi, a shʉʼ tɛ́ shʉʼe.
43016014	Yí mé shʉʼ etswi á wɛ́ páʼ shʉ́shɔ́k ga, a á épúp, melaʼ mīi ajū mīi, a shʉʼɛ ŋgɔ̄ á nzíʼne pɛ, á fhó áa mbū meŋ.
43016015	Ajūɔ tsem zīi, Mɔʼɔ́ ga a wɛ̄ɛ, á zéŋ mbú ŋgɔ́ áa azá. Melaʼ épúp tɛ́ meŋ á lé ŋ́gɛ, ajū mīi Azwakne Ndém a shʉʼɛ ŋgɔ̄ á nzíʼne pɛ, á fhó áa mbū meŋ.
43016016	«Á lɛɛ̄ nzɛ́t áa méŋ afʉʼ lɛ, pɛ é le zéŋ á gá mé menēk mɛ́ njʉ́ɔ ɔ́. A epiŋ nzéŋ ńtɔ́k á méŋ afʉʼ lɛ, pɛ epiŋ nzéŋ ńjʉ́ɔ á gá.»
43016017	Á lé épúp, emɔ̄ʼ megaŋ nnɔ pí é lé á tsetsɛlɛ pɔ́p ŋ́gɛ: «A á ndʉ́ɛ́ ŋ́gɛ, á lɛɛ̄ nzɛ́t áa méŋ afʉʼ, ḿpɛ é le zéŋ á yí mé menēk mímpɛ njʉ́ɔ, a epiŋ nzéŋ ńtɔ́k á méŋ afʉʼ lɛ, ḿpɛ epiŋ nzéŋ ńjʉ́ɔ á yí péʼe, ńdɔkɔ ŋ́gɛ akɔ̄? A á nzéŋɛ ndʉ́ɛ́ ŋ́gɛ, yí gʉɔ mé ntswɛ́tte á Mɔʼɔ́ yi péʼe, ńdɔkɔ ŋ́gɛ akɔ̄?
43016018	Ewuɔ méŋ afʉʼ yīi, a lʉ́ɛ́ lāa, a á páʼa ndɔkɔ ŋ́gɛ akɔ̄? Ḿpɛ ka júʼ ajū mīi, a á páʼa ndɔkɔ ndʉ́ɛ́ ɛ́.»
43016019	Yɛɛ́so á zhɛ́ páʼ pɔ́ é si efāʼa á lezɛ̄tte á yí anu, ńdé á mbū pɔ́p ŋ́gɛ: «Pɛ é tsetsɛlɛ pɛ, éfāʼa páʼ meŋ á lé ŋ́gɛ, á zɛɛ́t á méŋ afʉʼ lɛ, pɛ é le zéŋ á gá mé menēk njʉ́ɔ ɔ́. A epiŋ nzéŋ ntɔ́k á méŋ afʉʼ lɛ, pɛ epiŋ nzéŋ njʉ́ɔ á gá. Pɛ é si faʼa ajū mīi, ashuŋne zá jʉɔ mɛ́t, á lɔkɔ ndʉ́ɛ́.
43016020	Kwaʼ anuúnē anuúnē, meŋ shúŋɔ á wɛ́ ŋ́gɛ, pɛ e shʉʼ ege elaa, ézém mbū, epuɔ ŋgɔŋ puɔ, e enɔŋ ŋkáka. Pɛ e shʉʼ enáŋ mé lemek, táʼ, lemek mɛ́t a epiŋ esɛ̄t ńcʉ́ʼ lekāk.
43016021	Mɔ́ a nɔɔ̄ŋ nzáŋa á menzwí páʼā, á gɔ́ á ntē lemek, melaʼ mīi ezi njhʉ̄ e é kuʼ. Afʉʼ zīi a á piŋ nzhí á mɔ́, a te zéŋ ŋkwāŋte ŋgʉɔ̄ʼ zīi, a á nzi ŋgɔ́ éwú ú, ŋgɔŋ mé cʉ́ʼɛ mbɔŋɔ́ á yí, mela mīi a á zhí á taʼ ŋiŋ.
43016022	Ndeŋ ndeŋ épúp, pɛ é tsetsɔŋɔ, ŋgɔ́ á ntē lemek. Táʼ, meŋ a shʉʼ ezéŋ ejʉ́ɔ á wɛ́ leswhī leswhī, ntē wɛ́ e egáŋte, ŋiŋ a epīŋ le vɛ́ne á wɛ́ á legāŋte ɛ́.
43016023	«A láʼ aleʼé mɛ́t, pɛ é le zéŋ á gá anu nzɛ́tte ɛ́. Kwaʼ anuúnē anuúnē, meŋ shúŋɔ á wɛ́ ŋ́gɛ, pɛ lɔkɔ lezēŋ tsá, ḿbú ndɔ́ akɔ̄ lɛ́ á mbū Mɔʼɔ́ ga, mbɔ a a yá azō mɛ́t mé pɛ.
43016024	Tɛ ntshí tsetsɔŋɔ, pɛ ka lɔ̄k lezēŋ tsá ndɔ́ azō ɔ́. Pɛ elɔ́ azō, Ndém a eyá á mbū pɛ, púp ntē wɛ́ e egáŋte tɛ ntsékne.
43016025	«Meŋ á lɔk ashuŋne lepúʼ, tɛ́ eshúŋ á wɛ́ menu muɔ mɛ́t tsem. Afʉʼ á si eshʉ̄ʼɛ zīi, meŋ te ezéŋ eshúŋne á mbū pɛ ánɛ ejʉɔ ntií mɛ́t ɛ́. Afʉʼ mɛ́t a shʉʼ ekuʼe, meŋ eshúŋ á wɛ́ esa saá, ménu mīi é cʉte á Mɔʼɔ́ ga.
43016026	A láʼ aleʼé mɛ́t, pɛ e lɔ̄k lezēŋ tsá ndɔ́ azō á mbū Ndém Mɔʼɔ́, meŋ ńde zéŋ mbɔ́ŋte á gá á leswīŋte á yí, ánɛ athū zɛ́ ɛ́.
43016027	A shʉʼ egɔ́ épúp, éfhó ánɛ páʼ, Mɔʼɔ́ ga méŋwɛ̄t a kɔɔ̄ŋ á wɛ́. Mɔʼɔ́ ga a kɔɔ̄ŋ á wɛ́ melaʼ mīi, pɛ kɔɔ̄ŋ á gá, ḿvéŋ á légɛ, meŋ nde fhó ánɛ yí.
43016028	Meŋ nde fhó ánɛ Mɔʼɔ́ ga, éshʉ̄ʼ á ŋgɔŋ ega. Á piīŋ ŋgɔ́ tsetsɔŋɔ, meŋ a fhó á ŋgɔŋ ega, égʉɔ etswɛ́tte á yí.»
43016029	Yɛɛ́so á shúŋne épúp, megaŋ nnɔ pí é lé mé yí ŋ́gɛ: «Ké njʉ́ɔ páʼ á tsetseŋɔ, o nɔ̄ŋ eshúŋnɛ ésá saá, mbɔ o ó tshi á wú á lelɔk ashuŋne lepúʼ eshúŋne néŋ.
43016030	Tsetsɔŋɔ, pek é zhɛ́ á légɛ, o puú nzhɛ́ ajūɔ tsem. Ŋiŋ a lɛɛ̄ ŋgē eŋáʼa nchu yí ezɛ́tte á wú anu, mbɔ o ó ndáʼ nzhɛ́ ajū mīi, a á si ŋkwāŋtɛ. É melaʼ épúp tɛ́, pek é véŋ á légɛ, o fhɔ́ɔ ánɛ Ndém.»
43016031	Yɛɛ́so á tsɔ́ʼ á mbū pɔ́p ŋ́gɛ: «Ńdɔkɔ ŋ́gɛ tsetsɔŋɔ, tɛ́ pɛ fíɛ́ nnɛ̄t ŋgyáa á mbū meŋ lɛ́?
43016032	Afʉʼ á si ŋkūʼɔ, tɛ á ndáʼ ntshóte tɛ mbáte, ázi mɛ́ e ŋwaŋ á wɛ́, awíɛ a elɔ̄k eyí eshhʉ̄ ŋkʉ̄, ńtshī á gá meŋɛmeŋ néŋ. Táʼ, meŋ ké te meŋɛmeŋ ɛ́, pek Mɔʼɔ́ ga mé nnɔ.
43016033	Meŋ á pú eshúŋ á wɛ́ emuɔ menu mɛ́t, ńdɔkɔ ŋ́gɛ, páʼ pɛ lɛtneē ánɛ meŋ lā, apwɛne a egɔ́ mé pɛ. Pɛ é ntē ŋgɔŋ ega páʼa, ŋ́gɔ́ áa ntē atapne. Táʼ, pɛ eké ŋkāk ete, meŋ ndē ndáʼ nte ńtsyā anu tepɔŋ, á ŋgɔŋ ega.»
43017001	Yɛɛ́so á shúŋne épúp, ḿbʉ́ʼɛ menēk mí mé lephū, ńdé ŋ́gɛ: «Mɔ́ʼɔ, njhʉ̄ e é kuʼ, lɛ ŋghʉ̄ epuɔ menɔŋ e ejʉ́ɔ á légɛ, Méŋ wu a wɛɛ̄ á shʉ́shɔ́k, tɛ́ Méŋ wu a etswī azí á légɛ, o wɛɛ̄ á shʉ́shɔ́k.
43017002	O le yá mete á mbū yí, ánɛ epuɔ menɔŋ metsem. A a fhó ánɛ mete mɛ́t, éyá á lefū ntā á lezēŋ Ndém, á mbū epuɔ metsem pīi, o le tsekné á mbū yí.
43017003	Lefū ntā á lezēŋ Ndém, á gɔ́ á lezhɛ̄ wu, á wú, ndaʼ kwaʼ Ndém, ńzéŋ nzhɛ́ á ŋiŋ yīi, o le tó á yí á ŋgɔŋ ega, á gá Yɛɛ́so Klísto.
43017004	Meŋ kɛ á esī atsetsáʼ, ŋ́gē eghʉ, mɛ́ ejʉ́ɔ á shʉ́shɔ́k wu, ḿmāk afaʼ zīi, o le tsekné ŋ́gɛ meŋ eghʉ̄.
43017005	Tsetseŋɔ, Mɔ́ʼɔ, lɛ ŋghʉ̄ meŋ enáŋ á lezēŋ wu, ŋ́gwɛ̄ á shʉ́shɔ́k. Á shʉ́shɔ́k yīi, meŋ nde zī ŋgwɛ̄ á lezēŋ wu, tɛ́ o enɔ̄ŋ ŋgɔŋ.
43017006	«Meŋ ke ghʉ̄ʉ̄, epuɔ menɔŋ é zhɛ́ á ŋiŋ yīi, o ó ewiɛ́. Épuɔ pīi, o ke fhó á ntē ŋgɔŋ, éfók á wɔ́p ŋgyá á mbū meŋ. Pɔ́ lɛ epuɔ pú, o eké ŋgyá á wɔ́p á mbū meŋ, pɔ́ ke júʼ ashuŋne jú, ńzīŋ páʼ á si ndʉ́ɛ́ épúp.
43017007	Pɔ́ é tsetseŋɔ, ńnɔŋ nzhɛ́ɛ á légɛ, ajūɔ tsem zīi, o le yá á mbū meŋ, á fhɔ́ɔ áa mbū wu.
43017008	Ńnɔŋ nzhɛ́ɛ á légɛ, ashuŋne ntsem zīi, meŋ ke ziʼné á wɔ́p, á gɔ́ áa azi o le yá á mbū meŋ. Pɔ́ le tswí ashuŋne mɛ́t, ńcuŋte nzhɛ́ á légɛ, meŋ fhɔ́ɔ áa mbū wu, ḿvéŋ á légɛ, wu mé le tó á gá á ŋgɔŋ.
43017009	«Meŋ swíŋtɛ á wú ánɛ athū zɔ́p. Meŋ te eswíŋtɛ á wú ánɛ athū epuɔ ŋgɔŋ puɔ ɔ́. Meŋ swíŋtɛ áa ánɛ athū epuɔ pīi, o le yá me meŋ, pɔ́ é si ŋgɔ́ epuɔ pú.
43017010	Ajūɔ tsem zīi á mbū meŋ, á si ŋgɔ́ ajú, ńdeŋ ndeŋ páʼ, ajūɔ tsem zīi á mbū wu, á si ŋgɔ́ azá. Pɔ́ mé ghʉʉ̄, epuɔ menɔŋ é jʉ́ɔ páʼ shʉ́shɔ́k ga, a á épúp.
43017011	Te efhó tsetsɔŋɔ, meŋ cʉʉ́ʼ á ŋgɔŋ ega enáŋ á. Pɔ́ e cʉ́ʼ ezɛ́t á ŋgɔŋ ega. Ŋ́gɔ́ mé meŋ, mbɔ meŋ shʉʼɛ mé ntswɛ́tte wu. Mɔ́ʼɔ, ndaʼ Ndém, lɛ ndɔ̄k mete mú ŋkápte á wɔ́p. Méte mīi o ke yá me meŋ. Tɛ́ pɔ́ enáŋ efʉʼ metsem, ŋ́gɔ́ á taʼ, ńdeŋ ndeŋ páʼ pɔkɔ é taʼ lā.
43017012	Pek a pɔ́p é ke zɛ́tē, meŋ nɔ̄ɔŋ ndɔ̄kɔ mete mú ŋkáptɛ á wɔ́p. Méte mīi o le yá me meŋ. Meŋ ke kapté á wɔ́p, tɛ tsɔ taʼ a te pí. Ńdaʼ ŋiŋ yīi, a le kāŋ á yí á lepī, tɛ́ anu zīi mɛ́ le tí á ntē aŋwaʼne Ndém, a elɔk mbō.
43017013	«Tsetsɔŋɔ, meŋ á si eshʉ̄ʼɛ mé lezēŋ cú. Meŋ zɛɛ́t á esī atsetsáʼ eshúŋnɛ páʼa, tɛ́ pɔ́ elɔk ŋgwɛ̄ lekāk á ntē pɔ́p, lékāk tsīi é fhɔ́ɔ á mbū meŋ. Ŋ́gwɛ̄ lekāk mɛ́t tɛ ntsékne.
43017014	Meŋ ke ziʼné á wɔ́p ashuŋne jú, epuɔ ŋgɔŋ puɔ é piŋ mbā á wɔ́p, melaʼ mīi pɔ́ té si ŋghʉ̄ɛ páʼ, epuɔ ŋgɔŋ puɔ é si ŋghʉ̄ɛ épúp ɔ́, ńdeŋ ndeŋ páʼ, meŋ te si ŋghʉ̄ɛ páʼ epuɔ ŋgɔŋ puɔ, é si ŋghʉ̄ɛ épúp ɔ́.
43017015	Meŋ te ndʉ́ɛ́ ŋ́gɛ, o efhó á ŋgɔŋ ega efók á wɔ́p ɔ́. Táʼ, ŋ́ké ŋ́gɛ o ekʉ̄ŋɛ á wɔ́p, ánɛ Efɔ menu tepɔŋ.
43017016	Pɔ́ té si ŋghʉ̄ɛ páʼ epuɔ ŋgɔŋ puɔ é si ŋghʉ̄ɛ épúp ɔ́, ńdeŋ ndeŋ páʼ, meŋ te si ŋghʉ̄ɛ páʼ epuɔ ŋgɔŋ puɔ, é si ŋghʉ̄ɛ épúp ɔ́.
43017017	Lɛ ndɔ̄k ashuŋne jú, páʼ á si ŋgɔ́ anuúnē lā, ŋ́ghʉ̄ pɔ́ ecʉ́ʼ epuɔ pú tɛ ntsékne. Ashuŋne jú á si ŋgɔ́ anuúnē.
43017018	Ndeŋ ndeŋ páʼ o le tó á gá á ŋgɔŋ lā, meŋ a zéŋ etó á wɔ́p azá á ŋgɔŋ.
43017019	Éshʉ̄ʼ ánɛ meŋ, mbɔ meŋ á pú ŋgyá nnɛ̄t za á lelɔk ŋghʉ̄ mefaʼ mú melaʼ mɔ́p. Tɛ́ pɔ́ epú nzápa ánɛ ashuŋne jú, páʼ á si ŋgɔ́ anuúnē, ŋ́gyá nnɛ̄t zɔp á lelɔk ŋghʉ̄ mefaʼ mú.
43017020	«Meŋ te ndɛ̄ eswíŋtɛ á wú, ánɛ athū zɔ́p ndaʼ á. Meŋ zéŋɛ eswíŋtɛ á wú, tɛ mbɔɔ ánɛ athū epuɔ pīi, pɔ́ e shʉʼ efhó ánɛ ashuŋne zɔ́p, éfɛ́ nnɛ̄t eyá mé meŋ.
43017021	Meŋ swíŋtɛ á wú ŋ́gɛ, o elɛ̄ ŋghʉ̄, pɔ́ metsem e egɔ́ á taʼ, ńdeŋ ndeŋ páʼ wu Mɔʼɔ́ ga, o ó ntē nnɛ̄t meŋ, meŋ gɔ́ á ntē nnɛ̄t wu lā. Ŋ́gɛ pɔ́p azɔ́p, e egɔ́ á ntē nnɛ̄t pɔkɔ, tɛ́ epuɔ menɔŋ e ejʉ́ɔ épúp, ńzhɛ́ á légɛ, wu mé le tó á gá á ŋgɔŋ ega.
43017022	Ŋ́gɔ́ mé meŋ, mbɔ shʉ́shɔ́k yīi, o ke yá me meŋ, meŋ ke yá á mbū pɔ́p. Tɛ́ pɔ́ elɔk ŋgɔ́ á taʼ, ńdeŋ ndeŋ páʼ pɔkɔ é si ŋgɔ́ á taʼ lā.
43017023	Meŋ ŋgɔ́ á ntē nnɛ̄t pɔ́p, ńdeŋ ndeŋ páʼ, o ó ntē nnɛ̄t meŋ, tɛ́ pɔ́ elɔk ŋgɔ́ á taʼ nchu tɛ ntsékne. Púp, epuɔ ŋgɔŋ e ejʉ́ɔ, ńzhɛ́ á légɛ, wu mé le tó á gá á ŋgɔŋ, ńzhɛ́ á légɛ, o kɔɔ̄ŋ á wɔ́p, ńdeŋ ndeŋ páʼ o kɔɔ̄ŋ á gá lā.
43017024	Mɔ́ʼɔ, meŋ á si ŋkɔ̄ŋɔ ŋ́gɛ, ajʉʼ zīi, meŋ a shʉʼ egɔ́ éwú, o elɛ nzéŋ ŋghʉ̄ pek a epuɔ pīi, o le yá me meŋ mé epú ŋgɔ́ éwú, ḿbēte á shʉ́shɔ́k yīi, o le yá me meŋ. O le kɔ̄ŋ á gá, tɛ nzī nzɛ́t té nɔŋ ŋgɔŋ.
43017025	Mɔ́ʼɔ, wu ŋgaŋ anuúnē, epuɔ ŋgɔŋ puɔ é lɛ te á wú zhɛ́, meŋ ké nzhɛ́ á wú. Epuɔ puɔ é piŋ nzhɛ́ á légɛ, wu mé le tó á gá á ŋgɔŋ.
43017026	Meŋ ke ghʉ̄ pɔ́ zhɛ́ á ŋiŋ yīi, o ó ewiɛ́. Meŋ a shʉʼ ezéŋ eghʉ, pɔ́ etswiʼne nzhɛ́, tɛ́ ŋkɔŋ zīi, o wɛɛ̄ ánɛ meŋ, e egɔ́ á tsetsɛlɛ pɔ́p azɔ́p, meŋ egɔ́ á ntē nnɛ̄t pɔ́p.»
43018001	Yɛɛ́so á swíŋte á Mɔʼɔ́ yi épúp, pɔ́ a megaŋ nnɔ pí é gʉɔ mé nzéŋ ntsiá‑metsyɛt, mɛ́ tɔ́ŋ lɛ Sɛdelɔŋ. Mmɔʼ ŋkāʼ methʉ́ é gɔ́ éwú, pɔ́ tɔ́k ŋkó éwú.
43018002	A ge egɔ́ épúp, Yúdas, á ŋiŋ yīi, a swiŋɛ á Yɛɛ́so, á nɔŋ nzhɛ́ɛ ajʉʼ mɛ́t, melaʼ mīi, Yɛɛ́so pɔ́ a megaŋ nnɔ pí, é lé zi ncúʼte éwú tɛ ŋgʉɔ é záne.
43018003	Yúdas á gʉɔ azí mé ŋkāʼ mɛ́t. Ŋ́gē egʉɔ, ńtshí á athū mvhɔ, ánɛ nnɔ ncu mbɔɔ nnɔ wɔ píp‑Mía Ŋgyā Ndém pīi, wɔ nɔŋ‑epɔʼ epi melʉɛ pɔ́ a epuɔ Falísia é ŋgyá, pɔ́ ge egʉɔ épúp, ŋ́gwɛ̄te meŋkaʼ mmók, mbɔɔ meláam, pɔ́ tsitsi ncu.
43018004	Yɛɛ́so á nɔŋ nzhɛ́ɛ ajūɔ tsem zīi, á gɔ á ŋghʉʉ̄ á yí, ńtshóte nnɛ̄t mé mvhɔ zɔp, ńdé á mbū pɔ́p ŋ́gɛ: «Pɛ faʼa awɔ́?»
43018005	Pɔ́ pwɛt á mbū yí ŋ́gɛ: «Á Yɛɛ́so ŋiŋ Naázalɛt.» Á lé mé pɔ́p ŋ́gɛ: «Meŋ mé á yí.» Ŋ́gē elé épúp, Yúdas, á ŋiŋ yīi a swiŋɛ á yí, á tshí á nnɔ pɔ́p.
43018006	Yɛɛ́so á lɛ ŋgē elé mé pɔ́p ŋ́gɛ: «Meŋ mé yí.» Pɔ́ soʼte nnɛ̄t nzemɛnzemɛ, ŋ́gwhʉ̄te á esī.
43018007	Á zéŋ nzɛ́tte á wɔ́p leswhī leswhī ŋ́gɛ: «Pɛ faʼa awɔ́?» Pɔ́ tsɔ́ʼ ŋ́gɛ: «Á Yɛɛ́so ŋiŋ Naázalɛt.»
43018008	Á lé mé pɔ́p ŋ́gɛ: «Meŋ á ndáʼ eshúŋ á wɛ́. Meŋ mé á yí. A gɔ́ éyi meŋ tɛ́ pɛ faʼa, pɛ etshi megaŋ nnɔ pá néŋ, pɔ́ gʉɔte.»
43018009	Á lɛ páʼā, anu zīi Yɛɛ́so a le lé á mbū Mɔʼɔ́ yi, á lɔkɔ mbūɔ̄. A le lé ŋ́gɛ: «Meŋ kɛ te cʉ́ʼ tsɔ taʼ ŋiŋ á nnɔ epuɔ pīi, o ke yá me meŋ, á pí í.»
43018010	Simɔŋ Piɛ, mbɔ a á ŋgīp ŋŋí ncu, á lɛ esɔ̄ŋ ŋŋí á mbā, ŋ́gɔ̄ elɔk ekʉɔ́ʼ á ŋiŋ, ŋ́kó mbāŋ letuúŋ ŋiŋ yīi tɛŋgyā wɔ nɔŋ‑epɔʼ a á nzāp ŋkaʼte yí, étsi ŋkɔʼɔ́ apū ete, lezēŋ tsí é gɔ́ lɛ Málshúsi.
43018011	Tɛ́ Yɛɛ́so á lé á mbū Piɛ ŋ́gɛ: «Piŋne ŋŋí ncu ju á mbā. Meŋ a nú ntūʼ ŋgʉɔ̄ʼ zīi, Mɔʼɔ́ ga a á si ŋkɔ̄ŋɔ ŋ́gɛ meŋ enú.»
43018012	Tɛŋgyā nnɔ ncu wɔ̄ pɔ́ nnɔ yí, mbɔɔ wɔ píp‑Mía Ŋgyā Ndém, é lɛ ŋgɔ̄ á Yɛɛ́so, ŋ́kwɛ́t mbū mí.
43018013	Pɔ́ kwɛ́t á Yɛɛ́so épúp, ńdɔ̄k á yí nzī mvhɔ, ŋgʉ̄ɔ mé mba Hána. Hána wuɔ mɛ́t, a á si ŋgɔ́ á ntshɛ Kayif. Kayif a lɛ á tɛŋgyā wɔ nɔŋ‑epɔʼ ánɛ ŋguʼ mɛ́t.
43018014	Kayif mɛ́t mé ŋiŋ yīi, a le lé á mbū mekém epuɔ Yúda ŋ́gɛ, á mbɔŋ ŋ́gɛ taʼ ŋiŋ, a ekwhʉ́ á athū alāʼ.
43018015	Simɔŋ Piɛ pɔ́ mmɔʼ ŋiŋ nnɔ Yɛɛ́so é le nɔŋ nzhɛ̄nɛ á Yɛɛ́so. Páʼ tɛŋgyā wɔ nɔŋ‑epɔʼ a le nɔ̄ŋ nzhɛ́ɛ á ŋiŋ nnɔ Yɛɛ́so wuɔ mɛ́t lā, mɛ́ ge elɔk á Yɛɛ́so ekó á mba tɛŋgyā wɔ nɔŋ‑epɔʼ, ŋiŋ nnɔ Yɛɛ́so wuɔ mɛ́t á kó azí éwú.
43018016	Piɛ á cʉ́ʼ nzɛ́t á apɛ́, á legʉ̄ŋ nchu atetá. Ŋiŋ nnɔ Yɛɛ́so wɔ̄ yīi, tɛŋgyā wɔ nɔŋ‑epɔʼ a le nɔ̄ŋ nzhɛ́ɛ á yí lā, á tó, éshúŋne á mbū menzwí yīi, a le nɔ̄ŋ mbípɛ nchu atetá, á lɛ ncʉ́ʼ Piɛ á kó azí á atetá mɛ́t.
43018017	Ŋgaŋ afaʼ wuɔ mɛ́t yīi, a le nɔ̄ŋ mbípɛ nchu atetá lā, á lé mé yí ŋ́gɛ: «Tɛ o te páʼa ŋgɔ́ ajú mmɔʼ ŋiŋ nnɔ ŋiŋ yīi, mɛ́ gɔ á yí lā a?» Piɛ á pwɛt ŋ́gɛ: «Meŋ te ŋiŋ nnɔ yí í.»
43018018	A ge egɔ́, mbɔ megaŋ afaʼ mbɔɔ wɔ píp‑Mía Ŋgyā Ndém, é lʉʼte á mía mía mmók, ńnɔŋ nzɔ́kɔ, melaʼ mīi efwɔ̄k e le nɔ̄ŋ ŋkúu tɛʼ. Piɛ á tshí á nnɔ pɔ́p, ńnɔŋ nzɔ́kɔ azí.
43018019	Tɛŋgyā wɔ nɔŋ‑epɔʼ á zi á leŋak á Yɛɛ́so, ńzɛ́tte á yí menu ánɛ megaŋ nnɔ pí, mbɔɔ ánɛ menu mīi, a zíʼnɛ epuɔ.
43018020	Yɛɛ́so á pwɛt á mbū yí ŋ́gɛ: «Meŋ ke shuŋné esa saá á mbū alāʼ. Meŋ kɛ efʉʼ metsem, ńnɔŋ nzíʼnɛ epuɔ, á ntē meŋgyā aswiŋte mbɔɔ á ntē Mía Ŋgyā Ndém, ájʉʼ zīi epuɔ Yúda metsem é gɛ ncúʼtɛ éwú. Meŋ kɛ te lʉɔne tɛ́ eshúŋ amɔ̄ʼ anu ú.
43018021	Melaʼ akɔ̄ o ŋaka áa gá á? Anu zīi meŋ ke léē, lhu nzɛ́tte á mbū epuɔ pīi, pɔ́ ke nɔ̄ŋ njúʼɔ á gá. Anu zīi meŋ ke léē, pɔ́ é si nzhɛ́ɛ á mbɔŋɔ́.»
43018022	Yɛɛ́so á lé épúp, taʼ ŋiŋ á nnɔ wɔ píp‑Mía Ŋgyā Ndém yīi, a á ntshí á ajʉʼ mɛ́t, á ge etém apū á metuúŋ yí, ńnɔŋ ndʉ́ɛ́ ŋ́gɛ: «O ó gaá, éshúŋne páʼa á mbū tɛŋgyā wɔ nɔŋ‑epɔʼ ē?»
43018023	Yɛɛ́so á tsɔ́ʼ á mbū yí ŋ́gɛ: «A gɔ́ éyi meŋ á shúŋne tépɔŋ, o eshúŋ á gá á anu zīi, meŋ á fa. Ḿbiŋ ŋgɔ́ éyi meŋ á shúŋne á mbɔŋɔ́, mbɔ o piŋɛ ntémɛ apū á metuúŋ meŋ melaʼ akɔ̄?»
43018024	Mbū Yɛɛ́so é zɛ́t ŋkwɛt kwɛté, Hána á lɛ ntó á yí ŋgyá á mbū Kayif, á tɛŋgyā wɔ nɔŋ‑epɔʼ ánɛ ŋguʼ mɛ́t.
43018025	Á ge egɔ́ épúp, Simɔŋ Piɛ á ké ŋgɔ́ si nzɔ́kɔ áa mmók yí. Mɛ́ shʉʼ ndé á mbū yí ŋ́gɛ: «O te ajú mmɔʼ ŋiŋ nnɔ ŋiŋ yīi, mɛ́ gɔ á yí lā lɛ̄?» Piɛ á lɛʼte ŋ́gɛ: «Meŋ te á ŋiŋ nnɔ yi í.»
43018026	Mmɔʼ ŋgaŋ afaʼ tɛŋgyā wɔ nɔŋ‑epɔʼ, ŋ́gɔ́ á méŋ mɔ́ ŋiŋ wɔ̄ yīi, Piɛ a á mbāŋ letuúŋ tsí lā, á lé á mbū Piɛ ŋ́gɛ: «Tɔ́ŋ ŋ́gɛ meŋ á njʉ́ɔ á wɛ́ Yɛɛ́so, á ŋkāʼ methʉ́.»
43018027	Piɛ á zéŋ ndɛ̄ʼte leswhī leswhī, ŋkʉɔʼ á liɛ ntɔ́ŋɔ.
43018028	Mekém epuɔ Yúda, é le lɔ̄k á Yɛɛ́so efhó á mba Kayif nzemɛ́nzēm, ŋ́gʉ̄ɔ mé mba ŋgɔpna. Epuɔ pīi pɔ́ é lɔk á yí ŋgʉ̄ɔ, pɔ́ té á mba kó, ḿbɔ́k á wɔ́p á lekʉɛ epe, é vɛ́ne á wɔ́p á lejhʉ̄ lekāk Páska.
43018029	Pilat, á ŋgɔpna wuɔ mɛ́t, á tó eshʉ̄ʼ ńzɛ́tte á wɔ́p ŋ́gɛ: «Pɛ swiŋɛ á ŋiŋ wuɔ páʼa, ŋ́gɛ akɔ̄?»
43018030	Pɔ́ pwɛt á mbū yí ŋ́gɛ: «Ŋiŋ wuɔ, a á ŋgwíʼe a te anu tepɔŋ ghʉ̄ʉ, mbɔ pek ka lɔ̄k á yí eshʉ̄ʼ á mvhɔ wu ú.»
43018031	Á lé mé pɔ́p ŋ́gɛ: «Pɛ méŋwɛ̄t e elɔ̄k á yí ŋgʉɔ nzáʼ ntsaŋ, páʼ lepé alāʼ tsɛ́, é zɛtteé épúp.» Mekém epuɔ Yúda é lé á mbū yí ŋ́gɛ: «Pɛ epuɔ Lóma, é té véŋ á légɛ, pek ezwhí á ŋiŋ ɛ́.»
43018032	Á páʼa tɛ́, anu zīi Yɛɛ́so a le shúŋ ánɛ ntií lewhʉ̄ zīi, a a láʼ ekwhʉ́, á le pōō.
43018033	Pilat á piŋ nzem mé mba. Ńtswī mɛ́ lɔk á Yɛɛ́so eshʉ̄ʼ. Pilat á zɛ́tte á yí ŋ́gɛ: «Wu mé efɔ epuɔ Yúda lɛ́?»
43018034	Yɛɛ́so á pwɛt á mbū yí ŋ́gɛ: «Anu jɔ̄ mɛ́t á túɔ́ á ntē wu, kɛɛ emɔ̄ʼ epuɔ mé shúŋ á wú ŋ́gɛ, meŋ á efɔ ɔ̄?»
43018035	Á gɛ: «O ó jʉ́ɔ, meŋ gɔ́ á ŋiŋ Yúda lɛ́? Epuɔ alāʼ pɛ́, mbɔɔ wɔ nɔŋ‑epɔʼ epi melʉɛ, é ge eswiŋ á wú á mbū meŋ, mbɔ o ó fa áa akɔ̄?»
43018036	Á tsɔ́ʼ ŋ́gɛ: «Lefɔ tsá é té fhɔ́ɔ á mbū epuɔ ŋgɔŋ puɔ ɔ́. Á ŋgwíʼe ŋgɔ́ éyi, lefɔ tsá é fhɔ́ɔ á mbū epuɔ ŋgɔŋ puɔ, mbɔ mecɔʼ pá e lʉɔ́ʼe, tɛ mɛ́ le yá á gá á mbū mekém epuɔ Yúda á. Ŋgáŋ, lefɔ tsá é té fhɔ́ɔ á esī atsetsáʼ ega á.»
43018037	Pilat á lɛ nzɛ́tte á yí ŋ́gɛ: «O ó páʼa ndɔ̄kɔ ŋ́gɛ, o ó efɔ ká.» Á pwɛt ŋ́gɛ: «Wu mé lé ŋ́gɛ, meŋ á efɔ. Mɛ́ le zhí á gá, meŋ eshʉ̄ʉʼ á ŋgɔŋ, éshʉ̄ʼɛ épúp, á eshúŋ anuúnē zīi meŋ á si nzhɛ́ɛ. A piŋɛ ŋgɔ́ éyi ŋiŋ a á ŋgaŋ anuúnē, mbɔ a a kúʼte á anu zīi, meŋ shúŋɔ.»
43018038	Pilat á zɛ́tte á yí ŋ́gɛ: «Anuúne á páʼa ŋgɔ́ akɔ̄?» Pilat á lé épúp, ńzéŋ efhó á mba ntó. Ńjʉ́ɔ mekém epuɔ Yúda, ńdé mé pɔ́p ŋ́gɛ: «Á gɔ́ mé meŋ, mbɔ meŋ ká pú njʉ́ɔ amɔ̄ʼ anu zīi, a á fa á.
43018039	Páʼ á ké ŋgɔ́ á mɛt á mbū pɛ, á légɛ meŋ efhó á ŋgyā atʉɛ́ efók á ŋgaŋ atʉɛ́, ánɛ afʉʼ lekāk Páska, ḿbú ntshī á yí nnéŋ lā, pɛ é kɔŋ ŋ́gɛ, meŋ efók á efɔ wɛ lɛ́?»
43018040	Pɔ́ lɛ nzī á lelē mé ŋghi teté ŋ́gɛ: «Ndɛ́ʼ o etshīi á ŋiŋ wuɔ néŋ, tshi áa Balabas.» Balabas wuɔ mɛ́t, a lɛ á taʼ efwɛ̄t.
43019001	Pilat á lɛ ntswī mɛ́ lɔk á Yɛɛ́so ŋgʉɔ ntswá á yí.
43019002	Wɔ lʉɔ́ʼ‑ncu é lɔk menzɔ̄ŋ, ḿbáʼ acɔʼ lefɔ, éshū á athū Yɛɛ́so, éfāʼ á paŋ nzhó, ḿmāʼ ánɛ yí.
43019003	Ńtshóte nnɛ̄t mé mvhɔ zi, ŋ́ŋɛ̄ne á yí ndé ŋ́gɛ: «Zaá efɔ epuɔ Yúda.» Ńzī á letēm mbū á metuúŋ yí.
43019004	Pilat á zéŋ efhó á mba ntó, ńdé á mbū mekém epuɔ Yúda ŋ́gɛ: «Pɛ ejúʼ, meŋ a tswii mɛ́ elɔ̄k á yí ntó eshʉ̄ʼ mé ega, púp, pɛ elɔk nzhɛ́ á légɛ, meŋ ka jʉ́ɔ amɔ̄ʼ anu zīi, a á fa á.»
43019005	Mɛ́ lɔk á Yɛɛ́so, ŋ́gē etó épúp, á tɔʼ acɔʼ menzɔ̄ŋ, ḿmāʼ á paŋ nzhó wɔ̄. Pilat á lé mé pɔ́p ŋ́gɛ: «Ŋiŋ mɛ́t a wuɔ.»
43019006	Wɔ nɔŋ‑epɔʼ epi melʉɛ mbɔɔ wɔ píp‑Mía Ŋgyā Ndém, é lɛ ŋgē ejʉ́ɔ á yí, ńzī á lelē mé ŋghi teté ŋ́gɛ: «Mɛ́ ekwɛ̄te á yí ánɛ mbaŋne paŋné. Mɛ́ ekwɛ̄te á yí ánɛ mbaŋne paŋné.» Pilat á lé mé pɔ́p ŋ́gɛ: «Pɛ méŋwɛ̄t e ekɔ̄ á yí, ŋ́kwɛ̄te á yí ánɛ mbaŋne paŋné. A gɔ́ mé meŋ, mbɔ meŋ ka jʉ́ɔ amɔ̄ʼ anu zīi, a á fa á.»
43019007	Mekém epuɔ Yúda é tsɔ́ʼ á mbū yí ŋ́gɛ: «Pek wɛɛ̄ emɔ̄ʼ lepé, lepé mɛ́t é nɔŋ ndʉ́ɛ́ ŋ́gɛ, ŋiŋ wuɔ a pɔŋteé á lekwhʉ̄, melaʼ mīi a á lé ŋ́gɛ, yí é Méŋ Ndém.»
43019008	Pilat á júʼ anu jʉɔ mɛ́t, ḿbú ntswiʼne ncɔ̄ʼ.
43019009	Ńzéŋ eswáŋ nnɛ̄t mé mba, ńzɛ́tte á Yɛɛ́so ŋ́gɛ: «O ó ŋiŋ egɔ́?» Yɛɛ́so á pú te á mbū yí tsɔ́p.
43019010	Pilat á lɛ ndé á mbū yí ŋ́gɛ: «O ó gaá, o te anu á mbū meŋ tsɔ́p ē? O ka zhɛ́ á légɛ, meŋ kuūʼ á leghʉ, mɛ́ tshi á wú néŋ, ŋ́kūʼ á letswi mɛ́ kwɛte á wú ánɛ mbaŋne paŋné ɛ́ lɛ̄?»
43019011	Yɛɛ́so á tsɔ́ʼ á mbū yí ŋ́gɛ: «Ndém a zɛ́tɛ té yá mete á mbū wu, mbɔ amɔ̄ʼ ajū mīi, o gɔ eghʉ̄ʉ ánɛ meŋ, á té éwú ú. É melaʼ épúp tɛ́ ŋiŋ yīi, a ke swīŋ á gá á mbū wu, a á ŋgaŋ mefa ntɔ́k á wú.»
43019012	Pilat á lɛ efhó épúp, ńzī á lefaʼ eshhʉ̄ á lelɔk ntshī á Yɛɛ́so nnéŋ. Táʼ, epuɔ Yúda é zi á lelēŋte meŋguŋ, ńnɔŋ ndʉ́ɛ́ mé ŋghi teté ŋ́gɛ: «O tshiɛ á ŋiŋ wɔ̄ nnéŋ, mbɔ á páʼa, o lɔkɔ te nzɛ́tɛ á esoó ŋwɛ́t ŋgɔŋ Lóma á. Ŋiŋ a leé ŋ́gɛ yí efɔ páʼā, ńdɔkɔ ŋgɔ́ á ŋgaŋ mbo ŋwɛ́t ŋgɔŋ Lóma.»
43019013	Pilat á lɛ ŋgē ejúʼ meshuŋne muɔ mɛ́t, ńtswī mɛ́ lɔk á Yɛɛ́so ntó. Pilat á náŋ ánɛ aleŋ wɔ sáʼ‑ntsaŋ, á ajʉʼ zīi mɛ́ tɔɔ́ŋ lɛ «Metɔ́ ntswiŋ ntswiŋ.» Ńtɔ́ŋ ajʉʼ mɛ́t mé ashuŋne epuɔ Eble lɛ Ŋgabata.
43019014	Á le gē egɔ́ épúp, ŋ́gɔ́ aleʼé zīi, mɛ́ pɛ́ttɛ lekāk Páska, ŋ́gɔ́ ánɛ ajūɔ táŋ‑azokó. Pilat á lé mé epuɔ Yúda ŋ́gɛ: «Efɔ wɛ a wuɔ.»
43019015	Pɔ́ pú ndé mé ŋghi teté ŋ́gɛ: «Mɛ́ ezwhí á yí. Mɛ́ ezwhí á yí. Mɛ́ ekwɛ̄te á yí ánɛ mbaŋne paŋné.» Pilat á gɛ: «Á mbɔŋ ŋ́gɛ, meŋ etswī mɛ́ ekwɛ̄te á efɔ wɛ lɛ́?» Wɔ nɔŋ‑epɔʼ epi melʉɛ é pwɛt ŋ́gɛ: «É té ndaʼ ŋwɛ́t ŋgɔŋ Lóma á, mbɔ pek te mmɔʼ efɔ wɛ̄ɛ.»
43019016	Á lɛ ŋgyá á Yɛɛ́so á mbū pɔ́p, ŋ́gɛ pɔ́ egʉɔ ŋkwɛ̄te á yí ánɛ mbaŋne paŋné. Pɔ́ lɛ eshūŋne á Yɛɛ́so ndɔ̄k ŋgʉ̄ɔ.
43019017	Yɛɛ́so á ge egʉɔ épúp, ḿbīʼ á mbaŋne paŋné yi, pɔ́ a pɔ́p é fhó á tésɔŋ ŋgʉ̄ɔ mé ajʉʼ zīi, mɛ́ tɔ́ŋɔ lɛ Akwɛ́ Athū. Mɛ́ zeéŋ ntɔ́ŋ ajʉʼ jʉɔ mɛ́t, mé ashuŋne epuɔ Eble lɛ Gɔlgota.
43019018	Ŋ́kó éwú, wɔ lʉɔ́ʼ‑ncu é kwɛte á yí ánɛ mbaŋne paŋné, ńzéŋ ŋkwɛ̄te emɔ̄ʼ epuɔ mémpīa ánɛ epɔ́p membaŋne paŋné, mmɔʼ ŋgaŋ á gɔ́ á ŋkɔʼɔ́ apū ete Yɛɛ́so, mmɔʼ á gɔ́ á ŋkɔʼɔ́ apū tswipɛ yí. Yɛɛ́so á gɔ́ á tsetsɛlɛ.
43019019	Pilat á tswi mɛ́ tí akɛtte, ḿblɛ́ mé athʉ́ ánɛ mbaŋne paŋné Yɛɛ́so, mɛ́ tí éwú lɛ: «Yɛɛ́so ŋiŋ Naázalɛt, efɔ epuɔ Yúda.»
43019020	Anu jʉɔ mɛ́t zīi, mɛ́ le tí la, lelʉɛ epuɔ Yúda é le tɔ́ŋē, melaʼ mīi ajʉʼ zīi, mɛ́ le kwɛtē á Yɛɛ́so éwú, á le paté á tésɔŋ, mbɔɔ páʼ, mɛ́ le tí anu mɛ́t mé ashuŋne epuɔ Eble, ńtí mé ashuŋne epuɔ Lóma, mbɔɔ mé ashuŋne epuɔ Glɛk.
43019021	Wɔ nɔŋ‑epɔʼ epi melʉɛ é lɛ ndé á mbū Pilat ŋ́gɛ: «Á ka pɔ̄ŋ ŋ́gɛ, o etí ŋ́gɛ: “Efɔ epuɔ Yúda á”, tí ŋghʉ̄ áa lɛ: “Ŋiŋ wuɔ a á lé ŋ́gɛ, yí é efɔ epuɔ Yúda.” »
43019022	Pilat á pwɛt ŋ́gɛ: «Anu zīi meŋ á gɛ mɛ́ etí, á ndáʼ ŋgɔ́ nti tií épúp.»
43019023	Wɔ lʉɔ́ʼ‑ncu é mak á lekwɛte á Yɛɛ́so épúp, ḿbɛ́ menzhó mí, ḿbāte nzhɛ lekua, awíɛ awíɛ á lɔk á taʼ nzhɛ. Tɛ é zɛ́t á mía nzhó. Mía nzhó wuɔ mɛ́t, e lɛ mbáʼ paʼé, tɛ efhó á ŋkɔŋ ntshí á ntsēŋ.
43019024	Wɔ lʉɔ́ʼ‑ncu é lé á tsetsɛlɛ pɔ́p ŋ́gɛ: «Ndɛ́ʼ ḿpɛ esīa ejʉɔ nzhó mɛ́t, ḿpɛ elɔk ntém nzikɛ́, ńjʉ́ɔ á ŋiŋ yīi, e e gʉɔ á mbū yí.» Á lɛ páʼa tɛ́ anu zīi, mɛ́ le tí á ntē aŋwaʼne Ndém, á lɔk mbō. Mɛ́ le tí éwú ŋ́gɛ: «Pɔ́ é gapte menzhó má, ńdɔ̄k á mía nzhó ga, ńtém nzikɛ́.» Á páʼa ŋgɔ́ páʼ, wɔ lʉɔ́ʼ‑ncu é le ghʉ̄ épúp.
43019025	Ntsiʼnzem mía Yɛɛ́so eyi menzwí mbɔɔ mía Yɛɛ́so é le tshí á lezēŋ mbaŋne paŋné Yɛɛ́so. Malía nzwí Kleopás, á tshí azí éwú, ŋ́ghʉ̄ á Malía mɔ́ Makdala.
43019026	Yɛɛ́so á jʉ́ɔ á mɛ́ yi épúp, ńjʉ́ɔ á ŋiŋ nnɔ yi yīi, a lɛɛ́ ŋkɔ̄ŋɔ á yí tɛ́ʼ, á tshí á lezēŋ mɛ́ yi. Yɛɛ́so á lé mé mɛ́ yi mɛ́t ŋ́gɛ: «Maá, méŋ wu a awɔ̄.»
43019027	Ńdé á mbū ŋiŋ nnɔ yi mɛ́t ŋ́gɛ: «Mɛ́ wu a awɔ̄.» Tɛ efhó á afʉʼ mɛ́t, ŋiŋ nnɔ yi wɔ̄, á lɛ ndɔ̄k á mía Yɛɛ́so mé mba zi.
43019028	Ajʉɔ á tɔ́k páʼa, Yɛɛ́so á zhɛ́ á légɛ, yí é mak ajūɔ tsem zīi, yí le shʉ̄ʼ á ndo esī atsetsáʼ á ŋghʉɛ́, ńdé ŋ́gɛ: «Agāk zá á si eshhʉ́ɛ.» A le lé páʼa, tɛ́ anu mɛ́t zīi mɛ́ le tí á ntē aŋwaʼne Ndém, á lɔk mbō.
43019029	Mmɔʼ ŋgwʉ́ŋ é le tshí mé ajʉʼ mɛ́t, akiɛ́‑meluʼ á gɔ́ á ntē éwú tɛ ndó, wɔ lʉɔ́ʼ‑ncu é cɔʼ á pwɛt á ntē meluʼ mɛ́t, éswík ánɛ athū athʉ́, ŋ́kɔ́ʼne nnéŋ á nchu Yɛɛ́so.
43019030	Yɛɛ́so á lɛ ŋgē ezwíʼ meluʼ mɛ́t, ńdé ŋ́gɛ: «Meŋ á ghʉ afaʼ zá tɛ á pú nzōko.» Ésóʼne á athū zí mé esī, ńdɛ ŋkwhʉ́.
43019031	Á lɛ aleʼé zīi, njhʉ̄ e le nɔ̄ŋ ŋgɔ̄ elá, a gɔ́ á aleʼé aswite, ŋ́gɔ́ á aleʼé zīi epuɔ Yúda é pɛ́ttɛ aleʼé aswite. Mekém epuɔ Yúda é nɔŋ mbɔ́kɔ á légɛ, ndɛ́ʼ apfhō ŋiŋ á zɛ́t ánɛ mbaŋne paŋné ŋkyɛ̄ne á aleʼé aswite. Ajʉɔ aleʼé aswite mɛ́t, á le tswhī ŋgɔ́ á mía ánɛ emɔ̄ʼ. Pɔ́ nɔŋ mbɔ́kɔ épúp páʼā, ŋ́gʉɔ nzɛ́tte á Pilat ŋ́gɛ, a etswī pɔ́ epwɔ́ʼte mekhu epuɔ pīi, mɛ́ ŋkwɛ̄te á wɔ́p, éfhó ánɛ mbaŋne paŋné, ésóʼne á wɔ́p.
43019032	Pilat á kó mvéŋ, wɔ lʉɔ́ʼ‑ncu é lɛ eshʉ̄ʼ mbwɔ́ʼte mekhu ŋgaŋ mvhɔ yīi, mɛ́ ŋkwɛ̄te á wɔ́p a Yɛɛ́so, ḿbwɔ́ʼte emi páte.
43019033	Ŋ́kó ánɛ Yɛɛ́so, ńjʉ́ɔ mbɔ a á ndáʼ ŋkwhʉ́, pɔ́ té mekhu mí pwɔ́ʼte.
43019034	Táʼ, taʼ ndʉɔʼ‑ncu á lɔk lekɔŋ, ńzōʼ lekyɛ́t mbɛ Yɛɛ́so, metshi pɔ́ ntshi é lɛ ŋ́gɛ nɛ́t, ńtó.
43019035	Ŋiŋ yīi a pɛ́tɛ menu muɔ mɛ́t, a pɛ́tɛ, mbɔ a le jʉ́ɔ̄. Anu zīi a piŋɛ eshúŋɔ, á gɔ́ anuúnē. Ŋgaŋ a á si nzhɛ́ɛ á légɛ, anu zīi yí shúŋɔ, á si ŋgɔ́ anuúnē, tɛ́ pɛ azɛ́, e efhó éwú, éfɛ́ nnɛ̄t ŋgyá á mbū Ndém.
43019036	Emuɔ menu mɛ́t, é le pú ntɔ́k páʼa, tɛ́ anu zīi mɛ́ le tí á ntē aŋwaʼne Ndém á lɔk mbō. Mɛ́ le tí éwú ŋ́gɛ: «Mɛ́ té fú epwɔ́ʼ tsɔ taʼ, ánɛ mekwɛ́ mí í.»
43019037	Mɛ́ le zéŋ ntí ánɛ amɔ̄ʼ ajʉʼ á ntē aŋwaʼne Ndém ŋ́gɛ: «Pɔ́ e shʉʼ ejʉ́ɔ á ŋiŋ yīi, pɔ́ ke lɔ̄k lekɔŋ esɔ̄p á yí.»
43019038	Menu muɔ mɛ́t é tɔ́k, Yosɛ́p ŋiŋ tésɔŋ Alimaté, mbɔ a lɛ mmɔʼ ŋiŋ nnɔ Yɛɛ́so, ŋ́ké ŋgɔ́ áa ndʉɔne lʉɔne, ḿbɔ́kɔ mekém epuɔ Yúda, á gʉɔ mbúʼ mbū ŋ́gɛ, Pilat a elɛ mvéŋ, yí egʉɔ esóʼne apfhō Yɛɛ́so ánɛ mbaŋne paŋné. Pilat á véŋ. Á lɛ ŋgʉ̄ɔ esóʼne apfhō Yɛɛ́so.
43019039	Nikɔdɛm, á ŋiŋ wɔ̄ yīi, a le gʉ̄ɔ njʉ́ɔ á Yɛɛ́so etsōʼ lā, á ge eshʉʼe azí, ŋ́gwɛ̄ mmɔʼ ntií alamńda, mɛ́ lɔk ŋgup emɔ̄ʼ ntií methʉ́, mɛ́ tɔ́ŋ lɛ míi mbɔɔ lɛ aloɛs tɛ́ ncūŋte. Alamńda mɛ́t á nɔŋ nzɛ̄tɛ ajūɔ mekílo megēm tɛ́t.
43019040	Pɔ́ tswíʼ apfhō Yɛɛ́so, ńdɔ̄k epak nzhó nzémte, ńnéŋ alamńda éwú ánɛ ntií zīi, epuɔ Yúda é gɛ ŋghʉ̄ɛ épúp, ánɛ mepfhō pɔ́p tɛ́ ntúŋɔ.
43019041	Á lɛ á ajʉʼ zīi, mɛ́ le kwɛtē á Yɛɛ́so éwú ánɛ mbaŋne paŋné, emɔ̄ʼ ŋkāʼ methʉ́ é gɔ́ éwú, emɔ̄ʼ lesi leswhī é gɔ́ á ntē ŋkāʼ ega mɛ́t, mbɔ mɛ́ la á ŋiŋ éwú néŋɛ.
43019042	Páʼ á lɛ aleʼé zīi, epuɔ Yúda é pɛ́ttɛ aleʼé aswite lā, mbɔɔ páʼ lesi cʉɔ mɛ́t, é lɛ té tɛ ŋgia é sak á lā, pɔ́ lɛ ŋgʉ̄ɔ nnéŋ á apfhō Yɛɛ́so éwú.
43020001	Á shʉʼ ŋgɔ́ mvhɔ aleʼé ánɛ ŋgap alāʼ, ŋ́gɔ́ nzemɛ́nzēm, tɛ ejʉʼ é zɛ́t eséŋ seéŋ, Malía mɔ́ Makdala á gʉɔ mé lesi, ŋ́kó njʉ́ɔ mbɔ, mɛ́ mbēkne á tɔ́, á nchu lesi.
43020002	Á kʉte ŋgʉ̄ɔ ńtswɛ́tte á Simɔŋ Piɛ pɔ́ eyi mmɔʼ ŋiŋ nnɔ Yɛɛ́so, éyi Yɛɛ́so a lɛɛ́ ŋkɔŋɔ á yí tɛʼ lā, ńdé á mbū pɔ́p ŋ́gɛ: «Mɛ́ efhó á lesi, éfók á apfhō Atsyapuɔ, pek piīŋ te si nzhɛ́ɛ ajʉʼ zīi, mɛ́ ncʉ́ʼ éwú ú.»
43020003	Piɛ pɔ́ eyi mmɔʼ ŋiŋ nnɔ Yɛɛ́so, é lɛ ntó ŋgʉ̄ɔ mé lesi.
43020004	Pɔ́p mémpīa metsem é nɔŋ ŋkʉ̄tɛ ŋ́gʉ̄ɔ, eyi mmɔʼ ŋiŋ nnɔ Yɛɛ́so á gákne ŋkʉ̄te ńtɔ́k á Piɛ, ḿbīk á lesi.
43020005	Ŋ́ŋɔ́ʼne ncʉ̄te lesi, ńjʉ́ɔ epak nzhó é nɔŋte éwú. Á ké te á ntē lesi kó.
43020006	Páʼ Simɔŋ Piɛ a á ŋgɔ́ á nzem, ńjūŋtɛ á yí lā, á shʉʼ azí, ŋ́kó á ntē lesi, ńjʉ́ɔ, epak nzhó é nɔŋte éwú.
43020007	Mbɔ mɛ́ ŋkɛ́t nzhó zīi, mɛ́ ke lɔ̄k nzémte á athū Yɛɛ́so, é nɔŋ azí ajʉʼ. Tɛ pɔ́ ezi mmɔʼ é té taʼ ajʉʼ nɔ̄ɔŋ.
43020008	Ajɔ̄ afʉʼ, tɛ́ eyi mmɔʼ ŋiŋ nnɔ Yɛɛ́so, á kó azí á ntē lesi, tɛ́ mbɔ yí mé nzī á ajʉʼ lesi á lepik. Ŋ́kó éwú épúp, ńjʉ́ɔ, ḿvéŋ.
43020009	Mbɔ pɔ́ nzɛ́t té júʼ á ajʉʼ aŋwaʼne zīi, á leé ŋ́gɛ, Ndém a a fú eghʉ, Klísto a ezím ánɛ lewhʉ̄.
43020010	Megaŋ nnɔ Yɛɛ́so puɔ mɛ́t mémpīa, é lɛ mbīŋ nzem mé ajʉʼ zīi, pɔ́ é efhó éwú.
43020011	Malía á zɛ́t ntshí á nchu lesi, mé nzem apɛ́, ńnɔŋ ndāa, ŋ́ŋɔ́ʼne athū zí mé ntē lesi.
43020012	Ńjʉ́ɔ mecɔʼ Ndém mémpīa, pɔ́ maʼ mefhɔ́ menzhó, ńnáŋte á esī, á kwaʼ ajʉʼ zīi, mɛ́ ke nɔ̄ŋ apfhō Yɛɛ́so éwú, mmɔʼ ŋgaŋ á náŋ mé ajʉʼ zīi athū á kɛ éwú, eyi mmɔʼ á náŋ mé ajʉʼ zīi mekhu é kɛ éwú.
43020013	Mecɔʼ Ndém é zɛ́tte á menzwí mɛ́t ŋ́gɛ: «Maá, o laa akɔ̄?» Á pwɛt ŋ́gɛ: «Mɛ́ é efók á apfhō Atsyapuɔ ga, meŋ mbiīŋ ka zhɛ́ á ajʉʼ zīi, mɛ́ é ncʉ́ʼ éwú ú.»
43020014	Á lé épúp, ḿbēkne nnɛ̄t, ńjʉ́ɔ á ŋiŋ, á tshí á ajʉʼ, ŋ́gɔ́ á Yɛɛ́so. Á ké nɔ̄ŋ te nzhɛ́ɛ á légɛ yí í.
43020015	Yɛɛ́so á lé á mbū yí ŋ́gɛ: «Maá, o laa akɔ̄? O faʼa á awɔ́?» Menzwí wɔ̄ á nɔŋ njʉ́ɔ ŋ́gɛ, ŋiŋ yīi, a cʉtɛ ŋkāʼ mɛ́t mé shúŋnɛ, á mbū yí, ńdé á mbú yí ŋ́gɛ: «Ndi, a gɔ́ éyi wu mé efók á apfhō Yɛɛ́so, o lɛ eshúŋ á gá á ajʉʼ zīi, o ó ncʉ́ʼ éwú, meŋ egʉɔ ŋkʉ̄lɛ.»
43020016	Yɛɛ́so á tɔ́ŋ á yí mé lezēŋ, ŋ́gɛ: «Malía.» Á tshóte nnɛ̄t, ńdé á mbū yí mé ashuŋne epuɔ Eble ŋ́gɛ: «Labuni», ńdɔkɔ ŋ́gɛ, «Nziʼnɛ.»
43020017	Yɛɛ́so á lé á mbū yí ŋ́gɛ: «Ndɛ́ʼ o ekúʼte á gá. Meŋ zɛɛ́t te pe njʉ́ɔ á Mɔʼɔ́ ga. Ŋ́gɔ́ mé wu mbɔ, gʉɔ njʉ́ɔ epɔ̄ memía pá, ńdé á mbū pɔ́p ŋ́gɛ, meŋ a pe á njʉ́ɔ á Mɔʼɔ́ ga, páʼ a zeéŋ ŋgɔ́ á Mɔʼɔ́ wɛ lā, mé lezēŋ Ndém ga, páʼ a zeéŋ ŋgɔ́ á Ndém wɛ lā.»
43020018	Malía mɔ́ Makdala á gʉɔ eshúŋ megaŋ nnɔ Yɛɛ́so ŋ́gɛ: «Meŋ á njʉ́ɔ á Atsyapuɔ.» Ḿbɛ́te anu zīi, a á ndé á mbū yí eshúŋ á wɔ́p.
43020019	Á kó ŋgɔ́ eseéŋ‑njhʉ̄ á aleʼé mɛ́t, ŋ́gɔ́ mvhɔ aleʼé ánɛ ŋgap alāʼ. Megaŋ nnɔ Yɛɛ́so é nɔŋ mbɔ́kɔ mekém epuɔ Yúda, ŋ́kɛ̄ menchu ŋgyā zīi, pɔ́ é ŋgɔ́ éwú. Yɛɛ́so á ŋwak ntshí á nnɔ pɔ́p, ńtsāʼte á wɔ́p ndé ŋ́gɛ: «Apwɛne a egɔ́ mé pɛ.»
43020020	Éshúŋne épúp, ńtswī á wɔ́p mbū mí mbɔɔ lekyɛ́t mbɛ tsí. Megaŋ nnɔ Yɛɛ́so é jʉ́ɔ á Atsyapuɔ épúp, ŋgɔŋ é pú mbɔ̄ŋ á wɔ́p tɛʼ.
43020021	Á zéŋ ndé á mbū pɔ́p ŋ́gɛ: «Apwɛne e egɔ́ mé pɛ. Páʼ Mɔʼɔ́ ga a le tó á gá á ŋgɔŋ lā, meŋ a zéŋ etó á wɛ́ azá.»
43020022	Ḿmāk á leshūŋne épúp, éfwɔ́k á azwakne ánɛ pɔ́p, ńdé á mbū pɔ́p ŋ́gɛ: «Azwakne Ndém a egɔ́ ánɛ pɛ.
43020023	Pɛ cʉʉ á ŋiŋ, tɛ ndēkne mefa mí, mbɔ Ndém a a zéŋ elekne mefa ŋgaŋ. Ḿbīŋ ncʉ̄ á ŋiŋ, tɛ pɛ te mefa mí lekne, mbɔ Ndém a zeéŋ te lekne mefa ŋgaŋ á.»
43020024	Á le gē egɔ́ épúp, Tomási, ḿmɔʼ ŋiŋ ánɛ meziŋ‑ntō Yɛɛ́so ntsɔp pīa mé legēm, mɛ́ zéŋ ntɔ́ŋ á yí lɛ méŋ lefāk, á gɔ́ te á esī á afʉʼ zīi, Yɛɛ́so a tswii nnɛ̄t á mbū nnɔ yí í.
43020025	Á ghʉ eshʉ̄ʼ, mvuʼ megaŋ nnɔ Yɛɛ́so é lé á mbū yí ŋ́gɛ: «Pek é njʉ́ɔ á Atsyapuɔ.» Á pwɛt á mbū pɔ́p ŋ́gɛ: «Meŋ gɔ́ te jʉ́ɔ elák meféŋ tsīi, membaŋa é ke néŋ ánɛ mbū mí í, ŋ́gɔ́ te néŋ á thu‑apū ga ánɛ membhʉ̄ membaŋa á, ŋ́gɔ́ te néŋ apū zá á lekyɛ́t mbɛ yí í, meŋ ńde véŋ.»
43020026	Á tɔ́k eleʼé lefaá, nnɔ Yɛɛ́so é zéŋ ncúʼte leswhī leswhī á ŋgyā, Tomási á gɔ́ azí éwú. Mbɔ pɔ́ ŋkɛ̄ menchu ŋgyā ntsem, Yɛɛ́so á ké ŋŋwāk ntshí á tsetsɛlɛ pɔ́p, ńdé á mbū pɔ́p ŋ́gɛ: «Apwɛne a egɔ́ mé pɛ.»
43020027	Ńzéŋ ndé á mbū Tomási ŋ́gɛ: «Lɔk á thu‑apū wu eshʉ̄ʼ mé ega. Cʉte mbū má njʉ́ɔ. Lɔk apū jú eshʉʼ nnéŋ á lekyɛ́t mbɛ meŋ. Ndɛ́ʼ o ezéŋ mmīʼte á wú á levēŋ. Véŋ ŋ́gɛ, á gɔ́ áa gá.»
43020028	Tomási á pwɛt á mbū yí ŋ́gɛ: «O ó Atsyapuɔ ga, ŋ́gɔ́ á Ndém ga.»
43020029	Yɛɛ́so á lé á mbū yí ŋ́gɛ: «O ó véŋ melaʼ mīi, o ó jʉ́ɔ á gá. Meshhʉ̄ mbɔŋ é si ŋgɔ́ epuɔ pīi, pɔ́ é véŋ té gɔ́ yīi, pɔ́ njʉ́ɔ.»
43020030	Yɛɛ́so a le zéŋ ŋghʉ̄ emɔ̄ʼ meŋkʉʼne menu tɛ nzáne á mvhɔ megaŋ nnɔ pí. Mɛ́ le pīŋ te emiɛ́ meŋkʉʼne menu mɛ́t, á ntē aŋwaʼne ega tí.
43020031	Mɛ́ le tí emuɔ páʼa, ńdɔkɔ ŋ́gɛ, pɛ evéŋ á légɛ, Yɛɛ́so mé zi ŋgɔ́ á Nzaʼ‑Ŋkhʉ, á Méŋ Ndém. Ńzéŋɛ ndɔkɔ ŋ́gɛ, o fíɛ́ nnɛ̄t ŋgyá á mbū yí, mbɔ a a láʼ eghʉ, o etā á lezēŋ Ndém.
43021001	Á tɔ́k eleʼé shɔ́ʼɔ́ lɛ́, Yɛɛ́so á zéŋ ntswī athū nnɛ̄t zí á mbū nnɔ yí. Ńtswīi épúp, á legʉ̄ŋ mía ntshi yīi, mɛ́ tɔ́ŋɔ lɛ Tibeliade. Ḿpɛ ejʉ́ɔ páʼ, a le tswī athū nnɛ̄t zí mɛ́t épúp.
43021002	Emɔ̄ʼ megaŋ nnɔ Yɛɛ́so é le pú ncúʼte á taʼ ajʉʼ. Á lɛ éwú, ŋ́gɔ́ á Simɔŋ Piɛ, ŋ́gɔ́ á Tomási, mɛ́ zéŋ ntɔ́ŋ á yí lɛ méŋ lefāk, ŋ́gɔ́ á Natanayɛl ŋiŋ Kána á ntē Ŋgaliléa, ŋ́ghʉ̄ epɔ̄ Zebedé, mbɔɔ emɔ̄ʼ megaŋ nnɔ Yɛɛ́so mémpīa.
43021003	Simɔŋ Piɛ á lé mé pɔ́p ŋ́gɛ: «Meŋ a gʉɔ emāʼ mesōh.» Pɔ́ pwɛt á mbū yí ŋ́gɛ: «Ḿpɛ epú ŋgʉ̄ɔ.» Pɔ́ lé épúp, ḿbú ntó ŋ́kó á ntē akɛnūʼ, ńdáʼ alāʼ etsōʼ mɛ́t, ḿbú te azō gɔ.
43021004	Nzemɛ́nzēm á kuʼ, Yɛɛ́so á tshí á akʉŋɛ́ ntshi, megaŋ nnɔ pí pwɔ̄, é ké nnɔ̄ŋ te nzhɛ́ɛ á légɛ yí í.
43021005	Yɛɛ́so á lé á mbū pɔ́p ŋ́gɛ: «Ewɔŋkhʉ̄ pá, pɛ te á méŋ agáʼ mesōh ega wɛ lɛ́?» Pɔ́ pwɛt ŋ́gɛ: «Ŋgáŋ.»
43021006	Á lé mé pɔ́p ŋ́gɛ: «Pɛ́ emāʼ lekhʉ mé ŋkɔʼɔ́ apū ete akɛnūʼ, ńdɔk ŋgɔ̄ mesōh.» Pɔ́ maʼ épúp, ŋ́gɔ̄ mesōh, é pú nzá zá, tɛ pɔ́ té zéŋ ŋkūʼ á leshūŋ nnéŋ á ntē akɛnūʼ ɔ́.
43021007	Mmɔʼ ŋiŋ nnɔ Yɛɛ́so, Yɛɛ́so á kɔŋ á yí tɛʼ, á lɛ ndé á mbū Piɛ ŋ́gɛ: «A gɔ́ áa Atsyapuɔ.» Simɔŋ Piɛ á júʼ á légɛ, a gɔ́ áa Atsyapuɔ, ḿbɛ́ nzhó ncúŋ ánɛ yí, melaʼ mīi á le gē egɔ́ épúp, á te tswhī mmāʼ nzhó ɔ́, ŋ́kyɛ́t ŋkó á ntshi.
43021008	Epi emɔ̄ʼ megaŋ nnɔ Yɛɛ́so, é ge elɔk akɛnūʼ efhó á ntshi etó, ńnɔŋ eshūŋɔ lekhʉ, mesōh é gɔ́ éwú tɛ ndó. Mbɔ pɔ́ zi kaá ŋgɔ́ á tɛ tsetsɛlɛ ntshi ɛ́. Pɔ́ lɛ ánɛ ajūɔ memíta ŋkhʉ, á lekō á akʉŋɛ́ ntshi.
43021009	Pɔ́ gʉɔ tɛ ŋkó, ésóʼo á ntē akɛnūʼ tɛ ntshíte á esī, ńjʉ́ɔ emɔ̄ʼ mmók, mbɔ mɛ́ é nzápte mesōh pɔ́ mblɛ ánɛ ŋgʉɔʼ mmók.
43021010	Yɛɛ́so á lé á mbū pɔ́p ŋ́gɛ: «Pɛ elɔ̄k emɔ̄ʼ mesōh mīi, pɛ fhɔ́ɔ mé ŋgɔɔ̄ lā, ńdɔk eshʉ̄ʼ.»
43021011	Simɔŋ Piɛ á zéŋ ŋkɔ́ʼ ŋ́kó á ntē akɛnūʼ, éshūŋ lekhʉ ŋgyá á esī. Mesōh é gɔ́ éwú tɛ ndó, mémía mesōh ntāʼ ŋkhʉ mé ntsɔp tɛ́t megēm táa. Tɛ mbɔɔ páʼ mesōh é lɛ éwú tɛ ndó ejʉɔ ntií lā, lekhʉ é ké te záʼte.
43021012	Yɛɛ́so á lé á mbū pɔ́p ŋ́gɛ: «Pɛ eshʉ̄ʼ mbák mekī mɛ́.» Tsɔ taʼ ŋiŋ nnɔ, a te kūʼ á lezɛ̄tte á yí ŋ́gɛ, a á awɔ́ lɛ́ɛ̄. Ŋ́ké nnɔŋ nzhɛ́ɛ á légɛ, a gɔ́ áa Atsyapuɔ.
43021013	Yɛɛ́so á lɛ ntshóte nnɛ̄t, ḿbɛ́ mblɛ, ŋ́gyá mé pɔ́p. Ńzéŋ mbɛ́ mesōh ŋgyá mé pɔ́p.
43021014	Á lɛ páʼā, ńdɔk ŋgɔ́ mbáte tɛ́t yīi, Yɛɛ́so a tswii athū nnɛ̄t zí á mbū megaŋ nnɔ pí, tɛ efhó páʼ Ndém a le ghʉ̄ á zím ánɛ lewhʉ̄.
43021015	Pɔ́ pfɛ́t etsō tɛ é mi, Yɛɛ́so á zɛ́tte á Simɔŋ Piɛ ŋ́gɛ: «Simɔŋ, méŋ Jáaŋ, o kɔɔ̄ŋ á gá tɛ ntɔ́k páʼ epuɔ puɔ é kɔɔ̄ŋ á gá épúp e?» Á pwɛt ŋ́gɛ: «Ŋŋ me Atsyapuɔ. Wu méŋwɛ̄t é si nzhɛ́ɛ á légɛ, meŋ kɔɔ̄ŋ á wú.» Yɛɛ́so á lé mé yí ŋ́gɛ: «Gɔ́ á mpfɛnne‑memvhō ga.»
43021016	Yɛɛ́so á zéŋ nzɛ́tte á yí mmɔʼ legʉɔ ŋ́gɛ: «Simɔŋ, méŋ Jáaŋ, o kɔɔ̄ŋ á gá a?» Á pwɛt ŋ́gɛ: «Ŋŋ me Atsyapuɔ, o o si nzhɛ́ɛ á légɛ, meŋ kɔɔ̄ŋ á wú.» Yɛɛ́so á gɛ: «Gɔ́ á ntuŋne‑ memvhō ga.»
43021017	Yɛɛ́so á zéŋ nzɛ́tte ánɛ mbáte tɛ́t ŋ́gɛ: «Simɔŋ, méŋ Jáaŋ, o kɔɔ̄ŋ á gá a?» Piɛ á sóʼne eshhʉ̄ yí ánɛ páʼ, Yɛɛ́so a á zɛ́tte á yí ánɛ mbáte tɛ́t ŋ́gɛ: «O kɔɔ̄ŋ á gá a?» Ŋ́ké ndé ŋ́gɛ: «Atsyapuɔ, wu yīi, o ó si nzhɛ́ɛ ajūɔ tsem. O ó si nzhɛ́ɛ á mbɔŋɔ́ á légɛ, meŋ kɔɔ̄ŋ á wú.» Yɛɛ́so á gɛ: «Gɔ́ á mpfɛnne‑memvhō ga.
43021018	Kwaʼ anuúnē anuúnē meŋ shúŋɔ á wú ŋ́gɛ, o le zɛ́t á méŋ agáʼ mɔ́, wu méŋwɛ̄t é nɔŋ nzwíkɛ ekɔp wú, ŋ́gʉ̄ɔ á ajʉʼ zīi, o ó kɔŋ. O o láʼ etswhí tɛ ezwiŋ, ékɔ́ʼnɛ mbū mú, ŋiŋ ndɛʼɛ mé piŋ ncʉ́ʼɛ nzwíkɛ ekɔp wú, épiŋ elɔk á wú egʉɔ mé ajʉʼ zīi, o kaá nnɔŋ ŋkɔ̄ŋɔ ɔ́.»
43021019	Yɛɛ́so a lɛɛ́ eshúŋnɛ páʼā, ńdɔkɔ ntswīi ntií lewhʉ̄ zīi, Piɛ a a láʼ ekwhʉ́, tɛ́ elɔk ewuʼte á Ndém. Á shúŋne páʼa mɛ́t, ńdé á mbū yí ŋ́gɛ: «Gɔ́ á nzem meŋ.»
43021020	Piɛ á náŋ tɛ mbēkne nnɛ̄t, ńjʉ́ɔ á ŋiŋ nnɔ Yɛɛ́so yīi, Yɛɛ́so a kɔɔ̄ŋ á yí tɛʼ. Á ŋiŋ yīi, Yɛɛ́so pɔ́ a pɔ́p é le nɔ̄ŋ mpfɛ́tɛ azō, á ŋɔ́ʼne á letuúŋ Yɛɛ́so, ńzɛ́tte á yí ŋ́gɛ: «Mɔʼɔ́ wek, awɔ́ mé shʉʼ eswiŋ á wú ú?»
43021021	Piɛ á pekne nnɛ̄t njʉ́ɔ á yí épúp, ńzɛ́tte á Yɛɛ́so ŋ́gɛ: «Ḿbiŋ ŋgɔ́ mé yí me Atsyapuɔ, azí anu a láʼ egɔ́ lɛ akɔ̄?»
43021022	Yɛɛ́so á pwɛt á mbū yí ŋ́gɛ: «Meŋ kɔŋɔ ŋ́gɛ, a eláʼ enáŋ á ŋgɔŋ tɛ meŋ ndáʼ mbīŋ nzem, mbɔ akɔ̄ á cʉte á wú éwú ú? Gɔ́ ajú áa nzem meŋ.»
43021023	Mɛ́ le fhó ánɛ ashuŋne jʉɔ mɛ́t, ńcʉ́ʼɛ ndʉ́ɛ́ á tsetsɛlɛ wɔ fɛ́‑nnɛ̄t ŋgyá á mbū Ndém ŋ́gɛ, ŋiŋ nnɔ Yɛɛ́so wuɔ mɛ́t, a te e fú ekwhʉ́ ɛ́. Tɛ́ mbɔ Yɛɛ́so a kaá ndé á mbū Piɛ ŋ́gɛ, a te e fú ekwhʉ́ ɛ̄. A le lé ŋghʉ̄ áa lɛ: «Meŋ kɔŋɔ ŋ́gɛ a enáŋ á ŋgɔŋ, tɛ meŋ ndáʼ mbīŋ nzem, akɔ̄ á cʉte á wú éwú ú.»
43021024	Ŋiŋ nnɔ Yɛɛ́so wuɔ mɛ́t mé shúŋɔ menu muɔ, mbɔ yí mé le tíī. Pek é si mbiŋɛ nzhɛ́ɛ á légɛ, anu zīi a shúŋɔ á anuúnē.
43021025	Yɛɛ́so a le zéŋ ŋghʉ emɔ̄ʼ menu tɛ záne. Tɛ ŋgɔ́ yīi, mɛ́ tíi menu mɛ́t, á taʼ á taʼ, mbɔ meŋ á kwaŋ ŋ́gɛ, ŋgɔŋ jʉɔ e gɔ le wɛ̄ á ajʉʼ zīi, mɛ́ gɔ táŋa membúʼ aŋwaʼne mɛ́t éwú ú.
44001001	Ndi Teofil, meŋ ndɛ á ntē mvhɔ aŋwaʼne zá, ḿbɛ́tɛ menu mīi, Yɛɛ́so a le zī á leghʉ, mbɔɔ emi a le zī á lezīʼne á mbū epuɔ, tɛ efhó á letseŋ,
44001002	ŋ́gʉɔ ŋkó ánɛ aleʼé zīi, Ndém a le ghʉ̄ʉ̄, á kɔ́ʼ mé lephū. Ŋ́gē ekɔ́ʼ mé éwú, ńzóʼ Azwakne Ndém, ńték meziŋ‑ntō pīi a le tsɔ́ʼ á wɔ́p, páʼ pɔ́ e cʉ́ʼ eghʉ épúp.
44001003	A le gɔ́ tɛ ŋkwhʉ́ nzím, ńzéŋ ndɔ̄k eleʼé alāʼ megēm lekua, ŋ́kwaʼ mbú ntswī nnɛ̄t zi á mbū pɔ́p. Ŋ́ghʉ̄ ŋ́gɛ, pɔ́ echʉ́ nnɛ̄t nzhɛ́ á légɛ, a á ŋiŋ nte, ńzéŋ nnɔŋ eshúŋɔ á wɔ́p anu ánɛ Lefɔ Ndém.
44001004	Á lɛ amɔ̄ʼ aleʼé, Yɛɛ́so pɔ́ a meziŋ‑ntō pí é cúʼte, ńnɔŋ mpfɛ́tɛ azō, á tswɛte á wɔ́p ŋ́gɛ: «Ndɛ́ʼ pɛ efhó á Yelósalɛm ŋgʉ̄ɔ ajʉʼ. Pɛ enáŋ éwú, ńzwíʼte ajū mīi, meŋ ke lɔ̄k nchu gá eshúŋ á wɛ́ ŋ́gɛ, Mɔʼɔ́ ga a ke phʉ́ á wɛ́.
44001005	Meŋ ke lé ŋ́gɛ, Jáaŋ a kɛ si nnōʼo epuɔ á ntē ntshi, á cʉʉ́ʼ eleʼé shɔ́ʼɔ́ lɛ́, Ndém a enōʼ á wɛ́ á ntē Azwakne yí.»
44001006	Pɔ́ zɛ́t ncúʼte épúp, ńzɛ́tte á yí ŋ́gɛ: «Mɔʼɔ́ wek, tsetsɔŋɔ á lɔkɔ ŋgɔ́ afʉʼ zīi, o o piŋne lefɔ, éyá á mbū epuɔ Islaɛl lɛ́?»
44001007	Yɛɛ́so á pwɛt á mbū pɔ́p ŋ́gɛ: «Mɔʼɔ́ ga mé wɛɛ̄ afʉʼ, kɛ aleʼé lɛ́ɛ, ázi a lɔkɔ ŋghʉ̄ɛ menu mí. Pɛ te pɔŋté á wɛ́ á lezhɛ̄ ɛ́.
44001008	Azwakne Ndém mé gɔ eshʉʼ esóʼo ánɛ pɛ, éyá á wɛ́ mbʉʼ, tɛ́ pɛ elɔk eshúŋ ajū mīi, pɛ é si nzhɛ́ɛ ánɛ meŋ, ńzī á tésɔŋ Yelósalɛm, éshúŋ mmāk ŋgɔŋ Yudéa, ŋ́kó á Samalía ntsem, éshúŋ shúŋ tɛ ndáʼ mbú ŋ́kó á nzokó ŋgɔŋ.»
44001009	Yɛɛ́so á mak á leshūŋ menu muɔ mɛ́t, Ndém á lɔk á yí ŋgē ekɔ́ʼ mé lephū, pɔ́ nɔŋ ncʉ̄ʉ á yí, alɔ á piŋ ŋkʉ̄ŋɛ á yí, tɛ pɔ́ té zéŋ á yí njʉ́ɔ ɔ́.
44001010	Pɔ́ zɛ́t ncʉ̄ʉ lephū cʉʉ, páʼ Yɛɛ́so a á kɔ́ʼ mé éwú, emɔ̄ʼ epuɔ mémpīa é lɛ ŋŋwāk á lezēŋ pɔ́p, ŋ́kʉ̄ɛ mefhɔ́ menzhó,
44001011	ńdé á mbū pɔ́p ŋ́gɛ: «Pɛ, epuɔ Ŋgaliléa, pɛ tshií egā ncʉ̄ʉ akɔ̄ á lephū ú? Yɛɛ́so wuɔ mɛ́t yīi, Ndém a á fhó á mbū pɛ efók, ńdɔk ŋkɔ́ʼ mé lephū la, a eláʼ ezéŋ epiŋ nzem ánɛ ntií zīi, pɛ jʉ́ɔ á lɔkɔ ŋkɔ́ʼɔ ŋgʉ̄ɔ la.»
44001012	Meziŋ‑ntō Yɛɛ́so, é lɛ efhó á ndo lekwɛ̄t yīi, mɛ́ tɔ́ŋɔ lɛ, Lekwɛ̄t Methʉ́ Olive, ḿbīŋ nzem mé tésɔŋ Yelósalɛm. Ŋgia á lefhō á lekwɛ̄t mɛ́t, ŋ́kó á Yelósalɛm, é té tswhi esāk á.
44001013	Pɔ́ piŋ nzem tɛ ŋkó á Yelósalɛm páʼā, ḿbē mé ntē ŋgyā yīi, pɔ́ gɛ nzī mbōtɛ éwú, ánɛ leleŋ athʉ́. É lɛ wɔ, Piɛ, Jáaŋ, Jáak pɔ́ Aŋdlɛya, mbɔɔ Fílíip, ŋ́ghʉ̄ á Tomási, Baatelemi pɔ́ Matío, mbɔɔ Jáak méŋ Alfɛ pɔ́ Simɔŋ yīi, mɛ́ lɛɛ́ nzéŋɛ ntɔ́ŋɔ á yí lɛ, Nzɔŋɔ‑alāʼ, ŋ́ghʉ̄ á Yúdas méŋ Jáak.
44001014	Pɔ́ lɛɛ́ mbú ncúʼtɛ ŋgɔ́ɔ á taʼ nchu, éswíŋtɛ á Ndém efʉʼ metsem, pɔ́ a Malía mía Yɛɛ́so, mbɔɔ emɔ̄ʼ wɔnzwí, ŋ́ghʉ̄ epɔ̄ memía Yɛɛ́so.
44001015	Á shʉʼ ŋgɔ́ amɔ̄ʼ aleʼé, epuɔ Yɛɛ́so é cúʼte tɛ ŋgɔ́ á ŋiŋnɔŋ ajūɔ ŋkhʉ mé megēm mbīa. Piɛ á pʉ́ʼɛ nnɛ̄t á tsetsɛlɛ pɔ́p, ńdé ŋ́gɛ:
44001016	«Epɔ̄ memía, anu zīi Azwakne Ndém á le ghʉ̄ʉ̄, Ndavít á lé á ntē aŋwaʼne Ndém, á pɔŋteé á lepo. Ajū mīi, a le té njhʉ̄ ndé, á le cʉtē á Yúdas yīi, a le jhʉ́ á zoʼ, ŋ́gɔ́ mvhɔ tɛ́ mɛ́ shʉʼ ŋgɔ̄ á Yɛɛ́so.
44001017	A lɛ ŋiŋ nnɔ yímpɛ, tɛ ŋgwɛ̄ azí afaʼ á tsetsɛlɛ pímpɛ.»
44001018	Ŋkāp tepɔŋ zīi a ke tswíī, a ke lɔ̄k nzó ŋkāʼ. Ŋkāʼ mɛ́t tɛ́ a le ŋém á esī éwú mvhɔ mvhɔ, levem tsí é vɛ́t, metū mí é tó esāŋ ejʉʼ, á kwhʉ́.
44001019	Epuɔ Yelósalɛm metsem, é ke pú njúʼ ajʉɔ anu mɛ́t, tɛ ntswhī ŋkāʼ wuɔ mɛ́t, mé alāʼ zɔ́p lɛ: Akɛldama. Ńdɔkɔ ŋ́gɛ, ŋkāʼ metshi.
44001020	Á zéŋ ŋgɔ́ anu mɛ́t, tɛ́ Ndavít a le cuŋtē ndé á ntē amɔ̄ʼ azɔp‑ntshi zí ŋ́gɛ: “Mɛ́ eshʉʼ mbú ŋgwáʼ ŋgyā zi, tɛ ŋiŋ á le éwú nnáŋ.” Mɛ́ le zéŋ ntí ŋ́gɛ: “Ŋiŋ ndɛʼɛ a eshʉʼ njhʉ́ ajʉʼ zí.”
44001021	Púp, á mbɔŋ ŋ́gɛ, mmɔʼ ŋiŋ a eshʉʼ ntswɛ́tte á wék, ḿpek a pɔ́p e ekʉ́ʼne eshúŋ ajū mīi, pek é si nzhɛ́ɛ ánɛ Yɛɛ́so, páʼ a ke zím ánɛ lewhʉ̄. Ŋgaŋ a egɔ́ á ŋiŋ yīi, ḿpɛ a pɔ́p a Atsyapuɔ Yɛɛ́so, é kɛ si ŋkʉ́ʼnɛ nziŋɛ efʉʼ metsem, tɛ efhó afʉʼ zīi, Jáaŋ a le nōʼ á yí á ntshi, ŋ́gʉɔ ŋkó ánɛ aleʼé zīi, Ndém a le ghʉ̄ʉ̄, á kɔ́ʼ mé lephū.»
44001023	Pɔ́ júʼ ashuŋne Piɛ, ńdɛ efāʼ epuɔ mémpīa ntshí á ajʉʼ. Mmɔʼ ŋiŋ á gɔ́ lɛ Yosɛ́p, éyi mɛ́ lɛɛ́ nzéŋɛ ntɔ́ŋɔ á yí lɛ, Baasabas mbɔɔ lɛ Zwistwis, ḿbiŋ ŋghʉ̄ á Matías.
44001024	Epuɔ metsem é pú eswíŋte á Ndém ndé ŋ́gɛ: «Ndi, wu yīi o ó si nzhɛ́ɛ ajū mīi, á ntē ŋiŋnɔŋ ntsem, lɛ eshʉ̄ʼ ánɛ epuɔ puɔ mémpīa, ńtsɔ́ʼ ewu ŋiŋ yīi, o ó kaŋ ŋ́gɛ,
44001025	a ecʉ́ʼ á nziŋ‑ntō Yɛɛ́so, ńjhʉ́ ajʉʼ Yúdas. Ŋ́ghʉ̄ mefaʼ mīi a kɛɛ́ ŋghʉɛ, mbɔ a ke pīŋ ntshī nnéŋ, ŋ́gʉ̄ɔ mé azí ajʉʼ zīi, a á kɔŋ.»
44001026	Aswiŋte á mi, pɔ́ faʼ, á whʉ ánɛ Matías. Mɛ́ néŋ á yí á nnɔ epi emɔ̄ʼ meziŋ‑ntō Yɛɛ́so ntsɔp zɛ́mɔʼɔ́ mé legēm.
44002001	Aleʼé lekāk zīi, mɛ́ lɛɛ́ ntɔ́ŋɔ lɛ Paŋtekɔt, á le shʉ̄ʼ ŋkuʼ, mbɔ epuɔ Yɛɛ́so metsem é mbú ncúʼte á taʼ ajʉʼ.
44002002	Mɛ́ lɛ ŋgē ejʉ́ɔ, amɔ̄ʼ azō á zwɛt á athʉ́ páʼ afēm lā, ésóʼo ŋkó tɛ ndó ŋgyā zīi, pɔ́ ŋgɔ́ éwú.
44002003	Pɔ́ jʉ́ɔ amɔ̄ʼ azō á ŋwak, ŋ́gɔ́ páʼ melē mmók lā, ŋ́gāpte nnɛ̄t, ŋ́gʉɔ ntshí á athū awíɛ awíɛ á nnɔ pɔ́p.
44002004	Azwakne Ndém á lɛ mbú ŋkó ánɛ pɔ́p tɛ ndó, ḿbiŋ ŋghʉ̄, pɔ́ zi á leshūŋne melāʼ ndɛʼɛ.
44002005	Á lɛ ánɛ meleʼé mɛ́t, mbɔ emɔ̄ʼ epuɔ Yúda é efhó á melāʼ melāʼ, éshʉʼ ncúʼte á Yelósalɛm, ŋ́gɔ́ epuɔ, ńnáŋ páʼ Ndém a á si ŋkɔ̄ŋɔ.
44002006	Ńdɛ njúʼ azō mɛ́t, á lezwɛt páʼā, ńnáte eshʉʼ ncúʼte á ajʉʼ mɛ́t tɛ nzá, á lezēŋ epuɔ Yɛɛ́so. Epuɔ Yɛɛ́so é nɔŋ eshúŋnɛ, awíɛ awíɛ á júʼɔ mé alāʼ zɔ́p, á tsya á wɔ́p.
44002007	Ŋ́kʉ̄ʼne á wɔ́p tɛ nchu wɔ́p é zó. Pɔ́ zɛ́tte ŋ́gɛ: «Epuɔ pīi, pɔ́ shúŋnɛ lāa, é té gɔ́ áa epuɔ Ŋgaliléa metsem ɛ́ lɛ̄?
44002008	Pɔ́ é piŋ ŋghʉ̄ á lā, éshúŋ menu mé melāʼ mímpɛ, tɛ awíɛ awíɛ á pú njúʼɔ ɔ́?
44002009	Emɔ̄ʼ epuɔ é tsetsɛlɛ pímpɛ, mbɔ pɔ́ efhó á ŋgɔŋ Páat, emɔ̄ʼ é fhó á ŋgɔŋ Mɛdi pɔ́ Elam, mbɔɔ Mezopotami. Emɔ̄ʼ é zéŋ efhó á Yudéa pɔ́ Kapados mbɔɔ á Pɔ́ɔŋ, ŋ́ghʉ̄ á Azíi.
44002010	Emɔ̄ʼ é fhó á Fliji pɔ́ Pamfili mbɔɔ á Ejīpto, ŋ́ghʉ̄ eshhʉ̄ ŋgɔŋ Libi, éyi é páte á Silɛ̄ne. Emɔ̄ʼ epuɔ é fhó á Lóma.
44002011	Epuɔ Yúda puɔ mɛ́t metsem, mbɔɔ epuɔ alāʼ ndɛʼɛ pīi, pɔ́ lē esɛt ncʉ́ʼ epuɔ Yúda, é pú nzéŋ ŋgɔ́ azɔ́p ega, páʼ epuɔ Klɛt, ŋ́ghʉ̄ epuɔ Alabi. Ḿpɛ metsem é si mbúu njúʼɔ páʼ, mɛ́ lɔkɔ alāʼ zímpɛ eshúŋɔ menu mbɔŋ mīi, Ndém a le ghʉ̄ʉ̄.»
44002012	Anu á pú ntsyā á wɔ́p, pɔ́ kwaŋ kékáŋ, ńdé á tsetsɛlɛ pɔ́p ŋ́gɛ: «Ajʉɔ anu á páʼa, ńdɔkɔ ŋ́gɛ akɔ̄?»
44002013	Emɔ̄ʼ epuɔ é gɔ́ éwú ŋké nzwī á wɔ́p zwii ŋ́gɛ: «Epuɔ Ŋgaliléa pīi, pɔ́ é pía meluʼ.»
44002014	Piɛ pɔ́ a epi emɔ̄ʼ meziŋ‑ntō Yɛɛ́so, ntsɔp zɛ́mɔʼɔ́ mé legēm, é lɛ ndū á esī. Piɛ á lɔk ŋghi teté, ńchʉ́ nnɛ̄t ndé á mbū alāʼ ŋ́gɛ: «Pɛ epuɔ Yúda, mbɔɔ epuɔ metsem á ntē Yelósalɛm, pɛ etéŋɛ metuúŋ, ńzwíʼte, meŋ eshúŋ á wɛ́ anu zīi, á esī.
44002015	Tsetsɔŋɔ, a zɛɛ́t áa menu levuʼɔ́ nzemɛ́nzēm, epuɔ puɔ é ka nú meluʼ tɛ mbía páʼ pɛ kwaŋa lā á.
44002016	Menu mīi, é tsetsɔŋɔ ntɔ́kɔ la, é lɔkɔ mbūɔ̄ páʼ Joɛl ntswi‑ŋke Ndém, a le lé ŋ́gɛ:
44002017	“Ndém á si ndʉ́ɛ́ ŋ́gɛ: ‘A láʼ ekuʼe ánɛ mezoknzem eleʼé alāʼ, meŋ enéŋ Azwakne zá té ndhʉ, ánɛ epuɔ metsem. Epɔ̄ pɛ́, epi mbaŋa pɔ́ a epi wɔnzwí, e ecʉ́ʼ metswi‑ŋke pá. Epɔ̄ ŋgwɛso pɛ́, e ejʉ́ɔ njʉɔ te lí. Mezwiŋ epuɔ, e ejʉ́ɔ njʉ́ɔ lelɔ̄k.
44002018	Ŋŋ, a láʼ ekuʼ ánɛ meleʼé alāʼ mɛ́t, meŋ enéŋ Azwakne zá té ndhʉ ánɛ mbaŋa pɔ́ wɔnzwí pīi, pɔ́ gɛ ŋghʉ̄ɛ ajū mīi, meŋ á si nzɛ́ttɛ, pɔ́ ecʉ́ʼ metswi‑ŋke pá.
44002019	Meŋ a shʉʼ eghʉʉ, ndajʉ́ɔ menu, a etó á lephū. Éghʉ, meyiŋne menu mīi, pɛ e jʉ́ɔ ecɔʼe, e etó á ndo esī atsetsáʼ. Pɛ e shʉʼ ejʉ́ɔ metshi, éjʉ́ɔ mmók, éjʉ́ɔ amaane ŋghī mmók.
44002020	Lezēk nu e shʉʼ ewhʉ nzém, lezēk saŋ e esɛnne mbāŋ páʼ metshi lā. Tɛ́ mía mía aleʼé alāʼ á mbū Atsyapuɔ a ekūʼ, ŋ́gɔ́ ntsɔp aleʼé.
44002021	Aleʼé alāʼ mɛ́t, ŋiŋ yīi a á gaʼte ntēŋ á Atsyapuɔ, a etswɛ́t.’ ”»
44002022	Piɛ á zéŋ ndé ŋ́gɛ: «Pɛ epuɔ Islaɛl, pɛ echʉ́ nnɛ̄t njúʼ anu jʉɔ. Pɛ é si nzhɛ́ɛ á légɛ, Yɛɛ́so ŋiŋ Naázalɛt, a kɛ ŋiŋ, mbɔ Ndém a ke tswī á wɛ́ á légɛ, yí mé le tó á yí. A ke yá mete á mbū yí, á lelɔk ŋghʉ̄ meŋkʉʼne anu, pɔ́ ndajʉ́ɔ menu á tsetsɛlɛ pɛ.
44002023	Yɛɛ́so wuɔ mɛ́t, pɛ ke gɔ̄ á yí, ŋ́gyá á mbū wɔ te zhɛ́‑Ndém, pɔ́ kwɛte á yí ánɛ mbaŋne paŋné, á kwhʉ́. Á gɔ́ anu zīi, Ndém a le té njhʉ̄ nzápa, ńnɔŋ nzhɛ́ɛ á légɛ, a láʼ egɔ́ épúp.
44002024	Púp, ŋ́kɛ́ʼte meŋkhʉ lewhʉ̄ ánɛ yí, ŋ́ghʉ̄ á zím, melaʼ mīi, lewhʉ̄ a le gɔ a á le kūʼ á lekūʼte á yí, páʼ ŋgaŋ atʉɛ́ lā á.
44002025	Efɔ Ndavít a le lé ánɛ anu Yɛɛ́so jʉɔ mɛ́t ŋ́gɛ: “Meŋ ke nɔ̄ŋ njʉ́ɔ Atsyapuɔ Ndém, á lezēŋ meŋ efʉʼ metsem. Á nɔŋ ntɔ́tɛ á gá, á ŋkɔʼɔ́ apū ete, ḿbɔ́kɔ á gá á lecɔʼ.
44002026	Melaʼ épúp tɛ́, ntē gá é naáŋ á mbɔŋɔ́, ŋghi lekāk é nɔŋ ntúɔ́ á nchu meŋ, meŋ zi mbú ŋkwhʉ́ kwhʉ́, mbɔ meŋ á zhɛ́ á légɛ, o gɔ le gá wáʼ,
44002027	melaʼ mīi, o te shʉʼ esákne á gá á apwɛt ɛ́. Épīŋ le véŋ ŋ́gɛ, meŋ yīi meŋ ndē efɛ́ nnɛ̄t za ŋgyá á mbū wu, meŋ ndʉ́ á ntē lesi í.
44002028	O le tswī á gá á mɛnzhɛ yīi, meŋ gɔ ezápa éwú, tɛ́ efú ntā á lezēŋ Ndém. Meŋ a piŋ eshʉʼ ewɛ lekāk á lezēŋ wu.”»
44002029	Piɛ á zéŋ ndé ŋ́gɛ: «Epɔ̄ memía pá, meŋ gɔ eshúŋ á wɛ́ té pɔ́k ŋ́gɛ, maŋgānjʉʼ yímpɛ Ndavít, a le kwhʉ́ʉ̄, mɛ́ túŋ á yí, lesi tsí é zɛɛ́t á alāʼ tɛ ntshí ayáʼa.
44002030	A le tswī ŋke Ndém, ḿbiŋ nnɔ̄ŋ nzhɛ́ɛ alaʼne zīi, Ndém a le tswī á mbū yí tɛ ŋkā ŋ́gɛ, yí e shʉʼ eyá lefɔ tsí á mbū mmɔʼ ŋiŋ yīi, a á tó ánɛ nzwɛt zi.
44002031	Ndavít a le té njhʉ̄ nzhɛ́ á légɛ, Ndém a a fú eghʉ, Nzaʼ‑Ŋkhʉ yīi a le laʼnēē, a ezím ánɛ lewhʉ̄. Púp tɛ́, a le lé ŋ́gɛ: “Mɛ́ lɛ te á yí á apwɛt esákne, nnɛ̄t zi é piŋ te á lesi lʉ́.”
44002032	Ŋiŋ wuɔ mɛ́t, a á Yɛɛ́so. Ndém a ke ghʉ̄ʉ̄, á zím ánɛ lewhʉ̄. Pek, épuɔ Yɛɛ́so, é si ŋgɔ́ wɔ njhʉɛ‑njʉɔ́ metsem.
44002033	Mɔʼɔ́ yi Ndém, a ke kɔʼné á yí, ńnáŋ ánɛ apū ete zí, ḿbiŋ ŋgyá Azwakne zí zīi, a le laʼnēē, á mbū yí. Ajū mīi pɛ júʼɔ, ńzéŋɛ njʉ́ɔ ayáʼa lāa, á si ŋgɔ́ Azwakne mɛ́t zīi, Yɛɛ́so a á zéŋ nnéŋ ánɛ pek azí, té ndhʉ.
44002034	Ŋ́gɔ́ mé Ndavít, mbɔ a lɛ te lɔ̄k mbe nnɛ̄t zi ŋkɔ́ʼ mé lephū ɔ́. Táʼ, ŋ́ké mbīŋ ndé ŋ́gɛ, Ndém a á lé á mbū Nzaʼ‑Ŋkhʉ yīi, a á mɔʼɔ́ ga, ŋ́gɛ: “Shʉʼɛ nnáŋ á ŋkɔʼɔ́ apū ete meŋ.
44002035	Ńzwíʼte afʉʼ zīi, meŋ a ghʉ, o etshíte mekhu mú ánɛ megaŋ mbo pú.”
44002036	Pɛ, ńzwɛt Islaɛl, pɛ ecuŋte nzhɛ́ á mbɔŋɔ́ á légɛ, Yɛɛ́so wuɔ mɛ́t yīi, pɛ ke kwɛtē á yí ánɛ mbaŋne paŋné lā, Ndém a ke chʉ́ á yí, ńdɔk ŋghʉ̄ á Nzaʼ‑Ŋkhʉ, ńzéŋ nnéŋ á yí ŋ́gɛ, a enɔŋ esáʼa á wɛ́.»
44002037	Epuɔ mɛ́t é júʼ anu mɛ́t, ŋ́gɔ̄ nnɛ̄t zɔp. Ńzɛ́tte á Piɛ pɔ́ meziŋ‑ntō ŋ́gɛ: «Epɔ̄ memía, tɛ pek é páʼa, éghʉ á lā?»
44002038	Piɛ á pwɛt ŋ́gɛ: «Pɛ egɔ̄ nnɛ̄t zɛ, ŋgwáʼ atswhī tepɔŋ zɛ́, awíɛ awíɛ a evéŋ, mɛ́ enōʼ á yí á ntshi, páʼ a á néŋ ntē yí ánɛ Yɛɛ́so Klísto. Pɛ eghʉ̄ épúp, Ndém a elēkne mefa mɛ́, ḿbiŋ ŋgyá á wɛ́ Azwakne zí.
44002039	Á zi ŋgē egɔ́, mbɔ Ndém a le laʼnē ajʉɔ anu, á mbū pɛ, mbɔɔ á mbū ewɔŋkhʉ̄ pɛ́, mbɔɔ á mbū epuɔ pīi, pɔ́ zɛɛ́t te zhɛ́ á Ndém. Á mbū ŋgɔŋ epuɔ metsem pīi, Atsyapuɔ Ndém yímpɛ, a a shʉʼ etɔ́ŋ á wɔ́p ŋ́gɛ, pɔ́ eshʉ̄ʼ mé lezēŋ tsí.»
44002040	Piɛ á zéŋ eshúŋ menu tɛ é záne, ńdɔk ŋghʉ̄ pɔ́ véŋ á légɛ, anu Yɛɛ́so mɛ́t, á anuúnē. Ńték á wɔ́p ndé ŋ́gɛ: «Pɛ efók azɛ́ athū ánɛ ŋgʉɔ̄ʼ zīi, Ndém a gɔ eshʉʼ enéŋ ánɛ mefwɛ̄t puɔ mɛ́t.»
44002041	Epuɔ tɛ nzáne é le júʼ anu Piɛ. Epuɔ pīi pɔ́ é véŋ, mɛ́ noʼ á wɔ́p á ntshi. Aleʼé mɛ́t, ŋiŋnɔŋ ajūɔ ntsāʼ tɛ́t, á shʉʼ ŋkó ánɛ nnɔ epuɔ Yɛɛ́so.
44002042	Pɔ́ lɛ si nnɔŋ nnéŋɛ ntē wɔ́p njúʼɔ anu zīi, meziŋ‑ntō Yɛɛ́so é zíʼnɛ á wɔ́p. Ḿbútɛ ŋgɔ́ɔ á taʼ nchu, ḿbwɔ́ʼtɛ mblɛ, ŋ́gaptɛ mpfɛ́tɛ. Ḿbiŋɛ ncúʼtɛ, éswíŋtɛ á Ndém, tɛ ŋiŋ a te ntshó ɔ́.
44002043	Meziŋ‑ntō Yɛɛ́so é lɛ si ŋghʉ̄ɛ á ndajʉ́ɔ menu, pɔ́ meyiŋne mīi, é si nnɔŋ ntswīi mete Ndém. Epuɔ metsem é piŋ nnɔ̄ŋ njʉ́ɔ, ńcʉ́ʼɛ ncɔ̄ʼ cɔʼe.
44002044	Wɔ fɛ́‑nnɛ̄t ŋgyá mé Yɛɛ́so tɛ mmī, é pú ncúʼte ncʉ́ʼ á taʼ, apa zɔ́p á zéŋ mbú ncʉ́ʼ á taʼ.
44002045	Pɔ́ lɛɛ́ eswiŋɛ etsáʼ tsɔ́p pɔ́ etsō tsɔ́p, ŋ́gāptɛ ŋkāp á mbū awíɛ awíɛ, nzwiŋ yīi, e kuʼ á lelɔk ntɔ̄ŋ anu zīi, á ntshí ánɛ yí.
44002046	Ńzéŋ nnɔŋ mbúu ncúʼtɛ á ntē Mía Ŋgyā Ndém eleʼé tsem. Ńnɔŋ ŋgúanɛ, ḿbútɛ etsō mpfɛ́tɛ mé lekāk, mbɔɔ mé ntē mbɔŋ.
44002047	Ńnɔŋ ŋgūʼtɛ á Ndém efʉʼ metsem. Alāʼ ntsem á jʉ́ɔ lenāŋ tsɔ́p, ŋ́kɔ̄ŋ á wɔ́p. A egɔ́ eleʼé tsem, Ndém a eghʉ̄, epuɔ pīi pɔ́ fíɛ́ nnɛ̄t ŋgyáa á mbū Yɛɛ́so, ńdɔkɔ ntswɛ́tɛ, e ekó ánɛ nnɔ wɔ́p.
44003001	Á lɛ amɔ̄ʼ aleʼé, ánɛ menu ntɛ́t mbwɛɛ́t‑njhʉ̄, ŋ́gɔ́ njhʉ̄ aswiŋte, Piɛ pɔ́ Jáaŋ é pe ŋgʉ̄ɔ mé Mía Ŋgyā Ndém.
44003002	Ŋ́gē eshʉʼ ánɛ mmɔʼ nchu mbuʼ Mía Ŋgyā Ndém, éyi mɛ́ tɔ́ŋɔ lɛ, Mbɔŋ Nchu Mbuʼ, mmɔʼ ŋiŋ á náŋ éwú, mbɔ mɛ́ le gē ezhí á yí, á gɔ́ ŋkeluʼ. Á lɛɛ́ ŋgɔ́ɔ eleʼé etsem, mɛ́ ekʉ̄ɛ á yí ndɔ̄kɔ eshʉ̄ʼɛ éwú nnáŋa ŋ́gɛ, a elɔ́ ŋkāp á mbū epuɔ pīi, é si ntɔ́kɔ ŋgʉ̄ɔ mé Mía Ŋgyā Ndém.
44003003	Á jʉ́ɔ á Piɛ pɔ́ Jáaŋ, pɔ́ nɔŋ ntɔ́kɔ, á lɔ́ á wɔ́p azō.
44003004	Pɔ́ swáŋ menēk mɔ́p ntshí ánɛ yí, Piɛ á lé á mbū yí ŋ́gɛ: «Cʉtɛ á wék.»
44003005	Á cʉte á wɔ́p, ńnɔŋ ŋkwāŋa ŋ́gɛ, pɔ́ e yá á yí azō.
44003006	Piɛ á lɛ ndé á mbū yí ŋ́gɛ: «Meŋ te ŋkāp zīi, meŋ gɔ eyá á mbū wu wɛ̄ɛ. Táʼ, azá ajū mīi meŋ wɛ̄ɛ, meŋ a yá mé wu: ánɛ lezēŋ Yɛɛ́so Klísto ŋiŋ Naázalɛt, lū á esī nzīŋ.»
44003007	Ńdé épúp, ŋ́kímne apū ete zí ndɔk mbwʉ́ʼɛ á yí. Afʉʼ mɛ́t afʉʼ mɛ́t, mekhu mí é lɛ ntēte.
44003008	Á kyɛ́t ntshí á ajʉʼ, ńzī á leziŋ, pɔ́ a pɔ́p é gē egʉɔ mé Mía Ŋgyā Ndém, á ziŋɛ ŋkyɛ́ttɛ, ŋ́gūʼtɛ á Ndém.
44003009	Epuɔ metsem, é jʉ́ɔ páʼ ŋiŋ mɛ́t, a á si nnɔŋ nziŋɛ, ńnɔŋ ŋgūʼtɛ á Ndém.
44003010	Ŋ́gīŋ á yí, ńjʉ́ɔ á gɔ́ á ŋiŋ yīi, a gɛ nzóko nnáŋa á nchu mbuʼ yīi, mɛ́ tɔ́ŋɔ lɛ, Mbɔŋ Nchu Mbuʼ, ńdɔ́ɔ ndɔ̄ lā. Pɔ́ jʉ́ɔ á ŋiŋ mɛ́t á nɔŋ nzīŋɛ, menēk mɔ́p é tóte á athū, á pú ntsyā á wɔ́p.
44003011	Ŋiŋ mɛ́t á nɔŋ nzhɛ̄nɛ á Piɛ pɔ́ Jáaŋ, á nɔŋ ŋkʉ̄ʼnɛ epuɔ. Mɛ́ pú nnáte eshʉ̄ʼ ntswɛ́tte á wɔ́p éwú, ánɛ ŋgyā lemu zīi, mɛ́ tɔ́ŋɔ lɛ, ezi Salomɔŋ.
44003012	Piɛ á jʉ́ɔ páʼ alāʼ á cúʼte, ńdé ŋ́gɛ: «Pɛ epuɔ Islaɛl, akɔ̄ á pú ŋkʉ̄ʼnɛ á wɛ́ ánɛ anu jʉɔ ɔ? Pɛ cʉʉ á wék páʼa, melaʼ akɔ̄? Pɛ é kwaŋ ŋ́gɛ, ŋiŋ wuɔ, a á ziŋ páʼa, á fhó ánɛ mete mék, kɛ á fhó ánɛ páʼ, pek é epuɔ membɔŋ á mvhɔ Ndém ḿ?
44003013	Ndém mé ghʉ tɛ á ziŋ, ńdɔkɔ ŋkɔ́ʼnɛ nzwiŋ Yɛɛ́so, á Njuʼ‑Nchu Ndém Ablaham, ŋ́gɔ́ á Ndém Izak, ńzéŋ ŋgɔ́ á Ndém Yakɔ́p, éwɔ maŋgānjʉʼ pímpɛ. Yɛɛ́so wuɔ mɛ́t, pɛ ke gɔ̄ á yí, ŋ́gyá á mbū wɔ sáʼ‑ŋgɔŋ. Pilat á kó njʉ́ɔ azí tɛ ndé ŋ́gɛ, mɛ́ etshī á yí nnēŋ, pɛ mé lʉʼ.
44003014	Yɛɛ́so a lɛ ŋiŋ, éfhó á mbū Ndém, ŋ́gɔ́ á Júʼɔ́‑Mbū‑Ndém. Pɛ ké ŋkʉ̄ŋne á yí kʉŋne. Ḿbiŋ ŋ́gɛ, Pilat, a etshī á ŋiŋ yīi, a gɛ nzóko nzwhítɛ epuɔ nnéŋ.
44003015	Pɛ elɔ̄k ŋghʉ̄, mɛ́ zwhí á Ŋghʉɛ mɛ́ gɔ́ éwú. Ndém á ké mbīŋ ŋghʉ̄, á zím ánɛ lewhʉ̄, tɛ pek é lɔk menēk njʉ́ɔ, tɛ́ eshúŋɔ páʼa.
44003016	Mete Yɛɛ́so mɛ́t mé ghʉ, tɛ́ ŋkeluʼ jʉɔ zīi, pɛ jʉ́ɔ á yí, ńzhɛ́ á yí la, á te páʼa. Éfhó ánɛ wék lefɛ̄ nnɛ̄t ŋgyá mé Yɛɛ́so. Wék á lefɛ̄ nnɛ̄t ŋgyá á mbū yí, mé ghʉ tɛ́ ŋkeluʼ jʉɔ é te, páʼ pɛ jʉ́ɔ á ziŋɛ lāa.
44003017	«Á tsetsɔŋɔ me epɔ̄ memía, meŋ á zhɛ́ á légɛ, ajū mīi, pɛ a wɔ sáʼ‑ŋgɔŋ pɛ́, é ke ghʉ̄ ánɛ Yɛɛ́so, pɛ ke gē eghʉ, pɛ te nzhɛ́ ajū mīi, Ndém a le zī ŋkwaŋte ɛ́.
44003018	Emuɔ menu mɛ́t é ke gē etɔ́k páʼā, Ndém yí méŋwɛ̄t mé ghʉɛ. A le té njhʉ̄, ńdɔ̄k nchu metswi‑ŋke pí metsem ndé ŋ́gɛ, Nzaʼ‑Ŋkhʉ, a a láʼ ejʉ́ɔ ŋgʉɔ̄ʼ.
44003019	Tsetsɔŋɔ, pɛ egɔ̄ nnɛ̄t zɛ, ŋ́gwáʼ atswhī tepɔŋ zɛ́, ḿbīŋ nzem á mbū Ndém, a elēkne mefa mɛ́.
44003020	A etsīa épúp, Ndém a eswíte ntē wɛ́, ńzéŋ ntó á Yɛɛ́so, á Nzaʼ‑Ŋkhʉ, a ezéŋ eshʉ̄ʼ á mbū pɛ, páʼ Ndém a le laʼnēē.
44003021	Ánɛ tsetsɔŋɔ, a pɔŋteé á yí á lenāŋ á lephū, tɛ ndáʼ ntshí ánɛ afʉʼ zīi, Ndém a a ghʉ, akʉ̄ɛ akʉ̄ɛ, a ecʉ́ʼ eswhī, páʼ a le lɔ̄k nchu metswi‑ŋke pí, ńdé épúp, tɛ efhó tɛ afʉʼ.
44003022	Mɔɔ́sɛ a le lé azí ŋ́gɛ: “Atsyapuɔ Ndém, a a shʉʼ etó mmɔʼ ntswi‑ŋke yi páʼ meŋ lā, a eshʉ̄ʼ á tsetsɛlɛ pɛ. A a shʉʼ egɔ́ mmɔʼ ŋiŋ alāʼ wɛ. Pɛ eshʉʼ njúʼ akɔ̄ lɛ́ zīi, a gɔ á eshúŋ pɛ.
44003023	Tɛ ŋiŋ á gɔ́ te júʼ nchu ntswi‑ŋke Ndém wuɔ mɛ́t ɛ́, mɛ́ fhó ánɛ nnɔ epuɔ Ndém, éfók á yí, ńzwhí.”
44003024	Mbɔ metswi‑ŋke Ndém metsem, tɛ efhó ánɛ Samiɛ, ŋ́gʉɔ mbú ŋkó ánɛ mvuʼ, é le zeéŋ eshúŋ azɔ́p anu zīi, a shʉʼ eghʉ̄ ayáʼa.
44003025	Alaʼne zīi, Ndém a le lɔ̄k nchu memɔʼɔ́ pɛ́, métswi‑ŋke pí ndé, á zeéŋ ŋgɔ́ á si ncʉ̄tɛ á wɛ́ azɛ́. Pɛ zeéŋ ŋgɔ́ á ntē eka yīi, Ndém pɔ́ a wɔ maŋgānjʉʼ pɛ́ é le kʉɔ́ʼē, melaʼ mīi a le lé á mbū Ablaham ŋ́gɛ: “Meŋ a shʉʼ ezápa ánɛ nzwɛt ju, éghʉ anu mbɔŋ ánɛ melāʼ ntsem, á ndo esī atsetsáʼ,”
44003026	melaʼ epúp tɛ́, Ndém a ke gē ezi a letō á Njuʼ‑Nchu yi, ńtó á yí melaʼ mɛ́. Ńtó á yí ŋ́gɛ, a eshʉ̄ʼ ŋghʉ̄ anu mbɔŋ ánɛ pɛ, éfhó ánɛ mɛnzhɛ tepɔŋ, éfók á wɛ́.»
44004001	Piɛ pɔ́ Jáaŋ é zɛ́t nzhɛ á eshúŋnɛ á mbū alāʼ, emɔ̄ʼ wɔ nɔŋ‑epɔʼ é shʉʼ ntswɛ́tte á wɔ́p, pɔ́ a tɛŋgyā wɔ píp‑ Mía Ŋgyā Ndém, ŋ́ghʉ̄ emɔ̄ʼ epuɔ Sadúsia.
44004002	Pɔ́ le nɔ̄ŋ nzáŋa á lɔ́ŋ tɛʼ, melaʼ mīi Piɛ pɔ́ Jáaŋ, é si nzíʼnɛ alāʼ ŋ́gɛ, Yɛɛ́so a ke ké nzím ánɛ lewhʉ̄ páʼā, epuɔ menɔŋ e shʉʼ ezéŋ ezím azɔ́p.
44004003	Pɔ́ gɔ á wɔ́p, ŋ́gʉɔ nnéŋ á ŋgyā atʉɛ́, tɛ́ njhʉ̄ e elá, mɛ́ ejʉ́ɔ anu zɔ́p, melaʼ mīi á le gē egɔ́, mbɔ njhʉ̄ e é ndáʼ ntɔ́k.
44004004	Táʼ, epuɔ tɛ nzá pīi, pɔ́ é júʼ anu Piɛ pɔ́ Jáaŋ, pɔ́ le véŋŋ̄, éshʉʼ ŋkó ánɛ nnɔ epuɔ Yɛɛ́so. Pɔ́ metsem é nɔŋ ŋgʉ̄ɔ ajūɔ ŋiŋnɔŋ ntsāʼ táa.
44004005	Njhʉ̄ é lá, mefɔ asāʼ, pɔ́ a mekém alāʼ, ŋ́ghʉ̄ wɔ kɛ́ʼte‑mbé Ndém, é pú ncúʼte á Yelósalɛm.
44004006	A lɛ éwú ŋgɔ́ á Hána, éyi a á tɛŋgyā wɔ nɔŋ‑epɔʼ, ŋ́ghʉ̄ á Kayif pɔ́ Jáaŋ, mbɔɔ Alɛkzaŋdle, ńzéŋ ŋghʉ̄ epuɔ metsem, ánɛ atseŋ ŋgyā wɔ tɛŋgyā wɔ nɔŋ‑epɔʼ.
44004007	Pɔ́ tswi mɛ́ lɔk á Piɛ pɔ́ Jáaŋ, éshʉ̄ʼ mé mvhɔ zɔp, pɔ́ ŋak á wɔ́p ŋ́gɛ: «Pɛ é lɔk ete awɔ́, kɛ́ lezēŋ awɔ́, tɛ́ ndɔk mbɛ́t ŋkeluʼ jʉɔ ɔ̄?»
44004008	Azwakne Ndém á ziɛ ntē Piɛ, á lé ŋ́gɛ: «Pɛ mefɔ asāʼ pɔ́ mekém alāʼ,
44004009	ajū mīi, pek é ghʉ ánɛ ŋkeluʼ jʉɔ, á si ŋgɔ́ anu mbɔŋ. A gɔ́ éyi, pɛ é jʉ́ɔ ŋ́gɛ, pɛ e zɛ́tte á wék, ajū mīi, á ghʉ tɛ́ ŋgaŋ agɔ wuɔ, á te,
44004010	mbɔ pɛ, mbɔɔ epuɔ Islaɛl metsem, pɛ ezhɛ́ á légɛ, mete Yɛɛ́so Klísto ŋiŋ Naázalɛt mé ghʉ, tɛ́ ŋiŋ wuɔ á ge etshí á mvhɔ pɛ egā, ŋ́gɔ́ ntenté. Á Yɛɛ́so yīi, pɛ ke kwɛtē á yí ánɛ mbaŋne paŋné, tɛ́ Ndém á ghʉ á zím ánɛ lewhʉ̄.
44004011	Yí mé si ŋgɔ́ á ŋiŋ yīi, mɛ́ le tí ánɛ yí á ntē aŋwaʼne Ndém ŋ́gɛ: “Tɔ́ yīi, pɛ mepɔɔ‑ŋgyā, é ke kʉŋtē ŋgwáʼ, ewiɛ́ mé le shʉ̄ʼ ncʉ́ʼ á tɔ́ lezhō ŋgyā.”
44004012	Epuɔ menɔŋ é gɔ ezápa á nzem Yɛɛ́so, tɛ́ ndáʼ ntswɛ́t, melaʼ mīi, mmɔʼ ŋiŋ a te éwú á ndo esī atsetsáʼ ega yīi, Ndém a le néŋ ŋ́gɛ, ḿpɛ eláʼ ntsīa á nzem yí, ńtswɛ́t ɛ́.»
44004013	Wɔ sáʼ‑ntsaŋ, é júʼ ntií zīi Piɛ pɔ́ Jáaŋ é lɔkɔ mbwɛ̄tɛ anu mɛ́t ésa saá, té pɔ́k, ńzéŋ njʉ́ɔ páʼ pɔ́ é epuɔ, ńnáʼ mmɛ̄ azɔ́p mɛɛ ŋgɔ́, mbɔ pɔ́ la aŋwaʼne zíʼnɛ ɛ́. Ńjʉ́ɔ épúp, á tsya wɔ́p. Pɔ́ yiŋ, ńzhɛ́ á légɛ, pɔ́ a Yɛɛ́so é kɛɛ́ nziŋɛ.
44004014	Ńjʉ́ɔ, ŋiŋ yīi a á ntē, á tshí á lezēŋ pɔ́p páʼā, nchu wɔ́p é tsɛ́tte.
44004015	Pɔ́ náŋ tɛ ntswī, Piɛ pɔ́ Jáaŋ, é fhó á ŋgyā ntó. Pɔ́ cʉ́ʼ esāp á tsetsɛlɛ pɔ́p,
44004016	tɛ ndé ŋ́gɛ: «Ḿpɛ é páʼa, éghʉ lɛ akɔ̄ ánɛ epuɔ puɔ ɔ̄? Epuɔ Yelósalɛm metsem, é si nzhɛ́ɛ á mbɔŋɔ́ ŋkʉʼne anu jʉɔ zīi, pɔ́ ke ghʉ̄ʉ̄, tɛ ŋgɔ́ yīi, ḿpɛ gɔ le kūʼ á lelʉʼ ɛ́.
44004017	Táʼ, eyímpɛ leghʉ tɛ anu jʉɔ, á le zéŋ ntswīʼne esāŋ ejʉʼ ɛ́, a gɔ́ áa lepē á wɔ́p, ŋ́kāk á wɔ́p, tɛ pɔ́ le zéŋ eshúŋ anu á mbū ŋiŋ, ánɛ Yɛɛ́so ó.»
44004018	Pɔ́ zéŋ ntɔ́ŋ á Piɛ pɔ́ Jáaŋ, ḿbú ndʉ̄ʼ ŋ́gɛ, ndɛ́ʼ pɔ́ zéŋ ndɔ̄k lezēŋ Yɛɛ́so eshúŋ anu á mbū ŋiŋ, mbɔɔ á lepiŋ nzéŋ nzíʼne anu zí.
44004019	Piɛ pɔ́ Jáaŋ é pwɛt ŋ́gɛ: «Pɛ méŋwɛ̄t, e esáŋ azɛ́ ajū mīi, Ndém a kɔɔ̄ŋ ŋ́gɛ, mɛ́ eghʉ̄. A kɔɔ̄ŋ ŋ́gɛ, mɛ́ ejúʼ nchu yí, kɛ nchu wɛ́ ɛ́?
44004020	Ŋ́gɔ́ mé pek, mbɔ pek gɔ eké eshúŋ áa ajū mīi, pek ke jʉ́ɔ̄, ńzéŋ njúʼ.»
44004021	Wɔ sáʼ‑ntsaŋ é tswiʼne nzéŋ ŋkāk á wɔ́p, tɛ́ ntshī á wɔ́p nnéŋ, pɔ́ gʉɔ. Pɔ́ té pú njʉ́ɔ mmɔʼ eshhʉ̄ yīi, pɔ́ gɔ elɔ̄ɔk ntswá á wɔ́p ŋgʉɔ athʉ́ lepé ɛ́, melaʼ mīi, alāʼ ntsem á lɛ si nnɔŋ ŋgūʼtɛ á Ndém, ánɛ anu zīi á tɔ́k.
44004022	Ŋiŋ wuɔ mɛ́t yīi, a ke tē ánɛ ntií zīi, mɛ́ zi la amɔ̄ʼ azō épúp jʉ́ɔ la, a le gɔ́ mbɔ a á tɔ́k ŋguʼ megēm lekua.
44004023	Mɛ́ tshi á Piɛ pɔ́ Jáaŋ nnéŋ páʼā, pɔ́ gʉɔ ntswɛ́tte nnɔ wɔ́p, ḿbɛ́te eshúŋ á wɔ́p páʼ wɔ tɛŋgyā wɔ nɔŋ‑epɔʼ, pɔ́ mekém alāʼ, é kó ndé épúp.
44004024	Pɔ́ júʼ anu mɛ́t, ḿbú mbúte ŋ́gɔ́ á taʼ nchu, ŋ́ghʉ̄ aswiŋte jʉɔ á mbū Ndém ndé ŋ́gɛ: «Efɔ esaʼ‑ŋgɔŋ, wu mé le ghʉ̄ lephū pɔ́ esī atsetsáʼ mbɔɔ mentshi, ńzéŋ ŋghʉ̄ etsō etsem.
44004025	Wu mé le ghʉ̄ʉ̄, maŋgānjʉʼ wek Ndavít yīi, a lɛɛ́ njúʼɔ nchu wú, á lɔk mete Azwakne jú ndé ŋ́gɛ: “Epuɔ pīi é té epuɔ Islaɛl ɛ́, é si nzáŋa á lɔ́ŋ melaʼ akɔ̄? Elāʼ é táŋa menāŋ ndémndēm, ńtswí akɔ̄?
44004026	Mefɔ é ndo esī atsetsáʼ ega, ńcūŋtɛ ncu, wɔ sáʼ‑ŋgɔŋ é cúʼte ntshí á taʼ nzem, ŋ́gɛ, pɔ́ gɔ á ndʉɔ́ʼ Ndém pɔ́ ŋiŋ yīi, a ke chʉ́ á yí ndɔk ŋghʉ̄ á Nzaʼ‑Ŋkhʉ.”
44004027	Anu zīi Ndavít a le léē, á ke tɔ́k á tésɔŋ ega páʼa: Efɔ Elōde pɔ́ Pɔ́ŋse Pilat mbɔɔ epuɔ pīi, é té epuɔ Islaɛl ɛ́, é pú ntshí á taʼ nzem, ńtshí ntāŋ Yɛɛ́so. Á Yɛɛ́so, mbɔŋ Njuʼ‑Nchu wu yīi, o ke chʉ́ á yí, ńdɔk ŋghʉ̄ á Nzaʼ‑Ŋkhʉ á ntɔ̄ŋ apuʼ.
44004028	Pɔ́ le táŋ menāŋ ánɛ yí páʼā, á lɔk mbō páʼ wu Ndém, o le lɔ̄k mete mú, ńzápa épúp ánɛ lekɔŋ wu, tɛ efhó tɛ afʉʼ.
44004029	Tsetsɔŋɔ, Mɔʼɔ́ wek, jʉ́ɔ ntií zīi, epuɔ puɔ é lɔkɔ nnēkɛ á wék la, ŋ́ghʉ̄, pek wɔ júʼ‑nchu wú, e ecʉ́ʼ mé leshūŋ anu jú, éshúŋ té pɔ́k.
44004030	Ghʉɛ̄, pek eghʉ̄, megɔ e ezāŋne, ńnɔŋ ŋghʉ̄ɛ mendajʉ́ɔ menu ánɛ lezēŋ Yɛɛ́so, mbɔŋ Njuʼ‑Nchu wu. A etsīa épúp, tɛ́ mɛ́ elɔk njʉ́ɔ mete mú.»
44004031	Aswiŋte á le gē emi, ajʉʼ zīi pɔ́ é ntshí éwú, á cʉʼne, Azwakne Ndém á ziɛ ntē wɔ́p metsem, ŋ́ghʉ̄ pɔ́ cʉ́ʼɛ eshúŋɔ áa anu Ndém, té pɔ́k.
44004032	Nnɔ epuɔ Yɛɛ́so é le nɔ̄ŋ nnáŋa, ŋ́gɔ́ɔ á taʼ nchu, ńzéŋɛ ŋgɔ́ɔ á taʼ ntē. Á tsia épúp, ŋiŋ a te tswhī ŋgwɛ̄ amɔ̄ʼ azō, tɛ ndé ŋ́gɛ, á gɔ́ azí yíléyī í. Ajūɔ awiɛ́, á lɛ azi epuɔ metsem.
44004033	Meziŋ‑ntō é nɔŋ ntswīʼnɛ eshúŋnɛ ŋgyáa njúʼɔ á mbū epuɔ, páʼ Atsyapuɔ Yɛɛ́so a ke zím ánɛ lewhʉ̄. Ndém á nɔŋ ŋghʉ̄ɛ menu membɔŋ té ndhʉ ánɛ epuɔ metsem.
44004034	Ŋiŋ á nɔŋ te mbúŋɔ azō á tsetsɛlɛ pɔ́p ɔ́. A ekūʼ amɔ̄ʼ afʉʼ, epuɔ e egʉɔ eswīŋɛ meŋgyā mɔ́p kɛɛ́ meŋkāʼ mɔ́p lɛ́ɛ,
44004035	ḿbúu ndɔ̄kɔ ŋkāp eshʉʼɛ nnɔ̄ŋɔ á mvhɔ meziŋ‑ntō Yɛɛ́so. Pɔ́ egāptɛ á mbū awíɛ awíɛ, ánɛ páʼ azí anu, á si nnɔŋ nzáŋa á yí épúp.
44004036	Mmɔʼ ŋiŋ a lɛ azí éwú, ŋ́gɔ́ lɛ Yosɛ́p, ŋ́gɔ́ ndhu Levi, ŋ́gɔ́ ŋiŋ ŋgɔŋ Shʉple. Meziŋ‑ntō Yɛɛ́so, é lɛɛ́ ntɔ́ŋɔ á yí lɛ, Baanabas, ńdɔkɔ ŋ́gɛ, Ŋgyaa‑Ŋgate.
44004037	Á gʉɔ eswīŋ azí mmɔʼ ŋkāʼ yí, ńdɔ̄k ŋkāp eshʉʼ ŋgyá á mbū meziŋ‑ntō Yɛɛ́so.
44005001	Mmɔʼ ŋiŋ a lɛ ánɛ nnɔ Yɛɛ́so, lezēŋ tsí é gɔ́ lɛ Ananias, nzwí yi á gɔ́ lɛ Safíla. Pɔ́ nzwí yi é gɔ́ á taʼ nchu, éswīŋ mmɔʼ ŋkāʼ yí.
44005002	Ŋ́kwɛ́t, ŋ́gɛ́tte mmɔʼ ŋkāp, ńdɔ̄k mvuʼ ŋgʉ̄ɔ ŋgyá á mbū meziŋ‑ntō.
44005003	Piɛ á zɛ́tte á yí ŋ́gɛ: «Melaʼ akɔ̄, o ó mvéŋ Sɛ́ta á kó á ntē wu, o shʉ̄ʉʼ mbɔ̄pte Azwakne Ndém, ŋ́gɛ́tte mmɔʼ ŋkāp ŋkāʼ é?
44005004	O ó ŋgē eswiŋ ŋkāʼ, é gɔ́ éwú, o ó eswīŋ, ŋkāp é gɔ́ eju. Akɔ̄ á piŋ ŋghʉ̄, tɛ́ o efʉ̄ʼte ejʉɔ ntií anu ū? O ó si njʉ́ɔ ŋ́gɛ, o pɔptɛ á ŋiŋnɔŋ lɛ́? O pɔptɛ áa Ndém.»
44005005	Ananias á lɛ ŋgē ejúʼ ashuŋne jʉɔ mɛ́t, ńtsɔ́ʼɔ ŋgwhʉ̄, ŋ́kwhʉ́. Epuɔ metsem é júʼ anu jʉɔ mɛ́t, ḿbú ncɔ̄ʼ tɛʼ.
44005006	Á kwhʉ́ épúp, epɔ̄ ŋgwɛso é lɛ eshʉ̄ʼ, ńzémte apfhō zí, ŋ́kʉɛ ndɔ̄k ńtó, ŋ́gʉɔ ntúŋ.
44005007	Ajūɔ meleŋ njhʉ̄ mɛ́ntɛ́t á ge etɔ́ke, nzwí yi Safíla á shʉʼ ŋkó azí á ŋgyā, a te zhɛ́ anu zīi, á ghʉ á ndō yi í.
44005008	Piɛ á zɛ́tte á yí ŋ́gɛ: «Shúŋ á anuúnē, pɛ é eswīŋ ŋkāʼ wɛ́ wɔ̄, nzwiŋ ŋkāp wuɔ ɔ?» Á pwɛt ŋ́gɛ: «Ŋŋ, é ŋgɔ́ nzwiŋ mɛ́t.»
44005009	Piɛ á zéŋ nzɛ́tte á yí ŋ́gɛ: «Pɛ ndō wu é ŋgɔ́ péʼe ŋkwāŋ akɔ̄, tɛ́ eshʉʼ ŋkwāʼne Azwakne Mɔʼɔ́ yímpɛ Ndém ḿ? Júʼ páʼ epuɔ é apɛ́ nzīŋɛ, é péʼe ŋgɔ́ epuɔ pīi, pɔ́ fhɔ́ɔ mé ntuúŋ ndō wu. Pɔ́ e zéŋ ekʉɛ á wú ajú tsetsɔŋɔ, égʉɔ etúŋ.»
44005010	Piɛ á lé épúp, Safíla á tsɔ́ʼɔ á mvhɔ yí, ŋ́gwhʉ̄, ŋ́kwhʉ́. Ŋgwɛso mɛ́t, é kó á ŋgyā, ńjʉ́ɔ páʼ, a á kwhʉ́ azí, ńzéŋ ŋkʉ̄ɛ á yí, ŋ́gʉɔ ntúŋ á lezēŋ ndō yi.
44005011	Alúŋ epuɔ Yɛɛ́so ntsem, á jʉ́ɔ anu jʉɔ mɛ́t, ḿbɔ́k tɛʼ, tɛ mbɔɔ epuɔ metsem pīi, é lɛ si njúʼɔ azɔ́p.
44005012	Meziŋ‑ntō Yɛɛ́so é nɔŋ ŋghʉ̄ɛ á ndajʉ́ɔ menu, mbɔɔ emɔ̄ʼ ecū mīi, é tswii mete Ndém á tsetsɛlɛ epuɔ menɔŋ. Epuɔ Yɛɛ́so metsem é nɔŋ mbúu eshʉʼɛ ncúʼtɛ á Mía Ŋgyā Ndém, ánɛ ŋgyā lemu zīi, mɛ́ tɔ́ŋɔ lɛ, ezi Salomɔŋ.
44005013	Epuɔ menɔŋ é lɛ si mbɔ́kɔ á lekō á nnɔ pɔ́p, tɛ́ epuɔ metsem é ké ŋgɔ́ si mbúu ŋkɔ̄ŋɔ ezɔp ntií tɛʼ.
44005014	Epuɔ menɔŋ tɛ nzáne, ḿbaŋa pɔ́ wɔnzwí é nɔŋ efíɛ́ nnɛ̄t ŋgyáa mé Atsyapuɔ Yɛɛ́so, éshʉʼɛ ŋkúɔ́ ánɛ nnɔ wɔ́p.
44005015	Páʼ meziŋ‑ntō Yɛɛ́so é le ghʉ̄ menu mɛ́t lā, epuɔ menɔŋ é kʉɛ megaŋ agɔ, ńdɔk ntó ńnɔ̄ŋte á legʉ̄ŋ mɛnzhɛ, ánɛ ekō pɔ́ a memɛ́ta. Ńzwíʼtɛ ŋ́gɛ, Piɛ a gē etɔ́ke, tsɔ zézeéŋ yi a etsīa ánɛ pɔ́p.
44005016	Epuɔ é nɔŋ efhótɛ azɔ́p ánɛ mekap alāʼ mīi, é ŋgʉ̄ŋ Yelósalɛm, ńdɔ̄kɔ megɔ, mbɔɔ epuɔ pīi mesī é lē ŋgɔ á wɔ́p, éshʉʼɛ njʉ́ɔ meziŋ‑ntō Yɛɛ́so. Pɔ́ metsem é nɔŋ ntʉ̄ɛ̄.
44005017	Tɛŋgyā wɔ nɔŋ‑epɔʼ, pɔ́ a nnɔ yí yīi, é fhɔ́ɔ ánɛ ŋkɔʼɔ́ epuɔ Sadúsia, pɔ́ lɛ nzī á lewɛ sɛ́h ntē ánɛ meziŋ‑ntō.
44005018	Ńtó epuɔ, pɔ́ gʉɔ ŋgɔ̄ á wɔ́p, ńdɔk eshʉ̄ʼ ńnéŋ á ŋgyā atʉɛ́.
44005019	Táʼ, cɔʼ Ndém á kó etsōʼ, éshʉʼ ntsɔ́ʼ nchu ŋgyā atʉɛ́ mɛ́t, pɔ́ tó. Á lé á mbū pɔ́p ŋ́gɛ:
44005020	«Pɛ egʉ̄ɔ á Mía Ŋgyā Ndém, éshúŋ anu lenāŋ leswhī cʉɔ, á mbū alāʼ.»
44005021	Meziŋ‑ntō é gʉɔ páʼ cɔʼ Ndém, a á lé. Njhʉ̄ é lá etsōʼetsōʼ nzemɛ́nzēm, pɔ́ gʉɔ á Mía Ŋgyā Ndém, ńzī á lezīʼne epuɔ. Tɛŋgyā wɔ nɔŋ‑epɔʼ pɔ́ a epuɔ pí, é cʉ́ʼ ntɔ́ŋ wɔ sáʼ‑ŋgɔŋ Islaɛl, ánɛ mía acuʼte wɔp, ńtswī ŋ́gɛ, mɛ́ egʉɔ efāʼ meziŋ‑ntō Yɛɛ́so, á ŋgyā atʉɛ́, ńdɔk eshʉ̄ʼ.
44005022	Wɔ píp‑ejʉʼ, é gʉɔ ŋkó éwú, pɔ́ té á wɔ́p jʉ́ɔ, ḿbīŋ nzem mbɛ́te eshúŋ á wɔ́p ŋ́gɛ:
44005023	«Pek é gʉɔ á ŋgyā atʉɛ́, ŋ́gē eshʉʼe, é zɛ́t áa ŋkɛ kɛ, wɔ píp‑ŋgyā atʉɛ́, é zɛ́t á nchu ŋgyā nnáŋte. Táʼ, pek epīiŋ ntsɔ́ʼ ŋgyā, ŋ́ké te ŋiŋ éwú jʉ́ɔ.»
44005024	Tɛŋgyā wɔ píp‑ Mía Ŋgyā Ndém, pɔ́ a wɔ nɔŋ‑epɔʼ epi melʉɛ, pɔ́ júʼ épúp, á pú ŋkʉ̄ʼne á wɔ́p, pɔ́ té zéŋ nzhɛ́ páʼ pɔ́ e lé épúp ɔ́. Ńcʉ́ʼɛ ŋkwāŋa anu zīi, á ŋghʉ̄ meziŋ‑ntō Yɛɛ́so.
44005025	Mmɔʼ ŋiŋ á lɛ ntɔ́kne á wɔ́p, ńdé á mbū pɔ́p ŋ́gɛ: «Epuɔ pīi, pɛ ke néŋ á wɔ́p á ŋgyā atʉɛ́ lā, a ayi pɔ́ é Mía Ŋgyā Ndém, ńzíʼnɛ epuɔ lée.
44005026	Tɛŋgyā wɔ píp‑Mía Ŋgyā Ndém, pɔ́ a epuɔ pí, é lɛ ŋgʉ̄ɔ ndɔ̄k á wɔ́p eshʉ̄ʼ, tɛ́ ŋ́ké te lɔ̄k ete ɛ́, melaʼ mīi epuɔ tɛ nzáne é le pú ncúʼte éwú. Wɔ píp‑ejʉʼ é piŋ nnɔ̄ŋ mbɔ́kɔ mɛ́ á lelɔk metɔ́ ndʉɔ́ʼ á wɔ́p.
44005027	Pɔ́ lɔk á wɔ́p eshʉ̄ʼ épúp, ńtshí á mvhɔ wɔ sáʼ‑alāʼ. Tɛŋgyā wɔ nɔŋ‑epɔʼ á kak á wɔ́p ŋ́gɛ:
44005028	«Pek kɛ te pú mbé ŋ́gɛ, ndɛ́ʼ pɛ ezéŋ nzíʼne anu Yɛɛ́so wuɔ á mbū alāʼ kɛ? Pɛ ejʉ́ɔ ajū mīi pɛ é ghʉ. Pɛ é lɔk ashuŋne zí mɛ́t, ésɛ̄t á Yelósalɛm ntsem, ńzéŋ nnɔŋ efāʼa ŋ́gɛ mɛ́ elé ŋ́gɛ, pek zhɛɛ́ anu ánɛ lewhʉ̄ yi.»
44005029	Piɛ pɔ́ a meziŋ‑ntō Yɛɛ́so, é pwɛt ndé ŋ́gɛ: «Pek pɔŋteé á lejūʼ nchu Ndém, ńtɔ́k á lejūʼ eyi ŋiŋnɔŋ.
44005030	Ndém wɔ maŋgānjʉʼ pímpɛ, a ke ghʉ̄ʉ̄, Yɛɛ́so á zím ánɛ lewhʉ̄. Á Yɛɛ́so mɛ́t yīi, pɛ ke kwɛtē á yí ánɛ mbaŋne paŋné lā.
44005031	Ndém a ke kɔʼné á yí nnáŋ á ŋkɔʼɔ́ apū ete yí, á cʉ́ʼ efɔ, ńzéŋ ndɔ̄k á yí ŋghʉ̄ á Ŋghʉɛ‑mɛ́‑tswɛ́t. Ŋ́ghʉ̄ɛ épúp, ŋ́gɛ epuɔ Islaɛl metsem e ewáʼ atswhī tepɔŋ zɔ́p, Ndém a elēkne mefa mɔ́p.
44005032	Pek é si nnɔŋ esáʼa ajū mīi, pek é si nzhɛ́ɛ, mbɔ pek ke jʉ́ɔ̄, ésáʼa épúp, ḿpek a Azwakne Ndém páʼ, Ndém a ke yá á mbū epuɔ pīi, pɔ́ é si njúʼɔ nchu yí.»
44005033	Wɔ sáʼ‑alāʼ é júʼ ajʉɔ anu mɛ́t, ntɔ̄ŋ wɔ́p é fuʼ, pɔ́ cʉ́ʼɛ efāʼa áa lezwhīte meziŋ‑ntō Yɛɛ́so.
44005034	Tɛ́ mmɔʼ ŋiŋ á lu á esī á nnɔ pɔ́p, lezēŋ tsí é gɔ́ lɛ Ŋgamaliɛl, éfhɔ́ɔ á nnɔ epuɔ Falísia, ŋ́gɔ́ á ŋkɛʼte‑mbé Ndém, mɛ́ kɔŋ á yí tɛʼ. Á lé ŋ́gɛ: «Mɛ́ etswī, epuɔ puɔ e enáʼ ntó mé apɛ́.»
44005035	Ńcʉ́ʼ nzem, ndé á mbū wɔ sáʼ‑ŋgɔŋ Islaɛl ŋ́gɛ: «Pɛ epuɔ Islaɛl, pɛ elāk athū zɛ́, ánɛ anu zīi pɛ faʼa á leghʉ ánɛ epuɔ puɔ.
44005036	Ŋgia é ka esāk páʼ mmɔʼ ŋiŋ a ke lū azí á esī, lezēŋ tsí é gɔ́ lɛ Tedas. Á gɛ, yí é mía ŋiŋ, epuɔ menɔŋ é tsé á nzem yí tɛ nnɔ̄ŋ ŋkūʼɔ ajūɔ ŋkhʉ lekua. Táʼ, mɛ́ shʉʼ nzwhí á yí, nnɔ yí é pú ntáka, azí anu á pú mbí.
44005037	Azí á tɔ́k, mmɔʼ ŋiŋ ndɛʼɛ, á zéŋ ndū azí á esī, ŋguʼ lesāŋ alāʼ, ŋ́gɔ́ á ŋiŋ Ŋgaliléa, lezēŋ tsí é gɔ́ lɛ Yúdas. Ŋ́ghʉ̄, epuɔ menɔŋ é tsé á nzem yí tɛ nzá. Mɛ́ shʉʼ nzwhí á yí azí. Epuɔ pīi é ŋgɔ́ á nzem yí njúʼɔ nchu yí, é pú ntáka.
44005038	Tsetsɔŋɔ, ánɛ anu jʉɔ, meŋ shúŋɔ á wɛ́ ŋ́gɛ, ndɛ́ʼ pɛ ezéŋ epuɔ puɔ ncʉ̄te, pɛ etshī á wɔ́p nnéŋ, pɔ́ egʉ̄ɔ. A gɔ́ éyi, anu epuɔ puɔ á fhɔ́ɔ á mbū epuɔ menɔŋ, mbɔ a shʉʼ etáka.
44005039	Ḿbiŋ ŋgɔ́ éyi, á fhɔ́ɔ á mbū Ndém ndeŋ ndeŋ, mbɔ pɛ gɔ le ánɛ pɔ́p kuʼ. Pɛ ghʉɛ tépɔŋ, pɛ a Ndém mé cʉ́ʼɛ ndʉɔ́ʼɔ.» Wɔ sáʼ‑ŋgɔŋ é pú mvéŋ anu Ŋgamaliɛl.
44005040	Ńtswī mɛ́ tɔ́ŋ meziŋ‑ntō Yɛɛ́so, mɛ́ lɔk á wɔ́p eshʉ̄ʼ, pɔ́ tswi mɛ́ tswá á wɔ́p. Pɔ́ piŋ mbé ŋ́gɛ, ndɛ́ʼ pɔ́ zéŋ eshúŋ anu á mbū ŋiŋ, ánɛ lezēŋ Yɛɛ́so. Ńtshī á wɔ́p nnéŋ, pɔ́ gʉɔ.
44005041	Meziŋ‑ntō Yɛɛ́so é ge efhó á mvhɔ wɔ sáʼ‑ŋgɔŋ, ntē wɔ́p é nɔŋ ŋkáka melaʼ mīi, Ndém a á jʉ́ɔ ŋ́gɛ, pɔ́ kuʼ páʼ mɛ́ gɔ enéŋ esē á athū pɔ́p, melaʼ Yɛɛ́so.
44005042	Pɔ́ gʉɔ épúp, ńnáŋa ŋgʉ̄ɔ eleʼé tsem á Mía Ŋgyā Ndém, mbɔ á meŋgyā meŋgyā, ńzíʼnɛ epuɔ, ńtswīi ŋke mbɔŋ ŋ́gɛ, Yɛɛ́so a á Nzaʼ‑Ŋkhʉ yīi, Ndém a le laʼnēē.
44006001	Á lɛ afʉʼ mɛ́t, nnɔ Yɛɛ́so é nɔŋ efáŋa ŋgʉ̄ɔ mé mvhɔ. Epuɔ Yúda pīi é fhɔ́ɔ á apɛ́, ńnɔŋ eshúŋnɛ alāʼ epuɔ Glɛk, é shʉʼ nnáŋ tɛ nzwɛ́tte ánɛ epuɔ pīi, pɔ́ naáŋ á alāʼ ŋ́gɛ, mɛ́ é si ŋ́gē egapa etsō eleʼé tsem, ŋ́ŋɔ́ʼnɛ mepfók pīi, é fhɔ́ɔ ánɛ ewɔ́p eshhʉ̄.
44006002	Meziŋ‑ntō Yɛɛ́so ntsɔp pīa mé legēm, é tɔ́ŋ nnɔ Yɛɛ́so tɛ é mi, ńdé ŋ́gɛ: «Á ka pɔ̄ŋ ŋ́gɛ, pek esákne á leshūŋ anu Ndém, ńcʉ́ʼɛ nzhɛ́ɛ áa anu legap etsō lejhʉ̄ ɛ́.
44006003	Epɔ̄ memía, á pɔŋ ŋ́gɛ, pɛ eshʉ̄ʼ á nnɔ pɛ, ńtsɔ́ʼ epuɔ esambīa, ńtsékne afaʼ á letɛ̄ne etsō á mbū pɔ́p. Ŋ́ké ntsɔ́ʼ áa ndaʼ epuɔ pīi, pɛ é zhɛ́ á légɛ, pɔ́ wɛɛ̄ atswhī mbɔŋ, azhɛ̄‑anu á gɔ́ á athū pɔ́p, Azwakne Ndém á gɔ́ ánɛ pɔ́p.
44006004	Ḿbiŋ ŋgɔ́ mé pek, azék afaʼ a egɔ́ á leswīŋte Ndém efʉʼ metsem, éshúŋ anu Ndém, ńdɔk ŋgʉ̄ɔ mé mvhɔ.»
44006005	Epuɔ é júʼ anu jʉɔ mɛ́t, á pɔŋ á wɔ́p, pɔ́ lɛ ntsɔ́ʼ epuɔ. Mmɔʼ ŋgaŋ á gɔ́ Etiɛn, éyi a kuʼteé á Ndém efʉʼ metsem, Azwakne Ndém á zéŋ ŋgɔ́ ánɛ yí. Emɔ̄ʼ epuɔ é gɔ́ á Fílíip, Plokɔɔ, Nikanɔ́ɔ, Timɔŋ, Paamenas ŋ́ghʉ̄ á Níkola ŋiŋ Aŋtiɔsh yīi, a le sɛnnē sɛnne tɛ́ ncʉ́ʼ á ŋiŋ Yúda.
44006006	Mɛ́ lɔk á wɔ́p eshʉʼ ntswī á mbū meziŋ‑ntō Yɛɛ́so. Pɔ́ swíŋte á Ndém ánɛ athū zɔ́p, ńzápa mbū á athū pɔ́p.
44006007	Á gɔ́ épúp, ashuŋne Ndém á nɔŋ ntswīʼnɛ esāŋa ejʉʼ. Nnɔ Yɛɛ́so é nɔŋ nzáa ŋgʉ̄ɔ mé mvhɔ á Yelósalɛm. Wɔ nɔŋ‑epɔʼ tɛ nzáne, é véŋ anu Yɛɛ́so, ŋ́kúʼte.
44006008	Etiɛn yīi pɔ́ le tsɔ́ʼ á yí, Ndém a le tsoktē apū zí, á nɔŋ ndɔ̄kɔ mete Ndém mīi é ánɛ yí, ŋ́ghʉ̄ɛ meŋkʉʼne anu mīi, é tswii mete Ndém á nnɔ alāʼ.
44006009	Emɔ̄ʼ epuɔ é shʉʼ azɔ́p, ńzī á leŋak Etiɛn. Ŋ́gɔ́ epuɔ pīi, é cʉtɛ ŋgyā aswiŋte zīi mɛ́ tɔ́ŋɔ lɛ, ezi meŋkwa mīi mɛ́ lē ncuʼ á wɔ́p, ńdɔkɔ ndʉ́ɛ́ epuɔ Yúda pīi, pɔ́ fhɔ́ɔ á Silɛ̄ne, éfhɔ́ɔ á Alɛkzaŋdli, éfhɔ́ɔ á Silisi mbɔɔ Azíi.
44006010	Pɔ́ a Etiɛn é le nɔ̄ŋ ŋŋāka épúp, pɔ́ láʼ te kūʼ á letsɔ̄ʼ anu á nchu yí í, melaʼ mīi Azwakne Ndém mé le nɔ̄ŋ ŋgyá á Etiɛn azhɛ̄‑anu.
44006011	Á tsya á wɔ́p, pɔ́ mik epuɔ, ńtáŋ á wɔ́p ŋ́gɛ, pɔ́ eshúŋ epoó‑anu á athū Etiɛn, ńdé ŋ́gɛ, a á si eshúŋnɛ tépɔŋ ánɛ Mɔɔ́sɛ pɔ́ Ndém.
44006012	Ńdé épúp, ńdɔk eswīte alāʼ pɔ́ a mekém alāʼ mbɔɔ wɔ kɛ́ʼte‑mbé Ndém, pɔ́ lɛ ŋgɔ̄ á Etiɛn, ńdɔk ŋgʉ̄ɔ mé mvhɔ wɔ sáʼ‑ŋgɔŋ.
44006013	Ŋ́gē egʉɔ, ńdɔk megaŋ epoó‑anu pwɔ̄, pɔ́ ekó ntshí anu athū Etiɛn ndé ŋ́gɛ: «Ŋiŋ wuɔ a á si páʼa, éshúŋnɛ tépɔŋ efʉʼ metsem, ánɛ Mía Ŋgyā Ndém jʉɔ, ḿbiŋɛ ŋŋɔ́ʼnɛ lepé Ndém.
44006014	Pek é júʼ, á nɔŋ ndʉ́ɛ́ ŋ́gɛ, Yɛɛ́so ŋiŋ Naázalɛt a a shʉʼ eták á Mía Ŋgyā Ndém wuɔ, épiŋ ekúmne á mɛt ŋgɔŋ yímpɛ, páʼ Mɔɔ́sɛ a le nɔ̄ŋ épúp.»
44006015	Epuɔ metsem pīi é lɛ á ŋgyā asāʼ, é náŋte á esī, ńtshí menēk ánɛ Etiɛn, ḿbiŋ njʉ́ɔ eshhʉ̄ yí é sɛt nnɛ̄t ncʉ́ʼ páʼ eshhʉ̄ cɔʼ Ndém lā.
44007001	Tɛŋgyā wɔ nɔŋ‑epɔʼ á zɛ́tte á Etiɛn ŋ́gɛ: «Menu mīi epuɔ puɔ é shúŋɔ lāa, é anuúnē e?»
44007002	Etiɛn á pwɛt ndé ŋ́gɛ: «Memɔʼɔ́ pá, mbɔɔ epɔ̄ memía pá, pɛ ejúʼ á mbɔŋɔ́. Á lɛ afʉʼ zīi, maŋgānjʉʼ yímpɛ Ablaham, a le zɛ́t á ntē ŋgɔŋ Mezopotami, tɛ nzɛ́t té fhó éwú ŋgʉ̄ɔ nnáŋ á Kalaŋ, Ndém yīi a wɛɛ̄ mekuʼ, á tswi nnɛ̄t zi á mbū yí.
44007003	Ńdé á mbū yí ŋ́gɛ: “Tshi atseŋ ŋgyā jú nnéŋ, ńtó á ntē alāʼ pɛ, ŋgʉ̄ɔ mé alāʼ zīi, meŋ gɔ etswii á mbū wu lāa.”
44007004	Ablaham a lɛ efhó á ntē ŋgɔŋ Kaldeɛŋ mɛ́t, ńtó ŋgʉ̄ɔ ńnáŋ á ŋgɔŋ Kalaŋ. Mɔʼɔ́ yi á piŋ eshʉ̄ʼ ŋkwhʉ́, Ndém á ghʉ, á fhó á ntē ŋgɔŋ mɛ́t, ńtó eshʉʼ ńnáŋ á ŋgɔŋ ega yīi, ḿpɛ éwú tsetsɔŋɔ lāa.
44007005	A le náŋ épúp, Ndém á pú te á yí atsáʼ yá, tɛ tsɔ méŋ ajʉʼ. Tɛ́ mbɔ Ndém a le laʼnē á mbū yí ŋ́gɛ, yí e fú eyá ŋgɔŋ jʉɔ mɛ́t á mbū yí, e ecʉ́ʼ ezi, tɛ a efú ndɔ̄k nték nzwɛt zi. Á piŋ ŋgē egɔ́ afʉʼ mɛ́t épúp, Ablaham á zɛ́t té wɛ á mɔ́.
44007006	Ndém á zéŋ ndé á mbū yí ŋ́gɛ: “Nzwɛt ju e e shʉʼ egɔ́ mege ánɛ mmɔʼ ŋgɔŋ, écʉ́ʼ meŋkwa, mɛ́ egēne á wɔ́p ánɛ ŋguʼ ŋkhʉ lekua.
44007007	Táʼ, meŋ enéŋ ŋgʉɔ̄ʼ á athū ŋgɔŋ mɛ́t, éfhó éwú efók nzwɛt ju, pɔ́ eshʉʼ nnáŋ ega eswíŋte á gá.”
44007008	Ndém á kʉɔ́ʼ eka pɔ́ Ablaham épúp, ńzéŋ ŋgyá ayiŋne eka mɛ́t á mbū yí. Á gɔ́ lɛ, mɛ́ zhíɛ á mɔ́ mbaŋa, mɛ́ tém á yí. Púp, Ablaham á shʉʼ nzhí á méŋ yi Izak, á ge egɔ́ á taʼ ŋgap, á tém á yí. Izak á shʉʼ nzhí á méŋ yi Yakɔ́p, ńtém á yí, tɛ́ Yakɔ́p á shʉʼ nzéŋ ntém epí ewɔŋkhʉ̄ ntsɔp pīa mé legēm. Pɔ́ mé si ŋgɔ́ wɔ maŋgānjʉʼ pímpɛ.
44007009	Wɔ maŋgānjʉʼ pímpɛ puɔ mɛ́t, é shʉʼ nnáŋ tɛ eséŋ eshhʉ̄ ánɛ méŋ mɔ́ wɔp Yosɛ́p, ŋ́gɔ̄ á yí, éswīŋ á yí ŋ́gɛ, mɛ́ elɔ̄k á yí ŋgʉ̄ɔ mé Ejīpto, a ecʉ́ʼ ŋkwa éwú. Táʼ, Ndém á nɔŋ ŋké ŋkáptɛ á yí kápte.
44007010	Ńnɔŋ ntswítɛ á yí ánɛ ŋgeŋge zīi, a á si njʉ́ɔ á ntē alāʼ mɛ́t. Ńzéŋ ŋgyá á yí azhɛ̄‑anu, tɛ Falaɔŋ, efɔ Ejīpto á kɔŋ á yí, ńchʉ́ á yí ŋ́gɛ, a esáʼ ŋgɔŋ, ńzéŋ esáʼ atseŋ ŋgyā efɔ.
44007011	Afʉɔne á shʉʼ mbú ŋgwhʉ̄ á ntē ŋgɔŋ Ejīpto ntsem, tɛ ŋkó mbɔɔ á Kanaaŋ. Epuɔ menɔŋ é pú njʉ́ɔ ŋgʉɔ̄ʼ tɛʼ, wɔ maŋgānjʉʼ pímpɛ é té zéŋ ŋgwɛ̄ ajū mīi, pɔ́ e pfɛ́t ɛ́.
44007012	Yakɔ́p á shʉʼ njúʼ á légɛ, etsō lejhʉ̄ é ŋgɔŋ Ejīpto, ḿbɛ́ ewɔŋkhʉ̄ pí, éwɔ maŋgānjʉʼ pímpɛ, ńtó á wɔ́p éwú ánɛ mvhɔ legʉɔ.
44007013	Pɔ́ shʉʼ ŋgē epiŋ éwú legʉɔ nzem, Yosɛ́p á ghʉ pɔ́ zhɛ́ á légɛ, yí é méŋ mɔ́ wɔp, tɛ́ Falaɔŋ á kó nzhɛ́ azí atseŋ ŋgyā Yosɛ́p.
44007014	Yosɛ́p á lɛ ntó epɔ̄ memía pí ŋ́gɛ, pɔ́ egʉɔ efāʼ á mɔʼɔ́ yi Yakɔ́p, ńdɔk eshʉ̄ʼ mbɔɔ atseŋ ŋgyā zí ntsem. Atseŋ ŋgyā zí mɛ́t á puú ncúʼte, ŋ́gɔ́ á ŋiŋnɔŋ ntsɔp táa megēm esambīa.
44007015	Yakɔ́p á shʉʼ mé Ejīpto, ŋ́kó éwú, ńdáʼ nnáŋ tɛ ŋkwhʉ́, mbɔɔ wɔ maŋgānjʉʼ pímpɛ, é shʉʼ nzéŋ ŋkwhʉ́te azɔ́p éwú.
44007016	Mɛ́ fú nnáŋ tɛ ŋkʉ̄ɛte epfhō tsɔ́p, ńdɔk ŋgʉ̄ɔ mé Sikɛm, ńnéŋ á ntē lesi tsīi, Ablaham a le láʼ efók ŋkāp, ńdɔk nzó á mbū epɔ̄ Amɔɔ.
44007017	Pɔ́ le zɛ́t á ŋgɔŋ Ejīpto, afʉʼ á nɔŋ mbátɛ, ázi anu zīi, Ndém a le laʼnē á mbū Ablaham, á gɔ á mbūɔ̄, epuɔ pímpɛ é pú ntswīʼne esá tɛʼ.
44007018	Afʉʼ mɛ́t, mmɔʼ efɔ eswhī á náŋ á aleŋ, ńnɔŋ te nzhɛ́ɛ á Yosɛ́p ɛ́.
44007019	Efɔ mɛ́t á pɔpte epuɔ pímpɛ, ŋ́gyá wɔ maŋgānjʉʼ pímpɛ ŋgeŋge, ńtshóne á wɔ́p ŋ́gɛ, pɔ́ ewáʼ epɔ̄ pɔ́p, pɔ́ ekwhʉ́te.
44007020	Á lɛ afʉʼ mɛ́t, mbɔ mɛ́ ke zhí á Mɔɔ́sɛ, á gɔ́ á mɔ́, ḿbɔ̄ŋ tɛʼ, mɛ́ kɔ́ʼte á yí á ŋgyā mɔʼɔ́ yi mesaŋ métɛ́t,
44007021	tɛ́ ŋgwáʼ á yí. Méŋ Falaɔŋ eyi menzwí, á shʉʼ ŋkʉ̄ɛ á yí, ŋ́kɔ́ʼte páʼ mɔ́ nzhiɛ́ yi lā.
44007022	Púp, mɛ́ zíʼne á Mɔɔ́sɛ leghi epuɔ Ejīpto ntsem. Á tswhí, ŋ́gɔ́ á ŋiŋ, ashuŋne zí á wɛ shʉ́shɔ́k, á zéŋ nzhɛ́ á letɛ̄ne menu.
44007023	Á shʉʼ ŋgwɛ̄ ŋguʼ megēm lekua, á pʉ́ʼɛ á ntē yí, á legʉɔ ntswɛ́tte epɔ̄ memía pí epuɔ Islaɛl.
44007024	Ŋ́kó ŋgē eshʉʼe, ńjʉ́ɔ ŋiŋ Ejīpto á nɔŋ ntswáa á ŋiŋ Islaɛl, á tɔ́k nzem ŋiŋ Islaɛl, ńzwhí á ŋiŋ Ejīpto.
44007025	Ńnɔŋ ŋkwāŋa ŋ́gɛ, epɔ̄ memía pí e jʉ́ɔ épúp, ézhɛ́ á légɛ, Ndém mé tó á yí ŋ́gɛ, a eshʉʼ efók á wɔ́p á ntē ŋgʉɔ̄ʼ, tɛ́ pɔ́ piŋ te épúp zhɛ́.
44007026	Njhʉ̄ é lá, á zéŋ ŋgē eshʉʼe, ńjʉ́ɔ epuɔ Islaɛl mémpīa é nɔŋ ndhʉ̄ɛ, á zi lefakne á wɔ́p, ńdé á mbū pɔ́p ŋ́gɛ: “Mesoó pá, pɛ ejúʼ, pɛ é epɔ̄ memía, ḿbiŋ ŋgɔ́ ega nzéŋɛ ndhʉ̄ɛ akɔ̄?”
44007027	Ŋiŋ yīi á nɔŋ ntswáa á méŋ mɔ́ yi, á tsɔ́ʼ tépɔŋ á mbū Mɔɔ́sɛ ŋ́gɛ: “Awɔ́ a á néŋ á wú ŋ́gɛ, o esáʼ á wék, ńzéŋ ŋŋāk menu mék é?
44007028	O faʼa á lezwhī meŋ azá, páʼ o kɛ ezɔ́ nzwhí á ŋiŋ Ejīpto lā lɛ́?”
44007029	Mɔɔ́sɛ á júʼ anu jʉɔ mɛ́t, ḿbɔ́k, éfhó á ntē ŋgɔŋ Ejīpto, ŋ́kʉ ŋgʉ̄ɔ mé ŋgɔŋ Madian nnáŋ, tɛ efú nzhí ewɔŋkhʉ̄ pí mémpīa éwú.
44007030	Á ge etɔ́k ŋguʼ megēm lekua, Mɔɔ́sɛ á jʉ́ɔ cɔʼ Ndém, á ŋwak á ntē mmɔʼ mmók yīi, é le nɔ̄ŋ ŋkhʉ́ɛ ánɛ amɔ̄ʼ agapne athʉ́ á késáatswɛt, á ajʉʼ lekwɛ̄t Sinayi.
44007031	Mɔɔ́sɛ á jʉ́ɔ mmók mɛ́t, á kʉʼne á yí tɛʼ, á tshóte nnɛ̄t ŋgɔ̄ á njʉ́ɔ ajū mīi, á aziɛ́. Ńjúʼ ŋghi Atsyapuɔ Ndém é fhó éwú ndé ŋ́gɛ:
44007032	“A gɔ́ áa gá, á Ndém wɔ maŋgānjʉʼ pú, á Ndém Ablaham, ŋ́gɔ́ á Ndém Izak, ńzéŋ ŋgɔ́ á Ndém Yakɔ́p.” Mɔɔ́sɛ á lɛ ŋgē ejúʼ épúp, ńzī á levɛt, a te zéŋ ŋkɔ̄ŋ á yí á lecʉte ajʉʼ mɛ́t ɛ́.
44007033	Atsyapuɔ Ndém á lɛ ndé á mbū yí ŋ́gɛ: “Sɔŋ meláŋ á mekhu wu. Ajʉʼ zīi, o tshií éwú lā, á ajʉʼ zá, meŋ Ndém.
44007034	Meŋ ke chʉ́ nnɛ̄t, ńjʉ́ɔ páʼ mɛ́ é ntē ŋgɔŋ Ejīpto ŋgyáa epuɔ pá ŋgeŋge épúp. Ńzéŋ njúʼ páʼ, pɔ́ é si nnɔŋ ntswīɛ̄ épúp, ḿbiŋɛ eshʉ̄ʼɛ páʼa, ŋ́gɔ̄ á efók pɔ́p á ntē ŋgʉɔ̄ʼ mɛ́t. Tsetsɔŋɔ, shʉʼɛ̄, meŋ etó á wú á ntē ŋgɔŋ Ejīpto.”
44007035	Mɔɔ́sɛ wuɔ yīi, epuɔ Islaɛl é le láʼ ŋkʉŋne anu zí, ńzɛ́tte á yí ŋ́gɛ, awɔ́ a á tó á yí ŋ́gɛ, a eshʉʼ esáʼ á wɔ́p, ḿbiŋ ŋŋāk menu mɔ́p lɛ́, yí tɛ́ Ndém a le yá á lesāʼ ŋgɔŋ á mbū yí, ŋ́gɛ a eshʉʼ efók á wɔ́p á ntē ŋgʉɔ̄ʼ. Ndém a le tó á cɔʼ yi á mbū yí, á ntē mmók yīi, é le nɔ̄ŋ ŋkhʉ́ɛ ánɛ agapne athʉ́, tɛ́ á tswi ŋke mɛ́t.
44007036	Mɔɔ́sɛ á lɛ ŋgʉ̄ɔ á ntē ŋgɔŋ Ejīpto, ŋ́ghʉ̄ meŋkʉʼne anu mbɔɔ emɔ̄ʼ ecū mīi, é tswii á légɛ, a wɛɛ̄ mete Ndém, tɛ́ efhó éwú, éfók epuɔ Islaɛl. Ńzéŋ ŋghʉ̄ emɔ̄ʼ á akʉŋɛ́ Mía Paŋ Ntshi. Ŋ́kó nzéŋ ŋghʉ̄ emɔ̄ʼ, á afʉʼ zīi pɔ́ le lɔ̄k nziŋ á késáatswɛt ŋguʼ megēm lekua.
44007037	Mɔɔ́sɛ wuɔ mɛ́t mé lé á mbū epuɔ Islaɛl ŋ́gɛ: “Ndém a a shʉʼ etó mmɔʼ ntswi‑ŋke yi á mbū pɛ, ńdeŋ ndeŋ páʼ a le tó á gá lā. A a shʉʼ egɔ́ á ŋiŋ, étó á nnɔ pɛ.”
44007038	A zeéŋ ŋgɔ́ áa yí Mɔɔ́sɛ yīi, pɔ́ cɔʼ Ndém é le shuŋné á ndo lekwɛ̄t Sinayi, á afʉʼ zīi wɔ maŋgānjʉʼ pímpɛ, é le cuʼté á késáatswɛt pɔ́ a alāʼ. Á tswí mbé Ndém á mbū yí, ŋ́gyá á mbū pímpɛ. Emiɛ́ mé ghʉʉ̄ ḿpɛ é gɔ́ éwú.
44007039	Wɔ maŋgānjʉʼ pímpɛ, é shʉʼ nnáŋ tɛ pɔ́ té zéŋ ŋkɔ̄ŋ á lejūʼ nchu Mɔɔ́sɛ ɛ́, ńcʉ́ʼɛ ntshíɛ ntē wɔ́p áa lepiŋ nzem mé Ejīpto.
44007040	Ńdɛ ndé á mbū Aalɔŋ ŋ́gɛ: “Pek ka zhɛ́ ajū mīi, á ŋkó á ndo lekwɛ̄t ŋghʉ̄ á Mɔɔ́sɛ ɛ́. Yí mé ke fhó á ntē ŋgɔŋ Ejīpto, efók á wék. Cuŋte melém pīi, é gɔ á ntswiī pek nzhɛ.”
44007041	Pɔ́ pɔ́ akeke ánɛ meleʼé mɛ́t, tɛ á gɔ́ páʼ mɔ́ efɔŋ lā, ńzwhí mena ńdɔk nnɔ̄ŋ epɔʼ á mbū yí, ḿbiŋ ŋkák ndɔk ŋgūʼte ajū mīi, pɔ́ é lɔk mbū mɔ́p ncūŋte.
44007042	Ndém á jʉ́ɔ épúp, ńtém nzem zɔp, ńtshī á wɔ́p nnéŋ. Pɔ́ cʉ́ʼɛ ŋgūʼtɛ áa lezēk nu, mbɔɔ saŋ pɔ́ mecɔʼ saŋ, ńdeŋ ndeŋ páʼ mɛ́ le tí á ntē aŋwaʼne metswi‑ŋke Ndém ŋ́gɛ, Ndém a á lé ŋ́gɛ: “Pɛ epuɔ Islaɛl, pɛ ke zīŋ á késáatswɛt ŋguʼ megēm lekua péʼe, ńdáʼ nzwhí mena, ńdɔk nnɔ̄ŋ epɔʼ á mbū meŋ kɛ?
44007043	Ŋgáŋ, pɛ ke wuʼtē áa mekeke mīi, pɛ ke lɔ̄k mbū mɛ́ ncūŋte. Ŋ́kʉ̄ɛ ntap ndém yīi mɛ́ tɔ́ŋɔ lɛ Molɔk. Ńzéŋ ŋkʉ̄ɛ á cɔʼ saŋ yīi pɛ le cuŋtēē, ńtɔ́ŋ lɛ ndém Lefáaŋ. Melaʼ épúp tɛ́, meŋ a shʉʼ ejuŋ á wɛ́, pɛ egʉɔ tɛ ntɔ́k ŋgɔŋ Babilɔn.”
44007044	«Wɔ maŋgānjʉʼ pímpɛ é lɛ késáatswɛt, ŋ́gwɛ̄ ntap, ajū mīi a tswii á légɛ, pɔ́ a Ndém mé nnɔ, á gɔ́ á ntē éwú. Ndém a le tswīī, Mɔɔ́sɛ á cuŋte ntap mɛ́t, ńdeŋ ndeŋ páʼ a le jʉ́ɔ̄, ezi Ndém a le lɔ̄k ŋghíte á yí, é gɔ́ épúp.
44007045	Ewɔŋkhʉ̄ pɔ́p é cʉ́ʼ ntswí á mbū wɔ maŋgānjʉʼ pímpɛ, ńdɔk eshʉ̄ʼ mé ega. Á lɛ épúp á afʉʼ zīi, Jozwie a le kú ŋgɔŋ jʉɔ, á mbū elāʼ tsīi é lɛɛ́ nnáŋa éwú. Ndém a lɛ mvhɔ, tɛ́ pɔ́ lɔk njūŋ melāʼ muɔ mɛ́t. Ntap mɛ́t é le láʼ ŋgɔ́ ega, tɛ ndáʼ ŋkó ŋguʼ Efɔ Ndavít.
44007046	Efɔ Ndavít mɛ́t, a lɛ ŋiŋ, mbɔ Ndém a lē ntsokte apū zí. Á puʼ mbū ndɔ́ ŋ́gɛ, Ndém a evéŋ ŋ́gɛ, yí ekwɛ́t ŋgyā á mbū yí, á yí Ndém nzwɛt Yakɔ́p.
44007047	Táʼ, méŋ yi Salomɔŋ mé le láʼ mbiŋ ŋkwɛ́t ŋgyā Ndém mɛ́t.
44007048	Á zi ŋgē egɔ́ épúp, mbɔ Ndém, ŋ́gɔ́ á tɛ athʉ́ lephū, a gɛ te nnáŋa ánɛ ŋgyā zīi, epuɔ menɔŋ mé ndɔ̄k mbū ŋkwɛ́t ɛ́, ńdeŋ ndeŋ páʼ ntswi‑ŋke Ndém a le lé ŋ́gɛ:
44007049	“Ndém á si ndʉ́ɛ́ ŋ́gɛ: ‘Lephū é si ŋgɔ́ akɔʼ lefɔ zá, ndo esī atsetsáʼ é gɔ́ ajʉʼ zīi, meŋ tshiteé mekhu má éwú, ŋiŋnɔŋ a gɔ á ŋkwɛ́t eziɛ́ ntií ŋgyā á mbū meŋ ŋ̄? Meŋ gɔ enáŋ eziɛ́ ntií ajʉʼ ē?
44007050	Meŋ méŋwɛ̄t mé lɛ te pú ncūŋte etsō mɛ́t ntsem ɛ́ lɛ̄?’ ” »
44007051	Etiɛn á pɛ́te épúp, ńdé á mbū pɔ́p ŋ́gɛ: «Pɛ teē athū tɛ á tsia. Pɛ megaŋ ntē tepɔŋ. Pɛ é si efʉ́ɛ́ metuúŋ ánɛ anu Ndém, páʼ wɔ te zhɛ́‑Ndém. Pɛ gɛ te njúʼɔ nchu Azwakne Ndém ɛ́, ḿbiŋ ŋgɔ́ si nnɔŋ ŋghʉ̄ɛ páʼ wɔ maŋgānjʉʼ pɛ́ lā.
44007052	Ewiɛ́ ntswi‑ŋke Ndém a á éwú yīi, wɔ maŋgānjʉʼ pɛ́ é lɛ te á yí lʉɔ́ʼ ē? Pɔ́ lɛɛ́ ŋgɔtɛ metswi‑ŋke Ndém, ńzwhí zwhií, pɔ́ ké ŋgɔ́ si eshúŋɔ á wɔ́p anuúnē ŋ́gɛ, Júʼɔ́‑Mbū‑Ndém, a a shʉʼ eshʉʼe. Yí tɛ́ a ke shʉ̄ʼ tsetsɔŋɔ, pɛ tshí ntāŋ zi, ŋ́gɔ̄ á yí nzwhí.
44007053	Ndém a le tó á cɔʼ yi, á shʉʼ ŋgyá mbé mí mé pɛ, pɛ pwɔ̄ mé lʉʼ á lekīmne mbé mɛ́t.»
44007054	Wɔ sáʼ‑ŋgɔŋ é júʼ anu zīi, Etiɛn a á lé, ntɔ̄ŋ wɔ́p é fuʼ. Pɔ́ záŋ á lɔ́ŋ á mbū yí.
44007055	Ḿbiŋ ŋgɔ́ mé Etiɛn, Azwakne Ndém á ziɛ á ntē yí, á pʉ́ʼɛ menēk mí ndɔk ncʉ̄te lephū, ńjʉ́ɔ á shʉ́shɔ́k Ndém, ńzéŋ njʉ́ɔ páʼ Yɛɛ́so a tshií á ajʉʼ, á ŋkɔʼɔ́ apū ete Ndém.
44007056	Etiɛn á lɛ mvēŋne, ńdé ŋ́gɛ: «Pɛ ecʉte njʉ́ɔ, meŋ á ega njʉ́ɔ mbɔ lephū é tsɔ́ʼɔ ntshí, Méŋ‑Ŋiŋnɔŋ á tshí á ŋkɔʼɔ́ apū ete Ndém.»
44007057	Pɔ́ júʼ épúp, éfé metuúŋ mɔ́p, ńdéŋte meŋguŋ, ḿbú ndū á esī, ŋ́ghwʉ̄ ánɛ Etiɛn metsem,
44007058	éshūŋne á yí, ńdɔk efhó á ntē tésɔŋ ntó mé nzem apɛ́, ńzī á lelɔk metɔ́ ntémte á yí. Epuɔ pīi, mɛ́ mmīk á wɔ́p ŋ́gɛ, pɔ́ eshʉʼ ntshí anu á athū Etiɛn, pɔ́ sɔŋ menzhó mɔ́p, ŋ́gyá á mbū mmɔʼ mɔ́ ŋgwɛso, lezēŋ tsí é gɔ́ lɛ Sɔ́ɔl, ŋ́gɛ a ekúʼte.
44007059	Mɛ́ nɔŋ ntémtɛ á yí mé metɔ́ púp, á swíŋte á Ndém ndé ŋ́gɛ: «Atsyapuɔ Yɛɛ́so, lɛ ndɔ̄k agega zá mé lephū.»
44007060	Ḿbiŋ ntswíʼte á esī, ŋ́gāʼte mé ŋghi teté ŋ́gɛ: «Atsyapuɔ, lɛ́ʼ o lɛ ncʉ̄te ajū mīi, epuɔ puɔ é ghʉɛ lāa.» Ŋ́gāʼte épúp, ńdɛ ŋkwhʉ́.
44008001	Sɔ́ɔl a le tshí éwú, ńnɔŋ ŋkɔ̄ŋtɛ ajū mīi, mɛ́ ghʉɛ ánɛ Etiɛn. Á fhó aleʼé mɛ́t, mɛ́ pú nzī á lelʉɔ̄ʼ alúŋ epuɔ Yɛɛ́so zīi á Yelósalɛm. Epuɔ Yɛɛ́so metsem é pú ŋkʉ̄ esāŋ á apak ŋgɔŋ Yudéa mbɔɔ Samalía. Meziŋ‑ntō Yɛɛ́so ndaʼ mé cʉ́ʼ nzɛ́t á Yelósalɛm.
44008002	Páʼ mɛ́ le zwhí á Etiɛn lā, emɔ̄ʼ epuɔ Yelósalɛm pīi, pɔ́ naáŋ páʼ Ndém a á si ŋkɔ̄ŋɔ, pɔ́ kʉɛ á yí ntúŋ, ńchʉ́ nnɛ̄t ndā á yí.
44008003	Ḿbiŋ ŋgɔ́ mé Sɔ́ɔl, á ké nnɔ̄ŋ efóko mbʉʼ, ḿbíkɛ alúŋ epuɔ Yɛɛ́so pikí. Ŋ́gʉɔ ŋkúɔ́ á meŋgyā meŋgyā, ŋ́gɔ̄ epuɔ Yɛɛ́so, ḿbaŋa pɔ́ wɔnzwí, ńdɔkɔ ŋgʉ̄ɔ ŋgyáa, mɛ́ néŋɛ á wɔ́p á ŋgyā atʉɛ́.
44008004	Epuɔ Yɛɛ́so pīi pɔ́ ke sāŋ ejʉʼ lā, pɔ́ nɔŋ ntsīa egʉ́ɛ egʉ́ɛ, ńtswīi ŋke mbɔŋ, ńzɛ́t eshúŋɔ áa anu ánɛ Yɛɛ́so.
44008005	Fílíip á gʉɔ azí tɛ ŋkó á tésɔŋ Samalía, ŋ́kʉ́ʼne eshúŋ epuɔ alāʼ mɛ́t, á ŋiŋ yīi Nzaʼ‑Ŋkhʉ yīi Ndém a le laʼnēē, a á ewiɛ́.
44008006	Alāʼ, éfhó á meshhʉ̄ meshhʉ̄, á nɔŋ njúʼɔ, ńzéŋ nnɔ̄ŋ njʉ́ɔ meyiŋne anu mīi a ghʉɛ, é tswii mete Ndém, ńcʉ́ʼɛ ŋkɔ̄ŋɔ á lechʉ̄ nnɛ̄t nzwíʼte anu zīi a lʉ́ɛ́.
44008007	Mesī mīi é genɛ epuɔ, é le zéŋ ŋgē etó ánɛ pɔ́p, ńnɔŋ ŋgāʼtɛ. Mbɔ meŋkeluʼ te nzáne pɔ́ a wɔ ŋŋíʼ‑akhu, é mbú ntē azɔ́p.
44008008	Mía mía lekāk, á lɛ mbú ŋkó á ntē epuɔ tésɔŋ mɛ́t.
44008009	Mmɔʼ ŋiŋ a lɛ á ntē tésɔŋ ega mɛ́t, lezēŋ tsí é gɔ́ lɛ Simɔŋ, ńnɔŋ esáʼa lekaŋ tɛ fhó tɛ afʉʼ, ŋ́gɛ yí é mía ŋiŋ. Epuɔ Samalía é nɔŋ njʉ́ɔ épúp, á cʉ́ʼɛ ŋkʉ̄ʼnɛ á wɔ́p kʉʼne.
44008010	Epuɔ metsem, tɛ efhó ánɛ ewɔŋkhʉ̄, ŋ́gʉɔ ŋkó ánɛ melʉɛ, é le pú nnɔŋ ŋkúʼtɛ anu zí, ńnɔŋ ntɔ́ŋɔ á yí lɛ: “Mete‑Ndém, méte Ndém mīi, emɔ̄ʼ é té emiɛ́ tsya.”
44008011	Mɛ́ lɛɛ́ te njúʼɔ anu zí, ńdɔkɔ ŋghʉ̄ɛ mega á. Púp melaʼ mīi, tɛ efhó tɛ eséŋɛ lɛ́, á nɔŋ ndɔ̄kɔ lekaŋ tsí, ŋ́ghʉ̄ɛ menu mīi e kʉʼne epuɔ.
44008012	Páʼ Fílíip a á shʉʼ eshúŋ ŋke mbɔŋ ánɛ Yɛɛ́so Klísto, ŋ́kɛ́ʼte páʼ Lefɔ Ndém é épúp, éshúŋ epuɔ lā, epuɔ metsem é cʉ́ʼɛ mvéŋɛ áa anu zí, ḿbaŋa pɔ́ a wɔnzwí. Mɛ́ noʼ á wɔ́p á ntshi.
44008013	Kwaʼ Simɔŋ yí méŋwɛ̄t á júʼ azí, ḿvéŋ, mɛ́ noʼ á yí á ntshi. Á fhó épúp, ńcʉ́ʼɛ nnáŋa áa lezēŋ akhu Fílíip, ńjʉ́ɔ meyiŋne pɔ́ meŋkʉʼne anu mīi, a lɔkɔ mete Ndém ŋghʉ̄ɛ, á kʉʼne á yí tɛʼ.
44008014	Meziŋ‑ntō Yɛɛ́so pīi é ŋgɔ́ á Yelósalɛm, é tshí njúʼ páʼ epuɔ Samalía é véŋ ŋke Ndém, ńtó á Piɛ pɔ́ Jáaŋ á mbū pɔ́p.
44008015	Pɔ́ gʉɔ ŋkó éwú, ńjʉ́ɔ á wɔ́p. Éswíŋte á Ndém ánɛ athū zɔ́p ŋ́gɛ, Ndém a elɛ ntó á Azwakne zí á mbū pɔ́p,
44008016	melaʼ mīi, Azwakne Ndém á le zɛ́t te kó tsɔ ánɛ taʼ ŋiŋ wɔp. Mɛ́ le nōʼ á wɔ́p á ntē ntshi, áa ndaʼ páʼ pɔ́ é fɛ́ nnɛ̄t ŋgyá á mbū Atsyapuɔ Yɛɛ́so.
44008017	Piɛ pɔ́ Jáaŋ é swíŋte á Ndém, ńzápa mbū mɔ́p á athū pɔ́p, Azwakne Ndém á lɛ eshʉ̄ʼ ánɛ pɔ́p.
44008018	Simɔŋ á jʉ́ɔ páʼ meziŋ‑ntō é si nzápa mbū mɔ́p á athū epuɔ, Ndém á néŋɛ Azwakne zí ánɛ pɔ́p lā, ḿbhʉ́ á Piɛ pɔ́ Jáaŋ ŋkāp.
44008019	Ńdé ŋ́gɛ: «Pɛ eyá emá mete mwɔ̄ tɛ ŋgɔ́ yīi, meŋ zápa emá mbū á athū awɔ́ lɛ́, Azwakne Ndém á shʉʼ ánɛ yí.»
44008020	Piɛ á pwɛt á mbū yí ŋ́gɛ: «Tɛ pɛ ŋkāp ju mɛ́t, e elɛ̄ ndákne. O ó jʉ́ɔ ŋ́gɛ, o gɔ́ elɔ̄ɔk ŋkāp tɛ́ nzó ajū mīi, á fhɔ́ɔ á mbū Ndém lɛ́?
44008021	Anu jʉɔ, á té á wú lɛt. O te shʉʼ ewɛ amɔ̄ʼ akim éwú ú, melaʼ mīi, ntē wú é té ndeŋ ndeŋ á mvhɔ Ndém ɛ́.
44008022	Ké ŋgɔ̄ nnɛ̄t ju, ŋ́gwáʼ á akwaŋte tepɔŋ zīi, o wɛɛ̄ á ntē wu lā, ḿbiŋ eswíŋte á Atsyapuɔ Ndém, ŋ́gɔ́ amɔ̄ʼ, á lekne anu tepɔŋ zīi, o ó nnɔŋ ŋgɔ̄ á ŋghʉɛ̄.
44008023	Meŋ á jʉ́ɔ ŋ́gɛ, ntē wú é pú eséŋ, ŋ́gwhī páʼ mekāŋ lā, o cʉ́ʼ ŋkwa anu tepɔŋ.»
44008024	Simɔŋ á cʉ́ʼɛ mbwɛ̄tɛ á mbū Piɛ pɔ́ Jáaŋ ŋghʉ̄ɛ áa lɛ: «Pɛ méŋwɛ̄t e eswíŋte á Atsyapuɔ Ndém á athū meŋ, ŋ́gɛ ndɛ́ʼ ntií menu zīi, pɛ lʉ́ɛ́ lā, é shʉʼ ánɛ meŋ.»
44008025	Piɛ pɔ́ Jáaŋ é le māk á letswi ŋke mbɔŋ, ḿmāk á lechʉ̄ nnɛ̄t ŋkɛ́ʼte eshúŋ á ŋiŋ yīi, Atsyapuɔ Yɛɛ́so a á ewiɛ́, ḿbīŋ nzem mé Yelósalɛm. Ŋ́gē epiŋ nzem, ńnɔŋ ŋkʉ́ʼnɛ ánɛ emɔ̄ʼ mekap alāʼ Samalía tɛ nzáne, ńtswīi ŋke mbɔŋ.
44008026	Cɔʼ Ndém á ghʉ ŋŋwāk, ńdé á mbū Fílíip ŋ́gɛ: «Lu á esī, ńdɔ̄k mbuʼ ntsēŋ ŋgʉ̄ɔ. Ńcú ánɛ mɛnzhɛ yīi a fhɔ́ɔ á Yelósalɛm, ŋgʉ̄ɔ mé Ŋgaza. Mɛnzhɛ mɛ́t, mɛ́ gɛ te ntswhīɛ nzápa éwú ú.»
44008027	Fílíip á lɛ ndū á esī, ŋ́gʉɔ ŋkó á mɛnzhɛ, ńziŋ tɛ ŋgwhʉ̄ ánɛ mmɔʼ ŋiŋ Etiopia yīi, a ke gʉ̄ɔ á Yelósalɛm, á ŋguʼteē Ndém. Ŋiŋ mɛ́t á gɔ́ mɔ́ ndʉɛ yīi, yí mé gɛ ntɛ́nɛ á tsitsi maá yīi, a sáʼa ŋgɔŋ Etiopia, lezēŋ lefɔ tsí é gɔ́ lɛ “Kaŋdas”.
44008028	Fílíip á jʉ́ɔ á yí, á nɔŋ mbīŋɛ nzem mé mba zi, ńnáŋ ánɛ mmɔʼ kéléek yīi, mena é le nɔ̄ŋ eshuŋɔ, ńnɔŋ ntɔ́ŋɔ aŋwaʼne ntswi‑ŋke Ndém Izayi.
44008029	Azwakne Ndém á lɛ ndé á mbū Fílíip ŋ́gɛ: «Tshóte nnɛ̄t ŋgʉɔ ntshí á lezēŋ kéléek yi.»
44008030	Fílíip á kʉte ŋgʉ̄ɔ éwú, ŋ́gē eshʉʼe, ńjúʼ mɔ́ ndʉɛ mɛ́t, á nɔŋ ntɔ́ŋɔ aŋwaʼne ntswi‑ŋke Ndém Izayi. Á zɛ́tte á yí ŋ́gɛ: «O ó si ntɔ́ŋɔ aŋwaʼne jɔ̄ páʼā, ńjúʼɔ anu zīi, á lʉ́ɛ́ ɛ?»
44008031	Á pwɛt á mbū yí ŋ́gɛ: «Ŋiŋ mé gɔ te kɛ́ʼte eshúŋ á gá á, meŋ ke ŋgā tɛ́ njúʼ é?» Á lɛ ndé á mbū Fílíip ŋ́gɛ, a ekɔ́ʼ nnáŋ á lezēŋ yí, á ntē kéléek.
44008032	Ajʉʼ aŋwaʼne zīi a lɛ si ntɔ́ŋɔ, á le nɔ̄ŋ ndʉ́ɛ́ ŋ́gɛ: «A lɛ páʼ mvhō zīi, mɛ́ lɔkɔ á yí ŋgʉ̄ɔ mé nzaáʼ ntɔ̄ŋ yí lā. Ńzéŋ ŋgɔ́ páʼ mɔ́ njʉnjhʉ zīi, mɛ́ é si ŋgē ezáʼa menɔŋ mí, á nɔŋ te ŋŋāka lā. Melaʼ épúp tɛ́, a lɛ te anu lé.
44008033	Mɛ́ le māʼ esē á athū yí, ŋiŋ á piŋ mbú te tɔ́k nzem zi ŋ́gɛ, anu zí a etshí ndeŋ ndeŋ ɛ́. Awɔ́ a epiŋ eshʉʼ epɛ́te á anu, ánɛ nzwɛt zi, páʼ mɛ́ é zwhí á yí, á mbe la ā?»
44008034	Mɔ́ ndʉɛ wɔ̄ á zɛ́tte á Fílíip ŋ́gɛ: «Tsɔ́ʼɔtsɔ̄ʼ, lɛ eshúŋ á gá. Ntswi‑ŋke Ndém wuɔ, a lɛɛ́ ndʉ́ɛ́ menu muɔ páʼā, ánɛ awɔ́? Ánɛ athū zí méŋwɛ̄t, kɛ ánɛ athū ŋiŋ ndɛʼɛ ɛ̄?»
44008035	Fílíip á lɛ efhó ánɛ ajʉʼ aŋwaʼne jʉɔ mɛ́t, ńzī á letswi ŋke mbɔŋ ánɛ Yɛɛ́so, á mbū yí.
44008036	Pɔ́ yí é zɛ́t nzīŋ ziŋ, ŋ́gʉɔ tɛ ŋkó amɔ̄ʼ ajʉʼ, ntshi é gɔ́ éwú. Mɔ́ ndʉɛ mɛ́t á lé á mbū yí ŋ́gɛ: «Ntshi e ewuɔ. Akɔ̄ á gɔ evɛ́ne, tɛ mɛ́ le á gá á ntshi nōoʼ ē?»
44008037	[Fílíip á lé á mbū yí ŋ́gɛ: «A gɔ́ éyi o ó fɛ́ nnɛ̄t ju ntsem, ŋ́gyá á mbū Yɛɛ́so, mbɔ meŋ gɔ enōoʼ á wú á ntshi.» Á pwɛt ŋ́gɛ: «Meŋ á véŋ ŋ́gɛ Yɛɛ́so Klísto, a á Méŋ Ndém.»]
44008038	Ńdɛ ntswī, mɛ́ ghʉ, kéléek á tshí ajʉʼ. Pɔ́ Fílíip metsem é sóʼo, ńcú ŋkó á ntshi. Fílíip á noʼ á yí á ntshi.
44008039	Pɔ́ gɔ́ tɛ efhó á ntshi ntó, Azwakne Ndém á fhó éwú ésāʼ á Fílíip, ńdɔk ŋgʉ̄ɔ. Mɔ́ ndʉɛ wɔ̄, á piŋ te zéŋ á yí njʉ́ɔ ɔ́, táʼ, ŋ́ké ŋgē egʉɔ, ńziŋɛ ŋkáka.
44008040	Fílíip á láʼ ŋgē egɛ yí é ega egʉ́ɛ, ńjʉ́ɔ ŋgɔ́ á tésɔŋ Azɔt. Ńdɛ ntsé á mɛnzhɛ, ńnɔŋ ŋgʉ̄ɔ mé tésɔŋ Sezale, ŋ́kʉ́ʼne ánɛ metésɔŋ ntsem, ńtswī ŋke mbɔŋ.
44009001	Á le gē egɔ́ á afʉʼ mɛ́t, Sɔ́ɔl á zɛ́t ntswīʼnɛ ntshíɛ athū zí ánɛ lelɔk lewhʉ̄, ŋ́kāk epuɔ Atsyapuɔ Yɛɛ́so. Ńdɛ ŋgʉ̄ɔ njʉ́ɔ á tɛŋgyā wɔ nɔŋ‑epɔʼ,
44009002	ńzɛ́tte ŋ́gɛ a etí mekɛtte, yí elɔk ŋgʉ̄ɔ ŋgyá, á mbū wɔ cʉte‑ meŋgyā aswiŋte epuɔ Yúda mīi, é tésɔŋ Damas. Ŋ́gɔ́ éyi, a á kó éwú, ńjʉ́ɔ mbaŋa ká wɔnzwí pīi, é si nziŋɛ ánɛ mɛnzhɛ Yɛɛ́so, á gɔte á wɔ́p, ńtsēŋɛ á wɔ́p, ńdɔk mbīŋ nzem mé Yelósalɛm.
44009003	Á tswí mekɛtte, ńnɔŋ ndɔ̄kɔ ŋgʉ̄ɔ mé Damas. Ńziŋ tɛ nnɔ̄ŋ mbátɛ á tésɔŋ wuɔ mɛ́t, ńdɛ ŋgē ejʉ́ɔ, mmɔʼ ŋkaʼ, é fhó á lephū, ŋ́kɛ̄ʼɛ ánɛ yí.
44009004	Á tsɔ́ʼɔ ŋŋém á esī, ńjúʼ ŋghi ŋiŋ é lé á mbū yí ŋ́gɛ: «Sɔ́ɔl, Sɔ́ɔl, o lʉɔ́ʼɔ á gá ntswí akɔ̄?»
44009005	Á pwɛt ŋ́gɛ: «O gɔ́ áa awɔ́ ŋkɔbé?» Ŋghi mɛ́t é pwɛt ŋ́gɛ: «Meŋ mé Yɛɛ́so yīi, o lʉɔ́ʼɔ á yí lā.
44009006	Lu á esī, ŋgʉ̄ɔ mé tésɔŋ. Mɛ́ e kó éwú, éshúŋ á wú á ajū mīi, o pɔŋteé á leghʉ.»
44009007	Epuɔ pīi, pɔ́ a wɔ Sɔ́ɔl é le nɔ̄ŋ nzīŋɛ, pɔ́ júʼ ŋghi mɛ́t, ŋ́ké nnɔŋ te njʉ́ɔ á ŋiŋ ɛ́. Ńtshíte á ajʉʼ, nchu wɔ́p é pú nzó.
44009008	Sɔ́ɔl á náŋ tɛ ndū á esī, ŋ́ŋáʼa menēk mí, ŋ́ké mbiŋ nnɔ̄ŋ te njʉ́ɔ ejʉʼ ɛ́. Mɛ́ lɛ eshʉ̄ʼ ntséŋne apū zí, ńtsāŋ á yí ndɔk ŋgʉ̄ɔ mé Damas.
44009009	Á gʉɔ ŋkó éwú, ńnáŋ eleʼé tɛ́t té jʉ́ɔ ejʉʼ, té pfɛ́t azō, té piŋ nnú á azō.
44009010	Á ge egɔ́ épúp, mmɔʼ ŋiŋ nnɔ Yɛɛ́so, á gɔ́ á Damas ega mɛ́t, lezēŋ tsí é gɔ́ lɛ Ananias. Yɛɛ́so á shʉʼ á ntē njʉɔ te lí, ńtɔ́ŋ á yí ŋ́gɛ: «Ananias.» Á gɛ: «Atsyapuɔ, meŋ ewuɔ.»
44009011	Atsyapuɔ Yɛɛ́so á lé á mbū yí ŋ́gɛ: «Lu á esī, ŋ́gákne ŋgʉ̄ɔ ánɛ nzhɛ zīi, mɛ́ tɔ́ŋɔ lɛ, “Ndeŋ‑Ndeŋ”. Mba mmɔʼ ŋiŋ e é éwú, mɛ́ tɔ́ŋ á yí lɛ Yúdas. O ekó éwú, ńzɛ́tte mmɔʼ ŋiŋ Táase yīi, a á mba mɛ́t, lezēŋ tsí é gɔ́ lɛ Sɔ́ɔl. A á éwú tsetsɔŋɔ, éswíŋtɛ á Ndém.
44009012	A á njʉ́ɔ mmɔʼ ŋiŋ, á ntē njʉɔ te lí, lezēŋ tsí é gɔ́ lɛ Ananias, á shʉʼ ŋkó á ŋgyā, ńzápa mbū á athū yí, ŋ́gɛ a ezéŋ njʉ́ɔ ejʉʼ.»
44009013	Ananias á lɛ ndé ŋ́gɛ: «Atsyapuɔ, meŋ ke júʼ epuɔ tɛ nzáne, é nɔŋ eshúŋɔ menu ánɛ ŋiŋ wuɔ mɛ́t, éfhó ánɛ páʼ, a á si ŋgēnɛ epuɔ pú épúp, á Yelósalɛm.
44009014	A ke zéŋ ŋgʉɔ njʉ́ɔ wɔ nɔŋ‑epɔʼ epi melʉɛ, ńtswí mete, tɛ a á ega tsetsɔŋɔ, ŋ́gɔ̄ á ŋgɔteē epuɔ metsem pīi, pɔ́ wuʼtɛ lezēŋ cú.»
44009015	Atsyapuɔ á tsɔ́ʼ ŋ́gɛ: «Ké ŋgʉ̄ɔ gʉɔ. Meŋ á tsɔ́ʼ á ŋiŋ mɛ́t ŋ́gɛ, a eghʉ̄ afaʼ zá, ńzéŋ eshúŋ á ŋiŋ yīi meŋ á ewiɛ́, á mbū melāʼ ndɛʼɛ, mbɔɔ á mbū mefɔ pɔ́p, mbɔɔ á mbū epuɔ Islaɛl.
44009016	Meŋ méŋwɛ̄t e shʉʼ etswii á yí ŋgʉɔ̄ʼ zīi, a gɔ́ á njʉ́ɔ mélaʼ má.»
44009017	Ananias á lɛ ŋgʉ̄ɔ tɛ ŋkó á ŋgyā mɛ́t, ńzápa mbū mí á athū Sɔ́ɔl. Ńdé á mbū yí ŋ́gɛ: «Méŋ mɔ́ ga Sɔ́ɔl, Atsyapuɔ Yɛɛ́so mé tó á gá. Á Yɛɛ́so yīi, o ke jʉ́ɔ á yí á mɛnzhɛ, á afʉʼ zīi o ke nɔ̄ŋ eshʉʼɛ mé ega lā. A á tó á gá ŋ́gɛ, meŋ eshʉ̄ʼ ŋghʉ̄, o ezéŋ njʉ́ɔ ejʉʼ. Ŋ́gɛ Azwakne Ndém a ekó tɛ ndó ntē wú.»
44009018	Afʉʼ mɛ́t afʉʼ mɛ́t, amɔ̄ʼ azō á lɛ efhó á menēk Sɔ́ɔl, ńzípɛ, ŋ́gɔ́ páʼ megáʼ esōh lā. Á zéŋ njʉ́ɔ ejʉʼ. Ńdū á esī, mɛ́ noʼ á yí á ntshi.
44009019	Á lɛ mpfɛ́t azō, mete mí é zéŋ eshʉ̄ʼ. Sɔ́ɔl pɔ́ a epuɔ Yɛɛ́so é náŋ á Damas tsɔ eleʼé shɔ́ʼɔ́ lɛ́,
44009020	á lɛ nzī á lekʉ̄ʼne ánɛ meŋgyā aswiŋte epuɔ Yúda, ésáʼ ŋ́gɛ, Yɛɛ́so a á Méŋ Ndém.
44009021	Anu jʉɔ mɛ́t á lɛ si ŋkʉ̄ʼnɛ epuɔ metsem pīi, é lɛ si njúʼɔ. Pɔ́ zɛ́tte ŋ́gɛ, ŋiŋ wuɔ mé kɛ té si ŋkʉ́ʼnɛ mbíkɛ epuɔ pīi, é wuʼtɛ lezēŋ Yɛɛ́so á Yelósalɛm ɛ́ kɛ? A kɛɛ́ te eshʉ̄ʼɛ ega páʼā, á ŋgɔteē pɔ́p, étseŋɛ á wɔ́p, élɔk epiŋ nzem mé Yelósalɛm, éyá á mbū wɔ nɔŋ‑epɔʼ epi melʉɛ, pɔ́ eŋāk á wɔp ɔ́ kɛ?
44009022	Táʼ, Sɔ́ɔl á ké nzɛ́t ntswīʼnɛ esáʼa ŋke mbɔŋ Yɛɛ́so, ńtɛ̄ʼtɛ. Ŋ́kɛ́ʼte eshúŋ epuɔ, ńnɔŋ nchʉ́ɛ nnɛ̄t ntswī ŋ́gɛ, Nzaʼ‑Ŋkhʉ yīi, Ndém a le laʼnēē, a gɔ́ áa Yɛɛ́so. Ŋ́kɛ́ʼte eshúŋ tɛ epuɔ Yúda á Damas é tapne.
44009023	Á náʼ nzī nnáŋ, epuɔ Yúda puɔ mɛ́t, é cúʼte esāp, páʼ pɔ́ e ghʉ épúp tɛ́ zwhí á Sɔ́ɔl.
44009024	Mɛ́ jhʉ́ á zoʼ eshúŋ á yí. Á gē egɔ́, mbɔ epuɔ mɛ́t é ndáʼ nzī á lepīp menchu akɛ tésɔŋ Damas, ézokó pɔ́ etsōʼ, ŋ́gɛ a a nɔŋ etɔ́kɔ, mɛ́ egɔ̄ á yí nzwhí.
44009025	Táʼ, megaŋ akhu Sɔ́ɔl, é ghʉ etsōʼ, pɔ́ a pɔ́p é kɔ́ʼ á mbe akɛ zīi mɛ́ le pɔ́ɔ̄, ńdɔk ŋkɛ́nne á tésɔŋ, pɔ́ néŋ á yí á ntē túŋ akelaʼ, ésóʼne á yí ntshí á nzem mmɔʼ, á kʉ.
44009026	Sɔ́ɔl á piŋ nzem tɛ ŋkó á Yelósalɛm, ńnɔŋ efāʼa á lekō á nnɔ epuɔ Yɛɛ́so. Epuɔ metsem é ke nnɔ̄ŋ ŋkʉ̄ʉ á yí kʉʉ, melaʼ mīi pɔ́ lɛ te si mvéŋɛ ŋ́gɛ, á anuúnē ŋ́gɛ, a á kwaʼ ŋiŋ nnɔ Yɛɛ́so ó.
44009027	Baanabas á lɛ ŋgʉ̄ɔ njʉ́ɔ á Sɔ́ɔl, ńdɔ̄k á yí ŋgʉɔ njʉ́ɔ meziŋ‑ntō Yɛɛ́so, ḿbɛ́te eshúŋ á wɔ́p, páʼ Sɔ́ɔl a ke jʉ́ɔ á Atsyapuɔ Yɛɛ́so, á mɛnzhɛ Damas, á shúŋne á mbū yí. Ńzéŋ mbɛ́te éshúŋ á wɔ́p páʼ, a kɛ si ntswīi ŋke mbɔŋ Yɛɛ́so esa saá, á mbū epuɔ Damas.
44009028	Á fhó épúp, Sɔ́ɔl á kó á nnɔ epuɔ Yɛɛ́so. Pɔ́ a pɔ́p é kʉ́ʼne egʉ́ɛ egʉ́ɛ á ntē Yelósalɛm, á tswi ŋke mbɔŋ Yɛɛ́so esa saá.
44009029	A le zéŋ ntswī ŋke mɛ́t, á mbū epuɔ Yúda pīi, pɔ́ shúŋnɛ alāʼ epuɔ Glɛk. Pɔ́ a pɔ́p é ké nnɔ̄ŋ ŋŋāk ŋake. Pɔ́ piŋ eshʉ̄ʼ ncʉ́ʼɛ efāʼa áa lezwhī á yí.
44009030	Epuɔ Yɛɛ́so é júʼ épúp, ńdɔ̄k á Sɔ́ɔl, ésóʼo ŋgʉ̄ɔ mé tésɔŋ Sezale. Ŋ́kó éwú, ńtó á yí ŋgyá á Táase.
44009031	Emuɔ menu mɛ́t é tɔ́k páʼā, melúŋ epuɔ Yɛɛ́so mīi é Yudéa, mbɔɔ á Ŋgaliléa, pɔ́ Samalía, é nɔŋ nnáŋa mé apwɛne. Ńnɔŋ ntɔ́tɛ mennɛ̄t mɔ́p, ńjúʼɔ nchu Atsyapuɔ. Azwakne Ndém á nɔŋ ntswítɛ á wɔ́p á lezā ŋgʉ̄ɔ mé mvhɔ.
44009032	Piɛ á lɛ nzī a lekʉ̄ʼne á ntē alāʼ, ŋ́gúa epuɔ Yɛɛ́so éwú. Éshʉ̄ʼ amɔ̄ʼ aleʼé, ŋ́gʉɔ ŋgūa epi é tésɔŋ Lída.
44009033	Ŋ́kó éwú, ńjʉ́ɔ mmɔʼ ŋkeluʼ, lezēŋ tsí é gɔ́ lɛ Ene, mbɔ a á nɔŋ á ndo ekó agɔ, ŋguʼ lefaá.
44009034	Piɛ á tɔ́ŋ á yí ŋ́gɛ: «Ene, Yɛɛ́so Klísto a á tsetsɔŋɔ, mbɔ a á ghʉ o tēe. Lu á esī, ŋ́kɛ́t á tsitsi ekó wu.» Ene á lɛ ndū á esī efʉʼ mɛ́t efʉʼ mɛ́t.
44009035	Epuɔ Lída pɔ́ a epuɔ metsem pīi, é naáŋ á ntē apepɔ Salɔŋ mɛ́t, é shʉʼ njʉ́ɔ páʼ ŋiŋ mɛ́t a á te, ńjʉ́ɔ épúp, ḿbú efɛ́ nnɛ̄t ŋgyá á mbū Atsyapuɔ Yɛɛ́so.
44009036	Mmɔʼ menzwí a lɛ á tésɔŋ Jope, ŋ́gɔ́ á azí mmɔʼ ŋiŋ Yɛɛ́so, lezēŋ tsí é gɔ́ lɛ Tabīta, mɛ́ tɔ́ŋ mé ashuŋne epuɔ Glɛk lɛ, Dɔlkas ńdɔkɔ ŋ́gɛ, «na ŋgap». A lɛ efʉʼ metsem, ŋ́ghʉ̄ɛ menu mbɔŋ, ńnɔŋ ntswítɛ wɔ te kuʼ ánɛ azō.
44009037	Á lɛ ánɛ meleʼé mɛ́t, á whʉ agɔ, ŋ́kwhʉ́. Mɛ́ sok apfhō zí, ńdɔk mbē ńnɔ̄ŋ ánɛ emɔ̄ʼ ntē ŋgyā ánɛ leleŋ athʉ́.
44009038	Jope wuɔ mɛ́t, a le paté á Lída. Epuɔ Yɛɛ́so é zhɛ́ á légɛ, Piɛ a á Lída. Ńtó epuɔ mémpīa éwú ŋ́gɛ, pɔ́ egʉɔ eswíŋte á Piɛ ŋ́gɛ, tsɔ́ʼɔtsɔ̄ʼ, a elɛ̄ ŋgákne eshʉʼ njʉ́ɔ á wɔ́p.
44009039	Piɛ á kó njúʼ, pɔ́ a pɔ́p é lɛ ndū á esī ŋgʉ̄ɔ. Ŋ́kó éwú, mɛ́ lɔk á yí mbē mé ntē ŋgyā ánɛ leleŋ athʉ́. Mbɔ mepfók tésɔŋ é mbú ncúʼte éwú, ńnɔŋ ndāa, ńtswī á yí menzhó mīi, Dɔlkas a ke nɔ̄ŋ ntémɛ, ŋ́gɔ̄ á ŋgāptɛ, á afʉʼ zīi a ke zɛ́t nte.
44009040	Piɛ á tswi, epuɔ metsem é fhó á ŋgyā ntó. Á tswíʼte á esī, éswíŋte á Ndém, ḿbiŋ mbēkne nnɛ̄t, ńcʉ̄te á apfhō menzwí mɛ́t. Ńtɔ́ŋ á yí ndé ŋ́gɛ: «Tabīta, lu á esī.» Á lɛ ŋŋáʼa menēk mí, ńjʉ́ɔ á Piɛ, ńdū á esī, ńnáŋ á ndo ekó.
44009041	Piɛ á kímne apū zí, á lu á esī ntshí ajʉʼ. Á tɔ́ŋ epuɔ Yɛɛ́so pɔ́ mepfók pwɔ̄, ńtswī á yí á mbū pɔ́p, á gɔ́ nte.
44009042	Anu jʉɔ mɛ́t, á pú esāŋ á tésɔŋ Jope ntsem. Epuɔ tɛ nzá, é pú efɛ́ nnɛ̄t ŋgyá á mbū Atsyapuɔ Yɛɛ́so.
44009043	Piɛ á piŋ nzī á tésɔŋ Jope nnáŋ, ńnɔŋ nnáŋa á ŋgyā mmɔʼ ŋiŋ yīi, a lɔkɔ mentū ndáa meŋgup, lezēŋ tsí é gɔ́ lɛ Simɔŋ.
44010001	Mmɔʼ ŋiŋ a lɛ á tésɔŋ Sezale, lezēŋ tsí é gɔ́ lɛ Kɔɔnɛye. Ŋ́gɔ́ á tɛŋgyā ncu, ḿbɔ́ŋ wɔ lʉɔ́ʼ‑ncu epuɔ ŋkhʉ, ánɛ emɔ̄ʼ nnɔ ncu yīi mɛ́ tɔ́ŋɔ lɛ, eyi ŋgɔŋ Itália.
44010002	A lɛ ŋiŋ, ŋ́ghʉ̄ páʼ Ndém a á si ŋkɔ̄ŋɔ. Pɔ́ a epuɔ pīi, é puú ŋgɔ́ á ŋgyā yí metsem, é nɔŋ ŋgūʼtɛ á Ndém. A lɛɛ́ ntwítɛ epuɔ Yúda pīi pɔ́ é wɔ te kuʼ ánɛ azō. A lɛɛ́ ŋgɔ́ɔ efʉʼ metsem, ńnɔŋ eswíŋtɛ á Ndém.
44010003	Á shʉʼ ŋgɔ́ amɔ̄ʼ aleʼé, ánɛ menu ntɛ́t mbwɛɛ́t‑njhʉ̄, mmɔʼ njʉɔ te lí é shʉʼ á mbū yí. Á chʉ́ nnɛ̄t, ńjʉ́ɔ á cɔʼ Ndém á kó á ŋgyā yí, ńtɔ́ŋ á yí ŋ́gɛ: «Kɔɔnɛye.»
44010004	Á tshí menēk ánɛ yí, ḿbɔ́k, ńzɛ́tte á yí ŋ́gɛ: «Anu akɔ̄ Ndi?» Cɔʼ Ndém á pwɛt ŋ́gɛ: «Ndém a á júʼ meswiŋte mú, ńzéŋ njʉ́ɔ menu mbɔŋ mīi, o gɛ ŋghʉ̄ɛ, ŋ́kímte á wú.
44010005	Lɛ ntó epuɔ tsetsɔŋɔ á tésɔŋ Jope, pɔ́ egʉɔ ntɔ́ŋ mmɔʼ ŋiŋ yīi a á éwú, ńdɔk eshʉ̄ʼ, lezēŋ tsí é gɔ́ lɛ Simɔŋ Piɛ.
44010006	A ke shʉ̄ʼ éwú, pɔ́ Simɔŋ yīi a lɔkɔ mentū ndáa meŋgup, é nɔŋ nnáŋa, mba zi é gɔ́ á akʉŋɛ́ mía Mɛditelanɛ.»
44010007	Cɔʼ Ndém á tswi mé yí épúp tɛ ŋgʉ̄ɔ, Kɔɔnɛye á cʉ́ʼ eshʉ̄ʼ ánɛ megaŋ afaʼ pí, ńtsɔ́ʼ epi mémpīa, ńzéŋ eshʉ̄ʼ á nnɔ wɔ maʼ‑ncu pīi, é lɛ á lezēŋ yí tɛ efhó tɛ efʉʼ, ńtɔ́ŋ mmɔʼ yīi a lɛ éwú, ŋ́gɔ́ á ŋiŋ, ŋ́ghʉ̄ páʼ Ndém a á si ŋkɔ̄ŋɔ.
44010008	Pɔ́ shʉʼ, á pɛ́te akʉ̄ɛ akʉ̄ɛ zīi á tɔ́k, éshúŋ á wɔ́p, ḿbiŋ ntó á wɔ́p á tésɔŋ Jope.
44010009	Njhʉ̄ é lá, pɔ́ tsé á mɛnzhɛ, ŋ́gʉɔ tɛ nnɔ̄ŋ mbátɛ á tésɔŋ Jope, á ge egɔ́, mbɔ Piɛ a á ŋkɔ́ʼ mé atetá á athʉ́ ŋgyā, á tsetsɛlɛ ezokó, ńnɔŋ eswíŋtɛ á Ndém.
44010010	Nzi é záŋ á yí, á nɔŋ ŋkɔ̄ŋɔ á lepfɛ̄t azō. Mɛ́ zɛ́t á nzhɛ á ndáa etsō, Ndém á lɔk mmɔʼ ntií njʉɔ te lí, ńtswī á yí azō.
44010011	Á jʉ́ɔ lephū é tsɔ́ʼɔ ntshí, amɔ̄ʼ azō á fhó éwú esóʼo ntshí á esī, ŋ́gɔ́ páʼ mía apū nzhó zīi, mɛ́ kuʼteé meshhʉ̄ lekua lā.
44010012	Mena nzhɛ zhɛ ntií ntsem, é pú ŋgɔ́ á ntē éwú, emɔ̄ʼ é gɔ́ epi é shuŋɔ levem tsɔ́p á esī, emɔ̄ʼ é gɔ́ meséŋ.
44010013	Á júʼ ŋghi ŋiŋ é tɔ́ŋ á yí, ŋ́gɛ: «Piɛ, lu á esī, ńzwhíte mpfɛ́t.»
44010014	Piɛ á tsɔ́ʼ ŋ́gɛ: «Azaŋa zá me Atsyapuɔ, meŋ ndaá nzi ŋgɔ́ aleʼé, ḿpfɛ́t á ajūɔ epe ɛ́, meŋ te pfɛ́t á ajūɔ nzhɛ ɛ́.»
44010015	Ŋghi mɛ́t é zéŋ eshúŋne á mbū yí mmɔʼ legʉɔ, ńdé ŋ́gɛ: «O te pɔŋté á letɔ̄ŋ ajū mīi, Ndém a á fók epe éwú, é lɛ ajūɔ epe ɛ́.»
44010016	Á jʉ́ɔ épúp, tɛ njʉ́ɔ ŋgʉɔ ntɛ́t, mía apū nzhó mɛ́t, á lɛ mbīŋ nzem mé lephū.
44010017	Piɛ á cʉ́ʼ ŋkwāŋte ŋ́gɛ, ejʉɔ njʉɔ te lí zīi meŋ á jʉ́ɔ la, e é páʼa ndɔkɔ ŋ́gɛ akɔ̄? Ŋ́gē ekwaŋ épúp, mbɔ epuɔ pīi Kɔɔnɛye a á ntó á wɔ́p, pɔ́ é zɛ́tte mba Simɔŋ, tɛ eshʉ̄ʼ ntshíte á nchu ŋgyā.
44010018	Ńtɔ́ŋ, ńzɛ́tte ŋ́gɛ, mba zīi mmɔʼ ŋge, a ke shʉ̄ʼ nnáŋ éwú, ŋ́gɔ́ lɛ Simɔŋ Piɛ, e ejʉɔ kɛ ɛ́?
44010019	Piɛ á náŋ á esī, ńzɛ́t ŋkwāŋa ajū mīi, a á jʉ́ɔ. Azwakne Ndém á lé á mbū yí ŋ́gɛ: «Júʼɔ́, epuɔ métɛ́t é shʉʼ ntshí á nchu ŋgyā, ńnɔŋ efāʼa á wú.
44010020	Lu á esī, ésóʼo ŋgʉɔ ńjʉ́ɔ á wɔ́p, pɛ a pɔ́p e egʉ̄ɔ, te miʼte, meŋ mé tó á wɔ́p.»
44010021	Piɛ á lɛ esóʼo, ńdé á mbū epuɔ mɛ́t ŋ́gɛ: «Meŋ wuɔ, ŋ́gɔ́ á ŋiŋ yīi pɛ faʼa lā. Pɛ shʉʼɛ páʼa, ŋ́gɛ akɔ̄?»
44010022	Pɔ́ pwɛt ŋ́gɛ: «Kɔɔnɛye tɛŋgyā wɔ lʉɔ́ʼ‑ncu mé tó á wék. A á ŋiŋ ndeŋ ndeŋ, mbɔ a gɛ ŋgūʼtɛ á Ndém. Ŋgɔŋ epuɔ Yúda ntsem, é kiím lezēŋ tsí á mbɔŋɔ́. Cɔʼ Ndém a ke shʉ̄ʼ ndé á mbū yí ŋ́gɛ, a etɔ́ŋ á wú, o eshʉ̄ʼ á mba yí, yí ejúʼ anu zīi o gɔ á ndʉ́ɛ́.»
44010023	Piɛ á lɛ ntswī pɔ́ kó á ŋgyā, pɔ́ a pɔ́p é láʼ. Njhʉ̄ é lá, pɔ́ a pɔ́p é lu á esī ŋgʉ̄ɔ. Pɔ́ a emɔ̄ʼ epɔ̄ memía, épuɔ Jope.
44010024	Pɔ́ ziŋ tɛ ndáʼ. Njhʉ̄ é lá, pɔ́ gʉɔ tɛ ŋkó á Sezale. Mbɔ Kɔɔnɛye a á ncʉ́ʼ nzem, ńtɔ́ŋ memɔʼɔ́ pí, mbɔɔ mesoó ntē pí, pɔ́ a pɔ́p é cúʼte, ńnɔŋ nzwíʼtɛ á Piɛ.
44010025	Piɛ á gʉɔ tɛ nnɔ̄ŋ ŋkúɔ́ á mba Kɔɔnɛye, á tshí njʉ́ɔ á yí, ńnáte eshʉ̄ʼ, ŋ́gwhʉ̄ á mekhu yí, ŋ́gūʼte á yí.
44010026	Piɛ á pʉ́ʼɛ á yí á esī, ńdé á mbū yí ŋ́gɛ: «Lu á esī, meŋ á azá á ŋiŋnɔŋ páʼ wu.»
44010027	Á lɛ ndū á esī, Piɛ á ziŋɛ eshúŋnɛ á mbū yí, tɛ pɔ́ yí é kó á ŋgyā. Piɛ á jʉ́ɔ mbɔ epuɔ tɛ nzá, é mbú ncúʼte éwú.
44010028	Á lé á mbū pɔ́p ŋ́gɛ: «Pɛ é si nzhɛ́ɛ á légɛ, é lepé á mbū ŋiŋ Yúda pɔ́ ŋge, á leziŋ, tɛ mbɔɔ á lewūa á yí. Táʼ, Ndém a ke tswī á gá ŋ́gɛ, meŋ te pɔŋté á gá á letɛʼte á ŋiŋ ŋ́gɛ, ŋiŋ tepɔŋ, melaʼ epe ká melaʼ nzhɛ ɛ́.
44010029	Melaʼ épúp tɛ́ pɛ é ntɔ́ŋ á gá, meŋ ndɛ̄ ndū á esī eshʉ̄ʼ, té miʼte. Tsetsɔŋɔ, meŋ á si ŋkɔ̄ŋɔ á lezhɛ̄ anu zīi, pɛ tɔ́ŋɔ á gá melaʼ épúp.»
44010030	Kɔɔnɛye á pwɛt ŋ́gɛ: «Á ayáʼa eleʼé lekua, páʼ meŋ ke nɔ̄ŋ eswíŋtɛ á Ndém á ŋgyā meŋ, ánɛ menu ntɛ́t mbwɛɛ́t‑njhʉ̄. Ńdɛ ŋgē ejʉ́ɔ, ŋiŋ á shʉʼ ntshí á mvhɔ meŋ, ḿmāʼ menzhó ánɛ yí, é ŋwaŋne tɛʼ.
44010031	Ńtɔ́ŋ á gá ŋ́gɛ: “Kɔɔnɛye, Ndém a á júʼ á aswiŋte jú, ńnɔŋ njʉ́ɔ menu membɔŋ mīi, o ghʉɛ ánɛ wɔ te kuʼ ánɛ azō.
44010032	Tó epuɔ á Jope, pɔ́ egʉɔ ntɔ́ŋ mmɔʼ ŋiŋ yīi a á éwú, ńdɔk eshʉ̄ʼ, lezēŋ tsí é gɔ́ lɛ Simɔŋ Piɛ. A ke shʉ̄ʼ éwú, pɔ́ Simɔŋ yīi, a lɔkɔ mentū ndáa meŋgup, é nɔŋ nnáŋa. Mba zi é gɔ́ á akʉŋɛ́ mía Mɛditelanɛ.”
44010033	Meŋ júʼ épúp, ńdɛ ntó ŋke, mɛ́ shʉʼ ntɔ́ŋ á wú. O ó ghʉ á mbɔŋɔ́, páʼ o ó shʉʼ tɛ ŋgɔ́ á esī la. Jʉ́ɔ́, pek puú ŋgɔ́ ega tsetsɔŋɔ metsem, á mvhɔ Ndém, ŋgɔ̄ á njúʼ ŋke yīi, Atsyapuɔ Ndém a á ntsékne á mbū wu, ŋ́gɛ o eshʉ̄ʼ ntswī á mbū pek.»
44010034	Piɛ á lɛ ŋŋáʼa nchu yí, ńdé á mbū Kɔɔnɛye pɔ́ a epuɔ pí ŋ́gɛ: «Tsetsɔŋɔ, meŋ á chʉ́ nnɛ̄t nzhɛ́ ndeŋ ndeŋ ŋ́gɛ, Ndém a te ŋiŋ tɛ̄ʼte.
44010035	Ŋiŋ a nɔŋɔ ŋgūʼtɛ á Ndém, ŋ́gɔ́ á ŋiŋ ndeŋ ndeŋ, mbɔ Ndém a á véŋ á yí véŋ. Tɛ a zi mbú ntó ánɛ aziɛ́ alāʼ lɛ́.
44010036	Pɛ ke júʼ ŋke mbɔŋ yīi, Ndém a ke tó á mbū epuɔ Islaɛl ŋ́gɛ, Yɛɛ́so Klísto a ke shʉʼē, á letswaŋ epuɔ menɔŋ, pɔ́ a Ndém é cʉ́ʼ á taʼ nchu. Yɛɛ́so mɛ́t, a á Atsyapuɔ ŋgɔŋ epuɔ metsem.
44010037	Ŋke wuɔ mɛ́t, é páte yīi Jáaŋ a le tswīi, á afʉʼ zīi, a le nɔ̄ŋ nnōʼo epuɔ á ntshi. Ŋke Yɛɛ́so wuɔ mɛ́t, é pú esāŋ ejʉʼ, tɛ efhó á Ŋgaliléa, ŋ́gʉɔ ŋkó á Yudéa ntsem.
44010038	Pɛ é si nzhɛ́ɛ páʼ, Ndém a ke néŋ Azwakne zí, ánɛ Yɛɛ́so ŋiŋ Naázalɛt, ŋ́gyá á yí mete, ŋ́gɔ́ mé yí, á kʉ́ʼne egʉ́ɛ egʉ́ɛ, ŋ́ghʉ̄ɛ anu mbɔŋ, ńnɔŋ ŋkɛ́ʼɛ epuɔ pīi, mesī é lē ŋkwɛ́t á wɔ́p.
44010039	Ḿpek puɔ metsem, é wɔ njhʉɛ‑njʉ́ɔ ánɛ menu mīi, a le ghʉ̄ á Yelósalɛm, mbɔɔ á ntē ŋgɔŋ epuɔ Yúda mɛ́t ntsem. Epuɔ Yúda é shʉʼ ŋgē emakne, ŋ́gɔ̄ á yí, ŋ́kwɛ̄te ánɛ mbaŋne paŋné, ńzwhí.
44010040	Táʼ, Ndém á shʉʼ ánɛ mbáte eleʼé tɛ́t, ŋ́gē eghʉ a ezím ánɛ lewhʉ̄, ŋ́gyá á yí mete, á lɔk ntswī nnɛ̄t zi, epuɔ é jʉ́ɔ á yí.
44010041	Epuɔ metsem mé le ké te á yí jʉ́ɔ, ndaʼ wék pīi, Ndém a le té njhʉ̄ ntsɔ́ʼ á wék, ŋ́gɛ pek ekʉ́ʼne esáʼ éshúŋ páʼ, a le zím ánɛ lewhʉ̄. Ndém a le ghʉ̄ á zím épúp, pek a pɔ́p é pfɛ́t, ńzéŋ nnú.
44010042	Yɛɛ́so a le tswī me pek ŋ́gɛ, pek mé pɔŋteé á letswi á mbū alāʼ ŋ́gɛ, yí tɛ́ Ndém a le chʉ́ʉ̄, ńdɔk ŋghʉ̄ á ŋiŋ yīi, a záʼa ntsaŋ zɔp a epuɔ mete mbɔɔ ezɔp a mepfhō.
44010043	Yɛɛ́so mɛ́t, tɛ́ metswi‑ŋke Ndém metsem, é le lé ánɛ lezēŋ tsí ŋ́gɛ, ŋiŋ a fíɛ́ nnɛ̄t ŋgyá mé yí, mbɔ Ndém a a shʉʼ elekne mefa ŋgaŋ, melaʼ mí.»
44010044	Piɛ á zɛ́t eshúŋne shuŋné, Azwakne Ndém á sóʼo ŋkó á ntē epuɔ metsem pīi, pɔ́ nnɔŋ njúʼɔ ashuŋne zí.
44010045	Wɔ fɛ́ nnɛ̄t ŋgyá mé Yɛɛ́so pīi, pɔ́ a Piɛ é ke fhó á Jope eshʉ̄ʼ, é lɛ epuɔ Yúda. Pɔ́ júʼ epuɔ mɛ́t, é cʉ́ʼɛ eshúŋnɛ áa melāʼ mendɛʼɛ, ńdɔkɔ ŋgūʼtɛ á Ndém. Á pú ŋkʉ̄ʼne á wɔ́p tɛʼ, páʼ Ndém a á yá Azwakne zí á mbū epuɔ pwɔ̄ pīi, pɔ́ té epuɔ Yúda á. Piɛ á lɛ nzɛ́tte á wɔ́p ŋ́gɛ:
44010047	«Azwakne Ndém á shʉʼ ánɛ epuɔ puɔ, ńdeŋ ndeŋ páʼ á le shʉ̄ʼ ánɛ pímpɛ lā. Ŋiŋ a gɔ eké nzéŋ ńdʉ̄ʼ ŋ́gɛ, mɛ́ té noʼ á wɔ́p á ntshi ɛ́ kɛ?»
44010048	Ńdɛ ntswī ŋ́gɛ, mɛ́ enōʼ á wɔ́p á ntshi, ánɛ lezēŋ Yɛɛ́so Klísto. Epuɔ mɛ́t é piŋ mbúʼ mbū ŋ́gɛ, pɔ́ a Piɛ e enáʼ nnáŋ tsɔ eleʼé shɔ́ʼɔ́ lɛ́, tɛ́ a egʉ̄ɔ.
44011001	Meziŋ‑ntō mbɔɔ epɔ̄ memía metsem pīi, é ntē ŋgɔŋ Yudéa, é shʉʼ njúʼ á légɛ, epuɔ pīi pɔ́ té epuɔ Yúda á, pɔ́ é júʼ ashuŋne Ndém, ńchʉ́ nnɛ̄t mvéŋ.
44011002	Piɛ á shʉʼ mbīŋ nzem tɛ ŋkó á Yelósalɛm, emɔ̄ʼ epuɔ á nnɔ epuɔ Yɛɛ́so, mbɔ pɔ́ gɛ ŋŋíŋɛ ŋ́gɛ, mɛ́ e láʼ etém epuɔ pīi, pɔ́ té epuɔ Yúda á, tɛ́ pɔ́ ecʉ́ʼ azɔ́p epuɔ Yɛɛ́so. Epuɔ puɔ mɛ́t, é zi á lethū alɔ́ʼ zí,
44011003	ńdé ŋ́gɛ: «O ó ŋghʉ̄ páʼ lā, ŋ́gʉɔ ŋgúa epuɔ pīi, pɔ́ té epuɔ Yúda á, tɛ pɛ a pɔ́p é zéŋ mbúte etsō mpfɛ́t é?»
44011004	Piɛ á lɛ nzī á lepɛ̄te anāŋ anāŋ, éshúŋ á wɔ́p ŋ́gɛ:
44011005	«Meŋ kɛ á tésɔŋ Jope, ńnɔŋ eswíŋtɛ á Ndém. Mmɔʼ njʉɔ te lí é shʉʼ á mbū meŋ, meŋ jʉ́ɔ amɔ̄ʼ azō, á fhó á lephū esóʼo mé esī, ŋ́gɔ́ páʼ mía apū nzhó zīi, mɛ́ kuʼteé meshhʉ̄ lekua lā, éshʉʼ ntshí á mvhɔ meŋ.
44011006	Meŋ echʉ́ nnɛ̄t ncʉ̄te ntē éwú, ńjʉ́ɔ, mena mekhu lekua, é pú ŋgɔ́ á ntē éwú, epi mbaʼ, ŋ́ghʉ̄ emɔ̄ʼ pīi, é shuŋɔ levem tsɔ́p á esī, ŋ́ghʉ̄ meséŋ.
44011007	Meŋ ejúʼ ŋghi ŋiŋ, é tɔ́ŋ á gá ŋ́gɛ: “Piɛ, lu á esī, ńzwhíte mpfɛ́t.”
44011008	Meŋ etsɔ́ʼ ŋ́gɛ: “Azaŋa zá me Atsyapuɔ, meŋ ndaá nzi ŋgɔ́ aleʼé, ḿpfɛ́t ajūɔ epe ɛ́, meŋ te pfɛ́t á ajūɔ nzhɛ ɛ́.”
44011009	Ŋghi mɛ́t é zéŋ efhó á lephū, éshʉ̄ʼ mmɔʼ legʉɔ, ńdé ŋ́gɛ: “O te pɔŋté á letɔ̄ŋ ajū mīi, Ndém a á ŋghʉ̄, epe é té zɛ́t éwú ú, é lɛ ajūɔ epe ɛ́.”
44011010	Azō mɛ́t á sóʼo épúp, tɛ esóʼo ŋgʉɔ ntɛ́t, ńdɛ mbīŋ nzem mé lephū. Á mi páʼa.
44011011	Afʉʼ mɛ́t, mbɔ epuɔ métɛ́t pīi, mɛ́ efhó á Sezale ntó á wɔ́p ŋ́gɛ, pɔ́ eshʉʼ ntɔ́ŋ á gá, pɔ́ é shʉʼ tɛ ŋkó á mba yīi, meŋ kɛɛ́ nnáŋa éwú.
44011012	Azwakne Ndém á lé mé meŋ ŋ́gɛ, pek a pɔ́p e egʉ̄ɔ, tɛ ndɛ́ʼ meŋ ntɛ̄ʼte á wɔ́p. Epɔ̄ memía pwɔ̄ ntokó, é le gʉ̄ɔ azɔ́p. Mɛ́ le gʉ̄ɔ tɛ ŋkó á mba Kɔɔnɛye, pek a pɔ́p metsem é pú ŋkó á ŋgyā.
44011013	Ŋ́kó éwú épúp, á zi á lepɛ̄te eshúŋ á wék ŋ́gɛ, cɔʼ Ndém a ke shʉ̄ʼ á ŋgyā yí, ńdé á mbū yí ŋ́gɛ, a etó epuɔ á Jope, pɔ́ egʉɔ ntɔ́ŋ mmɔʼ ŋiŋ yīi, a á éwú, ńdɔk eshʉ̄ʼ, lezēŋ tsí é gɔ́ lɛ Simɔŋ Piɛ.
44011014	A a eshʉʼ eshúŋ á yí á ashuŋne zīi, a a láʼ elɔk etswɛ́te, mbɔɔ epuɔ atseŋ ŋgyā pí.
44011015	Meŋ ndɛ̄ nzī á letswi ŋke mbɔŋ, ńzɛ́t nzhɛ á eshúŋnɛ, Azwakne Ndém á sóʼo ŋkó tɛ ndó ntē epuɔ mɛ́t, ńdeŋ ndeŋ páʼ, á le gē ezi, ésóʼo ŋkó á ntē pímpɛ épúp lā.
44011016	Meŋ jʉ́ɔ épúp, ńdɛ ŋkímte páʼ Atsyapuɔ Yɛɛ́so, a le lé ŋ́gɛ: “Jáaŋ a á si nnōʼo epuɔ á ntē ntshi, ḿbiŋ ŋgɔ́ mé pɛ, mbɔ mɛ́ e shʉʼ eyá á wɛ́ á Azwakne Ndém.”
44011017	Páʼ Ndém a ke yá lewūʼ á mbū epuɔ pwɔ̄, é zéŋ ŋgɔ́ á kwaʼ tsīi, a le yá á mbū pímpɛ, áfʉʼ zīi, ḿpɛ é le fɛ́ nnɛ̄t ŋgyá á mbū Atsyapuɔ Yɛɛ́so Klísto lā, meŋ ké ḿbiŋ ŋgɔ́ páʼa, ŋ́gɔ́ á awɔ́, tɛ ŋgɔ̄ á ndʉʼɛ̄ anu zīi, Ndém yí méŋwɛ̄t, a á kɔŋ ŋ́gɛ, a egɔ́ épúp é?»
44011018	Epuɔ é júʼ anu Piɛ jʉɔ mɛ́t, tu wɔp á pwɛ́t. Pɔ́ zi á lewuʼte á Ndém ndé ŋ́gɛ, Ndém a lɔkɔ ntsɔ́ʼɔ nzhɛ ŋ́gɛ, epuɔ pīi, pɔ́ té epuɔ Yúda á, e egɔ̄ nnɛ̄t zɔp, ŋ́gwáʼ atswhī tepɔŋ zɔ́p, a eghʉ̄ pɔ́ eláʼ ntā á lezēŋ yí.
44011019	Páʼ mɛ́ le zī á lelʉɔ̄ʼ epuɔ Yɛɛ́so, tɛ efhó á afʉʼ zīi, mɛ́ le zwhí á Etiɛn lā, pɔ́ zi á lekʉ, ésāŋ ejʉʼ. Emɔ̄ʼ epuɔ é gʉɔ mé ŋgɔŋ Fenísia. Emɔ̄ʼ epuɔ é gʉɔ mé Shʉple. Emɔ̄ʼ epuɔ é gʉɔ mé tésɔŋ Aŋtiɔsh. Ŋ́kʉ̄ épúp, ńnɔŋ te eshúŋɔ anu ŋke mbɔŋ á mbū ŋiŋ, té gɔ́ yīi, a á ŋiŋ Yúda á.
44011020	Emɔ̄ʼ epuɔ Yɛɛ́so pīi, pɔ́ é epuɔ Shʉple, mbɔɔ epuɔ Silɛ̄ne, é gʉɔ azɔ́p mé Aŋtiɔsh. Ńzī á leshūŋne mbɔɔ á mbū epuɔ pīi, pɔ́ té epuɔ Yúda á. Ńtswī ŋke mbɔŋ Atsyapuɔ Yɛɛ́so á mbū pɔ́p.
44011021	Ndém á nɔŋ ntswítɛ á wɔ́p, epuɔ tɛ nzáne é tsé á nzem Atsyapuɔ Yɛɛ́so, éfɛ́ nnɛ̄t zɔp ŋgyá á mbū yí.
44011022	Anu jʉɔ mɛ́t, á kó á metuúŋ megaŋ alúŋ epuɔ Yɛɛ́so pīi, é Yelósalɛm. Pɔ́ lɛ ntó á Baanabas á Aŋtiɔsh.
44011023	Á gʉɔ tɛ ŋkó éwú, ńjʉ́ɔ páʼ Ndém a ke tswī apɔŋɔ́ ntē te ndhʉ ánɛ epuɔ mɛ́t, ŋgɔŋ é pɔŋ á yí, á semte á wɔ́p ŋ́gɛ, pɔ́ etswiʼne ndɔ̄k á taʼ ntē, ńdɛ̄tne ánɛ Atsyapuɔ Yɛɛ́so.
44011024	Baanabas wuɔ, a lɛ ŋiŋ, ŋ́gwɛ̄ ntē mbɔŋ, mbɔ a lē mbú efɛ́ nnɛ̄t zi, ŋ́gyá á mbū Yɛɛ́so. Azwakne Ndém á gɔ́ á ntē yí tɛ ndó. Emɔ̄ʼ epuɔ tɛ nzá á Aŋtiɔsh, é zéŋ nnɔ̄ŋ efíɛ́ nnɛ̄t ŋgyáa á mbū Atsyapuɔ Yɛɛ́so. Alúŋ epuɔ Yɛɛ́so, á nɔŋ ntswīʼnɛ efūŋɔ.
44011025	Púp, Baanabas á shʉʼ nnáŋ tɛ ŋgʉ̄ɔ mé Táase, á efaāʼ Sɔ́ɔl.
44011026	Ńdáʼ efāʼ á yí tɛ njʉ́ɔ, pɔ́ yí é piŋ nzem mé Aŋtiɔsh. Ńnáŋ éwú á taʼ ŋguʼ, pɔ́ a alúŋ epuɔ Yɛɛ́so zīi á éwú. Pɔ́ nɔŋ nzíʼnɛ epuɔ tɛ nzá. Mɛ́ le zīi á Aŋtiɔsh ega mɛ́t, á letɔ̄ŋ epuɔ Yɛɛ́so lɛ meklítɛn.
44011027	Á lɛ ánɛ meleʼé mɛ́t, emɔ̄ʼ metswi‑ŋke Ndém é fhó á Yelósalɛm, ŋ́gʉ̄ɔ mé Aŋtiɔsh.
44011028	Azwakne Ndém á lɛ ŋghʉ̄, mmɔʼ ŋiŋ wɔp á lu á esī, mɛ́ tɔ́ŋ á yí lɛ Agabus, ńzī á lesāʼ ŋ́gɛ, mía mía afʉɔne a a shʉʼ ewhʉ á ntē ŋgɔŋ ntsem. Á shʉʼ ŋgwhʉ̄ épúp, á afʉʼ zīi, Klɔde á lɛ á ŋwɛ́t ŋgɔŋ Lóma.
44011029	Epuɔ Yɛɛ́so pīi pɔ́ é Aŋtiɔsh, é júʼ anu Agabus mɛ́t épúp, ńnáŋ á esī á nnɔ pɔ́p, ŋ́kwāŋte, tɛ ndé ŋ́gɛ, epuɔ metsem é ecūpte ŋkāp, mɛ́ elɔk ntswíte epɔ̄ memía pīi, pɔ́ é ŋgɔŋ Yudéa, awíɛ awíɛ á eyá páʼ, a á kuʼ éwú.
44011030	Pɔ́ lɛ ncūpte ŋkāp, mɛ́ tó á Baanabas pɔ́ Sɔ́ɔl ŋ́gɛ, pɔ́ elɔk ŋgʉ̄ɔ ŋgyá á mbū epɔ̄ melʉɛ ánɛ alúŋ epuɔ Yɛɛ́so.
44012001	Á lɛ afʉʼ mɛ́t, Efɔ Elōde á zi á lelʉɔ̄ʼ emɔ̄ʼ epuɔ, ánɛ alúŋ epuɔ Yɛɛ́so.
44012002	Ńtswī mɛ́ gɔ á Jáak yīi, a á méŋ mɔ́ Jáaŋ, ńzáʼ athū zí.
44012003	Á jʉ́ɔ páʼ a á ghʉ épúp, á pɔŋ epuɔ Yúda, ńzéŋ ntswī mɛ́ gɔ Piɛ azí. Mɛ́ lɛɛ́ ŋgɔ á yí ánɛ meleʼé mīi, pɔ́ lɛɛ́ mpfɛ́tɛ mmɔʼ ntií mblɛ té levwi, ńdɔkɔ mbɛ́ttɛ lekāk Páska.
44012004	Mɛ́ gɔ á Piɛ páʼā, ńnéŋ á yí á ŋgyā atʉɛ́, ńtsékne á yí á mbū wɔ maʼ‑ncu nnɔ lekua, ŋ́gɛ ewiɛ́ nnɔ lɛ́, e epíp á yí ánɛ azɔ́p afʉʼ, taʼ nnɔ á wɛ wɔ maʼ‑ncu lekua. Elōde a le gɔ́ mbɔ a á ndáʼ nzápa páʼ, lekāk e shʉʼ etɔ́ke, tɛ́ yí efók á Piɛ ntshí á mvhɔ alāʼ, mɛ́ eŋāk á yí.
44012005	Piɛ á gɔ́ á ŋgyā atʉɛ́ épúp, megaŋ alúŋ epuɔ Yɛɛ́so, é ké ŋgɔ́ si eswíŋtɛ á Ndém té ká té ká, ánɛ athū zí.
44012006	Á shʉʼ ŋgɔ́ ŋkɔʼɔ́‑atswɛt yīi, njhʉ̄ e le nɔ̄ŋ ŋgɔ̄ elá, Elōde a efók á Piɛ, mɛ́ eŋāk á yí. Piɛ á nɔŋ á tsetsɛlɛ wɔ maʼ‑ncu mémpīa, ńnɔŋ ndíi, mbɔ mɛ́ ndɔ̄k meŋkhʉ atʉɛ́ mɛ́mbīa ŋkwɛ́t á yí. Emɔ̄ʼ wɔ maʼ‑ncu é zéŋ nnɔ̄ŋ mbípɛ nchu ŋgyā atʉɛ́.
44012007	Mɛ́ lɛ ŋgē ejʉ́ɔ, taʼ cɔʼ Ndém á ŋwak, ŋgyā é pú ŋkɛ̄ʼɛ. Á pfeŋte á Piɛ á lekwɛ̄ yí, ńzīɛ á yí, ńdé á mbū yí ŋ́gɛ: «Gáknɛ́ ndū á esī.» Meŋkhʉ atʉɛ́ é lɛ efhó á mbū yí, ŋ́kɛ́ʼte ŋgwhʉ̄te á esī.
44012008	Cɔʼ Ndém á zéŋ ndé á mbū yí ŋ́gɛ: «Maʼ nzhó ju, ńzwík meláŋ mú.» Á ghʉ épúp. Á zéŋ ndé á mbū yí ŋ́gɛ: «Zwík nzhó efwɔ̄k ju, éshʉʼ ŋgɔ́ á nzem meŋ.»
44012009	Piɛ á nɔŋ nzhɛ̄nɛ á yí, pɔ́ yí é nɔŋ efhɔ́ɔ á ŋgyā atʉɛ́ ntúɔ́, táʼ, Piɛ á ké nnɔ̄ŋ te nzhɛ́ɛ á légɛ, ajū mīi cɔʼ Ndém a ghʉɛ, á si ŋgɔ́ anuúnē ɛ́, ńnɔŋ ŋkwāŋtɛ ŋ́gɛ yí é jʉ́ɔ njʉɔ te lí.
44012010	Páʼ mɛ́ kaá ntshí wɔ maʼ‑ncu á taʼ ajʉʼ ɛ́ lā, pɔ́ Piɛ é tɔ́k megaŋ mvhɔ, ńzéŋ ntɔ́k mezoknzem. Ŋ́gʉɔ tɛ ŋkó ánɛ nchu ŋgyā yīi, mɛ́ lɔkɔ efhɔ́ɔ á ŋgyā atʉɛ́ ntúɔ́. Nchu ŋgyā mɛ́t, é tó ncʉ̄te á tésɔŋ, mbɔ mɛ́ le lɔ̄k atʉɛ́ tɛ́ ncūŋte, é ŋímne ntsɔ́ʼɔ yí méŋwɛ̄t, á mvhɔ pɔ́p. Pɔ́ Piɛ é tó, ŋ́gɔ́ ánɛ mmɔʼ mɛnzhɛ, ńnɔŋ nzīŋɛ, cɔʼ Ndém á lɛ ntshī á yí éwú nnéŋ, ŋ́gʉ̄ɔ.
44012011	Leghi Piɛ é lɛ eshʉ̄ʼ, á lé ŋ́gɛ: «Tsetsɔŋɔ wuɔ, meŋ á zhɛ́ á mbɔŋɔ́ á légɛ, Atsyapuɔ Ndém a á tó á cɔʼ yi, á shʉʼ ŋkú á gá á mbū Elōde, ńzéŋ efók á gá ánɛ ŋgʉɔ̄ʼ zīi, epuɔ Yúda é ke nɔ̄ŋ ŋgɔ̄ eshʉʼ eghʉ, e ekó á athū meŋ.»
44012012	Páʼ leghi Piɛ é pú eshʉ̄ʼ ánɛ ajū mīi, á tɔ́k ánɛ yí lā, á gʉɔ mé mba Malía, mía Jáaŋ Málkúsi. Á ge egɔ́, mbɔ epuɔ tɛ nzá, é ncúʼte éwú, ńnɔŋ eswíŋtɛ á Ndém.
44012013	Á kwáʼte nchu akɛ. Mmɔʼ menzwí á shʉʼ. Mɛ́ tɔ́ŋ á yí lɛ Lode, ŋ́gɔ́ á méŋ ŋkhʉ̄ á mba mɛ́t.
44012014	Á shʉʼ épúp, ŋ́gīŋ, ńjúʼ é gɔ́ ŋghi Piɛ, ŋgɔŋ é pú mbɔ̄ŋ á yí tɛʼ. Á kʉte mbīŋ nzem á ŋgyā, éshúŋ epuɔ ŋ́gɛ, Piɛ a á apɛ́. Ŋ́gē egɔ́ mbɔ, a á lekne á letsɔ̄ʼ nchu akɛ.
44012015	Mɛ́ pwɛt á mbū yí ŋ́gɛ: «O gɔ́ áa apia.» Á ké ŋŋíŋ ŋīŋ ŋ́gɛ, a gɔ́ áa Piɛ. Mɛ́ gɛ, a gaá lɛ́, mbɔ agega zí.
44012016	Piɛ á ké nzɛ́t ntswiʼnɛ ŋkwáʼtɛ nchu akɛ kwaʼté. Mɛ́ tsɔ́ʼ, ńjʉ́ɔ á gɔ́ kwaʼ yí, ŋgɔŋ é kʉʼne epuɔ tɛʼ.
44012017	Á kó á mba, ńtsɛ̄tte apū ŋ́gɛ, pɔ́ eláŋte. Ńzī á lepɛ̄te eshúŋ páʼ Atsyapuɔ Ndém, a á ŋghʉ̄ épúp, tɛ́ efók á yí á ŋgyā atʉɛ́. Ḿbɛ́te tɛ mīi, á lé ŋ́gɛ, mɛ́ egʉ̄ɔ mbɛ́te eshúŋ á Jáak, ńzéŋ eshúŋ á mbū epɔ̄ memía metsem, ńdɛ efhó éwú ŋgʉ̄ɔ mé amɔ̄ʼ ajʉʼ ndɛʼɛ.
44012018	Njhʉ̄ é lá, wɔ maʼ‑ncu é cʉte, éfāʼ á Piɛ, pɔ́ té á yí jʉ́ɔ. Leghi tsɔ́p é pú ntákte ánɛ ajū mīi, á ŋghʉ̄ á yí.
44012019	Efɔ Elōde á júʼ épúp, ńtó epuɔ ŋ́gɛ, pɔ́ egʉɔ efāʼ á Piɛ. Pɔ́ gʉɔ emɔ̄ ejʉʼ, éfāʼ á yí, pɔ́ té yí jʉ́ɔ. Á tɔ́ŋ wɔ maʼ‑ncu mɛ́t, ŋ́ŋāk á wɔ́p tɛ ŋgē emakne, ńtswī ŋ́gɛ, mɛ́ ezwhíte á wɔ́p. Á tɔ́k épúp, Elōde á fhó Yudéa egā, ńcú ŋgʉ̄ɔ mé tésɔŋ Sezale, ńnáʼ nnáŋ éwú.
44012020	Afʉʼ mɛ́t, Efɔ Elōde á nɔŋ nzáŋa á lɔ́ŋ á mbū epuɔ Tíi, mbɔɔ á mbū epuɔ Sidɔŋ. Epuɔ alāʼ puɔ mɛ́t, é cuŋte páʼ pɔ́ e gʉɔ ejʉ́ɔ á yí épúp. Ŋ́gʉɔ ŋkó ńjʉ́ɔ mmɔʼ mɔʼɔ́ efɔ, lezēŋ tsí é gɔ́ lɛ Blastus. Ńdɔ̄k á yí, ŋ́ghʉ̄ á mɛmekém, ŋ́gɛ a egʉɔ nzīŋ ekém á mbū Elōde, melaʼ mīi, pɔ́ lɛɛ́ ŋgē ewiɛ etsō lejhʉ̄, é fhɔ́ɔ á alāʼ yí.
44012021	Aleʼé zīi mɛ́ ndāʼne á kuʼ, Elōde á maʼ nzhó zi, ŋ́kɔ́ʼ nnáŋ ánɛ akɔʼ lefɔ zí, éshúŋne á mbū epuɔ mɛ́t.
44012022	Alāʼ á náŋ tɛ ndé mé ŋghi teté ŋ́gɛ, mmɔʼ ndém mé shúŋnɛ loo, ŋiŋnɔŋ mé té shúŋnɛ ɛ́.
44012023	Afʉʼ mɛ́t afʉʼ mɛ́t, taʼ cɔʼ Ndém á maʼ agɔ ánɛ Efɔ Elōde, melaʼ mīi a ka pīŋne awuʼte jʉɔ mɛ́t, ŋ́gyá á mbū Ndém ɛ́. Ntentwɛt é zi á lejhʉ̄ á yí, á kwhʉ́.
44012024	Ŋ́gɔ́ mé ashuŋne Ndém, mbɔ á le nɔ̄ŋ ntswiʼnɛ esāŋa ejʉʼ, epuɔ tɛ nzáne é nɔŋ mvéŋɛ.
44012025	Páʼ mɛ́ le tó á Baanabas pɔ́ Sɔ́ɔl á Yelósalɛm lā, pɔ́ kó éwú, ḿmāk ajū mīi, pɔ́ ŋgʉ̄ɔ á ŋghʉ̄ɛ, ḿbīŋ nzem mé Aŋtiɔsh. Ŋ́gē epiŋ nzem, ńdɔ̄k á Jáaŋ Málkúsi.
44013001	Emɔ̄ʼ epuɔ é lɛ ánɛ alúŋ epuɔ Yɛɛ́so zīi á Aŋtiɔsh, ŋ́gɔ́ metswi‑ŋke Ndém, emɔ̄ʼ é gɔ́ wɔ zíʼne epuɔ azō. Epuɔ puɔ mɛ́t, é lɛ wɔ Baanabas, ŋ́ghʉ̄ á Simeɔŋ yīi, mɛ́ lɛɛ́ nzéŋɛ ntɔ́ŋɔ á yí lɛ Sɛ́h‑Ŋiŋ, mbɔɔ Lusius ŋiŋ Silɛ̄ne, mbɔɔ Manaɛŋ yīi, pɔ́ Efɔ Elōde é le lū á esī, ŋ́ghʉ̄ á Sɔ́ɔl.
44013002	Á shʉʼ ŋgɔ́ amɔ̄ʼ afʉʼ, pɔ́ nɔŋ ŋkɔ̄ŋɔ nnáŋa nzi melaʼ Ndém, ńnɔŋ eswíŋtɛ á Ndém. Azwakne Ndém á shʉʼ amɔ̄ʼ aleʼé, ńdé á mbū pɔ́p ŋ́gɛ: «Pɛ etswhi efāk á Baanabas pɔ́ Sɔ́ɔl, pɔ́ eghʉ̄ mefaʼ mīi, meŋ a tsékne á mbū pɔ́p.»
44013003	Pɔ́ júʼ épúp, ńzɛ́t ntswiʼnɛ ŋkɔ̄ŋɔ nnáŋa áa nzi melaʼ Ndém, ńnɔŋ eswíŋtɛ á Ndém. Afʉʼ á kuʼ, pɔ́ zápa mbū á athū pɔ́p, ńtó á wɔ́p ánɛ mefaʼ mɔ́p.
44013004	Azwakne Ndém á tó á Baanabas pɔ́ Sɔ́ɔl páʼā, pɔ́ lɛ ŋgʉ̄ɔ mé Selesi, ŋ́kó éwú, ŋ́kó á ntē mɛtúa ntshi, ńtó ŋgʉ̄ɔ mé ŋgɔŋ Shʉple.
44013005	Ŋ́gʉɔ ŋkó éwú, ńtó ánɛ mmɔʼ tésɔŋ yīi, mɛ́ tɔ́ŋɔ lɛ Salamine, ńzī á lekʉ̄ʼne eshúŋ ashuŋne Ndém á mbū epuɔ Yúda, á ntē meŋgyā aswiŋte pɔ́p. Pɔ́ a wɔ Jáaŋ Málkúsi é nɔŋ nzīŋɛ, á nɔŋ ntswítɛ á wɔ́p.
44013006	Pɔ́ ziŋ tɛ ŋkó eyi mmɔʼ eshhʉ̄ ŋgɔŋ mɛ́t, ŋ́gʉɔ tɛ ŋkó á tésɔŋ Pafɔs, ńjʉ́ɔ mmɔʼ ŋgaŋ lekaŋ, mɛ́ tɔ́ŋ á yí lɛ Baa Yɛɛ́so. Á gɔ́ ŋiŋ Yúda, mbɔ a gɛ mbɔ̄ptɛ epuɔ ŋ́gɛ, yí é ntswi‑ŋke Ndém.
44013007	A lɛɛ́ ŋgɔ́ɔ afʉʼ metsem, ŋ́gúa á mba Sɛ́je Pɔ́ɔl yīi, a lɛ ŋgɔpna alāʼ mɛ́t. Ŋgɔpna wuɔ mɛ́t a lɛ ŋiŋ, leghi tsí é gɔ́ éwú. Táʼ, á shʉʼ nnáŋ tɛ ntswī ŋ́gɛ, mɛ́ etɔ́ŋ á Baanabas pɔ́ Sɔ́ɔl, melaʼ mīi a le nɔ̄ŋ ntsáa á lejūʼ ashuŋne Ndém.
44013008	Pɔ́ shʉʼ, ńzī á lezīʼne á ŋgɔpna. Elimas, ŋgaŋ lekaŋ wɔ̄, páʼ mɛ́ lɛɛ́ ntɔ́ŋɔ á yí épúp, ánɛ ashuŋne epuɔ Glɛk, á lɛ nzī á leŋak á wɔ́p, ńnɔŋ efāʼa á letɔʼ ŋ́gɛ, ŋgɔpna a te e fɛ́ nnɛ̄t zi, éyá mé Yɛɛ́so ó.
44013009	Azwakne Ndém á kó tɛ ndó ntē Sɔ́ɔl yīi, mɛ́ lɛɛ́ nzéŋɛ ntɔ́ŋɔ á yí lɛ Pɔ́ɔl. Á pʉ́ʼɛ menēk mí ntshí ánɛ ŋgaŋ lekaŋ wɔ̄.
44013010	Ńdé á mbū yí ŋ́gɛ: «O ó méŋ Sɛ́ta, o kɔɔ̄ŋ á lepa ajū mīi á mbɔŋ. Ŋgɛ́tte é ntē wu tɛ mbú ndó. O pīŋ ŋkɔ̄ŋ á wú á lepɔp epuɔ afʉʼ metsem. O o láʼ enéŋ té ŋɔ́ʼne ashuŋne Ndém zīi, á ndeŋ ndeŋ eséŋ ɛ́?
44013011	Ké nzhɛ́ á légɛ, tɛ efhó tsetsɔŋɔ, Ndém a a néŋ ndɔ á athū wu. O o cʉ́ʼ á apií‑menēk. O cʉʉ́ʼ ejʉʼ ejʉ́ɔ ɔ́, tɛ a enáʼ nzi nnáŋ.» Elimas á lɛ njúʼ, amɔ̄ʼ azō á kápte menēk mí, ŋ́gɔ́ páʼ sɛ́h alɔ lā. Á zi á leswāŋte nnɛ̄t zi, ḿmɔ̄te ejʉʼ, éfāʼa á ŋiŋ yīi, a a tsaŋ á yí.
44013012	Ŋgɔpna á jʉ́ɔ ajū mīi á tɔ́k, éfɛ́ nnɛ̄t zi ŋgyá á mbū Yɛɛ́so. Menu mīi a á zhɛ́ ánɛ Yɛɛ́so, é pú ŋgɔ́ si ntsyāa á yí tɛʼ.
44013013	Pɔ́ɔl pɔ́ nnɔ yí é fhó á Pafɔs, ŋ́kó á mɛtúa ntshi, ŋ́gʉ̄ɔ tɛ ntó á Pɛɛje, ḿmɔʼ tésɔŋ ŋgɔŋ Pamfili. Jáaŋ Málkúsi á sákne á wɔ́p, ḿbīŋ nzem mé Yelósalɛm.
44013014	Pɔ́ɔl pɔ́ Baanabas, é láʼ nzīŋ á esī, ŋ́gʉɔ tɛ ŋkó á tésɔŋ Aŋtiɔsh yīi, á ŋgʉ̄ŋ ŋgɔŋ Pisidi. Aleʼé aswite epuɔ Yúda á kuʼ, pɔ́ gʉɔ ŋkó á ŋgyā aswiŋte, ńnáŋ á esī.
44013015	Mɛ́ tɔ́ŋ amɔ̄ʼ ajʉʼ á ntē aŋwaʼne Mɔɔ́sɛ mbɔɔ azi metswi‑ŋke Ndém tɛ á mi, wɔ tshí‑mvhɔ ánɛ ŋgyā aswiŋte é tó á ŋiŋ, á gʉɔ ndé á mbū pɔ́p ŋ́gɛ: «Epɔ̄ memía, pɛ wiɛ anu zīi pɛ gɔ elɔ̄ɔk nték epuɔ, pɛ eshúŋ.»
44013016	Pɔ́ɔl á lɛ ndū á esī, ńtsɛ̄tte apū zí á mbū pɔ́p, ńdé ŋ́gɛ: «Epuɔ Islaɛl, pɛ ejúʼ, mbɔɔ epuɔ metsem pīi, pɔ́ té epuɔ Islaɛl ɛ́, táʼ, ŋ́ké nnɔŋ ŋgūʼtɛ á Ndém, pɛ ejúʼ azɛ́.
44013017	Ndém epuɔ Islaɛl a le láʼ ntsɔ́ʼ wɔ maŋgānjʉʼ pék, ŋ́ghʉ̄ pɔ́ fuŋ nzá tɛʼ, á afʉʼ zīi pɔ́ lɛ mege á ntē ŋgɔŋ Ejīpto. Á shʉʼ efhó éwú, ńdɔ̄k ete yí, éfók á wɔ́p.
44013018	Ŋ́gɔ́ si nnɔŋ ntswítɛ á wɔ́p á késáatswɛt, tɛ á gɔ́ ajūɔ ŋguʼ alāʼ megēm lekua.
44013019	Pɔ́ shʉʼ ŋgʉ̄ɔ tɛ ŋkó á ŋgɔŋ Kanaaŋ, á pík melāʼ esambīa á ntē ŋgɔŋ mɛ́t, ŋ́gyá á atsáʼ zɔ́p á mbū epuɔ Islaɛl, á cʉ́ʼ azɔ́p.
44013020	Á le gē egɔ́ épúp, mbɔ á ghʉ ajūɔ ŋguʼ alāʼ ŋkhʉ lekua mé megēm ntáa páʼ, pɔ́ le kó á Ejīpto. Ḿbáte, Ndém á zéŋ ŋgyá epuɔ ŋ́gɛ, pɔ́ etɔ́k nzem zɔp, ḿbú esáʼ á wɔ́p, ŋ́gyá yá, tɛ ndáʼ ŋkó ŋguʼ ntswi‑ŋke Ndém Samiɛ.
44013021	Pɔ́ shʉʼ nzéŋ nzɛ́tte á efɔ, Ndém á yá á wɔ́p á Sawul, á méŋ Kis, ŋ́gɔ́ ndhu Bɛnjamɛŋ. Á náŋ ánɛ lefɔ ŋguʼ megēm lekua.
44013022	Ndém á sóʼne á yí ánɛ akɔʼ lefɔ, ŋ́kɔ́ʼne á Ndavít nnáŋ éwú, á cʉ́ʼ á efɔ wɔp. Ndém a le lé ánɛ Ndavít wuɔ mɛ́t ŋ́gɛ: “Meŋ á jʉ́ɔ ŋ́gɛ Ndavít méŋ Jese, a á si ŋgɔ́ ntií ŋiŋ zīi, ntē gá é si ŋkɔ̄ŋɔ. A a shʉʼ eghʉ ajūɔ tsem zīi, meŋ mé tswi.”
44013023	Púp, Ndém á yá á taʼ ŋiŋ, á mbū epuɔ Islaɛl, á fhó ánɛ ndhu Efɔ Ndavít. Ŋ́gɛ a eshʉʼ ŋgɔ́ á Ŋghʉɛ‑mɛ́‑tswɛ́t wɔp, páʼ a le laʼnē épúp. Ŋiŋ wuɔ mɛ́t á gɔ́ Yɛɛ́so.
44013024	Yɛɛ́so wuɔ mɛ́t, a le gē eshʉʼe, mbɔ Jáaŋ a le té njhʉ̄ eshʉ̄ʼ á mbū epuɔ Islaɛl, ńnɔŋ ndʉ́ɛ́ á mbū pɔ́p ŋ́gɛ, pɔ́ egɔ̄ nnɛ̄t zɔp, ŋ́gwáʼ atswhī tepɔŋ zɔ́p, mɛ́ enōʼ á wɔ́p á ntshi.
44013025	Jáaŋ á shʉʼ nnɔ̄ŋ mmāka afaʼ zí, ńzɛ́tte epuɔ ŋ́gɛ: “Pɛ é si ŋkwāŋa ŋ́gɛ, meŋ á páʼa, ŋ́gɔ́ á wɔ̄? Meŋ te ŋiŋ yīi pɛ zwíʼtɛ lā á. Ŋiŋ mɛ́t a á nzem meŋ eshʉ̄ʼɛ, meŋ zi mbú te kūʼ yīi, meŋ gɔ eŋɔ́ʼne á esī, ésɔ̄ŋ meláŋ mí í.”»
44013026	Pɔ́ɔl á zéŋ ndé ŋ́gɛ: «Epɔ̄ memía, pɛ pīi pɛ́ é ndhu Ablaham, mbɔɔ pɛ metsem pīi, pɛ wuʼtɛ á Ndém epuɔ Islaɛl, Ndém a á tó ŋke wuɔ yīi, é tswii páʼ epuɔ é gɔ eghʉ̄ʉ épúp tɛ́ ndáʼ ntswɛ́t lā, á mbū pímpɛ puɔ.
44013027	Táʼ, epuɔ Yelósalɛm pɔ́ mefɔ pɔ́p, é lɛ te jʉ́ɔ á Yɛɛ́so páʼ ŋiŋ yīi, a ghʉɛ mɛ́ tswɛ́tɛ lā á. Pɔ́ le zéŋ mbuŋne anu zīi, metswi‑ŋke Ndém é lɛɛ́ eshúŋɔ, tɛ́ á ké ŋgɔ́ anu zīi, pɔ́ lɛɛ́ ntɔ́ŋɔ ánɛ eleʼé aswite tsɔ́p ntsem. Pɔ́ mé le ké ŋghʉ̄, anu mɛ́t á po, éfhó ánɛ páʼ, pɔ́ le ghʉ̄ mɛ́ zwhí á Yɛɛ́so.
44013028	Pɔ́ lɛ te jʉ́ɔ amɔ̄ʼ anu zīi, Yɛɛ́so a á fa, tɛ ŋgɔ́ yīi, mɛ́ gɔ elɛ nzwhí á yí zwhí ɛ́. Táʼ, ŋ́ké ŋŋíŋ ŋīŋ ŋ́gɛ, Pilat a etswī, mɛ́ ezwhí á yí.
44013029	Pɔ́ le māk á leghʉ ajūɔ tsem zīi, Ndém a le lé á ntē aŋwaʼne ánɛ Yɛɛ́so, mɛ́ fhó ánɛ mbaŋne paŋné, ésóʼne á yí, ńdɔ̄k ŋgʉ̄ɔ ńnéŋ á ntē lesi.
44013030	Táʼ, Ndém á ké ŋghʉ̄, á zím ánɛ lewhʉ̄,
44013031	ńdɔ̄k eleʼé alāʼ tɛ nzáne, ńtswī athū nnɛ̄t zí á mbū epuɔ pīi, pɔ́ a pɔ́p é le fhó á Ŋgaliléa eshʉ̄ʼ mé Yelósalɛm. Epuɔ mɛ́t mé tsetsɔŋɔ, éshúŋɔ á mbū epuɔ Islaɛl, á ŋiŋ yīi Yɛɛ́so a á ewiɛ́.
44013032	Pek méŋwɛ̄t azék, é shʉʼ páʼa, ŋ́gɔ̄ á eshúŋ pɛ ŋke mbɔŋ Ndém wuɔ mɛ́t. É gɔ́ lɛ, ajū mīi Ndém a le laʼnē á mbū wɔ maŋgānjʉʼ pímpɛ,
44013033	a á ghʉ, á po tsetsɔŋɔ á mbū pímpɛ. Á yímpɛ pīi, ḿpɛ é ndhu mɛ́t. Á ké ŋgē epo, éfhó ánɛ páʼ Ndém a á ghʉ, Yɛɛ́so á zím ánɛ lewhʉ̄. Mbɔ mɛ́ le zī ntí anu jʉ́ɔ mɛ́t á ntē aŋwaʼne ezɔp ntshi, ánɛ epáp pīa ŋ́gɛ: “Ndém a á lé ŋ́gɛ: “O ó Méŋ ga, tɛ efhó ayáʼa, meŋ gɔ́ á Mɔʼɔ́ wu.”
44013034	Ŋ́gɔ́ ánɛ páʼ, Ndém a le ghʉ̄ Yɛɛ́so á zím ánɛ lewhʉ̄, tɛ a te zéŋ ŋkwhʉ́ tɛ mbe nnɛ̄t zi é lʉ́ ʉ́ lā, mbɔ yí méŋwɛ̄t Ndém a le lé ŋ́gɛ: “Meŋ a láʼ eyá á wɛ́ lepɔŋ tsīi, meŋ nde laʼnē á mbū Ndavít: á kwaʼ lepɔŋ te mi tsīi, é pú efhɔ́ɔ á mbū meŋ.”
44013035	Mɛ́ le zéŋ ntí á amɔ̄ʼ ajʉʼ ŋ́gɛ: “Ndém a te e láʼ esákne á ŋiŋ yīi, a á eyi, á ntē lesi, a elʉ́ ʉ́.”
44013036	Ŋ́gɔ́ mé Efɔ Ndavít, mbɔ a le ghʉ̄ ajū mīi, Ndém a le lé ŋ́gɛ, a eghʉ̄ ánɛ azí afʉʼ. Éshʉʼ ŋkwhʉ́, mɛ́ túŋ á yí á lezēŋ wɔ maŋgānjʉʼ pí, mbe nnɛ̄t zi é shʉʼ ndʉ́ á ntē lesi.
44013037	Táʼ, ŋiŋ yīi Ndém a ke ghʉ̄ á zím ánɛ lewhʉ̄ lā, mbe nnɛ̄t zi, e kɛ te á ntē lesi lʉ́ ʉ́.
44013038	Epɔ̄ memía, pɛ ezhɛ́ á mbɔŋɔ́ á légɛ, anu zīi pek shúŋɔ á wɛ́ ŋ́gɛ, Ndém a a láʼ elekne mefa epuɔ menɔŋ lā, a a láʼ ege elekne, a gɔ́ áa melaʼ Yɛɛ́so wuɔ mɛ́t. Á piŋ ŋgɔ́ yīi, lepé Mɔɔ́sɛ, é le gɔ́ é le kūʼ á leghʉ, mefa ŋiŋ é mi, tɛ Ndém á jʉ́ɔ á yí páʼ ŋiŋ ndeŋ ndeŋ ɛ́.
44013039	Awíɛ awíɛ yīi, a á fɛ́ nnɛ̄t ŋgyá á mbū Yɛɛ́so, a a láʼ etswɛ́t ánɛ mefa mí.
44013040	Púp, pɛ elāk á athū zɛ́, ḿbɔ́k anu zīi mɛ́ le tí á ntē aŋwaʼne metswi‑ŋke Ndém, á leghʉ á wɛ́. Mɛ́ le tí éwú ŋ́gɛ:
44013041	“Pɛ wɔ wák á Ndém, pɛ ejúʼ. Anu a shʉʼ epú ekʉʼne á wɛ́, pɛ epiŋ ŋkwhʉ́te. Meŋ a shʉʼ eghʉ, amɔ̄ʼ anu á etó á azɛ́ afʉʼ, tɛ ŋgɔ́ yīi, mɛ́ ke shúŋ á wɛ́ shúŋ, pɛ é le véŋ.”»
44013042	Pɔ́ɔl pɔ́ Baanabas é ghʉ nnɔ̄ŋ efhɔ́ɔ á ŋgyā aswiŋte ntúɔ́, epuɔ é swíŋte á wɔ́p ŋ́gɛ, pɔ́ eláʼ á aleʼé aswite ŋgap ayáʼa, ńzéŋ eshʉʼ eshúŋne á mbū pɔ́p, ánɛ anu jʉɔ mɛ́t.
44013043	Epuɔ é fhó á ŋgyā acuʼte ntó tɛ mmī, epuɔ Yúda tɛ nzá, mbɔɔ epuɔ pīi, pɔ́ le sɛ̄t ncʉ́ʼ epuɔ Yúda, pɔ́ nɔŋ nzhɛ̄nɛ á Pɔ́ɔl pɔ́ Baanabas. Pɔ́ nɔŋ ntékɛ epuɔ puɔ mɛ́t ŋ́gɛ, pɔ́ enáŋ efʉʼ metsem, ńtsēŋne ánɛ Ndém, a enáŋa ntswīi á wɔ́p á apɔŋɔ́ ntē te ndhʉ zí.
44013044	Aleʼé aswite ŋgap ayáʼa á shʉʼ ŋkūʼ, epuɔ tésɔŋ ntsem é pú ncúʼte, ńnɔŋ njúʼɔ ashuŋne Ndém.
44013045	Emɔ̄ʼ epuɔ Yúda, é jʉ́ɔ páʼ alāʼ á pú ŋkɔ́ʼ épúp, ńzī á lewɛ sɛ́h ntē ánɛ Pɔ́ɔl pɔ́ Baanabas, ńnɔŋ ŋkwīpnɛ anu zīi, Pɔ́ɔl a lʉ́ɛ́, ḿbiŋɛ nzɔ̄tɛ á wɔ́p.
44013046	Pɔ́ɔl pɔ́ Baanabas é shúŋne á mbū pɔ́p esia sia ŋ́gɛ: «Á nzi mbɔ̄ŋ ŋ́gɛ, pek ezi nté njhʉ̄ eshúŋ anu Ndém á mbū pɛ epuɔ Yúda. Páʼ pɛ é ké ndʉ̄ʼ, ḿbiŋ njʉ́ɔ ŋ́gɛ, pɛ te kūʼ epi, pɛ gɔ efú ntā á lezēŋ Ndém ɛ́ lā, tsetsɔŋɔ, pek e swáŋ, écʉ́ʼɛ etswii ŋke mɛ́t, áa mbū epuɔ pīi, pɔ́ té epuɔ Yúda á.
44013047	Atsyapuɔ Ndém a le té njhʉ̄ ntswī ŋ́gɛ, pek pɔŋteé á leghʉ épúp, éfhó ánɛ páʼ a le lé ánɛ Yɛɛ́so ŋ́gɛ: “Meŋ á chʉ́ á wú, ŋ́gɛ o egɔ́ ŋkaʼ, ŋ́kɛ̄ʼɛ melāʼ ndɛʼɛ, ḿbiŋ ŋghʉ̄ epuɔ menɔŋ á ajʉʼ tsem á ndo esī atsetsáʼ, e eláʼ nzápa á nzem wu, ńtswɛ́t.”»
44013048	Epuɔ pīi é té epuɔ Yúda á, é júʼ épúp, nnɛ̄t zɔp é gáŋte, pɔ́ zi á lewuʼte Ndém melaʼ ŋke mɛ́t. Epuɔ tɛ nzáne é júʼ ŋke Atsyapuɔ Yɛɛ́so, epi pɔ́ é véŋ, é gɔ́ epuɔ pīi, Ndém a le tsɔ́ʼ á wɔ́p ŋ́gɛ, pɔ́ efú ntā á lezēŋ yí.
44013049	Ŋke Atsyapuɔ é lɛ mbú esɛ̄t ejʉʼ, ánɛ aziɛ́ apak ŋgɔŋ ntsem.
44013050	Táʼ, epuɔ Yúda é náŋ tɛ ŋgó menzwí mekém alāʼ pīi, pɔ́ eshʉ̄ʼ azɔ́p á ŋgyā aswiŋte, ńzéŋ eswīte mekém alāʼ, pɔ́ lɛ nzī á lezā esɔ̄ ánɛ Pɔ́ɔl pɔ́ Baanabas, ńjūŋ á wɔ́p á alāʼ pɔ́p, ŋ́gyá tɛ ŋgia é sak.
44013051	Pɔ́ lɛ ŋgʉ̄ɔ, ŋ́ké ŋgē egʉɔ, ḿbʉ̄p á avɔ́p á mekhu pɔ́p, ńdɛ ntsé á mɛnzhɛ, ŋgʉ̄ɔ mé Ikoniɔm.
44013052	Ŋ́gɔ́ mé epuɔ Yɛɛ́so á tésɔŋ Aŋtiɔsh ega mɛ́t, Azwakne Ndém á zɛ́t nnáŋ á ntē pɔ́p tɛ ndó, pɔ́ piŋ nnɔ̄ŋ nnáŋa mé lekāk.
44014001	Pɔ́ɔl pɔ́ Baanabas é gʉɔ ŋkó á Ikoniɔm, ńzéŋ ŋkó á ŋgyā aswiŋte epuɔ Yúda. Éshúŋne á mbū pɔ́p shúŋneé, tɛ epuɔ Yúda pɔ́ a epuɔ pīi, pɔ́ té epuɔ Yúda á tɛ nzáa, é fɛ́ nnɛ̄t ŋgyá á mbū Yɛɛ́so.
44014002	Táʼ, epuɔ Yúda pīi pɔ́ lʉʼ á lefɛ̄ nnɛ̄t, é zi á lezɔ̄pte epuɔ pīi, pɔ́ té epuɔ Yúda á, ŋ́gɛ pɔ́ a pɔ́p e ezá esɔ̄ ánɛ epɔ̄ memía pīi, pɔ́ é fɛ́ nnɛ̄t ŋgyá á mbū Yɛɛ́so.
44014003	Ŋ́ké ŋghʉ̄ lɛ akɔ̄ lɛ́, Pɔ́ɔl pɔ́ Baanabas é ké nzī á Ikoniɔm nnáŋ, ńnɔŋ ntswīi ŋke mbɔŋ Yɛɛ́so esa saá, ŋ́ké njɔ́ʼne áa ánɛ Atsyapuɔ. Á nɔŋ ŋgyáa á wɔ́p mete, á lelɔk ŋghʉ̄ meŋkʉʼne menu mīi, é tswii á légɛ, ŋke mbɔŋ ánɛ Yɛɛ́so é anuúnē. Ŋke mbɔŋ mɛ́t, é si ntswīi páʼ Ndém a wɛɛ̄ ŋkɔŋ te ndhʉ ánɛ epuɔ.
44014004	Pɔ́ nɔŋ ntswīi ŋke mɛ́t épúp, alāʼ zīi á tésɔŋ á júʼ, ŋ́gāp nnɛ̄t nzhɛ pīa, emɔ̄ʼ epuɔ é tshí á nzem epuɔ Yúda, emɔ̄ʼ é tshí á nzem meziŋ‑ntō Yɛɛ́so.
44014005	Epuɔ Yúda mɛ́t pɔ́ a epuɔ pīi, é té epuɔ Yúda á, mbɔɔ mekém tésɔŋ, é cʉ́ʼ á taʼ nnɔ, ŋ́kwɛ́t páʼ pɔ́ e zá esɔ̄ ánɛ Pɔ́ɔl pɔ́ Baanabas, élɔk metɔ́ etémte á wɔ́p ezwhí.
44014006	Pɔ́ɔl pɔ́ Baanabas é zhɛ́, ŋ́kʉ ŋgʉ̄ɔ mé ŋgɔŋ Likaoni, ńtɔ́kte ánɛ metésɔŋ Lístle pɔ́ Dɛlbe mbɔɔ ánɛ metésɔŋ á eshhʉ̄ ajʉʼ mɛ́t.
44014007	Ŋ́kó éwú, ńnɔŋ nzɛ́t ntswīi ŋke mbɔŋ ánɛ Yɛɛ́so.
44014008	Mmɔʼ ŋiŋ a lɛ Lístle mɛ́t, mbɔ mɛ́ le láʼ nzhí á yí á gɔ́ ŋkeluʼ. A le gɔ́, a á le lū á esī tɛ nzīŋ ɛ́.
44014009	Á shʉʼ amɔ̄ʼ aleʼé, ńnáŋ á esī ńnɔŋ njúʼɔ ŋke yīi, Pɔ́ɔl a tswii. Pɔ́ɔl á pʉ́ʼɛ menēk ntshí ánɛ yí, ńjʉ́ɔ ŋ́gɛ, a á véŋ anu zīi, yí shúŋɔ tɛ ŋgɔ́ yīi, a gɔ etēe.
44014010	Pɔ́ɔl á lɛ ndé á mbū yí mé ŋghi teté ŋ́gɛ: «Lu á esī ntshí á ajʉʼ ndeŋ ndeŋ.» Á lɛ ŋkyɛ́t ntshí ajʉʼ, ńzī á leziŋ.
44014011	Alāʼ á jʉ́ɔ ajū mīi Pɔ́ɔl a á ghʉ, ńdɔ̄k ashuŋne alāʼ zɔ́p, ńdé mé ŋghi teté ŋ́gɛ: «A a wuɔ yīi melém é cʉ́ʼ páʼ epuɔ menɔŋ, tɛ esóʼo eshʉʼ ŋ́gɔ́ á tsetsɛlɛ pímpɛ lāa.»
44014012	Ńdɔ̄k á Baanabas ntɔ́ŋ á ndém yīi, a á lɛ Zées, ńdɔ̄k á Pɔ́ɔl ntɔ́ŋ eyi a á lɛ Ɛɛmɛs, melaʼ mīi Pɔ́ɔl mé lɛ si eshúŋnɛ.
44014013	Ŋgyā ndém Zées, e lɛ á nchu tésɔŋ. Tɛmewáʼa yīi a lɛɛ́ ŋgwáʼa njʉʼ ánɛ eziɛ́ ŋgyā ndém, á gʉɔ efāʼ melō mefɔŋ, ńdɔ̄k meflúwa ntswīŋ á wɔ́p, ńdɔk ŋgʉ̄ɔ mé nchu tésɔŋ, ŋ́gɛ pɔ́ a alāʼ, e elɔk ŋgwáʼ njʉʼ á mbū Pɔ́ɔl pɔ́ Baanabas.
44014014	Meziŋ‑ntō Yɛɛ́so pwɔ̄ mémpīa, é júʼ ajʉɔ anu, á záŋ á wɔ́p tɛ pɔ́ siate menzhó ánɛ pɔ́p, ńnáte ŋgʉ̄ɔ ńtshí á tsetsɛlɛ alāʼ, ńdéŋte meŋguŋ ndé ŋ́gɛ:
44014015	«Mesoó, pɛ é si ŋghʉ̄ɛ ajʉɔ anu páʼa melaʼ akɔ̄? Pek é azék epuɔ menɔŋ ndeŋ ndeŋ páʼ pɛ lā. Pek é si ntswīi ŋke mbɔŋ ánɛ Yɛɛ́so á mbū pɛ, ŋ́gɛ pɛ ewáʼ melém pīi, é té ecū ɔ́, éswáŋ nnɛ̄t, ńtsé á nzem Ndém yīi, a naáŋ nte. Yí Ndém mɛ́t mé le ghʉ̄ lephū pɔ́ esī atsetsáʼ, mbɔɔ mentshi pɔ́ etsō tsem tsīi, é ntē éwú.
44014016	A lɛ afʉʼ mvhɔ, ńtshī epuɔ menɔŋ á ntē melāʼ ndɛʼɛ ntsem nnéŋ, pɔ́ ghʉ ajū mīi pɔ́ kɔŋ.
44014017	Á ké ŋgɔ́ lɛ akɔ̄ lɛ́, á nɔŋ ŋghʉ̄ɛ menu membɔŋ á mbū epuɔ, ńdɔk ntswī á légɛ, yí é éwú. A gɛ efhɔ́ɔ á lephū, ŋ́gyáa á wɛ́ mbeŋ ánɛ afʉʼ zí, ŋ́ghʉ̄ɛ, etsō é tswhíɛ pɛ pfɛ́tɛ, ńnáŋa mé lekāk.»
44014018	Pɔ́ɔl pɔ́ Baanabas é shúŋne épúp, táʼ, alāʼ á zɛ́t ŋŋíŋ eŋiíŋ, éfāʼa á lewāʼ njʉʼ á mbū pɔ́p, pɔ́ ké efók mbʉʼ tɛ pɔ́ tshi nnéŋ.
44014019	Á tɔ́k épúp, emɔ̄ʼ epuɔ Yúda é fhó ánɛ metésɔŋ Aŋtiɔsh pɔ́ Ikoniɔm, éshʉʼ mbɔ̄pte epuɔ tɛ nzá, pɔ́ a pɔ́p lɔk metɔ́ ndʉɔ́ʼ á Pɔ́ɔl. Éshūŋne á yí ndɔk efhó á tésɔŋ ntó, ŋ́gʉɔ mmāʼ á nzem apɛ́, ńnɔŋ njʉ́ɔ ŋ́gɛ a á kwhʉ́.
44014020	Epuɔ Yɛɛ́so é shʉʼ ntʉɔ́ʼte á Pɔ́ɔl, á náŋ tɛ ndū á esī, pɔ́ sɛt nnɛ̄t mé tésɔŋ. Njhʉ̄ é lá, pɔ́ Baanabas é gʉɔ mé tésɔŋ Dɛlbe.
44014021	Pɔ́ɔl pɔ́ Baanabas é tswi ŋke mbɔŋ ánɛ Yɛɛ́so á Dɛlbe, tɛ epuɔ tɛ nzáne é cʉ́ʼ epuɔ Yɛɛ́so. Ńtswī épúp, ńzéŋ mbīŋ nzem mé metésɔŋ Lístle mbɔɔ Ikoniɔm pɔ́ Aŋtiɔsh á eshhʉ̄ apak ŋgɔŋ Pisidi.
44014022	Ŋ́kʉ́ʼnɛ nnɔŋ esēmtɛ epuɔ Yɛɛ́so, ńtswíʼtɛ á wɔ́p ŋ́gɛ, pɔ́ ekúʼte á Yɛɛ́so á mbɔŋɔ́, ḿbiŋ nzhɛ́ á légɛ, pɔ́ a pɔ́p é pɔŋteé á lejʉ̄ɔ ŋgʉɔ̄ʼ tɛʼ, tɛ́ ŋkó á ntē Lefɔ Ndém.
44014023	Ŋ́kó ánɛ aziɛ́ alúŋ epuɔ Yɛɛ́so lɛ́, ńtsɔ́ʼ epɔ̄ melʉɛ ánɛ alúŋ, éswíŋte á Ndém mé lekɔŋ nnáŋ nzi, tɛ́ ńtsékne á wɔ́p á mbū Atsyapuɔ Yɛɛ́so, yí tɛ́ pɔ́ le fɛ́ nnɛ̄t zɔp, ŋ́gyá á mbū yí.
44014024	Pɔ́ fhó emɔ̄ʼ eshhʉ̄ apak ŋgɔŋ Pisidi, ńtsia ŋgʉ̄ɔ mé apak ŋgɔŋ Pamfili.
44014025	Ŋ́kó éwú, éshúŋ anu Ndém á tésɔŋ Pɛɛje. Ḿbiŋ efhó éwú esóʼo ŋgʉ̄ɔ mé tésɔŋ Atali.
44014026	Ŋ́kó éwú, ŋ́kó á ntē mɛtúa ntshi, ŋ́gʉ̄ɔ mé Aŋtiɔsh, á tésɔŋ yīi, mɛ́ le zī efhó éwú, ńtsékne á wɔ́p á mbū Ndém ŋgaŋ apɔŋɔ́ ntē te ndhʉ, tɛ́ pɔ́ gʉɔ ŋghʉ̄ mefaʼ muɔ mīi, pɔ́ fhɔ́ɔ mé ŋghʉɛ́ la.
44014027	Ŋ́gʉɔ tɛ ŋkó éwú, ńtɔ́ŋ megaŋ alúŋ epuɔ Yɛɛ́so, éshúŋ á wɔ́p páʼ, leziŋ a ke tɔ́k épúp. Éshúŋ á wɔ́p páʼ Ndém a ke tswitéē, ńtsɔ́ʼ á mɛnzhɛ, epuɔ pīi é té epuɔ Yúda á, é fɛ́ nnɛ̄t ŋgyá á mbū Yɛɛ́so.
44014028	Pɔ́ a epuɔ Yɛɛ́so é zi éwú ńnáŋ.
44015001	Emɔ̄ʼ epuɔ é shʉʼ efhó á Yudéa, éshʉ̄ʼ á Aŋtiɔsh, ńzī á lezīʼne epuɔ Yɛɛ́so ŋ́gɛ, pɔ́ gɔ́ te ghʉ̄ mɛ́ tém á wɔ́p páʼ lepé Mɔɔ́sɛ é si nzɛ́ttɛ ɛ́, mbɔ Ndém a te e láʼ eghʉ pɔ́ etswɛ́t ɛ́.
44015002	Epuɔ mɛ́t pɔ́ a Pɔ́ɔl é shuŋne anu mɛ́t, ŋ́ŋāk tɛ á tsya á wɔ́p metsem. Mɛ́ zápa ŋ́gɛ, Pɔ́ɔl pɔ́ Baanabas mbɔɔ emɔ̄ʼ epuɔ Aŋtiɔsh, e egʉ̄ɔ á Yelósalɛm, ńnɔ̄ŋ anu jʉɔ mɛ́t á mekhu meziŋ‑ntō Yɛɛ́so mbɔɔ epɔ̄ melʉɛ, pɔ́ a pɔ́p e efāʼ.
44015003	Alúŋ epuɔ Yɛɛ́so, á tswíte á wɔ́p ánɛ leziŋ wuɔ mɛ́t, pɔ́ ge egʉɔ, ńzápa á apak ŋgɔŋ Fenísia pɔ́ apak ŋgɔŋ Samalía, ńnɔŋ nzīŋɛ eshúŋɔ á mbū epuɔ Yɛɛ́so, páʼ epuɔ pīi é té epuɔ Yúda á, é tsé á nzem Atsyapuɔ. Epɔ̄ memía metsem é júʼ, á yá á wɔ́p á mía lekāk.
44015004	Pɔ́ gʉɔ tɛ ŋkó á Yelósalɛm, alúŋ epuɔ Yɛɛ́so pɔ́ meziŋ‑ntō Yɛɛ́so mbɔɔ epɔ̄ melʉɛ, é tswí á wɔ́p á mbɔŋɔ́. Pɔ́ɔl pɔ́ Baanabas é pɛ́te eshúŋ á wɔ́p menu mīi, Ndém a ke tswité á wɔ́p, pɔ́ ghʉ.
44015005	Emɔ̄ʼ epuɔ Yɛɛ́so ánɛ ŋkɔʼɔ́ epuɔ Falísia, é lu á esī ndé ŋ́gɛ: «Mɛ́ pɔŋteé á letēm epuɔ Yɛɛ́so pīi, pɔ́ té epuɔ Yúda á, ńtswī ŋ́gɛ pɔ́ ekúʼte lepé Mɔɔ́sɛ.»
44015006	Pɔ́ lé épúp, meziŋ‑ntō pɔ́ a epɔ̄ melʉɛ é kó ncúʼte ńnáŋ á esī, éfāʼ anu jʉɔ mɛ́t.
44015007	Mɛ́ ŋak anu mɛ́t tɛʼ, tɛ Piɛ á lu á esī ndé ŋ́gɛ: «Epɔ̄ memía, pɛ é zhɛ́ á légɛ, tɛ efhó tɛ afʉʼ, Ndém a le fhó á tsetsɛlɛ pɛ, ńtsɔ́ʼ á gá, ŋ́gɛ meŋ etswī ŋke mbɔŋ yí á mbū epuɔ pīi, é té epuɔ Yúda á, pɔ́ júʼ, mvéŋ azɔ́p.
44015008	Yí Ndém a zhɛɛ́ ntē epuɔ metsem, a le gē etswi á légɛ yí é véŋ á wɔ́p páʼ epuɔ pí, ńtó Azwakne zí á mbū pɔ́p, ńdeŋ ndeŋ páʼ a le tó á mbū pímpɛ.
44015009	A le zéŋ esok ntē wɔ́p, melaʼ mīi pɔ́ é fɛ́ nnɛ̄t ŋgyá á mbū Yɛɛ́so. A te ghʉ̄ atɛʼte á tsetsɛlɛ ḿpɛ a pɔ́p ɔ́.
44015010	Pɛ é piŋ ŋghʉ̄ á lā, ńzéŋ efāʼ á wɛ́ á leghʉ, tɛ Ndém á záŋ á lɔ́ŋ ŋ́? Pɛ faʼa á wɛ́ á letshī apiʼ á athū epuɔ Yɛɛ́so puɔ melaʼ akɔ̄? Apiʼ mɛ́t, á zéŋ ŋgɔ́ á azímpɛ, mbɔ memɔʼɔ́ pímpɛ, é le fāʼ á lekʉlɛ, ḿbiŋ te kūuʼ.
44015011	Táʼ, ajū mīi ḿpɛ é si mvéŋɛ, á gɔ́ áa lɛ, Ndém a le zapá ánɛ apɔŋɔ́ ntē te ndhʉ zīi, Atsyapuɔ Yɛɛ́so a wɛɛ̄ ánɛ pímpɛ, ŋ́ghʉ̄ ḿpɛ tswɛ́t, ńzéŋ ŋghʉ̄ epuɔ mɛ́t é tswɛ́t azɔ́p ndeŋ ndeŋ épúp.»
44015012	Piɛ á shúŋne épúp, epuɔ metsem é pú ndáŋte, ŋ́gɔ̄ á njúʼ anu zīi Baanabas pɔ́ Pɔ́ɔl é gɔ á eshúŋɔ. Pɔ́ lɛ mbɛ́te eshúŋ á wɔ́p páʼ, pɔ́ ke wúa epuɔ pīi, é té epuɔ Yúda á, Ndém á nɔŋ ntsīa ánɛ pɔ́p, ŋ́ghʉ̄ɛ meŋkʉʼne anu mīi, é tswii mete mí á tsetsɛlɛ pɔ́p.
44015013	Pɔ́ shúŋne tɛ á mi, Jáak á tswí ashuŋne, ńdé ŋ́gɛ: «Epɔ̄ memía pá, pɛ ejúʼ anu jʉɔ zīi, meŋ gɔ̄ á eshúŋ pɛ lāa.
44015014	Simɔŋ a á pɛ́te eshúŋ páʼ, tɛ efhó á nzií ŋke mbɔŋ, Ndém á kɔŋ epuɔ pīi, pɔ́ té epuɔ Yúda á azɔ́p, ńtsɔ́ʼ emɔ̄ʼ epuɔ á nnɔ pɔ́p, ńdɔk ŋghʉ̄ epuɔ pí.
44015015	Á lɔk ntsóʼne ánɛ menu mīi, metswi‑ŋke Ndém é le lé efʉʼ mvhɔ. Mɛ́ le tí ŋ́gɛ:
44015016	“Afʉʼ a láʼ nnɔŋ ekuʼɔ, meŋ ezéŋ eshʉʼ mbʉ́ʼɛ ŋgyā Ndavít zīi, e lē eswia. Meŋ a láʼ epʉ́ʼte á aswiá‑apaʼa mɛ́t, tɛ a eláʼ ntshí á ajʉʼ, ŋ́gɔ́ páʼ á lɛ épúp,
44015017	tɛ́ mvuʼ epuɔ menɔŋ e etsɔ́ʼte akhu zá, ńdɔkɔ ndʉ́ɛ́ melāʼ ndɛʼɛ mīi, meŋ ndē ntsɔ́ʼ á wɔ́p, ńdɔk ŋghʉ̄ epuɔ pá. Atsyapuɔ mé lʉ́ɛ́ páʼa, á yí yīi, a laʼneē anu, ŋ́ghʉ̄.
44015018	A le ghʉ̄ʉ̄, epuɔ menɔŋ é zhɛ́ menu muɔ mɛ́t, tɛ efhó tɛ ŋguʼ léée.”»
44015019	Jáak á zéŋ ndé ŋ́gɛ: «Meŋ á jʉ́ɔ azá ŋ́gɛ, á ka pɔ̄ŋ ŋ́gɛ, ḿpɛ e eták epuɔ pīi, pɔ́ té epuɔ Yúda á, mbɔ pɔ́ ke sɛ̄t ntē wɔ́p, ḿvéŋ á Ndém ɛ́.
44015020	Táʼ, ḿpɛ etí ndɔk mbé á wɔ́p ŋ́gɛ, ndɛ́ʼ pɔ́ ezéŋ mpfɛ́t mbap zīi, mɛ́ lɔk ntsɔ́ʼ afɛʼ á mbū mesī, ḿbé á wɔ́p agā, ḿbé á wɔ́p ŋ́gɛ, ndɛ́ʼ pɔ́ ezéŋ mpfɛ́t mbap na yīi, a á kwhʉ́ efem feém, mbɔɔ metshi mena.
44015021	Mɛ́ etí á mbū pɔ́p épúp, melaʼ mīi, tɛ efhó tɛ ŋguʼ, epuɔ menɔŋ é shúŋ anu Mɔɔ́sɛ jʉɔ mɛ́t á ntē metésɔŋ ntsem, epuɔ metsem é nɔŋ njúʼɔ. Tɛ mbɔɔ tsetsɔŋɔ, mɛ́ zɛɛ́t ntswiʼnɛ ntɔ́ŋɔ aŋwaʼne Mɔɔ́sɛ ánɛ meleʼé aswite epuɔ Yúda ntsem, á ntē meŋgyā aswiŋte.»
44015022	Meziŋ‑ntō pɔ́ a epɔ̄ melʉɛ mbɔɔ megaŋ alúŋ ntsem, é gɔ́ taʼ nchu ŋ́gɛ, mɛ́ etsɔ́ʼ emɔ̄ʼ epuɔ á nnɔ pɔ́p, ńtsóʼne ánɛ Pɔ́ɔl pɔ́ Baanabas, ńtó á wɔ́p á Aŋtiɔsh. Mɛ́ lɛ ntsɔ́ʼ á Zwíde yīi, mɛ́ lɛɛ́ nzéŋɛ ntɔ́ŋɔ á yí lɛ Baasabas, ńzéŋ ntsɔ́ʼ á Silas, pɔ́ mémpīa é gɔ́ epuɔ pīi, epɔ̄ memía é wuʼteé á wɔ́p.
44015023	Mɛ́ tí ánɛ akɛtte zīi, pɔ́ lɔkɔ ŋgʉ̄ɔ ŋ́gɛ: «Pek, épɔ̄ memía pɛ́, méziŋ‑ntō, ŋ́ghʉ̄ epɔ̄ melʉɛ ánɛ alúŋ epuɔ Yɛɛ́so, pek é pú ntsāʼte á wɛ́ metsem. Á wɛ́ epɔ̄ memía pék pīi, é té epuɔ Yúda á, épi é tésɔŋ Aŋtiɔsh, mbɔɔ epi é ntē ŋgɔŋ Sili mɛ́t, ŋ́ghʉ̄ é epi é ntē ŋgɔŋ Silisi.
44015024	Pek ke júʼ páʼ, emɔ̄ʼ epuɔ é ke fhó á nnɔ pek, éshʉʼ eshúŋ á wɛ́ menu, ńdɔk ntákte athū zɛ́, tɛ pɛ cʉ́ʼɛ ntāpne tapne. Pek mé ke ké te á wɔ́p tó.
44015025	Púp tɛ́, pek ke náŋ á esī, ŋ́gɔ́ á taʼ nchu, ńtsɔ́ʼ emɔ̄ʼ epuɔ, ńtsóʼne ánɛ Pɔ́ɔl pɔ́ Baanabas, mépɔŋ mesoó pék, ńtó á wɔ́p ŋ́gɛ, pɔ́ eshʉʼ njʉ́ɔ á wɛ́.
44015026	Pɔ́ɔl pɔ́ Baanabas é si ŋgɔ́ epuɔ pīi lewhʉ̄ a lē nnek á wɔ́p, tɛ ŋgɔ́ yīi pɔ́ kúɔ́ ánɛ anu Atsyapuɔ yímpɛ Yɛɛ́so Klísto, ŋ́kwhʉ́, pɔ́ le lʉ̄ʉʼ.
44015027	Epuɔ pīi pek é tó á wɔ́p a pɔ́p, é si ŋgɔ́ á Zwíde pɔ́ Silas, ŋ́gɛ pɔ́ eshʉʼ ndɔ̄k nchu, ḿbɛ́te eshúŋ á wɛ́ ndeŋ ndeŋ, ájū mīi pek é tí á ntē akɛtte ega.
44015028	Ńdɔkɔ ŋ́gɛ, Azwakne Ndém á ke ghʉ̄ pek jʉ́ɔ ŋ́gɛ, pek gɔ le zápa amɔ̄ʼ apiʼ ndɛʼɛ, á athū pɛ pīi, pɛ te epuɔ Yúda á, ńtɔ́k ecū mīi mɛ́ pɔŋteé á leghʉ ɛ́. Etsō mɛ́t e ecʉɔ:
44015029	pɛ epá á lepfɛ̄t mbap zīi, mɛ́ lɔk ntsɔ́ʼ afɛʼ á mbū mesī. Ḿbá á lepfɛ̄t mbap mena pīi é kwhʉ́ efem feém, ḿbá lepfɛ̄t metshi mena, ḿbá á agā. Pɛ kʉʉ ecū muɔ mɛ́t ntsem, mbɔ pɛ é ghʉ á mbɔŋɔ́. Pek é tsaʼte á wɛ́.»
44015030	Mɛ́ tí épúp, wɔ Pɔ́ɔl é lɔk ŋgʉ̄ɔ, ŋ́kó á Aŋtiɔsh, ńcúʼte epuɔ Yɛɛ́so metsem, ŋ́gyá á akɛtte mɛ́t á mbū pɔ́p.
44015031	Pɔ́ tɔ́ŋ, á yá á wɔ́p ŋgate, pɔ́ júʼ mbú ŋgáŋte.
44015032	Páʼ Zwíde pɔ́ Silas é azɔ́p metswi‑ŋke Ndém lā, pɔ́ shúŋ á wɔ́p menu tɛ záne, ńdɔk nték á wɔ́p, ńzéŋ ndɔk ntswíʼte á wɔ́p.
44015033	Pɔ́ zi éwú nnáŋ, éshʉʼ ncʉ́ʼ á legʉɔ, epɔ̄ memía metsem é lɔk a taʼ nchu, ńdāʼne á wɔ́p, ŋ́gɛ pɔ́ ezīŋ mé apwɛne, ŋ́gʉɔ ntswɛ́tte epuɔ pīi, pɔ́ ke tó á wɔ́p.
44015034	[Táʼ, Silas á piŋ njʉ́ɔ ŋ́gɛ, yí e cʉ́ʼ ezɛ́t éwú.]
44015035	Ŋ́gɔ́ mé Pɔ́ɔl pɔ́ Baanabas, pɔ́ cʉ́ʼ nzɛ́t á Aŋtiɔsh, pɔ́ a emɔ̄ʼ epuɔ é nɔŋ nzíʼnɛ epuɔ, ńnɔŋ ntswīi ŋke mbɔŋ, éshúŋɔ anu Atsyapuɔ.
44015036	Méŋ afʉʼ á shʉʼ nnáʼ ntɔ́k, Pɔ́ɔl á lé mé Baanabas ŋ́gɛ: «Pɔkɔ ezéŋ mbīŋ nzem ánɛ metésɔŋ ntsem pīi, pɔkɔ ke shúŋ anu Atsyapuɔ éwú, ńcʉ̄te epuɔ Yɛɛ́so, ńjʉ́ɔ páʼ pɔ́ lē ncʉ́ʼ ŋgɔ́ épúp.»
44015037	Baanabas á nɔŋ ŋkɔ̄ŋɔ ŋ́gɛ, pɔ́ a Jáaŋ Málkúsi e epú ŋgʉ̄ɔ.
44015038	Táʼ, Pɔ́ɔl á pú te épúp kɔŋ, melaʼ mīi Málkúsi a le wáʼ á wɔ́p á apak ŋgɔŋ Pamfili, ŋgʉ̄ɔ té tsékne mefaʼ mīi, pɔ́ a pɔ́p é ke zīī.
44015039	Pɔ́ Baanabas é zi anu mɛ́t ŋŋāk, tɛ ndáʼ ŋgē ejʉ́ɔ, éfākne fakne. Baanabas á lɔk á Málkúsi, pɔ́ yí é gʉɔ, ŋ́gɔ ŋkó á ntē mɛtúa ntshi, ńtó ŋgʉ̄ɔ mé ŋgɔŋ Shʉple.
44015040	Pɔ́ɔl á kaŋ á Silas, ŋ́gē egʉɔ, epɔ̄ memía é ghʉ aswiŋte, ńdɔk ntsékne á yí á mbū Atsyapuɔ Ndém, ŋgaŋ apɔŋɔ́ ntē te ndhʉ.
44015041	Á ge egʉɔ, ńdɔ̄k á apak ŋgɔŋ Sili pɔ́ Silisi ntɔ́k. Ńnɔŋ ntɔ́kɔ ánɛ aziɛ́ alúŋ epuɔ Yɛɛ́so lɛ́, ésēmtɛ á wɔ́p ánɛ lefɛ̄ nnɛ̄t.
44016001	Pɔ́ɔl á gʉɔ tɛ ŋkó á tésɔŋ Dɛlbe, ńzéŋ ŋgʉ̄ɔ mé Lístle. Mmɔʼ ŋiŋ Yɛɛ́so á gɔ́ éwú, lezēŋ tsí é gɔ́ lɛ Timotɛ. Mɛ́ yi á gɔ́ á méŋ ŋiŋ Yúda, mbɔ a le fɛ́ nnɛ̄t ŋgyá mé Yɛɛ́so, mɔʼɔ́ yi á gɔ́ te ŋiŋ Yúda á, ŋ́gɔ́ ŋiŋ Glɛk.
44016002	Timotɛ wuɔ mɛ́t, a lɛ ŋiŋ, epɔ̄ memía pīi, é Lístle mbɔɔ epi é Ikoniɔm é nɔŋ ŋkímɛ lezēŋ tsí á mbɔŋɔ́ tɛʼ.
44016003	Pɔ́ɔl á nɔŋ ŋkɔ̄ŋɔ ŋ́gɛ, pɔ́ a Timotɛ e ezīŋ. Táʼ, epuɔ Yúda á eshhʉ̄ ajʉʼ mɛ́t, é piŋ mbú nnɔŋ nzhɛ́ɛ á légɛ, mɔʼɔ́ Timotɛ a á ŋiŋ Glɛk. Pɔ́ɔl á lɛ ntém á yí, páʼ mɛt epuɔ Yúda, a á si ndʉ́ɛ́ épúp, ńdɔkɔ mbɔ́kɔ epuɔ Yúda á lethū alɔ́ʼ zí.
44016004	Pɔ́ a wɔ Pɔ́ɔl é lɛ nzī á leziŋ, ńtsīa ánɛ metésɔŋ. Pɔ́ɔl pɔ́ Silas é shúŋ epuɔ Yɛɛ́so ajū mīi, meziŋ‑ntō pɔ́ a epɔ̄ melʉɛ, ánɛ alúŋ epuɔ Yɛɛ́so á Yelósalɛm, é ke zapá ŋ́gɛ, mɛ́ ecʉ́ʼɛ ŋghʉ̄ɛ épúp.
44016005	Melúŋ epuɔ Yɛɛ́so mɛ́t, é nɔŋ ntswīʼnɛ efíɛ́ nnɛ̄t ŋgyáa á mbū Yɛɛ́so, ńdɔkɔ ŋgʉ̄ɔ mé mvhɔ. Nnɔ wɔ́p é zéŋ nnɔ̄ŋ ntswīʼnɛ eleʼé tsem.
44016006	Pɔ́ɔl pɔ́ epuɔ pí, é shʉʼ nnɔ̄ŋ ŋgʉ̄ɔ mé eshuúŋ anu Ndém á ntē apak ŋgɔŋ Azíi, Azwakne Ndém á té véŋ. Tɛ pɔ́ zápa á ntē apak ŋgɔŋ Fliji pɔ́ Ŋgalati ŋgʉ̄ɔ.
44016007	Ŋ́gʉɔ tɛ nnɔ̄ŋ mbáte apak ŋgɔŋ Misi, ńnɔŋ efāʼa á letɔ̄k ŋgʉ̄ɔ mé apak ŋgɔŋ Bitini, Azwakne Yɛɛ́so á zéŋ te véŋ.
44016008	Pɔ́ kó á ntē apak ŋgɔŋ Misi, ńtɔ́k ŋgʉ̄ɔ mé tésɔŋ Tloas.
44016009	Á kó ŋgɔ́ ŋkɔʼɔ́ atswɛt, Pɔ́ɔl á jʉ́ɔ mmɔʼ njʉɔ te lí, ńjʉ́ɔ mmɔʼ ŋiŋ Maseduan á tshí á ajʉʼ, éswíŋte ndé á mbū yí ŋ́gɛ: «Lɛ ntó eshʉʼ ntswíte á wék, á Maseduan ega.»
44016010	Pɔ́ɔl á jʉ́ɔ njʉɔ mɛ́t épúp, pek a pɔ́p é jʉ́ɔ ŋ́gɛ, Ndém a á si ŋkɔ̄ŋɔ ŋ́gɛ, pek egʉ̄ɔ á apak ŋgɔŋ Maseduan, ńtswī ŋke mbɔŋ yí éwú. Ńdɛ ncūŋte nnɛ̄t zek, ńcʉ́ʼɛ efāʼa á legʉɔ mé éwú.
44016011	Pek a pɔ́p é kó a mɛtúa ntshi á Tloas, ńtó ndeŋ ndeŋ ŋgʉ̄ɔ mé tésɔŋ Samotlas, tɛ́ njhʉ̄ é lá, pek gʉ̄ɔ ŋkó á tésɔŋ Neapolis.
44016012	Éfhó éwú, ńzīŋ á esī ŋgʉ̄ɔ mé tésɔŋ Fílíip, á gɔ́ á mía mía tésɔŋ á ntē apak ŋgɔŋ Maseduan, ŋ́gɔ́ á tésɔŋ yīi, epuɔ Lóma é lē ŋkaŋ. Pek kó éwú, ńnáʼ nnáŋ tsɔ eleʼé shɔ́ʼɔ́ lɛ́.
44016013	Aleʼé aswite epuɔ Yúda á kuʼ, pek fhó á tésɔŋ ntó, ŋgʉ̄ɔ mé akʉŋɛ́ ntshi, ńnɔŋ ŋkwāŋa ŋ́gɛ, ajʉʼ aswiŋte epuɔ Yúda á éwú. Ŋ́kó éwú, ńjʉ́ɔ mbɔ wɔnzwí tɛ nzá é mbú ncúʼte ajʉʼ mɛ́t. Pek lɛ nnáŋ á esī, ńzī á leshūŋne á mbū pɔ́p.
44016014	Mmɔʼ menzwí a lɛ éwú, ŋ́gɔ́ te ŋiŋ Yúda á, ńnɔŋ ŋgūʼtɛ azí á Ndém, lezēŋ tsí é gɔ́ lɛ Lidi. Éfhɔ́ɔ á tésɔŋ Tiatii. A lɛɛ́ ntáŋa mmɔʼ ntií menzhó mīi, é teē nzwiŋ. Á téŋɛ metuúŋ mí nzwíʼte anu zīi pek shúŋɔ, Atsyapuɔ á tsɔ́ʼ ntē yí, á kúʼte anu zīi, Pɔ́ɔl a á lé.
44016015	Mɛ́ noʼ á yí á ntshi, pɔ́ a epuɔ ŋgyā pí. Á púʼ mbū á mbū pek ndé ŋ́gɛ, a gɔ́ éyi pek é véŋ anuúnē ŋ́gɛ, yí é fɛ́ nnɛ̄t zi ŋgyá á mbū Yɛɛ́so, pek eshʉ̄ʼ á mba yí, pek a pɔ́p é náŋ. Á lé épúp, ŋ́kōne á wék tɛ pek evéŋ.
44016016	Á shʉʼ ŋgɔ́ amɔ̄ʼ aleʼé, pek nɔŋ ŋgʉ̄ɔ mé ajʉʼ zīi, mɛ́ swíŋtɛ á Ndém éwú, ḿbōte mmɔʼ menzwí á gɔ́ ŋkwa, mbɔ esī e lē ŋgɔ á yí. A lɛɛ́ ntsɔ́ʼɔ ŋgá, ńdɔkɔ ŋgyáa atʉtʉ ŋkāp á mbū epuɔ pīi, é le zó á yí.
44016017	Menzwí wuɔ mɛ́t á jʉ́ɔ á wék a Pɔ́ɔl, ńtsé á nzem pek, ńzhɛ̄ne á wék, ńnɔŋ ndʉ́ɛ́ mé ŋghi teté ŋ́gɛ: «Epuɔ pwɔ̄ é páʼa, ŋ́gɔ́ wɔ júʼ‑nchu Atsyapuɔ Ndém, pɔ́ é si ntswīi á wɛ́ á mɛnzhɛ yīi, pɛ gɔ ezápa éwú tɛ́ ndáʼ ntswɛ́t.»
44016018	Á ghʉ épúp, ńdɔk ŋgʉ̄ɔ mé mvhɔ tɛ meleʼé é záne. Á ge emakne, ḿbék á Pɔ́ɔl pekeé, tɛ á swáŋ nnɛ̄t, ńcɔ́k esī mɛ́t ndé ŋ́gɛ: «Meŋ tswii á mbū wu, ánɛ lezēŋ Yɛɛ́so Klísto ŋ́gɛ, fhó ánɛ menzwí wuɔ ntó.» Esī mɛ́t é lɛ efhó ánɛ yí ntó afʉʼ mɛ́t afʉʼ mɛ́t.
44016019	Epuɔ pīi é le zó á menzwí wuɔ mɛ́t, pɔ́ jʉ́ɔ ŋ́gɛ pɔ́ é pí apɛ zīi, pɔ́ gɛ njhʉ́ɛ ánɛ yí, ńdɛ ŋgɔ̄ á Pɔ́ɔl pɔ́ Silas, éshūŋne á wɔ́p ndɔk ŋgʉ̄ɔ mé ŋgyā asāʼ.
44016020	Ńtswī á wɔ́p á mbū megaŋ asāʼ epuɔ Lóma, ńdé ŋ́gɛ: «Epuɔ puɔ é si ŋgɔ́ epuɔ Yúda. Pɔ́ é si mmāʼa atāk á tésɔŋ pímpɛ ega.
44016021	Ḿbiŋɛ nzíʼnɛ epuɔ atswhī zīi, lepé tsímpɛ é té si mvéŋɛ. Ḿpɛ é si ŋgɔ́ epuɔ Lóma, ḿpɛ piŋɛ ŋgɔ́ le véŋ atswhī zīi, epuɔ é zíʼnɛ á yímpɛ ɛ́.»
44016022	Alāʼ zīi á ŋgɔ́ éwú, á sɛnne azí, ńcʉ́ʼɛ mbā á Pɔ́ɔl pɔ́ Silas pa. Megaŋ asāʼ é júʼ épúp, ńtswī mɛ́ shuŋ menzhó á mbe nnɛ̄t Pɔ́ɔl pɔ́ Silas esɔ̄ŋ, ńzéŋ ndɔ̄k ntɛ̄ ntswá á wɔ́p.
44016023	Mɛ́ chʉ́ nnɛ̄t ntswá á wɔ́p, ńdɔ̄k á wɔ́p ŋgʉɔ nnéŋ á ŋgyā atʉɛ́, ńtsékne ŋ́gɛ, ŋiŋ yīi a pípɛ ŋgyā atʉɛ́, a epíp á wɔ́p á mbɔŋɔ́.
44016024	Á júʼ épúp, ńtswí á wɔ́p ndɔk ŋgʉ̄ɔ ńnéŋ tɛ á ntē ŋgyā atʉɛ́. Ńzwík á mía akʉɔʼté á mekhu pɔ́p.
44016025	Á kó ŋgɔ́ ánɛ ajūɔ té‑etsōʼ, Pɔ́ɔl pɔ́ Silas é nɔŋ eswíŋtɛ á Ndém, ḿbiŋɛ nzɔ̄pɔ ndɔkɔ ŋgūʼtɛ á yí, mvuʼ megaŋ atʉɛ́ é nɔŋ njúʼɔ.
44016026	Mɛ́ lɛ ŋgē ejʉ́ɔ, esī atsetsáʼ é cʉʼne ménte ménte, tɛ atseŋ ŋgyā atʉɛ́ á pú ncʉ̄ʼne azí, menchu ŋgyā é pú ntsɔ́ʼɔ ntshí, meŋkhʉ atʉɛ́ mīi mɛ́ ndɔk ŋkwɛ́t megaŋ atʉɛ́, é pú ŋkɛ́ʼte.
44016027	Mbip‑ŋgyā atʉɛ́ á ziɛ, ńjʉ́ɔ menchu ŋgyā é pú ntsɔ́ʼte ntshí, á nɔŋ ŋkwāŋa ŋ́gɛ, megaŋ atʉɛ́ é mbú ntó ŋ́kʉ̄ tɛ mmī. Ésɔ̄ŋ á puʼ ncu yi á mbā, ŋ́gɛ yí lɔkɔ ŋgɔ̄ á esɔɔ̄p nnɛ̄t zi ekwhʉ́.
44016028	Tɛ́ Pɔ́ɔl á gaʼte mé nte ŋ́gɛ: «Te sɔ̄ɔp nnɛ̄t ju, pek metsem e é puɔ ega.»
44016029	Mbip‑ŋgyā atʉɛ́ á tswi ŋ́gɛ, mɛ́ elɔ̄k ŋkaʼ eshʉ̄ʼ. Mɛ́ lɔk eshʉ̄ʼ, á tswí ndɔ̄k ŋ́gákne ŋ́kó á ŋgyā. Ŋ́gwhʉ̄ á mekhu Pɔ́ɔl pɔ́ Silas, ńnɔŋ mvɛ̄tɛ.
44016030	Afʉʼ a kuʼ, á ghʉ pɔ́ tó mé apɛ́, á zɛ́tte á wɔ́p ŋ́gɛ: «Ŋkɔbé, meŋ gɔ́ eghʉ̄ʉ lɛ akɔ̄, tɛ́ ndáʼ ntswɛ́t é?»
44016031	Pɔ́ pwɛt á mbū yí ŋ́gɛ: «Fɛ́ nnɛ̄t ju ŋgyá á mbū Atsyapuɔ Yɛɛ́so, Ndém a eshʉʼ ŋghʉ̄, pɛ a epuɔ ŋgyā pú metsem, e etswɛ́t.»
44016032	Ḿbiŋ eshúŋ anu Yɛɛ́so á mbū yí, mbɔɔ á mbū epuɔ metsem pīi, é naáŋ á ŋgyā yí.
44016033	Afʉʼ á kuʼ, ɔ́ɔ ŋkɔʼɔ́‑atswɛt mɛ́t, mbip‑ŋgyā atʉɛ́ á lɔk á wɔ́p ŋ́gɔ esōk meféŋ mɔ́p. Pɔ́ɔl pɔ́ Silas é ghʉ nnōʼ á yí á ntshi, mbɔɔ epuɔ ŋgyā pí metsem.
44016034	Á lɔk Pɔ́ɔl pɔ́ Silas, pɔ́ a pɔ́p é gʉɔ mé ŋgyā zi, ŋ́kó éwú, ŋ́gyá á wɔ́p azō pɔ́ pfɛ́t. Mbaŋa wuɔ mɛ́t pɔ́ epuɔ ŋgyā pí, é fhó ánɛ páʼ pɔ́ é fɛ́ nnɛ̄t ŋgyá á mbū Ndém lā, ńcʉ́ʼɛ nnáŋa mé lekāk.
44016035	Njhʉ̄ é lá, megaŋ asāʼ, ŋ́gɔ́ epuɔ Lóma é tó epuɔ pɔ́p á mbū mbip‑ŋgyā atʉɛ́, ŋ́gɛ a efók epuɔ pwɔ̄, ńtshī á wɔ́p nnéŋ pɔ́ egʉ̄ɔte.
44016036	Á lɛ ŋgʉ̄ɔ ndé á mbū Pɔ́ɔl ŋ́gɛ: «Megaŋ asāʼ é tó ŋke ŋ́gɛ, meŋ etshī á wɛ́ nnéŋ. Tsetsɔŋɔ, pɛ gɔ efhó á ŋgyā ntó, ŋ́gʉ̄ɔ ńda nda.»
44016037	Pɔ́ɔl á lé á mbū pɔ́p ŋ́gɛ: «Mɛ́ ntswá á wék á mvhɔ alāʼ, té gɔ́ yīi, mɛ́ zi ŋŋāk á wék, tɛ́ pek gɔ́ páʼa, ŋ́gɔ́ epuɔ Lóma. Ḿbáte, ńnéŋ á wék á ŋgyā atʉɛ́. Tsetsɔŋɔ, mɛ́ faʼa á lekɔ̄ŋne efók á wék ká? Ŋgáŋ, á gɔ́ lé épúp egɔ́. Pɛ egʉɔ ntswī, pɔ́ méŋwɛ̄t e eshʉʼ efók á wék.»
44016038	Epuɔ pɔ́p mɛ́t, é piŋ nzem mbɛ́te eshúŋ á mbū megaŋ asāʼ, páʼ Pɔ́ɔl a á lé épúp. Pɔ́ júʼ páʼ Pɔ́ɔl pɔ́ Silas é si ŋgɔ́ epuɔ Lóma, ńcʉ́ʼɛ mbɔ́k pɔké.
44016039	Ńdɛ eshʉ̄ʼ mbwɛ́ne ntē Pɔ́ɔl pɔ́ Silas, éfók á wɔ́p á ŋgyā atʉɛ́, ḿbúʼ mbū ŋ́gɛ, pɔ́ efhó á tésɔŋ ega ŋgʉ̄ɔ.
44016040	Pɔ́ fhó á ŋgyā atʉɛ́ mɛ́t ntó, ŋgʉ̄ɔ mé mba Lidi, ńcúʼte epɔ̄ memía, ŋ́gyá á wɔ́p ntekné, tɛ́ ŋgʉ̄ɔ.
44017001	Pɔ́ɔl pɔ́ Silas é zápa ánɛ metésɔŋ Amfipolis pɔ́ Apolini, ŋgʉ̄ɔ mé tésɔŋ Tesalonik. Mmɔʼ ŋgyā aswiŋte epuɔ Yúda é gɔ́ éwú.
44017002	Pɔ́ɔl á lɛ ŋkó á ŋgyā aswiŋte mɛ́t, páʼ a gɛ nzī ŋghʉ̄ɛ épúp ejʉʼ etsem. Ŋ́kó éwú ndɛtne lɛtne ánɛ eleʼé aswite epuɔ Yúda tsɛ́tɛ́t. Pɔ́ a epuɔ pīi é ŋgɔ́ éwú, é nɔŋ ntúŋɔ atseŋ ánɛ anu Ndém, éfhó ánɛ páʼ, mɛ́ le tí épúp.
44017003	Á nɔŋ eshúŋɔ á wɔ́p anu ánɛ Nzaʼ‑Ŋkhʉ, ŋ́kɛ́ʼtɛ eshúŋɔ á wɔ́p páʼ, ashuŋne Ndém á leé ŋ́gɛ, Nzaʼ‑Ŋkhʉ a ke pɔŋté á lejʉ̄ɔ ŋgʉɔ̄ʼ, ŋ́kwhʉ́, Ndém á piŋ ŋghʉ̄ á zím ánɛ lewhʉ̄. Ńzéŋ eshúŋ á wɔ́p ŋ́gɛ, Nzaʼ‑Ŋkhʉ mɛ́t, a á si ŋgɔ́ á Yɛɛ́so yīi, yí tswii ŋke yí á mbū pɔ́p lā.
44017004	Emɔ̄ʼ epuɔ Yúda pīi, é lɛ á ŋgyā, é júʼ épúp, ḿvéŋ, ŋ́kó á nnɔ Pɔ́ɔl pɔ́ Silas, ŋ́ghʉ̄ epuɔ Glɛk tɛ nzáne pīi, pɔ́ lɛ si ŋgūʼtɛ á Ndém, ŋ́ghʉ̄ emɔ̄ʼ wɔnzwí pīi, shʉ́shɔ́k wɔp á éwú.
44017005	Táʼ, emɔ̄ʼ epuɔ Yúda é jʉ́ɔ azɔ́p, éséŋ eshhʉ̄. Ńdɛ ntsé á mɛnzhɛ, ńcúʼte epuɔ pīi, é té ecūɔ ɔ́. Pɔ́ a pɔ́p é tɔ́kte á tésɔŋ, éswīte alāʼ, ńcʉ̄ʼne ejʉʼ, tɛ nzíʼ ŋkó á mba mmɔʼ ŋiŋ, mɛ́ tɔ́ŋ á yí lɛ Jazɔŋ, éfāʼ á Pɔ́ɔl pɔ́ Silas, ŋ́gɔ̄ á ŋgɔɔ̄ pɔ́p, élɔk egʉɔ mé mvhɔ alāʼ.
44017006	Tɛ́ pɔ́ té á wɔ́p jʉ́ɔ ɔ́, ńdɛ ŋgɔ̄ á Jazɔŋ mɛ́t, pɔ́ a emɔ̄ʼ epɔ̄ memía, é shuŋne á wɔ́p ndɔk ŋgʉ̄ɔ mé mvhɔ wɔ‑sáʼ á tésɔŋ, ńdéŋte ŋguŋ, ńdé ŋ́gɛ: «Epuɔ pīi é si ŋkʉ́ʼnɛ mmāʼa atāk á ŋgɔŋ lā, a ayi pɔ́ shʉʼ tɛ ŋkó ega lāa.
44017007	Jazɔŋ wuɔ á kókne á wɔ́p á mba yí. Pɔ́ metsem é si ndʉ́ɛ́ ŋ́gɛ: “Mmɔʼ efɔ a á éwú, lezēŋ tsí é gɔ́ lɛ Yɛɛ́so.” Púp, pɔ́ lɔkɔ te nzīŋɛ ánɛ lepé ŋwɛ́t ŋgɔŋ Lóma á.»
44017008	Alāʼ pɔ́ a wɔ‑sáʼ á tésɔŋ, é júʼ meshuŋne muɔ mɛ́t, ethū tsɔ́p é tákte.
44017009	Pɔ́ ghʉ tɛ Jazɔŋ pɔ́ a epuɔ pīi, mɛ́ gɔ á wɔ́p a pɔ́p, é láʼ ŋgyá ŋkāp á mbū wɔ‑sáʼ á tésɔŋ, ńdɔk nzó á athū zɔ́p, tɛ́ mɛ́ tshi á wɔ́p nnéŋ.
44017010	Nzém é kó eséŋ, epɔ̄ memía é lɛ ŋghʉ̄, Pɔ́ɔl pɔ́ Silas é gʉɔ mé tésɔŋ Bele. Ŋ́gʉɔ tɛ ndɛ̄ ŋgē ekó éwú, ŋ́kó á ntē ŋgyā aswiŋte epuɔ Yúda.
44017011	Epuɔ Yúda pīi é tésɔŋ mɛ́t, é wɛ atswhī mbɔŋ tɛ ntɔ́k epi Tesalonik, ńjúʼ anu Ndém, ńzwíʼte mé taʼ ntē. Ńzéŋ ŋgɔ́ eleʼé tsem, ńnɔŋ ntsāʼa anu mɛ́t, ńcʉ̄tɛ ŋ́gɛ, kɛ anu zīi Pɔ́ɔl a shúŋɔ, á ndeŋ ndeŋ páʼ mɛ́ le tí épúp lɛ́ɛ.
44017012	Epuɔ tɛ nzáne é lɛ efɛ́ nnɛ̄t ŋgyá á mbū Yɛɛ́so. Éshʉ̄ʼ ánɛ eshhʉ̄ epuɔ Glɛk, mekém wɔnzwí pɔ́ a mbaŋa tɛ nzá, é fɛ́ azɔ́p nnɛ̄t ŋgyá á mbū Yɛɛ́so.
44017013	Táʼ, epuɔ Yúda pīi é Tesalonik, é júʼ á légɛ Pɔ́ɔl a á tésɔŋ Bele, ńzéŋɛ eshúŋɔ anu Ndém, éshʉ̄ʼ éwú, ńcʉ̄ʼne ejʉʼ, éswīte alāʼ.
44017014	Epɔ̄ memía é jʉ́ɔ épúp, ndɛ ŋ́ghʉ̄ Pɔ́ɔl á lɔk eshhʉ̄ mía ntshi ŋgʉ̄ɔ. Ŋ́gɔ́ mé Silas pɔ́ Timotɛ, pɔ́ cʉ́ʼ nzɛ́t á Bele.
44017015	Epuɔ pīi pɔ́ nnɔŋ ntsāknɛ á Pɔ́ɔl, pɔ́ lɔk á yí ŋgʉ̄ɔ tɛ ŋkó á tésɔŋ Atɛne. Ŋ́ghʉ ŋgē epiŋ nzem mé Bele, Pɔ́ɔl á tó ŋke á mbū pɔ́p ŋ́gɛ, Silas pɔ́ Timotɛ, é ha eshʉ̄ʼ ntswɛ́tte á yí.
44017016	Pɔ́ɔl á ge ezwíʼte á Silas pɔ́ Timotɛ á Atɛne, ńtɔ́kte á tésɔŋ mɛ́t, ńjʉ́ɔ, meŋgyā mesī é zá éwú tɛ́ʼ, mbe zi é cʉ́ʼɛ ntsyɛ̄tte tsyɛtte.
44017017	Á lɛ ŋgʉ̄ɔ mé ŋgyā aswiŋte epuɔ Yúda, pɔ́ a epuɔ Yúda mbɔɔ epuɔ pīi pɔ́ té epuɔ Yúda á, ḿbiŋ nnɔ̄ŋ ŋgūʼtɛ á Ndém, é zi á leshūŋne. A le zéŋ nnɔŋ ŋgʉ̄ɔ eleʼé tsem, éshúŋnɛ tɛ mbɔɔ egʉ́ɛ egʉ́ɛ yīi, a á pote epuɔ éwú.
44017018	Emɔ̄ʼ wɔ túŋ atseŋ anu, mé akwaŋte Epikwii, mbɔɔ emɔ̄ʼ mé akwaŋte Zenɔŋ, é shʉʼ azɔ́p, pɔ́ a Pɔ́ɔl é zi á leshūŋne. Emɔ̄ʼ epuɔ é gɛ: «Ŋgaŋ leghī yi, a á gɛ akʉ̄ɛ?» Emɔ̄ʼ epuɔ é júʼ páʼ Pɔ́ɔl a á tswi ŋke mbɔŋ Yɛɛ́so, ńzéŋ ńnɔŋ eshúŋɔ anu, ánɛ lezīm ánɛ lewhʉ̄, ńdé azɔ́p ŋ́gɛ: «Á swhí áa yīi, a á si ntswīi ŋke emɔ̄ʼ mege melém.»
44017019	Ńdɛ ndɔ̄k á yí ŋgʉ̄ɔ mé ajʉʼ tésɔŋ zīi, mɛ́ gɛ ncúʼtɛ éwú efāʼa menu, á ndo lekwɛ̄t tsīi, mɛ́ tɔ́ŋɔ lɛ Aleopaje, ńdé á mbū yí ŋ́gɛ: «Pek gɔ ezhɛ́ anu eswhī jʉɔ zīi, o zíʼnɛ epuɔ lā a?
44017020	O ó si eshúŋɔ mege menu, pek piŋ ŋgɔ́ si ŋkɔ̄ŋɔ á lezhɛ̄ ajū mīi, é lɔkɔ ndʉ́ɛ́.»
44017021	Á ge egɔ́ épúp, mbɔ epuɔ Atɛne metsem, mbɔɔ mege pīi é nnɔ pɔ́p, é gɛ nzī nzóko ŋkɔ̄ŋɔ á lejūʼ menu meswhī, ŋ́kó eshúŋ emɔ̄ʼ.
44017022	Pɔ́ɔl á lu á esī á mvhɔ acuʼte, ńdé ŋ́gɛ: «Pɛ epuɔ Atɛne, meŋ á jʉ́ɔ ŋ́gɛ, pɛ́ é epuɔ, ńdɔ̄k mekuʼ ŋgūʼte melém ánɛ meshhʉ̄ metsem.
44017023	Meŋ á nnɔŋ ntɔ́ktɛ á tésɔŋ pɛ ega, ńjʉ́ɔ mejʉʼ esī mīi, pɛ cúʼtɛ éwú, ŋ́gwáʼa njʉʼ á mbū mesī. Meŋ á jʉ́ɔ amɔ̄ʼ ajʉʼ esī, mbɔ mɛ́ lē ntí éwú ŋ́gɛ: “Á mbū ndém te zhɛ́ á yí.” Púp, Ndém yīi pɛ wuʼtɛ, té zhɛ́ á yí, yí tɛ́ meŋ méŋwɛ̄t, meŋ shʉʼɛ mé eshuúŋ pɛ.
44017024	Yí Ndém mɛ́t mé le ghʉ̄ ŋgɔŋ pɔ́ akʉ̄ɛ akʉ̄ɛ zīi, á ntē éwú. A á Efɔ lephū pɔ́ esī atsetsáʼ. A te náŋ ánɛ meŋgyā mīi, epuɔ menɔŋ mé le kwɛ́t ɛ́.
44017025	A te si mbúŋɔ amɔ̄ʼ azō, tɛ ŋgɔ́ yīi, ŋiŋnɔŋ a gɔ etswíte á yí í. Yí mé si ŋgyáa etsō tsem á mbū ŋiŋnɔŋ, ḿbiŋɛ ŋghʉ̄ɛ á gɔ́ɔ éwú.
44017026	«A le gē ezii, ḿbɔ́ á taʼ ŋiŋ, éfhó ánɛ yí, ŋ́ghʉ̄, melāʼ ntsem é pú ŋgɔ́ á ndo esī atsetsáʼ. Ńzi ŋgē eghʉ, nté njhʉ̄, ḿbʉ́ʼte ndhʉ melāʼ, ńzéŋ nnéŋ afʉʼ zīi, pɔ́ e lɔk enáŋ.
44017027	A lɛɛ́ ŋghʉɛ épúp, ŋ́gɛ epuɔ menɔŋ e elɔk efāʼ á yí, ŋ́gɔ́ amɔ̄ʼ, pɔ́ té á mmɔtɛ́, ŋ́kó nzhɛ́ á yí. Tɛ́ Ndém á ké mbīŋ ŋgɔ́ á lezēŋ awíɛ awíɛ.
44017028	Yí mé si ŋghʉ̄ɛ, ḿpɛ é gɔ́ɔ éwú, ńnɔŋ ŋŋɛ̄nɛ, ŋ́gɔ́ɔ nte. Á zéŋ ŋgɔ́ ajū mīi, emɔ̄ʼ wɔ zɔp azō á nnɔ pɛ, é le léē. Pɔ́ le lé ŋ́gɛ: “Pek é páʼa, ŋ́gɔ́ nzwɛt Ndém.”
44017029	Púp, páʼ ḿpɛ é si ŋgɔ́ nzwɛt Ndém lā, ndɛ́ʼ ḿpɛ é zéŋ ŋkwāŋ ŋ́gɛ, Ndém a swhií ajū mīi, ŋiŋnɔŋ a gɔ elɔ̄ɔk leghi tsí, pɔ́ mbū mí ncūŋte, páʼ akeke zīi, mɛ́ lɔkɔ á gɔ́ɔl, kɛ́ atʉɛ́ ŋkāp, kɛ́ tɔ́, ńcūŋtɛ lā.
44017030	Epuɔ menɔŋ é lɛ afʉʼ mvhɔ, ḿbūŋnɛ á Ndém. Ndém a te si ŋŋāka á wɔ́p melaʼ épúp ɔ́, táʼ, tsetsɔŋɔ, a á si ntswīi á mbū epuɔ menɔŋ egʉ́ɛ egʉ́ɛ ŋ́gɛ, pɔ́ pɔŋteé á legɔ̄ nnɛ̄t zɔp, ŋ́gwáʼ atswhī tepɔŋ zɔ́p.
44017031	A le néŋ á taʼ aleʼé yīi, a pɔŋteé á lelɔk nzáʼ ntsaŋ zɔp a epuɔ menɔŋ ndeŋ ndeŋ, a le tsɔ́ʼ á ŋiŋ yīi, a a shʉʼ ezáʼ ntsaŋ mɛ́t. Ŋ́ghʉ̄, ŋgaŋ á zím ánɛ lewhʉ̄, ńdɔkɔ eshúŋɔ epuɔ metsem ŋ́gɛ, nzaʼ‑ntsaŋ mɛ́t a a wɔ̄.»
44017032	Epuɔ pīi é ŋgɔ́ á esī, é júʼ páʼ Pɔ́ɔl a shúŋɔ ŋ́gɛ, ŋiŋ a le zím ánɛ lewhʉ̄, emɔ̄ʼ epuɔ é zwi á yí, emɔ̄ʼ epuɔ é lé azɔ́p ŋ́gɛ: «Shʉʼ afʉʼɛ́ ndɛʼɛ, tɛ́ nzéŋ eshúŋ á wék azō, ánɛ anu jɔ̄ mɛ́t.»
44017033	Pɔ́ ghʉ épúp, Pɔ́ɔl á lɛ efhó á nnɔ pɔ́p ŋgʉ̄ɔ.
44017034	Táʼ, emɔ̄ʼ epuɔ é ké efɛ́ nnɛ̄t zɔp ŋgyá á mbū Yɛɛ́so, ŋ́kó ánɛ nnɔ Pɔ́ɔl. Á ŋiŋ páʼ Denísi ŋgaŋ acuʼte Aleopaje, ŋ́ghʉ̄ mmɔʼ menzwí, lezēŋ tsí é gɔ́ lɛ, Damalis mbɔɔ emɔ̄ʼ epuɔ azɔ́p.
44018001	Ajʉɔ á tɔ́k épúp, Pɔ́ɔl á fhó á Atɛne, ŋgʉ̄ɔ mé tésɔŋ Kɔlɛŋte.
44018002	Ŋ́kó éwú, ḿbōte mmɔʼ ŋiŋ Yúda, lezēŋ tsí é gɔ́ lɛ Akilas, mbɔ mɛ́ le zhí á yí á apak ŋgɔŋ Pɔ́ɔŋ. Pɔ́ nzwí yi Plisil é zɛ́t efhɔ́ɔ á apak ŋgɔŋ Itália, melaʼ mīi Klɔde ŋwɛ́t ŋgɔŋ Lóma, a ke jūŋ epuɔ Yúda metsem á tésɔŋ Lóma. Pɔ́ɔl á kó á wɔ́p lesoó.
44018003	Ŋ́kó njʉ́ɔ mbɔ pɔ́ gɛ ntémɛ ŋgup mena, ńdɔkɔ ncūŋtɛ mentap páʼ yí, á cʉ́ʼɛ nnáŋa áa mba pɔ́p, pɔ́ a pɔ́p é pútɛ ŋghʉ̄ɛ afaʼ mɛ́t.
44018004	Á lɛɛ́ ŋgɔ́ɔ eleʼé aswite epuɔ Yúda ntsem, Pɔ́ɔl a egʉɔ ŋkó á ŋgyā aswiŋte, pɔ́ a epuɔ Yúda mbɔɔ epuɔ Glɛk, e eshúŋne, a enɔŋ efāʼa ŋ́gɛ, pɔ́ evéŋ anu Yɛɛ́so.
44018005	Afʉʼ zīi Silas pɔ́ Timotɛ é le fhó á apak ŋgɔŋ Maseduan, éshʉʼ ntswɛ́tte á Pɔ́ɔl lā, á pú ncʉ́ʼ efʉʼ metsem, ńtswī ŋke mbɔŋ á mbū epuɔ Yúda ŋ́gɛ, Yɛɛ́so mé si ŋgɔ́ á Nzaʼ‑Ŋkhʉ.
44018006	Ńdé épúp, táʼ, epuɔ Yúda é pú ŋkʉ̄ŋne á anu zí, ńcʉ́ʼɛ nzɔ̄tɛ á yí zɔte. Pɔ́ɔl á lɛ mbʉ̄pte avɔ́p ánɛ menzhó mí, ńdé á mbū pɔ́p ŋ́gɛ: «Pɛ a Ndém é ké efākne, mbɔ a cʉte á wɛ́, mbɔ alɔ́ʼ zá á té éwú ú. Tɛ efhó tsetsɔŋɔ, meŋ a tshi á wɛ́ néŋ, égʉɔ etswii ŋke mbɔŋ, á mbū epuɔ pīi, é té epuɔ Yúda á.»
44018007	Ńdɛ efhó á ŋgyā aswiŋte ntó, ŋgʉ̄ɔ á nzíʼne epuɔ á mba mmɔʼ ŋiŋ Glɛk yīi, a gɛ ŋgūʼtɛ á Ndém. Lezēŋ ŋiŋ mɛ́t é gɔ́ lɛ, Titíus Zwistwis. Mba zi é tshí á ŋkɔʼɔ́ ŋgyā aswiŋte epuɔ Yúda.
44018008	Klispus yīi a tshií mvhɔ ánɛ ŋgyā aswiŋte mɛ́t, á ghʉ efɛ́ nnɛ̄t ŋgyá á mbū Yɛɛ́so, mbɔɔ epuɔ pīi, é ŋgyā yí metsem. Pɔ́ɔl á zɛ́t ntswīʼnɛ nzíʼnɛ epuɔ ziʼné. Epuɔ Kɔlɛŋte tɛ nzáne, é fɛ́ azɔ́p nnɛ̄t, mɛ́ noʼ á wɔ́p á ntshi.
44018009	Á shʉʼ ŋgɔ́ mmɔʼ ŋkɔʼɔ́‑atswɛt, Atsyapuɔ Yɛɛ́so á shʉʼ á ntē njʉɔ te lí, ńdé á mbū Pɔ́ɔl ŋ́gɛ: «Zɛ́t ntswīʼnɛ eshúŋɔ anu zá, ńdɔkɔ ŋgʉ̄ɔ mé mvhɔ, te láŋte, te pɔ́k azō,
44018010	pɔkɔ mé nnɔ. Ŋiŋ a gɔ le zápa apū zí ánɛ wu, tɛ ŋghʉ̄ á wú anu tepɔŋ ɔ́. Epuɔ pá é zɛɛ́t á ntē tésɔŋ ega tɛ nzáne.»
44018011	Pɔ́ɔl á lɛ nnáŋ á tésɔŋ Kɔlɛŋte á taʼ ŋguʼ mé mesaŋ ntokó, ńnɔŋ nzíʼnɛ epuɔ anu Ndém.
44018012	Páʼ Pɔ́ɔl á nzɛ́t éwú lā, á shʉʼ ŋgɔ̄ afʉʼ zīi Ŋgaliɔŋ a lɛ á ŋgɔpna apak ŋgɔŋ mɛ́t, mɛ́ tɔ́ŋ lɛ Akayi. Epuɔ Yúda é cúʼte, ŋ́gɔ́ á taʼ nchu, ḿbā á Pɔ́ɔl, ŋ́gɔ̄ á yí, éshūŋne á yí ndɔk ŋgʉ̄ɔ mé mvhɔ asāʼ,
44018013	éswīŋ á yí ŋ́gɛ: «Ŋiŋ wuɔ a á si mbɔ̄ptɛ epuɔ ŋ́gɛ, mɛ́ elɔ̄k ntií ndɛʼɛ ŋgūʼte á Ndém, é piŋ ŋgɔ́ ntií zīi, lepé é té si mvéŋɛ ɛ́.»
44018014	Pɔ́ɔl á júʼ tɛ nnɔ̄ŋ ŋgɔ̄ á mbwɛtɛ́, Ŋgaliɔŋ á záʼ ashuŋne zí, ńdé á mbū epuɔ Yúda mɛ́t ŋ́gɛ: «Á ke wíʼe ŋgɔ́ anu ŋiŋ yīi, a á nzwhí á ŋiŋ, kɛɛ́ mmɔʼ mía anu tepɔŋ yīi, a á ghʉ lɛ́, mbɔ meŋ á chʉ́ nnɛ̄t nzwíʼte anu zīi, pɛ epuɔ Yúda, pɛ lʉ́ɛ́.
44018015	Páʼ á ké ŋgɔ́ á aŋak, ánɛ ashuŋne pɔ́ nzēŋ, mbɔɔ lepé tsɛ́ á nnɔ pɛ lā, ajɔ̄ mɛ́t á cʉteē á wɛ́. Meŋ á lʉʼ á gá á leŋak ejɔ̄ ntií menu.»
44018016	Ńdé épúp, ńdɛ efhó á mvhɔ asāʼ, ńjūŋ á wɔ́p.
44018017	Pɔ́ metsem é tó, ŋ́gɔ̄ á Sostɛn, á ŋiŋ yīi a tshií mvhɔ ánɛ ŋgyā aswiŋte epuɔ Yúda, ńzī á letswā á yí á ajʉʼ asāʼ. Táʼ, Ŋgaliɔŋ á ké mbú te lɔ̄k ntɔ́ŋ á azō ɔ́.
44018018	Menu muɔ mɛ́t é tɔ́k páʼā, Pɔ́ɔl á zi á Kɔlɛŋte nnáŋ, ŋ́ghʉ̄ á taʼ alaʼne á mbū Ndém, ḿbiŋ ndāʼne epɔ̄ memía, ŋ́gɔ̄ epiŋ nzem mé ŋgɔŋ Sili. Pɔ́ a Akilas mbɔɔ Plisil é ziŋ tɛ ŋkó á Saŋklɛ, Pɔ́ɔl á jhu á athū zí, ńdɔk ntsékne alaʼne jɔ̄ zīi, a le ghʉ̄ á mbū Ndém lā, tɛ́ pɔ́ kó á mɛtúa ntshi ŋgʉ̄ɔ.
44018019	Pɔ́ gʉɔ tɛ ŋkó á tésɔŋ Efɛze, Pɔ́ɔl á tshi á Akilas pɔ́ Plisil éwú nnéŋ. Ŋ́gʉɔ ŋkó á ŋgyā aswiŋte epuɔ Yúda, pɔ́ a pɔ́p é zi á leshūŋne.
44018020	Pɔ́ lé á mbū yí ŋ́gɛ, pɔ́ a pɔ́p e enáʼ nzi nnáŋ, tɛ́ Pɔ́ɔl a te véŋ.
44018021	Pɔ́ a pɔ́p é ge efakne, á lé á mbū pɔ́p ŋ́gɛ: «Ndém a shʉʼɛ mvéŋ, mbɔ meŋ a zéŋ eshʉʼ ecʉte á wɛ́.» Ńdé épúp, ŋ́kó á mɛtúa ntshi, ńdɛ efhó á Efɛze ŋgʉ̄ɔ.
44018022	Mɛtúa ntshi á gʉɔ tɛ ŋkó á tésɔŋ Sezale, Pɔ́ɔl á tó mbe mé Yelósalɛm, ńtsāʼte á alúŋ epuɔ Yɛɛ́so zīi á éwú, ḿbiŋ ŋgʉ̄ɔ mé Aŋtiɔsh.
44018023	Ŋ́kó éwú, ńnáʼ nzi nnáŋ, tɛ́ nzéŋ ŋgʉ̄ɔ á leziŋ. Ńnɔŋ ntɔ́ktɛ ánɛ metésɔŋ á ntē apak ŋgɔŋ Ŋgalati pɔ́ Fliji, ńtswíʼtɛ epuɔ Yɛɛ́so metsem ánɛ lefɛ̄ nnɛ̄t.
44018024	Afʉʼ mɛ́t, mmɔʼ ŋiŋ Yúda á shʉʼ á Efɛze, lezēŋ tsí é gɔ́ lɛ Apolos, mbɔ mɛ́ le zhí á yí á tésɔŋ Alɛkzaŋdli, ŋ́gɔ́ á ŋiŋ, éshúŋne ŋgyá njuʼɔ́, ńzéŋ nzhɛ́ á aŋwaʼne Ndém á mbɔŋɔ́ mbɔŋɔ́.
44018025	A lɛ ŋiŋ, mbɔ mɛ́ le kɛʼté eshúŋ á yí páʼ mɛnzhɛ Atsyapuɔ Yɛɛ́so a á épúp. Á kúʼte mé taʼ ntē, ńnɔŋ mbɛ́tɛ eshúŋɔ ndeŋ ndeŋ anu Yɛɛ́so, ŋ́ké nnɔŋ nzhɛ́ɛ áa ndaʼ anu zīi, Jáaŋ á le nziʼné ánɛ lenoʼ epuɔ á ntshi.
44018026	Á kó á Efɛze épúp, ńzíʼ ŋkó á ŋgyā aswiŋte epuɔ Yúda, ńzī á leshūŋne á mbū epuɔ, té miʼte. Akilas pɔ́ Plisil é júʼ anu zīi a shúŋɔ, ńdɔ̄k á yí ŋgʉ̄ɔ, ŋ́kó ncuŋte ŋkɛ́ʼte éshúŋ á yí, páʼ mɛnzhɛ Ndém a á épúp.
44018027	Apolos á shʉʼ nnɔ̄ŋ ŋkɔ̄ŋɔ á yí á legʉɔ mé apak ŋgɔŋ Akayi. Epɔ̄ memía é yá á yí ŋgate, á leghʉ épúp. Á ge egʉɔ, pɔ́ tí akɛtte ŋgyá á mbū epuɔ Yɛɛ́so pīi, pɔ́ é eshhʉ̄ ŋgɔŋ mɛ́t, ńdé ŋ́gɛ, pɔ́ ekókne á yí á mbɔŋɔ́. Á kó éwú, Ndém á nɔŋ ntswítɛ á yí, á nɔŋ ntɔ́tɛ epuɔ pīi, pɔ́ lē efɛ́ nnɛ̄t ŋgyá á mbū Yɛɛ́so.
44018028	Ńtɔ́te á wɔ́p ánɛ páʼ, pɔ́ a epuɔ Yúda é túŋ atseŋ anu Yɛɛ́so á ntentā. Á chʉ́ nnɛ̄t ŋkɛ́ʼte eshúŋ á wɔ́p, tɛ pɔ́ té zéŋ ŋgwɛ̄ anu zīi, pɔ́ e shúŋ ɔ́. Á nɔŋ ndɔ̄kɔ aŋwaʼne Ndém, éshúŋɔ á wɔ́p ŋ́gɛ, Yɛɛ́so mé si ŋgɔ́ á Nzaʼ‑Ŋkhʉ.
44019001	Apolos a ge egɔ́ á Kɔlɛŋte, Pɔ́ɔl á zíʼ mekwɛ̄t apak ŋgɔŋ Azíi, ŋgʉ̄ɔ mé Efɛze. Ŋ́kó éwú, ńjʉ́ɔ emɔ̄ʼ ntaʼné epuɔ Yɛɛ́so.
44019002	Ńzɛ́tte á wɔ́p ŋ́gɛ: «Pɛ le fɛ́ nnɛ̄t ŋgyá á mbū Yɛɛ́so péʼe, Ndém á néŋ Azwakne zí ánɛ pɛ ɛ?» Pɔ́ pwɛt ŋ́gɛ: «Pek laá nzi njúʼ á lekīm Azwakne Ndém ɛ́.»
44019003	Pɔ́ɔl á lɛ nzɛ́tte á wɔ́p ŋ́gɛ: «Tɛ mɛ́ le nōʼ á wɛ́ á ntshi ánɛ ezi ntií awɔ́?» Pɔ́ pwɛt ŋ́gɛ: «Mɛ́ le nōʼ á wék á ntshi, páʼ Jáaŋ a le ziʼné épúp.»
44019004	Pɔ́ɔl á lé á mbū pɔ́p ŋ́gɛ: «Jáaŋ a lɛɛ́ nnoʼo epuɔ á ntshi, ńdɔkɔ ntswīi ŋ́gɛ, pɔ́ egɔ̄ nnɛ̄t zɔp, ŋ́gwáʼ atswhī tepɔŋ zɔ́p, tɛ́ ŋké nnɔŋ ndʉ́ɛ́ á mbū alāʼ ŋ́gɛ, pɔ́ efɛ́ nnɛ̄t ŋgyá á mbū ŋiŋ yīi, a á si eshʉ̄ʼɛ á nzem yí, ńdɔkɔ ndʉ́ɛ́ á Yɛɛ́so.»
44019005	Pɔ́ júʼ anu Pɔ́ɔl, ḿvéŋ ŋ́gɛ mɛ́ enōʼ á wɔ́p á ntshi ánɛ lezēŋ Atsyapuɔ Yɛɛ́so.
44019006	Pɔ́ɔl á zápa mbū á athū pɔ́p, Ndém á lɛ nnéŋ Azwakne zí ánɛ pɔ́p. Pɔ́ lɛ nzī á leshūŋne melāʼ ndɛʼɛ, ńzéŋ nnɔŋ eshúŋɔ ajū mīi, Ndém mé shúŋ á wɔ́p.
44019007	Epuɔ puɔ mɛ́t ntsem, é le nɔ̄ŋ ŋkuʼɔ ajūɔ ntsɔp pīa mé legēm.
44019008	Pɔ́ɔl á zɛ́t á Efɛze, ńdɔ̄k mesaŋ métɛ́t, ńnáŋa ŋgʉ̄ɔ á ŋgyā aswiŋte, éshúŋnɛ á mbū epuɔ té pɔ́k, éshúŋ á wɔ́p anu ánɛ Lefɔ Ndém, ńnɔŋ efāʼa eshhʉ̄ á leghʉ tɛ pɔ́ véŋ.
44019009	Táʼ, emɔ̄ʼ epuɔ á nnɔ pɔ́p, é te athū, ńdʉ̄ʼ á wɔ́p á levēŋ. Ńtshí á mvhɔ alāʼ, éshúŋne tépɔŋ ánɛ mɛnzhɛ Yɛɛ́so. Pɔ́ɔl á lɛ efhó á nnɔ pɔ́p, ńdɔ̄k epuɔ Yɛɛ́so, ŋ́gʉ̄ɔ mé ŋgyā acuʼte Tilanus, ńnáŋa nzíʼnɛ á wɔ́p anu Yɛɛ́so eleʼé tsem.
44019010	Á ghʉ épúp ŋguʼ epīa, tɛ epuɔ pīi é puú ŋgɔ́ á apak ŋgɔŋ Azíi, pɔ́ epuɔ Yúda mbɔɔ epuɔ Glɛk, é pú njúʼ anu Atsyapuɔ.
44019011	Pɔ́ɔl á nɔŋ nzíʼnɛ epuɔ épúp, Ndém á nɔŋ ŋgyáa á yí mete, á ghʉɛ etsiá meŋkʉʼne anu,
44019012	tɛ mɛ́ nɔŋ ndɔ̄kɔ nzhó, kɛɛ́ azō nzhó lɛ́ zīi, á pfeŋ á Pɔ́ɔl, ḿpfēŋɛ megaŋ agɔ, pɔ́ tʉɛ. Epuɔ pīi mesī é genɛ á wɔ́p, é tʉɛ azɔ́p.
44019013	Mmɔʼ ŋiŋ Yúda a lɛ éwú, lezēŋ tsí é gɔ́ lɛ Sɛ́va, ŋ́gɔ́ mmɔʼ nnɔŋ‑epɔʼ eyi ndʉɛ, epɔ̄ pí esambīa é nɔŋ ŋkʉ́ʼnɛ á mejʉʼ mejʉʼ, ńjūŋɔ mesī ánɛ epuɔ, ńzéŋ nnɔŋ efāʼa á lelɔk lezēŋ Atsyapuɔ Yɛɛ́so, ńjūŋ. Éshʉ̄ʼ amɔ̄ʼ afʉʼ, ńdé á mbū mesī mɛ́t ŋ́gɛ: «Meŋ á lɔk lezēŋ Yɛɛ́so wuɔ yīi, Pɔ́ɔl a tswii ŋke yí la, ńtswī mé pɛ ŋ́gɛ, pɛ efhó ánɛ ŋiŋ wuɔ ntó.»
44019015	Esī mɛ́t é pwɛt á mbū pɔ́p ŋ́gɛ: «Pɛ é páʼa, ŋ́gɔ́ ewɔ awɔ́? A gɔ́ mé Yɛɛ́so, mbɔ meŋ á si nzhɛ́ɛ á yí, ńzéŋ nnɔŋ nzhɛ́ɛ á ŋiŋ yīi, Pɔ́ɔl a á ewiɛ́.»
44019016	Ŋiŋ mɛ́t yīi, esī e é ŋgɔ́ ánɛ yí, á whʉ ánɛ pɔ́p, ḿbɔ́ŋ mbʉʼ ntsyā á wɔ́p, ńtswá á wɔ́p metsem, ńnéŋ meféŋ ánɛ pɔ́p, tɛ pɔ́ fhó á ŋgyā yí atseŋ te nzhó, ńtó ŋkʉ̄.
44019017	Epuɔ Efɛze metsem, épuɔ Yúda mbɔɔ epuɔ Glɛk, é júʼ ajʉɔ anu mɛ́t, ḿbú ncɔ̄ʼ tɛ́ʼ. Mɛ́ pú ŋkɔ́ʼne nzwiŋ Atsyapuɔ Yɛɛ́so, ŋ́gɛ a á te efʉʼne zi.
44019018	Epuɔ tɛ nzá pīi, pɔ́ é fɛ́ nnɛ̄t ŋgyā á mbū Yɛɛ́so, pɔ́ shʉʼ á mvhɔ epuɔ, ńdɔ̄k ŋghi teté mvéŋ menu tepɔŋ mīi, pɔ́ lé fʉʼ.
44019019	Lelʉɛ epuɔ pīi, é lɛ éwú, ŋ́gɔ́ megaŋ lekaŋ, é lɔk meŋwaʼne lekaŋ mɔ́p, ńdɔk eshʉ̄ʼ ntáŋa á mvhɔ alāʼ, ńtɔ̄. Mɛ́ pú ŋkwāŋ meŋwaʼne mɛ́t, é tó epak ŋkāp ntsāʼ megēm ntáa.
44019020	Á páʼa tɛ́, mete Atsyapuɔ é le ghʉ̄ʉ̄, ŋke Yɛɛ́so é pú esāŋ ejʉʼ, ńnɔŋ ŋghʉ̄ɛ memía metsō.
44019021	Menu muɔ mɛ́t é tɔ́k páʼa, Pɔ́ɔl á wɛ akwaŋte á yí á letɔ̄k ánɛ apak ŋgɔŋ Maseduan pɔ́ Akayi, ŋgʉ̄ɔ mé Yelósalɛm. Ńnɔŋ ndʉ́ɛ́ ŋ́gɛ: «Meŋ shʉʼɛ ŋgʉ̄ɔ tɛ ŋkó éwú, mbɔ á pɔŋ ŋ́gɛ, meŋ egʉ̄ɔ á tésɔŋ Lóma.»
44019022	Ńdɛ ntó á Timotɛ pɔ́ Elaste pīi, pɔ́ tswítɛ á yí ánɛ afaʼ, ŋ́gɛ pɔ́ epīk á Maseduan. Yí méŋwɛ̄t á piŋ ncʉ́ʼ nnáʼ ńnáŋ á ntē apak ŋgɔŋ Azíi.
44019023	Afʉʼ mɛ́t, pókné á pú ntó á Efɛze, melaʼ mɛnzhɛ Yɛɛ́so.
44019024	Mmɔʼ ŋgaŋ levho á gɔ́ éwú, mbɔ a gɛ ndɔ̄kɔ atʉɛ́ ntshɔ́ɔ etsō, lezēŋ tsí é gɔ́ lɛ Demetlus. Á lɔk atʉɛ́ ŋkāp, ńtshó ayiŋne mía mía ŋgyā mmɔʼ ndém, ndém mɛ́t á gɔ́ menzwí, mɛ́ tɔ́ŋ á yí lɛ Aatemis. Pɔ́ a emɔ̄ʼ megaŋ levho é lɛ́ ŋghʉɛ épúp, ńdɔkɔ ŋgwīɛ̄ atʉtʉ ŋkāp.
44019025	Á cúʼte megaŋ levho puɔ mɛ́t, mbɔɔ emɔ̄ʼ epuɔ pīi, pɔ́ lɛɛ́ nzéŋɛ ntshɔ́ɔ etsō páʼ yí, ńdé á mbū pɔ́p ŋ́gɛ: «Mesoó pá, pɛ metsem é zhɛɛ́ á légɛ, ajū mīi ḿpɛ gɔ́ elɔ̄ɔk njúʼ á mbɔŋɔ́, á fhó ánɛ afaʼ zímpɛ jʉɔ.
44019026	Pɛ é si njʉ́ɔ, ńzéŋɛ njúʼɔ anu zīi, ŋiŋ yīi mɛ́ tɔ́ŋɔ á yí lɛ Pɔ́ɔl lā, á lʉ́ɛ́. A á si ŋ́gɛ, ecū mīi mɛ́ lɔɔ̄k mbū tɛ́ ncūŋte, é té melém ɛ́. A á si mbɔ, a á ghʉ, epuɔ tɛ nzáne é véŋ anu zí, á ntē tésɔŋ Efɛze ega, mbɔɔ á ntē apak ŋgɔŋ Azíi ntsem.
44019027	Mɛ́ ghʉɛ tépɔŋ, anu zí mɛ́t, á tseŋte nchu afaʼ zímpɛ. Ńzéŋ ŋghʉ̄, ŋgyā mía mía ndém Aatemis, e é le zɛ́t azō ɔ́. Púp, á pí á lewuʼte yīi, epuɔ apak ŋgɔŋ Azíi puɔ ntsem, mbɔɔ ŋgɔŋ ŋgɔŋ, é lɔkɔ ŋgūʼtɛ á yí.»
44019028	Pɔ́ lɛ njúʼ épúp, ntɔ̄ŋ wɔ́p é fuʼ, pɔ́ lé mé ŋghi teté ŋ́gɛ: «Aatemis, á ndém epuɔ Efɛze mé mía mía ndém.»
44019029	Tésɔŋ á pú ntákte tɛ mmī. Alāʼ á nɔŋ ŋgʉ̄ɔ mé mía mía ajʉʼ zīi, mɛ́ gɛ ncúʼtɛ éwú, á ŋgɔɔ̄ á Ŋgayus pɔ́ Alistáak, épuɔ Maseduan mémpīa pīi, pɔ́ a Pɔ́ɔl é gɛ nzīŋɛ.
44019030	Pɔ́ɔl á júʼ épúp, ńnɔŋ efāʼa á letswi nnɛ̄t zi á mvhɔ alāʼ, tɛ́ epuɔ Yɛɛ́so é té véŋ.
44019031	Tɛ mbɔɔ emɔ̄ʼ memía megaŋ afaʼ ŋgɔpna, ŋ́gɔ́ mesoó Pɔ́ɔl, é zéŋ ntó ŋke, éswíŋte á yí ŋ́gɛ, ndɛ́ʼ á gʉɔ á mía mía ajʉʼ zīi, mɛ́ gɛ ncúʼtɛ éwú.
44019032	Á ge egɔ́ épúp, mbɔ menchu menchu, a á kó á nnɔ alāʼ. Emɔ̄ʼ epuɔ é gɔ́ ega, ńzwɛnnɛ ndʉ́ɛ́ ajʉɔ anu, epi emɔ̄ʼ é gɔ́ ege, ńdʉ́ɛ́ azi ndɛʼɛ. Lelʉɛ epuɔ á nnɔ pɔ́p, é zi nnɔ̄ŋ te nzhɛ́ɛ ajū mīi, á ghʉ tɛ́ pɔ́ cúʼtɛ ɛ́.
44019033	Emɔ̄ʼ epuɔ méshɔ́ʼɔ́ lɛ́, é jʉ́ɔ páʼ epuɔ Yúda é tsakne á Alɛkzaŋdle ŋgyá á mvhɔ, éfhó á nnɔ alāʼ, ŋ́kɛ́ʼte anu jʉɔ mɛ́t eshúŋ á yí. Á tsɛtte apū, éfāʼa á leshūŋne, ńdɔk ntɔ́k nzem zɔp á mvhɔ alāʼ.
44019034	Mɛ́ piŋ nzhɛ́ á légɛ, a á ŋiŋ Yúda, ŋ́kwɛ̄ʼ kwɛʼe tsɔ meleŋ njhʉ̄ mɛ́mbīa, ńnɔŋ ndʉ́ɛ́ á taʼ anu ŋ́gɛ: «Aatemis, á mía mía ndém epuɔ Efɛze, mé mía ndém.»
44019035	Ntii‑nzɔ̄ŋ tésɔŋ mɛ́t, á faʼ eshhʉ̄ tɛ mbwɛ́ne alāʼ, ńdé á mbū pɔ́p ŋ́gɛ: «Pɛ, épuɔ Efɛze, awɔ́ a te si nzhɛ́ɛ á légɛ, tésɔŋ Efɛze wuɔ ntsem, mé cʉteē ŋgyā mía mía Aatemis, mbɔɔ akeke zí zīi, á le fhó á lephū esóʼo ō?»
44019036	Epuɔ metsem é si mbúu nzhɛ́ɛ épúp, tɛ legaá lɛ́, a te éwú ú. Melaʼ épúp, á pɔŋ ŋ́gɛ, pɛ eŋímne ndáŋte, ndɛ́ʼ pɛ eghʉ̄ʉ anu té kwaŋte.
44019037	Pɛ é shuŋne epuɔ puɔ, ńdɔk eshʉ̄ʼ páʼā, mbɔ pɔ́ ka ŋgyā esī pwɔ́ʼ ɔ́, ḿbīŋ te shúŋne tépɔŋ ánɛ ndém yímpɛ ɛ́.
44019038	A gɔ́ éyi Demetlus pɔ́ emɔ̄ʼ megaŋ levho pīi, é nzem yí, pɔ́ a ŋiŋ é wɛɛ̄ ntsaŋ, mbɔ aleʼé zīi, mɛ́ ŋaka mentsaŋ á éwú, wɔ sáʼ mentsaŋ é zéŋ ŋgɔ́ éwú. Pɔ́ egʉ̄ɔ á mbū pɔ́p, éswīŋ ntsaŋ zɔp.
44019039	A piŋɛ ŋgɔ́ éyi, ŋiŋ a zeéŋ ŋgwɛ amɔ̄ʼ anu zīi, a gɔ á nzɛ́ttɛ, mbɔ mɛ́ e láʼ ekó á ŋgyā asāʼ tɛ́ cʉte.
44019040	Ḿpɛ ghʉɛ tépɔŋ, mɛ́ tsia ánɛ anu zīi, á ntɔ́k á tésɔŋ, ńdɔ̄k á yímpɛ, ŋ́ghʉ̄ epuɔ pīi, é táktɛ ejʉʼ. Mɛ́ zɛ́ttɛ á yímpɛ ŋ́gɛ, akēzō á táktɛ ejʉʼ ayáʼa lɛ́, ḿpɛ é le kūʼ á leshūŋ anu, tɛ methū é tó ɔ́.» Á shúŋne épúp, ḿbiŋ ntswī mɛ́ fhó á ajʉʼ mɛ́t, ŋgʉ̄ɔte.
44020001	Tákté yīi a á ŋgɔ́ á Efɛze, á mi páʼā. Pɔ́ɔl á cúʼte epuɔ Yɛɛ́so, éshúŋne ndɔk nték á wɔ́p, ḿbiŋ ndāʼne á wɔ́p, ŋ́gʉ̄ɔ mé apak ŋgɔŋ Maseduan.
44020002	Ŋ́gē etɔ́k ánɛ apak ŋgɔŋ jʉɔ mɛ́t, ńziŋɛ eshúŋɔ menu tɛ nzáne, ńdɔkɔ ntswíʼtɛ epuɔ Yɛɛ́so, ḿbiŋ ŋgʉ̄ɔ mé Glɛs.
44020003	Ŋ́kó éwú, ńnáŋ mesaŋ métɛ́t. Ńnɔŋ efāʼa á lekō mɛtúa ntshi ŋgʉ̄ɔ mé apak ŋgɔŋ Sili, tɛ́ mbīŋ njúʼ páʼ, epuɔ Yúda é si ntáŋa menāŋ, éfāʼa á lezwhī á yí, ńdɛ nnéŋ á ntē yí, á lepiŋ nzem nzápa á Maseduan, ńdɛ ŋgʉ̄ɔ.
44020004	Pɔ́ a epuɔ puɔ é lɛ nnɔ: á Sopatɛɛ méŋ Piilus, ŋiŋ tésɔŋ Bele, ŋ́ghʉ̄ Alistáak pɔ́ Sekúndus, épuɔ Tesalonik. Ŋ́ghʉ̄ á Ŋgayus ŋiŋ Dɛlbe, ŋ́ghʉ̄ á Timotɛ, ŋ́ghʉ̄ á Tishik pɔ́ Tlofime, épuɔ apak ŋgɔŋ Azíi.
44020005	Epuɔ puɔ mɛ́t, é shʉʼ ŋgɔ́ mvhɔ, ḿbīk á Tloas, ńzwíʼte á wék a Pɔ́ɔl.
44020006	Pek é cʉ́ʼ azék, ńjhʉ́ lekāk mblɛ té levwi, tɛ́ éfhó á Fílíip, ŋkó á mɛtúa ntshi ŋgʉ̄ɔ. Ńdáʼ ŋgē etswɛ́tte á wɔ́p á Tloas, á gɔ́ eleʼé táa. Ŋ́kó éwú, pek a pɔ́p é náŋ á taʼ ŋgap.
44020007	Á shʉʼ ŋgɔ́ mvhɔ aleʼé ánɛ ŋgap alāʼ, pek cúʼte, ŋ́gɔ̄ á mbwɔ́ʼte mblɛ páʼ Yɛɛ́so a le tswīi épúp. Á gɔ́ páʼ njhʉ̄ e é nnɔŋ ŋgɔ̄ elá, Pɔ́ɔl a egʉ̄ɔ lā, á lɛ nzī á leshūŋne á mbū epuɔ, ńdáʼ eshúŋne shuŋnée tɛ té‑etsōʼ á kuʼ.
44020008	Meláam é lɛ tɛ nzáa ánɛ ŋgyā zīi, pek é ncúʼte éwú ánɛ leleŋ athʉ́.
44020009	Mmɔʼ mɔ́ ŋgwɛso a lɛ á ŋgyā, lezēŋ tsí é gɔ́ lɛ Etik, ńnáŋ á ŋgʉŋte awíndu. Páʼ Pɔ́ɔl a á nzɛ́t ntswiʼnɛ eshúŋne shuŋné lā, lelɔ̄k á gɔ á mɔ́ ŋgwɛso mɛ́t, á lí, tɛ efhó ánɛ páte meleŋ ntɛ́t ŋgyā zīi, pek é ŋgɔ́ éwú, ésóʼo ŋgwhʉ̄ á esī. Mɛ́ shʉʼ ŋgē epʉ́ʼɛ á yí, mbɔ a á ndáʼ ŋkwhʉ́.
44020010	Pɔ́ɔl á sóʼo azí, ńtswɛ́tte á yí á esī, ḿbáne ánɛ yí, ńtswíʼ á yí ŋgwɛ̄ á mbū yí, ńdé á mbū epuɔ ŋ́gɛ: «Ndɛ́ʼ pɛ ezéŋ mbɔ́k, a zɛɛ́t nte.»
44020011	Pɔ́ɔl á ghʉ épúp, ńzéŋ eswáŋ nnɛ̄t mbē mé ŋgyā zīi, pek é ŋgɔ́ éwú, ḿbwɔ́ʼte mblɛ mɛ́t páʼ Yɛɛ́so a le tswī épúp, ŋ́gāpte, pek pfɛ́t. Á zéŋ ntswīʼne eshúŋne á mbū epuɔ tɛ ntshí é sak, tɛ ŋkó melanjhʉ̄, ńdɛ ŋgʉ̄ɔ.
44020012	Epuɔ é cʉ́ʼ ŋgē elɔk á mɔ́ ŋgwɛso wɔ̄ egʉɔ, á gɔ́ nte. Ntē awíɛ awíɛ é lɛ eswíte.
44020013	Pɔ́ɔl á ge efhó á Tloas, ńjʉ́ɔ ŋ́gɛ, yí e ziŋ á esī tɛ́ egʉɔ mé tésɔŋ Asos. Pek lɛ ŋgɔ́ á mvhɔ, ŋ́kó á ntē mɛtúa ntshi, ḿbīk éwú, tɛ́ a eshʉ̄ʼ pek a pɔ́p e egʉ̄ɔ.
44020014	Á shʉʼ tɛ ntswɛ́tte á wék á Asos mɛ́t, ńzíʼ ŋkó á ntē mɛtúa ntshi, pek a pɔ́p é gʉɔ mé tésɔŋ Mitilɛ́ne.
44020015	Njhʉ̄ é lá, pek fhó éwú, ŋ́gʉ̄ɔ tɛ ŋkó á eshhʉ̄ Shío. Njhʉ̄ é kó nzéŋ ndá, pek kó á eshhʉ̄ Samos, ezi mmɔʼ njhʉ̄ é zéŋ ndá, pek lɛ ŋkó á tésɔŋ Milɛt.
44020016	Pek ziŋɛ páʼā, melaʼ mīi Pɔ́ɔl a le jʉ́ɔ ŋ́gɛ, yí té ezápa á tésɔŋ Efɛze ɛ́, ḿbɔ́k á yí á lekō á ntē apak ŋgɔŋ Azíi, ḿbí njhʉ̄. A lɛɛ́ ŋgáknɛ épúp, ŋ́gɛ eshhʉ̄ é túɔ́, yí gʉɔ tɛ njhʉ́ lekāk Paŋtekɔt á Yelósalɛm.
44020017	Pɔ́ɔl á kó á tésɔŋ Milɛt, ńtó á mɛtúa ntshi, ńtó ŋke á mbū epɔ̄ melʉɛ ánɛ alúŋ epuɔ Yɛɛ́so á Efɛze, ŋ́gɛ pɔ́ eshʉ̄ʼ tɛ njʉ́ɔ á yí.
44020018	Pɔ́ shʉʼ tɛ ntswɛ́tte á yí, á lé á mbū pɔ́p ŋ́gɛ: «Pɛ é si nzhɛ́ɛ ntií atswhī zīi, meŋ ke wɛ̄ ánɛ pɛ, efʉʼ metsem, tɛ efhó á aleʼé zīi, meŋ nde tshí akhu zá á ntē apak ŋgɔŋ Azíi ega.
44020019	Meŋ ke lɔ̄k á lesōʼne nnɛ̄t za ŋgyá á esī, pɔ́ ntshi nnēk, ńdɔ̄k efāʼ á mbū Atsyapuɔ Yɛɛ́so. Epuɔ Yúda é zéŋɛ nnɔ̄ŋɔ ntáŋa menāŋ efʉʼ metsem ánɛ meŋ, ńnɔŋ nnéŋɛ ŋgeŋge á athū meŋ.
44020020	Meŋ kɛ te lʉ̄ɔ á wɛ́ amɔ̄ʼ ajū mīi, á mbɔŋ á mbū pɛ ɛ́. Meŋ ke shúŋ anu Ndém á mbū pɛ, ńzíʼne á wɛ́ á meŋgyā alúŋ epuɔ Yɛɛ́so, tɛ mbɔɔ ánɛ meŋgyā mɛ́.
44020021	Meŋ ke nɔ̄ŋ eshúŋɔ á taʼ azō á mbū epuɔ Yúda mbɔɔ á mbū epuɔ pīi, é té epuɔ Yúda á ŋ́gɛ: “Á anuúnē á légɛ, pɔ́ egɔ̄ nnɛ̄t zɔp, ŋ́gwáʼ atswhī tepɔŋ zɔ́p, ḿbīŋ nzem á mbū Ndém, ḿbiŋ efɛ́ nnɛ̄t ŋgyá á mbū Atsyapuɔ yímpɛ Yɛɛ́so.”
44020022	Tsetsɔŋɔ wuɔ, Azwakne Ndém á si ŋkōnɛ á gá ŋ́gɛ, meŋ egʉ̄ɔ á Yelósalɛm. Meŋ te si nzhɛ́ɛ ajū mīi, a kó éwú etɔ́k ánɛ meŋ ɛ́.
44020023	Meŋ á si nzhɛ́ɛ áa ndaʼ á légɛ, Azwakne Ndém á shúŋ á gá ŋ́gɛ, meŋ nɔŋ ntɔ́kɔ ánɛ ewiɛ́ tésɔŋ lɛ́, mbɔ meŋ gɔ le néŋ té jʉ́ɔ ŋgʉɔ̄ʼ ɔ́, ḿbīŋ le néŋ té kó á atʉɛ́ ɛ́.
44020024	Á ké ŋgɔ́ áa légɛ, gá legɔ̄ éwú, a te á mbū meŋ, ŋ́gɔ́ azō ɔ́. Mvhɔ, a á gá á leghʉ mefaʼ mīi, Atsyapuɔ Yɛɛ́so a le tsekné á mbū meŋ, tɛ ndáʼ nzōko. Meŋ mbɔɔ́ŋ á letswi ŋke mbɔŋ, ŋ́kʉɔ́ʼ ŋkwɛ ŋ́gɛ, á anuúnē á légɛ, Ndém a puú ŋgwɛ apɔŋɔ́ ntē te ndhʉ ánɛ epuɔ.
44020025	«Ajū mīi meŋ á si ŋké nchʉ́ɛ nnɛ̄t nzhɛ́ɛ tsetsɔŋɔ wuɔ, á gɔ́ áa lɛ, ŋiŋ wɛ a cʉʉ́ʼ lezēk tsí ánɛ meŋ etshí ɛ́. Meŋ ke kʉʼné á tsetsɛlɛ pɛ metsem, ńtswī ŋke mbɔŋ mɛ́t ánɛ Lefɔ Ndém.
44020026	Melaʼ épúp tɛ́, meŋ shúŋɔ á wɛ́ á ayáʼa ŋ́gɛ, ŋiŋ wɛ a nɔŋ mbíi, mbɔ alɔ́ʼ á té azá á.
44020027	Meŋ ke tswī á wɛ́ té lʉɔ amɔ̄ʼ azō, á ajū mīi Ndém á si ŋkɔ̄ŋɔ ŋ́gɛ, mɛ́ eghʉ̄.
44020028	Pɛ ecʉ́ʼ nchʉ́ nnɛ̄t ncʉ̄te athū nnɛ̄t zɛ́, ńzéŋ ńcʉ̄te memvhō Ndém mīi, Azwakne zí á ke tsekné ŋ́gɛ, pɛ epíp, álúŋ epuɔ Yɛɛ́so zīi, Ndém a le lɔ̄k á kwaʼ metshi mí ncūʼ.
44020029	Meŋ á zhɛ́ á légɛ, meŋ a fhó á tsetsɛlɛ pɛ egʉɔ, epuɔ menɔŋ, ŋ́gɔ́ páʼ memía metsho lā, e eshʉʼ ŋkó á nnɔ pɛ, ŋ́gɔ̄te emɔ̄ʼ epuɔ.
44020030	Tɛ mbɔɔ á nnɔ pɛ pwɔ̄, emɔ̄ʼ epuɔ e shʉʼ elu á esī éwú, étáŋ mela, élɔk ezɔ́pte emɔ̄ʼ epuɔ Yɛɛ́so, énéŋ á nzem pɔ́p.
44020031	Tɛ́ mbɔ, pɛ epíp, ńnɔŋ ŋkímtɛ páʼ, meŋ ke náŋ á tsetsɛlɛ pɛ ŋguʼ tɛ́t, ńnɔŋ ntswɛ̄tɛ á awíɛ awíɛ mé ntshi nnēk, é táŋ‑azokó pɔ́ etsōʼ.
44020032	Tsetsɔŋɔ wuɔ, meŋ á tsékne á wɛ́ á mbū Ndém, ńnɔŋ ndʉ́ɛ́ ŋ́gɛ, pɛ́ etshí á ashuŋne zí á mvhɔ, aziɛ́ mé si ntswīi páʼ a wɛɛ̄ ŋkɔŋ te ndhʉ ánɛ pímpɛ épúp. Aziɛ́ mé zéŋ ŋkūʼ á leghʉ, pɛ tēte ánɛ lefɛ̄ nnɛ̄t ŋgyá mé yí, éfú ŋkó ánɛ lepɔŋ te mi tsīi, a le féŋ á mbū epuɔ pīi, é epí, tɛ ntsékne.
44020033	Pɛ é si nzhɛ́ɛ páʼ meŋ kɛ épúp á tsetsɛlɛ pɛ, meŋ kɛ te kegʉɔʼ ánɛ ŋkāp ŋiŋ wɛ̄ɛ, meŋ te kegʉɔʼ ánɛ gɔ́ɔl ŋiŋ wɛ̄ɛ, ḿbiŋ te wɛ̄ɛ ánɛ nzhó ŋiŋ ɛ́.
44020034	Pɛ méŋwɛ̄t é si nzéŋɛ nzhɛ́ɛ á mbɔŋɔ́, páʼ meŋ ke lɔ̄k mbū má muɔ, tɛ́ ŋghʉ̄ afaʼ, ńdɔk ŋgɔ́ éwú, ńzéŋ ndɔk ntswíte epuɔ pīi, pek a pɔ́p é ziŋɛ.
44020035	Ajūɔ tsem zīi, meŋ ndɛɛ́ ŋghʉɛ, meŋ ndɛɛ́ ŋghʉɛ ńdɔkɔ ntswīi á wɛ́ á leghʉ afaʼ, tɛ́ ŋgwɛ̄ azō, ŋ́kó ndɔk ntswíte mepūŋ, ḿbiŋ nzéŋ nnɔŋ ŋkímtɛ ashuŋne jʉɔ zīi, Atsyapuɔ Yɛɛ́so yí méŋwɛ̄t a le lé la, ŋ́gɛ: “Eshhʉ̄ mbɔŋ a á ŋiŋ yīi, a yaá á ŋiŋ azō, ńtɔ́k á ŋiŋ yīi, mɛ́ yáa á yí.”»
44020036	Pɔ́ɔl á shúŋne épúp, pɔ́ a pɔ́p é pú ntswíʼte á esī metsem, á swíŋte á Ndém á athū pɔ́p.
44020037	Pɔ́ metsem é pú ndɔ̄k ntshi nnēk, ŋ́gwhʉ̄ ánɛ yí, ésēŋte á yí, ńnɔŋ ndāʼnɛ á yí.
44020038	Pɔ́ le pú nnɔŋ mmēkɛ á lelʉɛ páʼ, Pɔ́ɔl a á lé ŋ́gɛ, pɔ́ té láʼ ezéŋ lezēk tsɔ́p ánɛ yí tshí ɛ́, ńdɛ ndɔ̄k á yí ŋgʉɔ ntsākne á ntē mɛtúa ntshi.
44021001	Pek a Pɔ́ɔl é tshi epuɔ Efɛze nnéŋ épúp, ŋ́gɔ ŋkó á ntē mɛtúa ntshi, ŋgʉ̄ɔ ndeŋ ndeŋ mé Kɔ́ɔs. Njhʉ̄ é lá, pek zɛ́t nzīŋɛ á ntshi á ntshi, ŋgʉ̄ɔ mé Lode. Éshʉʼ efhó éwú ŋgʉ̄ɔ mé tésɔŋ Patala.
44021002	Ŋ́kó éwú, ńjʉ́ɔ mmɔʼ mɛtúa ntshi yīi, a le nɔ̄ŋ ŋgʉ̄ɔ mé apak ŋgɔŋ Fenísia, ńdɛ nzíʼ ŋkó éwú, pek a pɔ́p é gʉɔ.
44021003	Ŋ́kó ŋgʉɔ tɛ ntshí nnɔŋ njʉ́ɔ á Shʉple, éfaka ndɔ̄k ŋkɔʼɔ́ apū ete, ńzīŋ á ntē ntshi, ŋgʉ̄ɔ mé apak ŋgɔŋ Sili, ŋ́gʉɔ tɛ ŋkó á tésɔŋ Tíi, mɛtúa ntshi á fók á tsitsi yīi, a á mbīʼ éwú.
44021004	Pek kó éwú, éfāʼ epuɔ Yɛɛ́so tɛ njʉ́ɔ, pek a pɔ́p é náŋ ntém á aleʼé. Azwakne Ndém á tshóne á wɔ́p, pɔ́ lé á mbū Pɔ́ɔl ŋ́gɛ, ndɛ́ʼ á zéŋ á Yelósalɛm ŋgʉ̄ɔ.
44021005	Ŋgap alāʼ mɛ́t é tɔ́k, pek nɔ̄ɔŋ ŋkɔ̄ŋɔ á lelɔk á leziŋ wek, ŋgʉ̄ɔ mé mvhɔ. Pɔ́ metsem, mbɔɔ mezwí pɔ́p pɔ́ a ewɔŋkhʉ̄ pɔ́p, é fhó á tésɔŋ tɛ ŋkó á nzem apɛ́, ńtsākne á wék á akʉŋɛ́ ntshi. Ŋ́kó éwú, pek a pɔ́p é pú ntswíʼte á esī metsem, éswíŋte á Ndém.
44021006	Pek a pɔ́p é laʼne épúp, éfākne, pek ge ezíʼ ekó á ntē mɛtúa ntshi, pɔ́ piŋ nzem mé memba mɔ́p.
44021007	Pek fhó á Tíi épúp, ŋ́gʉɔ tɛ ŋ́kó á Tolemayis, éfhó á ntē mɛtúa ntshi ntó, ŋ́gʉɔ efāʼ epɔ̄ memía, ńtsāʼte á wɔ́p. Pek a pɔ́p é piŋ nnáŋ á taʼ aleʼé alāʼ.
44021008	Njhʉ̄ é lá, pek egʉ̄ɔ, ŋ́kó á tésɔŋ Sezale, ŋ́kó éwú épúp, ŋ́gʉɔ nnáŋ á mba Fílíip. Á gɔ́ á ntswi‑ŋke mbɔŋ ánɛ Yɛɛ́so, ńzéŋ ŋgɔ́ mmɔʼ ŋiŋ á nnɔ epuɔ esambīa pīi, mɛ́ le tsɔ́ʼ á Yelósalɛm lā.
44021009	A le wɛ̄ epɔ̄ nzwí lekua, mbɔ pɔ́ la á ŋiŋ mbaŋa zhɛ́ ɛ́, mbɔ pɔ́ gɛ ntswīi ŋke Ndém.
44021010	Pek kó éwú épúp, ńnáŋ tsɔ eleʼé shɔ́ʼɔ́ lɛ́, mmɔʼ ŋiŋ, ŋ́gɔ́ á ntswi‑ŋke Ndém, á fhó á ŋgɔŋ epuɔ Yúda, éshʉ̄ʼ á mba yīi, pek naáŋ éwú, lezēŋ tsí é gɔ́ lɛ, Agabus.
44021011	Á shʉʼ épúp, éfhó ánɛ Pɔ́ɔl, ŋ́kɛ́ʼɛ ŋkhʉ yīi a lɔkɔ ŋkúʼtɛ nzhó zi, ńdɔk ŋkwɛ́t mekhu mí yí méŋwɛ̄t pɔ́ mbū mí, ńdé ŋ́gɛ: «Ŋke yīi Azwakne Ndém á tswi, e ewuɔ páʼa: ŋiŋ yīi ŋkhʉ wuɔ é eyí, epuɔ Yúda e shʉʼ ekwɛ́t á yí á Yelósalɛm, páʼ pɛ é jʉ́ɔ lāa, énéŋ á yí á mbū epuɔ pīi, pɔ́ té epuɔ Yúda á.»
44021012	Pek, mbɔɔ epuɔ pīi, é ŋgɔ́ á ajʉʼ mɛ́t, é júʼ épúp, ḿbúʼ mbū á mbū Pɔ́ɔl ŋ́gɛ, ndɛ́ʼ á zéŋ ŋgʉ̄ɔ á Yelósalɛm.
44021013	Á tsɔ́ʼ ŋ́gɛ: «Melaʼ akɔ̄, pɛ laa tɛ ŋgɔ́ yīi, meŋ gɔ ejúʼ ŋká á? Meŋ wuɔ, meŋ kuūʼ eyi mɛ́ gɔ le lɛ̄ ŋkwɛ́t á gá kwɛ́t ndaʼ á, meŋ gɔ ezéŋ ŋkwhʉ́ á Yelósalɛm, melaʼ Atsyapuɔ Yɛɛ́so.»
44021014	Páʼ pek lɛ te kūʼ á leshūŋ tɛ á júʼ á azék ɛ́ lā, pek te zéŋ á yí ndʉ̄tɛ ɛ́, ńcʉ́ʼɛ ndʉ́ɛ́ ŋghʉ̄ɛ áa lɛ, ajū mīi Atsyapuɔ a á kɔŋ, a egɔ́ ŋghʉ ghʉʉ.
44021015	Meleʼé mɛ́t é tɔ́k, pek pɛ́te á tsitsi wek, ŋ́gɔ̄ egʉɔ mé Yelósalɛm.
44021016	Ńnɔŋ ŋgʉ̄ɔ, emɔ̄ʼ epuɔ Yɛɛ́so á Sezale, é gʉɔ ntsākne á wék á Yelósalɛm á mba Menazɔŋ, ŋ́gɛ pek eláʼ éwú. Menazɔŋ wuɔ mɛ́t, a lɛ ŋiŋ Shʉple, ŋ́gɔ́ á ŋiŋ Yɛɛ́so tɛ efhó tɛ afʉʼ.
44021017	Pek gʉ̄ɔ tɛ ŋkó á Yelósalɛm épúp, epɔ̄ memía é lɔk lekāk ntsāʼte á wék.
44021018	Njhʉ̄ é lá, pek a Pɔ́ɔl é gʉɔ mé mba Jáak. Ŋ́kó éwú, epɔ̄ melʉɛ ánɛ alúŋ epuɔ Yɛɛ́so, é shʉʼ azɔ́p, ńcúʼte éwú.
44021019	Pɔ́ɔl á tsaʼte á wɔ́p, ḿbiŋ mbɛ́te á taʼ á taʼ eshúŋ á wɔ́p menu mīi, Ndém a ke tsīa ánɛ mbū mí, ŋ́ghʉ̄ á tsetsɛlɛ epuɔ pīi, é té epuɔ Yúda á.
44021020	Pɔ́ júʼ anu zīi, a á lé tɛ á mi, ŋ́gūʼte á Ndém, tɛ mbīŋ ndé mé Pɔ́ɔl ŋ́gɛ: «Méŋ mɔ́ wek, o ka jʉ́ɔ kɛ, jʉ́ɔ páʼ atʉtʉ epuɔ Yúda, á cʉ́ʼ epuɔ Yɛɛ́so, ŋ́kúʼte lepé tsīi Mɔɔ́sɛ a le ziʼnéē, á mbɔŋɔ́.
44021021	Mɛ́ ke pīŋ eshúŋ á wɔ́p ŋ́gɛ, o ó si nzíʼnɛ epuɔ Yúda metsem pīi, é naŋteé ánɛ melāʼ ndɛʼɛ ŋ́gɛ, ndɛ́ʼ pɔ́ zéŋ nzīŋ ánɛ lepé mɛ́t, ńdɔkɔ ŋ́gɛ, ndɛ́ʼ pɔ́ ezéŋ ewɔŋkhʉ̄ pɔ́p ntém, ndɛ́ʼ pɔ́ ezéŋ nzīŋ ánɛ mɛt epuɔ Yúda.
44021022	Anu á gɔ́ páʼa, mɛ́ ghʉ páʼ lā? Pɔ́ e ké egaá lɛ́, ézhɛ́ á légɛ, o ó shʉʼ tɛ ŋgɔ́ ega.
44021023	Páʼ á ké mbiŋ ŋgɔ́ páʼa lā, pek shúŋɔ á wú akɔ̄ lɛ́, o ghʉ̄ʉ épúp. Emɔ̄ʼ epuɔ lekua é ega pīi, pɔ́ ke ghʉ̄ alaʼne á mbū Ndém.
44021024	Pɛ a pɔ́p egʉɔ ŋghʉ̄ anu, ńdɔk esōk epe ánɛ pɛ, o epiŋ ŋgyá etsɛ́ a pɔ́p ecū mīi, mɛ́ pɔŋteé á leyā. Púp mɛ́ ekɔ́ ethū tsɛ́. Á etsīa épúp, epuɔ metsem ejʉ́ɔ páʼ, o ó si ŋkúʼtɛ ajú lepé Mɔɔ́sɛ, tɛ́ ndɔkɔ nnáŋa, ńzhɛ́ á légɛ, anu zīi mɛ́ kɛɛ́ eshúŋɔ ánɛ wu lā, á kɛ áa mela.
44021025	Ḿbiŋ ŋgɔ́ mé epuɔ pīi, é té epuɔ Yúda á, épi pɔ́ ke cʉ́ʼ epuɔ Yɛɛ́so, pek ke tí ndɔk mbé á wɔ́p ŋ́gɛ, ndɛ́ʼ pɔ́ ezéŋ mpfɛ́t evuʼ mbap tsīi, mɛ́ lɔk ntsɔ́ʼ afɛʼ á mbū mesī, ndɛ́ʼ pɔ́ ezéŋ mpfɛ́t metshi mbap, ndɛ́ʼ pɔ́ ezéŋ mpfɛ́t mbap na yīi, a á kwhʉ́ efem feém, ḿbiŋ mbá á agā.»
44021026	Pɔ́ɔl á júʼ épúp, njhʉ̄ é lá, pɔ́ a epuɔ lekua pwɔ̄ é gʉɔ ŋghʉ̄ anu, ńdɔk nzī á lesok epe ánɛ pɔ́p. Pɔ́ɔl á gʉɔ ŋkó á Mía Ŋgyā Ndém, éshúŋ aleʼé zīi, pɔ́ gɔ emakne á lesok epe ánɛ pɔ́p, ńdɔkɔ ndʉ́ɛ́ aleʼé zīi, mɛ́ gɔ á nnɔɔ̄ŋ epɔʼ awíɛ awíɛ á nnɔ pɔ́p, á mvhɔ Ndém.
44021027	Meleʼé mɛ́t esambīa á lelɔk ntsékne anu jɔ̄ é nɔŋ ŋgɔ̄ á mmiī, emɔ̄ʼ epuɔ Yúda, éfhɔ́ɔ á ntē apak ŋgɔŋ Azíi, é jʉ́ɔ á Pɔ́ɔl á ntē Mía Ŋgyā Ndém, éswīte á alāʼ zīi, á ŋgɔ́ ajʉʼ mɛ́t, ŋ́gɔ̄ á yí,
44021028	ńnɔŋ ndʉ́ɛ́ mé ŋghi teté ŋ́gɛ: «Epuɔ Islaɛl, pɛ eshʉ̄ʼ nnéŋ mbū lo. Ŋiŋ yīi a kʉ́ʼnɛ á ajʉʼ tsem, ńzíʼnɛ á mbū epuɔ metsem ŋ́gɛ, mɛ́ ewák á wɛ́, a awuɔ. A á si nzéŋɛ nzíʼnɛ ŋ́gɛ, mɛ́ ekʉ̄ŋne lepé tsīi Mɔɔ́sɛ a le ziʼnéē. Ńzéŋɛ ndʉ́ɛ́ ŋ́gɛ, ajʉʼ jʉɔ páʼa, á pú te ajūɔ ɔ́. Tɛ mbɔɔ tsetsɔŋɔ wuɔ, a á lɔk epuɔ pīi, é té epuɔ Yúda á, ŋ́kó á ntē Mía Ŋgyā Ndém, ńdɔkɔ ntsēŋtɛ ajʉʼ alɔ́ʼ jʉɔ mɛ́t.»
44021029	Pɔ́ lɛɛ́ ndʉ́ɛ́ épúp, melaʼ mīi pɔ́ njʉ́ɔ Tlofime ŋiŋ Efɛze, pɔ́ a Pɔ́ɔl á tésɔŋ, ńnɔŋ ŋkwāŋa ŋ́gɛ, Pɔ́ɔl a á ŋghʉ̄ á kó á ntē Mía Ŋgyā Ndém.
44021030	Tésɔŋ ntsem á pú ncʉ̄ʼne. Alāʼ á pú efhó á meshhʉ̄ meshhʉ̄, ńná eshʉ̄ʼ. Mɛ́ gɔ á Pɔ́ɔl, éshūŋne á yí ndɔk efhó á Mía Ŋgyā Ndém ńtó, mɛ́ lɛ ehā ntsɛ́tte menchu ŋgyā.
44021031	Ńnɔŋ efāʼa lezwhī á yí, mɛ́ gʉɔ eshúŋ á mía tɛŋgyā wɔ lʉɔ́ʼ‑ncu epuɔ Lóma ŋ́gɛ, tésɔŋ Yelósalɛm ntsem a á pákne tɛ mmī.
44021032	Á lɛ ehā ndū á esī, ńdɔ̄k wɔ lʉɔ́ʼ‑ncu pɔ́ epɔ̄ metɛŋgyā ncu, ńnáte ŋgʉ̄ɔ mé ajʉʼ zīi, alāʼ á mbú ŋgɔ́ éwú. Alāʼ á lɛ ŋgē ejʉ́ɔ á wɔ́p, ńtshī á letswā á yí nnéŋ.
44021033	Mía tɛŋgyā wɔ lʉɔ́ʼ‑ncu, á lɛ ntshóte nnɛ̄t, éshʉ̄ʼ mé lezēŋ Pɔ́ɔl, ńtswī mɛ́ gɔ á yí, ńdɔ̄k meŋkhʉ atʉɛ́ mɛ́mbīa, ŋ́kwɛ́t á yí. Tɛŋgyā á zɛ́tte ŋ́gɛ: «A á páʼa ŋgɔ́ awɔ́?» Ńzéŋ nzɛ́tte ŋ́gɛ: «A á ghʉ á lā?»
44021034	Táʼ, menchu menchu á gɔ́ á nnɔ alāʼ, emɔ̄ʼ epuɔ é gɔ́ ega, ńzwɛnnɛ ndʉ́ɛ́ ajʉɔ anu, emɔ̄ʼ epuɔ é gɔ́ ege, ńdʉ́ɛ́ azi ndɛʼɛ. Tɛŋgyā ncu á pú te kūʼ á lezhɛ̄ kwaʼ anuúnē á ntē mbákné mɛ́t ɛ́, ńtswī ŋ́gɛ, mɛ́ elɔ̄k á Pɔ́ɔl, ńdɔk ŋgʉ̄ɔ mé lenaŋá wɔ lʉɔ́ʼ‑ncu.
44021035	Mɛ́ nɔŋ ndɔ̄kɔ á yí ŋgʉ̄ɔ, alāʼ á gɔ́ nzem nzhɛ̄nɛ, ńnɔŋ ndʉ́ɛ́ mé ŋghi teté ŋ́gɛ: «Mɛ́ eké nzwhí á yí zwhí.» Pɔ́ a pɔ́p é gʉɔ tɛ ŋkó ajʉʼ mesitɔ́ɔp, alāʼ á pú efók mbʉʼ, tɛ wɔ lʉɔ́ʼ‑ncu é léŋne á Pɔ́ɔl, ńdɔk ŋkɔ́ʼ.
44021037	Á kuʼ afʉʼ zīi, mɛ́ nnɔŋ ŋgɔ̄ á nnéŋ Pɔ́ɔl á ntē lenaŋá wɔ lʉɔ́ʼ‑ncu, á lé á mbū mía tɛŋgyā wɔ lʉɔ́ʼ‑ncu ŋ́gɛ: «Élɛ o gɔ ecʉ́ʼ, meŋ ndé á taʼ anu á mbū wu u?» Tɛŋgyā á túŋte á yí ŋ́gɛ: «O zhɛɛ́ ashuŋne epuɔ Glɛk páʼa lɛ́?
44021038	O lɔkɔ te ŋgɔ́ɔ á ŋiŋ Ejīpto, éyi a ke māʼ á tákté á tésɔŋ, ńdɔ̄k menzɔŋ ntsāʼ lekua, ńtsé á késáatswɛt ɛ́ lɛ̄?»
44021039	Pɔ́ɔl á gɛ: «Meŋ á ŋiŋ Yúda, mɛ́ zhí á gá ánɛ apak ŋgɔŋ Silisi, á ntē tésɔŋ Táase. Meŋ á ŋiŋ tésɔŋ wuɔ mɛ́t, éyi mɛ́ gɔ le wák. Tsɔ́ʼɔtsɔ̄ʼ, lɛ́ ncʉ́ʼ meŋ eshúŋne á mbū alāʼ jʉɔ.»
44021040	Á lɛ mvéŋ. Pɔ́ɔl á tshí á ndo mesitɔ́ɔp, ńtsɛ̄tte apū zí, alāʼ á láŋte, á lɔk alāʼ epuɔ Yúda eshúŋne á mbū pɔ́p, ńdé ŋ́gɛ:
44022001	«Epɔ̄ memía pá, memɔʼɔ́ pá, pɛ ejúʼ anu zīi, meŋ gʉɔ mé eshuúŋ pɛ tsetsɔŋɔ, élɔk elhʉ athū zá.»
44022002	Pɔ́ júʼ páʼ a á lɔk ashuŋne epuɔ Yúda ńdé anu á mbū pɔ́p, ńdɛ mbwɛ́ne nnáŋ. Pɔ́ɔl á lɛ ndé á mbū pɔ́p ŋ́gɛ:
44022003	«Meŋ á ŋiŋ Yúda, mɛ́ zhí á gá á tésɔŋ Táase, á apak ŋgɔŋ Silisi. Mɛ́ le pīŋ ŋkɔ́ʼte á gá á tésɔŋ ega. Ŋgamaliɛl mé le ziʼné á gá á leziŋ ndeŋ ndeŋ, ánɛ mbé mīi memɔʼɔ́ pímpɛ é le néēŋ. Meŋ ndɛɛ́ ŋkɔŋɔ azá á Ndém tɛ mmāʼa afɛ̄, ńdeŋ ndeŋ páʼ pɛ é ayáʼa, ŋ́kɔ̄ŋɔ á yí épúp lā.
44022004	Meŋ nde lʉɔ́ʼ epuɔ pīi, pɔ́ ziŋɛ ánɛ mɛnzhɛ Yɛɛ́so, tɛ efāʼ á lezwhīte pɔ́p, ńnɔŋ ŋgɔ̄tɛ mbaŋa pɔ́ a wɔnzwí, ńnéŋtɛ á ŋgyā atʉɛ́.
44022005	Tɛŋgyā wɔ nɔŋ‑epɔʼ, mbɔɔ mekém alāʼ metsem, é gɔ echʉ́ nnɛ̄t eshúŋ á wɛ́, páʼ pɔ́ le yá mekɛtte á mbū meŋ, ńdɔk ntó á gá á tésɔŋ Damas ŋ́gɛ, meŋ egʉ̄ɔ éwú ŋgɔ̄te epɔ̄ memía pímpɛ pīi, pɔ́ ziŋɛ ánɛ mɛnzhɛ mɛ́t, ńdɔk eshʉ̄ʼ mé Yelósalɛm, mɛ́ egēne á wɔ́p melaʼ lepé.
44022006	«Meŋ nde kó á mɛnzhɛ, ńnɔŋ ŋgʉ̄ɔ, ńziŋ tɛ nnɔ̄ŋ mbátɛ á Damas, éfʉʼ táŋ‑azokó, ńdɛ ŋgē ejʉ́ɔ, mmɔʼ mía ŋkaʼ é fhó á lephū, ŋ́kɛ̄ʼɛ ánɛ meŋ,
44022007	meŋ ndɛ ntsɔ́ʼɔ ŋŋém á esī, ńjúʼ, ŋghi ŋiŋ é lé á mbū meŋ ŋ́gɛ: “Sɔ́ɔl, Sɔ́ɔl, o lʉɔ́ʼɔ á gá ntswí akɔ̄?”
44022008	Meŋ ezɛ́tte ŋ́gɛ: “O gɔ́ áa awɔ́ ŋkɔbé?” Ŋghi mɛ́t é pwɛt ŋ́gɛ: “Meŋ mé Yɛɛ́so ŋiŋ Naázalɛt yīi, o lʉɔ́ʼɔ á yí lā.”
44022009	Epuɔ pīi pek a pɔ́p é ŋgɔ́ nnɔ, é chʉ́ nnɛ̄t njʉ́ɔ ŋkaʼ, táʼ, ŋ́ké te júʼ ŋghi ŋiŋ zīi, e shúŋnɛ á mbū meŋ ɛ́.
44022010	Meŋ mbīiŋ nzɛ́tte ŋ́gɛ: “Meŋ á páʼa, épiŋ eghʉ lɛ akɔ̄, ŋkɔbé?” Atsyapuɔ Yɛɛ́so á pwɛt á mbū meŋ ŋ́gɛ: “Lu á esī, ŋgʉ̄ɔ mé tésɔŋ Damas, o o kó éwú, mɛ́ eshúŋ ajū mīi, Ndém a kɔŋɔ ŋ́gɛ, o eghʉ̄.”
44022011	Meŋ gē egʉɔ, epuɔ pīi pek a pɔ́p é ŋgɔ́ nnɔ, é tséŋne apū zá, ńtsāŋ á gá melaʼ mīi, mía mía ŋkaʼ á le ghʉ̄ʉ̄, meŋ te zéŋ ejʉʼ njʉ́ɔ ɔ́. Ńtsāŋ á gá épúp, ńdɔ̄k á gá ŋgʉɔ tɛ ŋkó á Damas.
44022012	«Mmɔʼ ŋiŋ á gɔ́ éwú, lezēŋ tsí é gɔ́ lɛ Ananias, á gɔ́ ŋiŋ, ńnáŋ páʼ Ndém a á si ŋkɔ̄ŋɔ, ńzéŋ nnɔ̄ŋ nzīŋɛ ánɛ lepé tsímpɛ, epuɔ Yúda metsem pīi é éwú, é kím lezēŋ tsí á mbɔŋɔ́ tɛʼ.
44022013	Á shʉʼ njʉ́ɔ á gá, ńdé á mbū meŋ ŋ́gɛ: “Sɔ́ɔl, méŋ mɔ́ ga, lɛ nzéŋ njʉ́ɔ ejʉʼ.” Meŋ ndɛ̄ɛ njʉ́ɔ ejʉʼ afʉʼ mɛ́t afʉʼ mɛ́t, ńjʉ́ɔ á yí.
44022014	Á lé ŋ́gɛ: “Ndém wɔ maŋgānjʉʼ pímpɛ, a á té njhʉ̄ ntsɔ́ʼ á wú, ŋ́gɛ o ezhɛ́ menu mīi, yí mé le té njhʉ̄ ŋkīa. Ŋ́gɛ o ejʉ́ɔ á Júʼɔ‑Mbū‑Ndém, ńjúʼ ŋghi zi méŋwɛ̄t.
44022015	Ńdɔk ŋ́gɛ, o egɔ́ á njhʉɛ‑njʉ́ɔ yi, éshúŋ á mbū epuɔ menɔŋ metsem, áju mīi ó njʉ́ɔ nzéŋ ńjúʼ.
44022016	Tsetsɔŋɔ, o ké nzɛ́t nzwíʼtɛ akɔ̄? Lu á esī, éswíŋte á kwaʼ ŋiŋ wuɔ mɛ́t, tɛ́ ŋghʉ̄ mɛ́ enōʼ á wú á ntshi, Ndém a esōk mefa mú.”
44022017	«Meŋ eshʉ̄ʉʼ mbīŋ nzem mé Yelósalɛm, ŋ́ghʉ ŋgɔ́ á ntē Mía Ŋgyā Ndém ŋghʉ̄ɛ aswiŋte, mmɔʼ njʉɔ te lí é shʉʼ á mbū meŋ.
44022018	Meŋ ejʉ́ɔ á Atsyapuɔ, á lé á mbū meŋ ŋ́gɛ: “Gáknɛ efhó á Yelósalɛm ega ntó, melaʼ mīi epuɔ tésɔŋ puɔ mɛ́t, é té si ŋgɔ̄ á mvéŋ anu zīi, o gɔ á eshúŋɔ ánɛ meŋ ɛ́.”
44022019	Meŋ mbwɛ̄ɛt ŋ́gɛ: “Atsyapuɔ, pɔ́ é si nzhɛ́ɛ á mbɔŋɔ́ páʼ, meŋ kɛɛ́ ŋkʉ́ʼnɛ ánɛ meŋgyā aswiŋte, ŋ́gɔ̄tɛ epuɔ pīi, pɔ́ fɛɛ́ nnɛ̄t, ŋ́gyá mé wu, ńnéŋtɛ á ŋgyā atʉɛ́, ḿbiŋɛ ntswīi mɛ́ tswáa á wɔ́p.
44022020	Mɛ́ le gē ezwhí á Etiɛn, á ŋiŋ yīi a lɛɛ́ eshúŋɔ anu jú, meŋ gɔ́ azá éwú, ńnɔŋ ŋkɔ̄ŋtɛ ajū mīi pɔ́ ghʉɛ, ńtswí menzhó mɔ́p ŋgwɛ̄.”
44022021	Atsyapuɔ á zéŋ ndé á mbū meŋ ŋ́gɛ: “Ké efhó á tésɔŋ ega ntó tó, meŋ méŋwɛ̄t e tó á wú tɛ ŋgia e esāk, á mbū epuɔ pīi, é té epuɔ Yúda á.”»
44022022	Alāʼ á zwíʼte anu zīi, Pɔ́ɔl a shúŋɔ, ńzwíʼte tɛ njúʼ á lé páʼa mɛ́t, pɔ́ lɛ nzī á lelē mé ŋghi teté ŋ́gɛ: «Mɛ́ ezwhí á ŋiŋ wuɔ zwhií, a te ŋiŋ yīi, mɛ́ gɔ etshi á yí nnéŋ, á gɔ́ éwú ú.»
44022023	Ńtswiʼne ndéŋte ŋguŋ, ésɔ̄ŋte menzhó ánɛ pɔ́p, ńtúʼ avɔ́p mmāʼ á athʉ́.
44022024	Mía tɛŋgyā wɔ lʉɔ́ʼ‑ncu epuɔ Lóma, á tswi ŋ́gɛ mɛ́ elɔ̄k á Pɔ́ɔl ntɔ́k mé lenaŋá wɔ lʉɔ́ʼ‑ncu, ńdɔ̄k ntɛ̄ ntswá á yí, a eshúŋ anu zīi, alāʼ á léŋɛ ŋguŋ á athū yí melaʼ épúp.
44022025	Mɛ́ kwɛ́t á Pɔ́ɔl á mvhɔ mɔ́ tɛŋgyā wɔ lʉɔ́ʼ‑ncu, tɛ nnɔ̄ŋ ŋgɔ̄ á ntswá á yí, á lé á mbū tɛŋgyā ncu mɛ́t ŋ́gɛ: «Lepé é si mvéŋɛ ŋ́gɛ, o etswá á ŋiŋ ŋgɔŋ Lóma té gɔ́ yīi, mɛ́ é ŋak ntsaŋ zi i?»
44022026	Mɔ́ tɛŋgyā ncu á lɛ ŋgē ejúʼ anu jʉɔ mɛ́t, ŋ́gʉɔ ndé á mbū mía tɛŋgyā wɔp ŋ́gɛ: «Tɛ o ó zhɛ́ ŋ́gɛ, anu á nɔŋ ŋgɔ̄ á ŋghʉʉ̄ wu u? Ŋiŋ wɔ̄, a á ŋiŋ ŋgɔŋ Lóma.»
44022027	Á júʼ épúp, éshʉʼ nzɛ́tte á Pɔ́ɔl ŋ́gɛ: «Shúŋ á gá, o ó kwaʼ ŋiŋ ŋgɔŋ Lóma lɛ́?» Á véŋ.
44022028	Á lé ŋ́gɛ: «Meŋ á páʼa, mbɔ meŋ nde gē ecʉ́ʼ á ŋiŋ ŋgɔŋ Lóma, ńzó, ŋ́gyá á mía ŋkāp.» Pɔ́ɔl á gɛ: «Meŋ mbīiŋ ŋgɔ́ ewiɛ́, tɛ efhó á nzhiɛ́.»
44022029	Epuɔ pīi é nzi nnɔ̄ŋ ŋgɔ̄ á ntswá yí, tɛ́ á shúŋne, é lɛ efhó á lezēŋ yí ŋgʉ̄ɔte lɛ glɛ. Ecɔʼ é pú ŋgɔ̄ á mía tɛŋgyā ncu yí méŋwɛ̄t azí, páʼ mɛ́ ge elɔk meŋkhʉ atʉɛ́, ékwɛ́t á Pɔ́ɔl, á gɔ́ ŋiŋ ŋgɔŋ Lóma.
44022030	Mía tɛŋgyā ncu á nɔŋ efāʼa á lezhɛ̄ kwaʼ ajū mīi, epuɔ Yúda é swiŋɛ Pɔ́ɔl melaʼ épúp. Njhʉ̄ é lɛ ndá, á tswi, mɛ́ kɛ́ʼte meŋkhʉ atʉɛ́ ánɛ Pɔ́ɔl, ḿbiŋ ntswī á mbū wɔ nɔŋ‑epɔʼ epi melʉɛ, pɔ́ mvuʼ epɔ̄ melʉɛ, ŋ́gɛ pɔ́ ecúʼte. Pɔ́ cúʼte tɛ mmī, á tswi mɛ́ lɔk á Pɔ́ɔl eshʉ̄ʼ mé mvhɔ zɔp.
44023001	Pɔ́ɔl á pʉ́ʼɛ menēk mí ntshí ánɛ wɔ sáʼ‑ŋgɔŋ epuɔ Yúda, ńdé mé pɔ́p ŋ́gɛ: «Epɔ̄ memía, ánɛ páʼ meŋ ndɔɔ̄k ŋgɔ́ azá á mvhɔ Ndém, amɔ̄ʼ azō á té á ntē meŋ ŋŋāka á gá á, tɛ ŋkó á ayáʼa á.»
44023002	Ananias tɛŋgyā wɔ nɔŋ‑epɔʼ, á tswi á mbū epuɔ pīi, pɔ́ é ntshíte á lezēŋ Pɔ́ɔl ŋ́gɛ, pɔ́ etém mbū á metuúŋ yí.
44023003	Pɔ́ɔl á lɛ ndé á mbū Ananias mɛ́t ŋ́gɛ: «Ndém mé shʉʼ etswá á wú ajú, wu ŋgaŋ mepɔp. O naáŋ á esī ndɔ̄kɔ lepé ŋŋāka á gá, o ó piŋ ntswī ŋ́gɛ, mɛ́ etswá á gá, tɛ́ lepé é nɔŋ te nzɛ́ttɛ épúp ɔ́.»
44023004	Epuɔ pīi pɔ́ ntshíte á lezēŋ Pɔ́ɔl, é lé á mbū yí ŋ́gɛ: «Tɛŋgyā wɔ nɔŋ‑epɔʼ Ndém tɛ́ o zɔtɛ páʼā.»
44023005	Á pwɛt ŋ́gɛ: «Epɔ̄ memía, meŋ kaá nnɔŋ nzhɛ́ɛ á légɛ, a á tɛŋgyā wɔ nɔŋ‑epɔʼ ɔ́. Ńzi ŋgē egɔ́, aŋwaʼne Ndém á nɔŋ ndʉ́ɛ́ ŋ́gɛ: «Te shúŋne tépɔŋ ánɛ efɔ alāʼ wɛ.»
44023006	Á lɛ nnɔ wɔ sáʼ‑ŋgɔŋ mɛ́t, emɔ̄ʼ epuɔ é gɔ́ éwú, mɛ́ tɔ́ŋ á wɔ́p lɛ, epuɔ Falísia, emɔ̄ʼ é gɔ́ éwú, mɛ́ tɔ́ŋ á wɔ́p lɛ, epuɔ Sadúsia. Pɔ́ɔl á zhɛ́ épúp, ńdɛ ndé mé ŋghi teté ŋ́gɛ: «Epɔ̄ memía, meŋ á ŋiŋ nnɔ Falísia, ŋ́gɔ́ á méŋ ŋiŋ nnɔ Falísia, ńnɔŋ nnéŋɛ ntē, ńzwíʼte azá aleʼé zīi, Ndém a a shʉʼ eghʉ, mepfhō e ezím ánɛ lewhʉ̄. Mɛ́ é ega ŋŋāka á gá páʼa, melaʼ épúp.»
44023007	Pɔ́ɔl á shúŋne épúp, epuɔ Falísia pɔ́ epuɔ Sadúsia é tɔʼne ashuŋne mɛ́t tɔʼnee, tɛ acuʼte á gap nnɛ̄t nzhɛ epīa.
44023008	Pɔ́ tɔʼnɛ épúp melaʼ mīi, epuɔ Sadúsia é gɛ ndʉ́ɛ́ ŋ́gɛ, mepfhō é té fú ezím ánɛ lewhʉ̄ ɛ́, ŋ́gɛ mecɔʼ Ndém mbɔɔ mesī é té éwú ú. Epuɔ Falísia é piŋ nnɔ̄ŋ mvéŋɛ ŋ́gɛ, ecū muɔ mɛ́t tsīi, epuɔ Sadúsia é lʉʼɛ lāa, é éwú.
44023009	Epuɔ é pú nnɔ̄ŋ ntswiʼnɛ mbáknɛ ejʉʼ, emɔ̄ʼ wɔ kɛ́ʼte‑mbé Ndém ánɛ nnɔ epuɔ Falísia é lute á esī, ńtshíte á ajʉʼ, ńdʉ̄ʼ, ńdé mé ŋghi teté ŋ́gɛ: «Pek ka jʉ́ɔ́ mefa mīi, ŋiŋ wuɔ á ghʉ ɛ́. A gɔ́ mmɔʼ mbɔ, Azwakne Ndém kɛ́ mmɔʼ cɔʼ Ndém mé shúŋne á mbū yí.»
44023010	Metɔʼne é pú ŋgáʼ, menēk é paŋ, tɛ mía tɛŋgyā wɔ lʉɔ́ʼ‑ncu á pɔ́k ŋ́gɛ, ndɛ́ʼ mɛ́ wɛt á Pɔ́ɔl, ńdɛ ntswī á mbū wɔ lʉɔ́ʼ‑ncu ŋ́gɛ, pɔ́ egʉɔ efhó á nnɔ alāʼ, éfók á yí ndɔk mbīŋ nzem mé lenaŋá wɔ lʉɔ́ʼ‑ncu.
44023011	Á kó ŋgɔ́ etsōʼ á aleʼé mɛ́t, Atsyapuɔ Yɛɛ́so á ŋwak á mvhɔ Pɔ́ɔl, ńdé á mbū yí ŋ́gɛ: «Ké ŋkāk áa ete, o ke eshʉ̄ʼ á Yelósalɛm ega, á eshúŋ epuɔ, á ŋiŋ yīi meŋ á ewiɛ́. O zeéŋ mbɔ́ŋte á legʉɔ á tésɔŋ Lóma, éshúŋ epuɔ, á ŋiŋ yīi meŋ á ewiɛ́.»
44023012	Njhʉ̄ é lá, emɔ̄ʼ epuɔ Yúda é cúʼte, ńtáŋ menāŋ ánɛ Pɔ́ɔl, tɛ ŋkā meka ŋ́gɛ, pɔ́ cʉʉ́ʼ azō pfɛ́t ɛ́, épīŋ le zéŋ azō nnú ú, tɛ eláʼ ezwhí á yí.
44023013	Pɔ́ le tɔ́k azō ŋiŋnɔŋ megēm lekua.
44023014	Ŋ́gʉɔ njʉ́ɔ wɔ nɔŋ‑epɔʼ epi melʉɛ, pɔ́ mekém alāʼ, ńdé á mbū pɔ́p ŋ́gɛ: «Pek ke kā meka ŋ́gɛ, pek cʉʉ́ʼ azō ezwíʼ ɛ́, tɛ eláʼ ezwhí á Pɔ́ɔl.
44023015	Tsetsɔŋɔ wuɔ, pɛ a wɔ sáʼ‑ŋgɔŋ, é egʉɔ njʉ́ɔ á mía tɛŋgyā ncu epuɔ Lóma, ḿbɔ̄pte á yí ŋ́gɛ, pɛ é si ŋkɔ̄ŋɔ á lechʉ̄ nnɛ̄t, ńcʉ̄te ntsaŋ Pɔ́ɔl. Ŋ́gɛ mɛ́ elɔ̄k á yí eshʉ̄ʼ. Ḿbiŋ ŋgɔ́ mé pek, mbɔ pek é ndáʼ ncūŋte páʼ mɛ́ e lɔk á yí nnɔŋ eshʉʼɛ, pek etséŋte á yí, tɛ a ezī le shʉ̄ʼ tɛ ŋkó ega á.»
44023016	Táʼ, mmɔʼ mɔ́ mbaŋa, ŋ́gɔ́ á méŋ méŋ mɔ́ Pɔ́ɔl eyi menzwí, á júʼ azí páʼ mɛ́ táŋa menāŋ ánɛ Pɔ́ɔl, ńdɛ ŋgʉ̄ɔ ntɔ́k ŋ́kó á lenaŋá wɔ lʉɔ́ʼ‑ncu, ńjhʉ́ á zoʼ eshúŋ á Pɔ́ɔl.
44023017	Pɔ́ɔl á lɛ ntɔ́ŋ mmɔʼ taʼ mɔ́ tɛŋgyā ncu, ńdé á mbū yí ŋ́gɛ: «Lɔk á mɔ́ wuɔ, ŋ́gʉɔ ntsékne á mbū mía tɛŋgyā ncu, a wɛɛ̄ anu zīi, a gʉɔ mé eshuúŋ yí.»
44023018	Mɔ́ tɛŋgyā ncu wɔ̄, á lɔk á yí ŋ́gʉɔ njʉ́ɔ á mía tɛŋgyā ncu, ńdé á mbū yí ŋ́gɛ: «Pɔ́ɔl ŋgaŋ atʉɛ́ mé tó á gá, ńtswī ŋ́gɛ, meŋ ndɔ̄k á mɔ́ ŋgwɛso wuɔ, éshʉʼ ntsékne á mbū wu, a wɛɛ̄ anu zīi, a gɔ á eshúŋ wu.»
44023019	Mía tɛŋgyā ncu á tséŋne apū mɔ́ ŋgwɛso wɔ̄, pɔ́ yí é gʉɔ ntsem, á zɛ́tte á yí ŋ́gɛ: «O wɛɛ̄ akɔ̄ zīi, o gɔ á eshúŋ meŋ ŋ̄?»
44023020	Mɔ́ ŋgwɛso á lé ŋ́gɛ: «Emɔ̄ʼ epuɔ Yúda é gɔ́ á taʼ nchu, páʼ pɔ́ e shʉʼ epɔpte á wú, o eghʉ̄, Pɔ́ɔl a eshʉ̄ʼ á mvhɔ wɔ sáʼ‑ŋgɔŋ ezɔ́, pɔ́ elé ŋ́gɛ, pɔ́ gɔ echʉ́ nnɛ̄t ecʉte ntsaŋ zi.
44023021	Te shʉ̄ʉʼ mvéŋ anu zɔ́p, melaʼ mīi, ŋiŋnɔŋ tɛ ntɔ́k megēm lekua, a a shʉʼ enáŋ nzɔŋ á mɛnzhɛ, egɔ á ŋgɔɔ̄ á yí. Pɔ́ é ŋkā meka ŋ́gɛ, pɔ́ láʼa nzɛ́t té tséŋte á Pɔ́ɔl, pɔ́ le zéŋ azō mpfɛ́t ɛ́, ḿbīŋ le zéŋ nnú ú. Á tsetsɔŋɔ, mbɔ pɔ́ ndáʼ ŋkwɛ́t, tɛ ncʉ́ʼɛ nzwíʼtɛ áa nchu wú.»
44023022	Mía tɛŋgyā ncu mɛ́t, á júʼ épúp, ńdɛ ntswɛ̄te á mɔ́ ŋgwɛso mɛ́t ŋ́gɛ: «Pá á wú á leshūŋ mmɔʼ ŋiŋ ndɛʼɛ ŋ́gɛ, o ó shúŋ á gá anu jʉɔ mɛ́t.» Ńtswɛ̄te á yí épúp, ńdɛ ntswī á gʉɔ.
44023023	Á tsia épúp, mía tɛŋgyā ncu á shʉʼ á nnɔ epɔ̄ metɛŋgyā ncu, ńtsɔ́ʼ epi mémpīa, ńtswī á mbū pɔ́p ŋ́gɛ: «Pɛ ecúʼte wɔ maʼ‑ncu, á ŋiŋnɔŋ ŋkhʉ epīa, ŋ́ghʉ̄ wɔ náŋ melʉ́ɔ́ á ŋiŋnɔŋ megēm esambīa, ŋ́ghʉ̄ wɔ wɛ mekɔŋ, á ŋiŋnɔŋ ŋkhʉ epīa. Epuɔ puɔ mɛ́t, e etshí mbíp páʼ, á kuʼ menu levuʼɔ́ etsōʼ, pɔ́ egʉ̄ɔ mé tésɔŋ Sezale.
44023024	Ńzéŋ ncūŋte mmɔʼ melʉ́ɔ́ pīi, Pɔ́ɔl a ge eziŋ, énáŋ éwú, e elɔ̄k á yí nzīŋ lɛ lʉʉʉ, tɛ ŋkó á mvhɔ Ŋgɔpna Felísi, té esyɛtte esīa á yí.»
44023025	Á lé épúp, ńdɛ ntí akɛtte, ńdé á ntē éwú ŋ́gɛ:
44023026	«Meŋ, Klɔdius Lizias, á mbū Ŋgɔpna Felísi. Mɛkwáŋ, meŋ á tsaʼte.
44023027	Epuɔ Yúda é ke gɔ̄ a ŋiŋ wuɔ yīi, meŋ túɔ́ ŋgyáa á mbū wu lāa, ńnɔŋ efāʼa á letsēŋte á yí, meŋ júʼ á légɛ, a á ŋiŋ Lóma, ńdɔ̄k wɔ lʉɔ́ʼ‑ncu, éshʉʼ ndhʉ̄ á athū zí, ŋ́kú á yí á mbū pɔ́p.
44023028	Meŋ ke nɔ̄ŋ efaʼa á lezhɛ̄ ajū mīi, epuɔ Yúda é swiŋɛ á yí melaʼ épúp, ńdɔ̄k á yí ŋgʉ̄ɔ á mvhɔ wɔ sáʼ‑ŋgɔŋ pɔ́p.
44023029	Ŋ́kó njʉ́ɔ, pɔ́ a pɔ́p é nɔŋ ntɔ̄ʼnɛ anu ánɛ lepé alāʼ tsɔ́p. Meŋ mbīiŋ te pú njʉ́ɔ amɔ̄ʼ anu zīi, a á fa tɛ ŋgɔ́ yīi, mɛ́ gɔ lɛ nzwhí á yí zwhí ɛ́, kɛ á lenēŋ á yí á ŋgyā atʉɛ́ lɛ́ɛ ɛ́.
44023030	Mɛ́ jhʉ́ á zoʼ eshúŋ á gá, páʼ emɔ̄ʼ epuɔ Yúda é si ntáŋa menāŋ ánɛ yí épúp. Meŋ ndɛ̄ɛ nzápa á légɛ, meŋ a tó á yí, éyá á mbū wu. Meŋ á tswi á mbū epuɔ pīi, pɔ́ swiŋɛ á yí ŋ́gɛ, pɔ́ eshʉ̄ʼ á mbū wu, éshúŋ ajū mīi, pɔ́ tswíi á mbū yí.»
44023031	Wɔ lʉɔ́ʼ‑ncu é ghʉ ajū mīi mía tɛŋgyā wɔp, a á tswi mé pɔ́p, ńtswíʼ á Pɔ́ɔl, ńdɔ̄k á yí nzīŋ meté‑etsōʼ, tɛ ŋkó á tésɔŋ Aŋtipatli.
44023032	Njhʉ̄ é lá, wɔ lʉɔ́ʼ‑ncu pīi pɔ́ nnɔŋ nzīŋɛ mé mekhu, é ge epiŋ nzem mé lenaŋá tsɔ́p, megaŋ melʉ́ɔ́ é lɔk á Pɔ́ɔl ŋgʉ̄ɔ.
44023033	Ŋ́gʉɔ tɛ ŋkó á Sezale, megaŋ melʉ́ɔ́ é yá akɛtte á mbū Ŋgɔpna Felísi, ńnéŋ á Pɔ́ɔl ánɛ mbū mí.
44023034	Ŋgɔpna mɛ́t á tɔ́ŋ akɛtte, ńzɛ́tte á Pɔ́ɔl ŋ́gɛ: «O ó ŋiŋ aziɛ́ apak ŋgɔŋ Lóma ā?» Á gɛ, yí ŋiŋ Silísi.
44023035	Á lé á mbū yí ŋ́gɛ: «Meŋ a shʉʼ eŋak ntsaŋ ju, áfʉʼ zīi epuɔ pīi pɔ́ swiŋɛ á wú, é shʉʼ tɛ ŋgɔ́ á esī.» Ńdé épúp, ńtswī ŋ́gɛ, mɛ́ enéŋ á Pɔ́ɔl á mba Elōde, ńnɔŋ mbípɛ á yí.
44024001	Á tɔ́k eleʼé táa, Ananias tɛŋgyā wɔ nɔŋ‑epɔʼ, á shʉʼ á Sezale, pɔ́ a emɔ̄ʼ mekém alāʼ é gɔ́ nnɔ, mbɔɔ ntɔk‑nzem wɔp, lezēŋ tsí é gɔ́ lɛ, Tɛɛtulus. Pɔ́ shʉʼɛ épúp, á eswiīŋ Pɔ́ɔl á mbū Ŋgɔpna Felísi.
44024002	Mɛ́ tswi, Pɔ́ɔl á shʉʼ. Tɛtulus á zi á leswiŋ á yí, ńdé ŋ́gɛ: «Mɛkwáŋ, pek é alāʼ ega, ńnáŋ té ntsaŋ páʼā, ńjhʉ́ɛ apɛ jú. Ecū mīi e kɛ alāʼ ega, ńnɔŋ te nzīŋɛ, o kʉʉ̄ŋ ndɔk azhɛ̄‑anu, ḿbʉ́ʼte tɛ pek é si mbúu nnáŋa mé apwɛne.
44024003	Pek é si njhʉ́ɛ apɛ menu mbɔŋ muɔ mɛ́t, éfʉʼ tsem mbɔɔ ajʉʼ tsem, ḿbiŋ nnɔ̄ŋ esyáknɛ á wú tɛʼ.
44024004	Meŋ ké te ezóko etsaŋnɛ ánɛ ashuŋne ɛ́. Púp tɛ́, meŋ á púʼ mbū ŋ́gɛ, o elɛ ndɔ̄k ntē mbɔŋ, ńzwíʼte anu zīi, pek gɔ á eshúŋɔ la.
44024005	Pek ke jʉ́ɔ ŋ́gɛ, ŋiŋ wuɔ, a á kwaʼ mbaŋ azō tepɔŋ. A á si mmāʼa atāk á nnɔ epuɔ Yúda, éjʉʼ tsem á ndo esī atsetsáʼ, ŋ́gɔ́ á tɛŋgyā nnɔ tepɔŋ yīi, mɛ́ tɔ́ŋɔ lɛ, nnɔ epuɔ Naázalɛt lā.
44024006	A ke nɔ̄ŋ efaʼa á letseŋte á Mía Ŋgyā Ndém. Melaʼ epúp tɛ́, pek ke gɔ̄ á yí. [Pek ke nɔ̄ŋ efaʼa á leŋak á yí ánɛ lepé alāʼ tsék,
44024007	tɛ́ Lizias, mía tɛŋgyā ncu, á tɔ́k nzem zi, ŋ́kú á yí á mbū pek.
44024008	Ḿbiŋ ntswī ŋ́gɛ, epuɔ pīi pɔ́ é swiŋ á yí, pɔ́ elɔ̄k ntsaŋ eshʉ̄ʼ mé mvhɔ ju.] Wu méŋwɛ̄t e eŋāk á yí, ńjʉ́ɔ páʼ menu mīi, pek swiŋɛ á yí melaʼ épúp, é gɔ́ áa anuúnē.»
44024009	Tɛtulus á lé épúp, epuɔ Yúda metsem é tswíʼte á yí, ńdé ŋ́gɛ, anu zīi a shúŋɔ, á ndeŋ ndeŋ épúp.
44024010	Ŋgɔpna á tswi ŋ́gɛ Pɔ́ɔl a eshúŋne. Á lɛ ndé ŋ́gɛ: «Meŋ á zhɛ́ á légɛ, o ó sáʼ alāʼ jʉɔ ánɛ meŋguʼ tɛ nzáne. Púp, meŋ tshií á mvhɔ wu, ŋ́gɔ̄ á ndhʉɛ̄ athū zá páʼa, ńnɔŋ te mbɔ́kɔ.
44024011	Anu zīi, meŋ gɔ á eshúŋɔ la, wu méŋwɛ̄t, o gɔ ezéeŋ efāʼ tɛ njʉ́ɔ atseŋ. Á ayáʼa páʼa, tɛ́ ndɔkɔ ŋgɔ́ nzém ntsɔp pīa mé legēm, páʼ meŋ ke gʉ̄ɔ á Yelósalɛm á ŋguʼtē Ndém.
44024012	Meŋ kɛ te kó éwú, mɛ́ piŋ njʉ́ɔ pek ŋiŋ, é nɔŋ ntɔ̄ʼnɛ amɔ̄ʼ azō á ntē Mía Ŋgyā Ndém ɛ́, mɛ́ té jʉ́ɔ, meŋ nɔ̄ɔŋ eswītɛ alāʼ éwú ú, mɛ́ té jʉ́ɔ, meŋ nɔ̄ɔŋ ŋghʉ̄ɛ ecʉɔ etsō mɛ́t, á ntē meŋgyā aswiŋte, ká á ntē tésɔŋ ɔ́.
44024013	Ńdɔkɔ ŋ́gɛ, epuɔ puɔ é gɔ́ le shúŋ ajū mīi, pɔ́ tshíɛ menu muɔ á athū meŋ tsetsɔŋɔ, melaʼ épúp ɔ́.
44024014	Táʼ, meŋ gɔ etshí á mvhɔ wu ega, ḿvéŋ á taʼ azō. Meŋ á si nziŋɛ azá ánɛ mɛnzhɛ yīi, Yɛɛ́so a ke kīā. Á piŋ ncʉ́ʼ á mbū pɔ́p, ŋ́gɔ́ áa yīi, meŋ kʉʉ̄ŋ ŋkó ánɛ nnɔ tepɔŋ. Meŋ ké nzɛ́t ŋgūʼtɛ á Ndém yīi, wɔ maŋgānjʉʼ pék é kɛɛ́ ŋguʼtɛ. Ńzɛ́t mvéŋɛ anu zīi, mɛ́ le tí á ntē aŋwaʼne lepé, mbɔɔ á ntē aŋwaʼne metswi‑ŋke Ndém.
44024015	Amɔ̄ʼ azō á éwú zīi, meŋ á si nzwíʼtɛ mé taʼ ntē, á mbū Ndém, epuɔ puɔ mɛ́t, é zéŋ nnɔ̄ŋ nzwíʼtɛ azɔ́p azō mɛ́t. Azō mɛ́t á gɔ́ lɛ, Ndém a a láʼ eghʉ, epuɔ metsem e ezím ánɛ lewhʉ̄, épuɔ ndeŋ ndeŋ mbɔɔ megaŋ ŋgɛ́tté.
44024016	Melaʼ épúp tɛ́, meŋ kaāk ete efʉʼ metsem, á legɔ̄ ndeŋ ndeŋ á mvhɔ Ndém, mbɔɔ á mvhɔ epuɔ menɔŋ.
44024017	Meŋ ke náŋ á apɛ́ ŋguʼ tɛ nzáne, ḿbiŋ eshʉ̄ʼ mbīŋ nzem á Yelósalɛm, á ŋgyá ŋkāp, élɔk etswíte epuɔ alāʼ pék, ékó enɔŋ epɔʼ á mbū Ndém.
44024018	Meŋ nde nɔ̄ŋ ntɛ́nɛ ajʉɔ anu mɛ́t á ntē Mía Ŋgyā Ndém, tɛ́ mɛ́ nóʼ á gá éwú, ŋ́gē etswɛ́tte á gá, mbɔ meŋ kʉʉ̄ŋ ndáʼ ŋ́ghʉ̄ ajū mīi, meŋ ndɔkɔ esōko epe, á athū meŋ, á mvhɔ Ndém. Meŋ nde gē eghʉ anu jʉɔ mɛ́t, alāʼ á té ajʉʼ mɛ́t cúʼte, mmɔʼ tákté ndɛʼɛ, á piŋ te á esī í.
44024019	Táʼ, emɔ̄ʼ ntaʼné epuɔ Yúda pīi, é fhɔ́ɔ á ntē ŋgɔŋ Azíi, é lɛ éwú. Epuɔ puɔ mɛ́t, é ke wíʼe ŋgwɛ̄ ajū mīi, pɔ́ gɔ elɔ̄ɔk eswīŋ á gá, mbɔ pɔ́ mé tshií á mvhɔ wu ega, éswīŋɛ á gá.
44024020	Ŋ́ké te épúp ɔ́, mbɔ a gɔ́ éyi, mɛ́ é ŋŋāk á gá á mvhɔ wɔ sáʼ‑ŋgɔŋ epuɔ Yúda páʼā, ńjʉ́ɔ amɔ̄ʼ anu zīi meŋ á fa, epuɔ puɔ páʼa, é shúŋ.
44024021	Meŋ kɛ te tswhī ŋghʉ̄ amɔ̄ʼ azō ɔ́, ńdaʼ páʼ, á lɛ aleʼé mɛ́t, meŋ etshí á mvhɔ asāʼ, ńdé mé ŋghi teté ŋ́gɛ: “Meŋ á véŋ ŋ́gɛ, Ndém a a shʉʼ eghʉ, mepfhō e ezím ánɛ lewhʉ̄, melaʼ anu jʉɔ mɛ́t, tɛ́ mɛ́ ŋaka á gá ayáʼa.”»
44024022	Á ge egɔ́ épúp, mbɔ Ŋgɔpna Felísi a lē ndáʼ nzhɛ́ menu ánɛ mɛnzhɛ Yɛɛ́so, ńdɛ ntsɔ́ʼte aleʼé ntsaŋ, ńdé ŋ́gɛ, Lizias, mía tɛŋgyā ncu, a gɔ ŋké ndáʼ éshʉ̄ʼ eséŋɛ́ lɛ́, yí záʼ ntsaŋ zɔp.
44024023	Ḿbiŋ ntswī á mbū mɔ́ tɛŋgyā ncu ŋ́gɛ, a elɔ̄k á Pɔ́ɔl mbīŋ nzem mé ŋgyā atʉɛ́, ḿbíp á yí, ndɛ́ʼ á ké ŋkwɛ́t á yí, ndɛ́ʼ á vɛ́ne mesoó pí á leshʉʼ ncʉ̄te á yí.
44024024	Á tɔ́k eleʼé shɔ́ʼɔ́ lɛ́, Ŋgɔpna Felísi pɔ́ nzwí yi Dlisil é gɔ́ á esī, Dlisil wuɔ mɛ́t á lɛ mɔ́ Yúda. Ŋgɔpna á tswi mɛ́ tɔ́ŋ á Pɔ́ɔl, á shʉʼ, ńzī á leshūŋ menu ánɛ lefɛ̄ nnɛ̄t ŋgyá á mbū Yɛɛ́so Klísto. Ŋgɔpna mɛ́t á nɔŋ njúʼɔ.
44024025	Á zéŋ ŋkɛ́ʼte éshúŋ ntií páʼ, ŋiŋ a náŋa épúp, á pɔŋ á Ndém, ŋ́kɛ́ʼte eshúŋ páʼ ŋiŋ a gɔ ekúʼte nnɛ̄t zi épúp, ńzéŋ eshúŋ páʼ Ndém a a fú esáʼ epuɔ metsem. Á júʼ, ńcʉ́ʼɛ ncɔ̄ʼ cɔʼe, ńdɛ ndé mé yí ŋ́gɛ: «Ajʉɔ á kuʼ páʼa ayáʼa. O gɔ eké ŋgʉ̄ɔ. Meŋ a shʉʼ ejʉ́ɔ afʉʼ, tɛ́ zéŋ etɔ́ŋ á wú.»
44024026	Ŋgɔpna a le nɔ̄ŋ ŋkwāŋa ŋ́gɛ, Pɔ́ɔl a a yá á yí ŋkāp. Melaʼ épúp tɛ́, a lɛɛ́ ntɔ́ŋɔ á yí efʉʼ metsem ŋ́gɛ, pɔ́ yí e eshúŋne.
44024027	Ŋgɔpna á ghʉ épúp, tɛ á ge etɔ́k ŋguʼ epīa, mɛ́ lɔk á Ŋgɔpna Pɔɔsius Fɛstus, ŋ́kúmne á yí. Ŋgɔpna Felísi a le gē egʉɔ, ńtshī á Pɔ́ɔl á ŋgyā atʉɛ́ néŋ, ńdɔkɔ efāʼa á yí á lewɛ lezēŋ lembɔŋ á mbū epuɔ Yúda.
44025001	Mɛ́ le chʉ́ á Fɛstus á tésɔŋ Sezale, ŋ́gɛ a esáʼ aziɛ́ apak ŋgɔŋ mɛ́t. Á ghʉ eleʼé tɛ́t, ńdū á esī ŋgʉ̄ɔ á Yelósalɛm.
44025002	Ŋ́kó éwú, wɔ nɔŋ‑epɔʼ epi melʉɛ, pɔ́ mekém epuɔ Yúda, é shʉʼ eswīŋ ntsaŋ Pɔ́ɔl á mbū yí. Ńzéŋ ndé mé ntseŋne á mbū yí ŋ́gɛ,
44025003	a lɛ mvéŋ anu zīi pɔ́ gɔ á nzɛ́tte á yí. Pɔ́ lɛ ndé ŋ́gɛ, a etswī Pɔ́ɔl a eshʉ̄ʼ á Yelósalɛm. Pɔ́ lɛɛ́ ndʉ́ɛ́ épúp páʼā, ŋ́gɔ̄ á nnáŋ nzɔŋ á mɛnzhɛ, étséŋte á yí.
44025004	Fɛstus á piŋ ntsɔ́ʼ á mbū pɔ́p ŋ́gɛ: «Pɔ́ɔl á ŋgyā atʉɛ́ á Sezale. Meŋ méŋwɛ̄t azá, meŋ mbīiŋ ncʉ́ʼɛ efāʼa á lepiŋ nzem.
44025005	Púp, a gɔ́ éyi ŋiŋ wuɔ mɛ́t, a á fa amɔ̄ʼ anu, pɛ etswīi pek a epɔ̄ melʉɛ pīi é nnɔ pɛ, é gʉɔ me Sezale, pɔ́ kó éwú, éswīŋ á yí á mbū meŋ.»
44025006	Fɛstus á lé épúp, ńnáŋ á Yelósalɛm tsɔ eleʼé lefaá tɛ ntshí eleʼé legēm, éswáŋ nnɛ̄t mé Sezale. Ŋ́kó éwú, njhʉ̄ é lá, á shʉʼ nnáŋ á esī, ŋ́gɔ̄ á ŋŋaāk ntsaŋ, ńtswī ŋ́gɛ, mɛ́ elɔ̄k á Pɔ́ɔl eshʉ̄ʼ.
44025007	Mɛ́ lɔk á yí eshʉ̄ʼ, epuɔ Yúda pīi, é efhó á Yelósalɛm eshʉ̄ʼ, é pú ntʉɔ́ʼte á yí nnéŋ á esɔŋ, ńnɔŋ ntshíɛ mmɔʼ ntií meteé‑menu tɛ nzá á athū yí, á piŋ ŋgɔ́ yīi, pɔ́ gɔ le shúŋ ajʉʼ zīi, é fhɔ́ɔ éwú ú.
44025008	Pɔ́ɔl á lɛ ndhʉ̄ athū zí ndé ŋ́gɛ: «Meŋ ka amɔ̄ʼ anu ánɛ lepé epuɔ Yúda fā á, tɛ mbɔɔ ánɛ Mía Ŋgyā Ndém, tɛ mbɔɔ á mbū ŋwɛ́t ŋgɔŋ Lóma.»
44025009	Fɛstus á nɔŋ efāʼa á lewɛ lezēŋ lembɔŋ á mbū epuɔ Yúda, ḿvéŋ páʼ pɔ́ ke zɛtté épúp, ńdɛ ntúŋte á Pɔ́ɔl ŋ́gɛ: «O ó véŋ ŋ́gɛ, mɛ́ egʉ̄ɔ á Yelósalɛm tɛ́ ŋŋāk ntsaŋ ju á mvhɔ meŋ ŋ?»
44025010	Pɔ́ɔl á piŋ mbwɛ̄t ŋ́gɛ: «Meŋ tshií páʼa á mvhɔ asāʼ ŋwɛ́t ŋgɔŋ Lóma, mɛ́ piŋ mbɔ́ŋte á leŋak ntsaŋ za ega páʼa. Wu méŋwɛ̄t é si ncuŋtɛ nzhɛ́ɛ á mbɔŋɔ́ páʼ, meŋ ka amɔ̄ʼ anu á mbū epuɔ Yúda fā á.
44025011	A gɔ́ éyi, meŋ á whʉ mefa, ŋ́gɔ́ éyi, meŋ á fa amɔ̄ʼ anu tɛ ŋgɔ́ yīi, mɛ́ e zwhí á gá zwhí, mbɔ meŋ te si ndʉ̄ʼɛ á lekwhʉ̄ ɛ́. A piŋɛ ŋgɔ́ éyi, anu zīi pɔ́ swiŋɛ á gá melaʼ épúp, é gɔ́ áa epoó‑anu, mbɔ ŋiŋ a ka pú mbɔ́ŋte á leyā á gá á mbū pɔ́p ɔ́. Páʼ, á ké ŋgɔ́ páʼa lā, meŋ á yá ntsaŋ á mbū ŋwɛ́t ŋgɔŋ Lóma.»
44025012	Fɛstus á júʼ épúp, pɔ́ a epuɔ pīi pɔ́ yáa á yí ntekné, é tshí ntsem, á piŋ nzem ndé á mbū Pɔ́ɔl ŋ́gɛ: «Páʼ, o ó ké ŋgyá ntsaŋ ju á mvhɔ, á mbū ŋwɛ́t ŋgɔŋ lā, o o gʉɔ mé mvhɔ ŋwɛ́t ŋgɔŋ mɛ́t.»
44025013	Á tɔ́k tsɔ eleʼé shɔ́ʼɔ́ lɛ́, Efɔ Aglipa pɔ́ ŋgik yi yīi á menzwí, lezēŋ tsí é gɔ́ lɛ Belenis, pɔ́ shʉʼ á Sezale, á ntsaʼté ŋgɔpna Fɛstus.
44025014	Páʼ pɔ́ le zī nnáŋ éwú, tɛ meleʼé é záne lā, Fɛstus á kɛ́ʼte anu ntsaŋ Pɔ́ɔl, éshúŋ á Efɔ Aglipa, ńdé á mbū yí ŋ́gɛ: «Mmɔʼ ŋiŋ a á ega, mbɔ Felísi a ke gē egʉɔ, ńtshī á yí á ŋgyā atʉɛ́ néŋ.
44025015	Meŋ ke gʉ̄ɔ á Yelósalɛm, ŋ́kó éwú, wɔ nɔŋ‑epɔʼ epi melʉɛ pɔ́ a mekém alāʼ epuɔ Yúda, é swiŋ á yí á mbū meŋ, ńzéŋ ntswī ŋ́gɛ, meŋ ezáʼ ntsaŋ ŋ́gɛ, a á ŋiŋ tepɔŋ, páʼ a á fa lepé Lóma.
44025016	Meŋ tsɔ́ʼ á mbū pɔ́p ŋ́gɛ: pek epuɔ Lóma, é té wɛ̄ á mɛt á lezāʼ ntsaŋ ánɛ ejʉɔ ntií í. Lepé tsék é leé ŋ́gɛ, mɛ́ swiŋɛ á ŋiŋ, á zi mvhɔ, ḿbōte wɔ swiŋɛ á yí á mvhɔ asāʼ, ŋ́kɔ̄ŋ á lhʉ athū zí ánɛ menu mīi, mɛ́ swiŋɛ á yí melaʼ épúp, tɛ́ mɛ́ záʼ ntsaŋ zi.
44025017	Púp, pek a epuɔ Yúda mɛ́t, é lɛ eshʉ̄ʼ mé ega, meŋ mbū te zwíʼte. Njhʉ̄ é lɛ ŋgē elá, meŋ tɔ́ŋ ntsaŋ, ńtswī mɛ́ lɔk á Pɔ́ɔl eshʉ̄ʼ.
44025018	Epuɔ pīi, pɔ́ swiŋɛ á yí, pɔ́ shʉʼ ntʉɔ́ʼte á yí, ńzī á leswiŋ á yí. Meŋ nɔ̄ɔŋ ŋkwāŋa ŋ́gɛ, pɔ́ swiŋɛ á yí melaʼ emɔ̄ʼ nte anu, á piŋ te épúp ɔ́.
44025019	Ḿbiŋ njʉ́ɔ pɔ́ nɔŋ ntɔ̄ʼnɛ azō ánɛ anu Ndém zɔ́p, mbɔɔ ánɛ mmɔʼ ŋiŋ yīi, lezēŋ tsí lɛ Yɛɛ́so, mbɔ a lē ŋkwhʉ́. Pɔ́ɔl wuɔ mɛ́t á piŋ nnɔ̄ŋ eshúŋɔ epuɔ ŋ́gɛ, a zɛɛ́t nte.
44025020	Meŋ ndɛ ntāpne, meŋ te jʉ́ɔ eshhʉ̄ yīi, meŋ gɔ elɔ̄ɔk nzáʼ ejʉɔ ntií ntsaŋ á. Ńtāpne épúp, tɛ ntúŋte á Pɔ́ɔl ŋ́gɛ, a á véŋ ŋ́gɛ, mɛ́ egʉ̄ɔ á Yelósalɛm, tɛ́ ŋŋāk ntsaŋ zi kɛɛ́ lɛ́?
44025021	Pɔ́ɔl a te véŋ, ḿbiŋ ndé ŋ́gɛ, yí e yá ntsaŋ á mvhɔ. Ŋ́gɛ ŋwɛ́t ŋgɔŋ Lóma mé e láʼ ezáʼ ntsaŋ zi. Púp, meŋ etswīi, mɛ́ féŋ á yí á ŋgyā atʉɛ́, ńdɔk nzwíʼte afʉʼ zīi, meŋ a shʉʼ etó á yí, éyá á mbū ŋwɛ́t ŋgɔŋ Lóma.»
44025022	Aglipa á lé á mbū Fɛstus ŋ́gɛ: «Mbɔɔ meŋ azá, meŋ á si ŋkɔ̄ŋɔ á lejūʼ menu mīi, é tó á nchu ŋiŋ wuɔ mɛ́t.» Á pwɛt ŋ́gɛ: «Njhʉ̄ e e lá, o ejúʼ á yí.»
44025023	Njhʉ̄ é lá, Aglipa pɔ́ ŋgik yi Bɛlɛnis, é lɔk nnɔ memía epuɔ tɛ nzáne, éshʉ̄ʼ á ntē atsiá mekuʼ, ńnáŋ á ŋgyā asāʼ, pɔ́ a memía metɛŋgyā ncu, mbɔɔ mekém tésɔŋ. Ŋgɔpna Fɛstus á tswi, mɛ́ gʉɔ ndɔ̄k á Pɔ́ɔl eshʉ̄ʼ.
44025024	Fɛstus á lɛ ndé á mbū Efɔ Aglipa ŋ́gɛ: «Na te maʼ, mɛ́ ecʉ̄te á ŋiŋ wuɔ njʉ́ɔ. Epuɔ metsem pīi, é pú ŋgɔ́ á ŋgyā, e ezéŋ njʉ́ɔ á yí. Epuɔ Yúda metsem, é ke swīŋ ntsaŋ zi á mbū meŋ á Yelósalɛm, mbɔɔ ega páʼa, ńnɔŋ ndʉ́ɛ́ ŋ́gɛ, a te pɔŋté á lezēŋ nnáŋ á ŋgɔŋ ɔ́.
44025025	Meŋ méŋwɛ̄t azá, meŋ á jʉ́ɔ ŋ́gɛ, a ka lɛ̄ ŋghʉ̄ ajū mīi, mɛ́ gɔ ezwhí á yí zwhí ɛ́. Páʼ yí méŋwɛ̄t é nzɛ́tte ŋ́gɛ, ŋwɛ́t ŋgɔŋ Lóma mé ecʉ́ʼɛ ŋŋāka ntsaŋ zi lā, meŋ ndɛ nzápa azá ŋ́gɛ, meŋ a tó á yí eyá á mbū yí.
44025026	Meŋ te pīŋ ntswhi ŋgwɛ̄ amɔ̄ʼ anu zīi, meŋ a ge etsakne á yí eyá á mbū ŋwɛ́t ŋgɔŋ Lóma, étí ánɛ yí á ntē akɛtte ɛ́. Melaʼ épúp, tɛ́ meŋ á lɔk á yí eshʉ̄ʼ á mvhɔ pɛ, ńtswhi ntshí á yí á mvhɔ Na te maʼ, ŋ́gɛ mɛ́ eŋāk á yí, meŋ efhó éwú tɛ́ ŋgwɛ̄ anu zīi, meŋ gɔ etí ánɛ yí.
44025027	Á mbū meŋ, ŋ́gɔ́ lɛ, meŋ túɔ́ ntsaŋ ŋiŋ ŋgyá á mbū ŋwɛ́t ŋgɔŋ Lóma, té shúŋ ajū mīi, mɛ́ swiŋɛ á yí melaʼ épúp, a pú ŋgɔ́ anu te athū.
44026001	Efɔ Aglipa á lɛ ndé á mbū Pɔ́ɔl ŋ́gɛ: «Meŋ á yá ashuŋne á mbū wu, ŋ́gɛ o eshúŋne, ńdɔk ndhʉ̄ athū jú.» Pɔ́ɔl á lɛ ŋkɔ́ʼne apū zí ŋgyá athʉ́, tɛ́ nzī á lelhʉ athū zí, ńdé ŋ́gɛ:
44026002	«Na te maʼ, meŋ á ayáʼa, ntē gá é pú nnɔ̄ŋ ŋkáka, á leshʉʼ ntshí á mvhɔ efɔ, ńdhʉ̄ athū zá ánɛ menu ntsem mīi, epuɔ Yúda é swiŋɛ á gá éwú.
44026003	Ńtswiʼnɛ ŋkáka melaʼ mīi, efɔ a puú nnɔŋ nzhɛ́ɛ á mɛt alāʼ epuɔ Yúda mɛ́t ntsem. Ńzéŋ nnɔŋ nzhɛ́ɛ menu mīi, pɔ́ gɛ nzī ntɔ̄ʼnɛ. Á épúp tɛ́, meŋ á púʼ mbū ŋ́gɛ, mɛ́ lɛ nchʉ́ nnɛ̄t, ńzwíʼte anu jʉɔ zīi, meŋ gʉɔ me eshúŋɔ la.
44026004	Epuɔ Yúda metsem é si mbúu nzhɛ́ɛ ega lenāŋ, tɛ efhó á aluú‑esī zá. Pɔ́ é si nzhɛ́ɛ páʼ meŋ nde tswhí épúp á ntē alāʼ pek, á ntē tésɔŋ Yelósalɛm.
44026005	Pɔ́ é si nzhɛ́ɛ á gá tɛ efhó tɛ afʉʼ. Pɔ́ kɔŋɔ, pɔ́ shúŋ á efɔ páʼ meŋ ndɛ ŋiŋ, ánɛ nnɔ epuɔ Falísia, é gɔ́ nnɔ, ńchʉ́ nnɛ̄t ntsēŋne ánɛ lepé anu Ndém zɔ́p, tɛ ntɔ́k emɔ̄ʼ mennɔ.
44026006	Mɛ́ ŋaka á gá páʼā, melaʼ mīi meŋ á si nzwíʼtɛ mé taʼ ntē azá, á aleʼé zīi, anu zīi Ndém a le laʼnē á mbū memɔʼɔ́ pímpɛ, a shʉʼ epo.
44026007	Metseŋ ŋgyā ŋgɔŋ zímpɛ ntsɔp pīa mé legēm, é gɛ mbúu nzwíʼtɛ azɔ́p mé taʼ ntē, áleʼé zīi Ndém a gɔ eláʼ eghʉ, melaʼne mɛ́t é epō. Melaʼ épúp tɛ́, pɔ́ gɛ ŋgūʼtɛ á Ndém efʉʼ metsem, ézokó pɔ́ etsōʼ, té ká, ńzwíʼtɛ á aziɛ́. Na te maʼ, meŋ zeéŋ ŋgɔ́ azá páʼā, ńzwíʼtɛ aziɛ́, melaʼ épúp tɛ́, epuɔ Yúda é swiŋɛ á gá.
44026008	Meŋ a zɛ́tte á efɔ mbɔɔ epuɔ metsem pīi, pɔ́ é ŋgyā ega gɛ, á lɛɛ̄ ŋgaá, ḿbú ntē á wɛ́ tɛʼ, á levēŋ ŋ́gɛ, Ndém a a láʼ eghʉ, mbe nnɛ̄t e ezím ánɛ lewhʉ̄ ʉ́?
44026009	«Mbɔɔ meŋ azá, meŋ ndɛ si ŋkwāŋtɛ ŋ́gɛ, meŋ mbɔŋteé á gá á lefaʼ meshhʉ̄ ntsem, ńdɔk mbú ḿbík lezēŋ Yɛɛ́so ŋiŋ Naázalɛt wuɔ mɛ́t.
44026010	Ŋ́kwāŋte épúp, ńzéŋ ŋghʉ̄, á Yelósalɛm. Wɔ nɔŋ‑epɔʼ epi melʉɛ é le tswhī ntó á gá, meŋ gʉɔ ŋgɔ̄ epuɔ Yɛɛ́so tɛ nzáne, ḿmāʼte á ŋgyā atʉɛ́. Mɛ́ shʉʼ ŋgē ezwhíte á wɔ́p, meŋ ezápa egá nchu éwú.
44026011	Meŋ ndɛ si ntɔ́ktɛ ánɛ meŋgyā aswiŋte, ńdʉɔ́ʼɔ á wɔ́p, ńnɔŋ efénɛ á wɔ́p ŋ́gɛ, pɔ́ elʉ̄ʼ lezēŋ Yɛɛ́so. Meŋ nde pú mba á wɔ́p pa, tɛ ŋgʉ̄ɔ ánɛ metésɔŋ alāʼ ndɛʼɛ, efāʼa á wɔ́p.
44026012	«Á épúp tɛ́, meŋ nde nɔ̄ŋ ŋgʉɔ mé tésɔŋ Damas, ŋ́gwɛ̄ mekɛtte mīi, wɔ nɔŋ‑epɔʼ epi melʉɛ é ŋgyá á mbū meŋ, ńdɔk ntó á gá.
44026013	Na te maʼ, meŋ gɔ́ á mɛnzhɛ, ńnɔŋ ŋgʉ̄ɔ, á gɔ́ tsetsɛlɛ ezokó, meŋ jʉ́ɔ mmɔ̄ʼ ŋkaʼ é fhó á lephū, ḿbú ŋkɛ̄ʼɛ ejʉʼ, ŋ́ŋwāŋne tɛ ntɔ́k lezēk nu, ḿbú ŋkɛ̄ʼɛ á wék a epuɔ pīi, pek a pɔ́p é ŋgɔ́ nnɔ.
44026014	Pek púu ntsɔ́ʼɔ ŋ́ŋémte á esī. Meŋ júʼ ŋghi ŋiŋ é lɔk ashuŋne epuɔ Yúda, ńdé á mbū meŋ ŋ́gɛ: “Sɔ́ɔl, Sɔ́ɔl, o lʉɔ́ʼɔ á gá ntswí akɔ̄? O ó si esēkɛ páʼ na yīi, mɛ́ é si ntswáa á yí, á nɔŋ efóko ntseŋne á mbū mɔʼɔ́ yi lā, ŋ́ké mmɛ̄ mɛɛ esēkɛ.”
44026015	Meŋ júʼ épúp, ńzɛ́tte ŋ́gɛ: “O gɔ́ áa awɔ́ ŋkɔbé?” Á pwɛt ŋ́gɛ: “Meŋ mé Yɛɛ́so yīi, o lʉɔ́ʼɔ á yí lā.
44026016	Táʼ, ké ndū á esī ntshí á ajʉʼ. Meŋ tswii nnɛ̄t za páʼa, ŋ́gɔ̄ á ndɔɔ̄k wu, éghʉ á ŋgaŋ afaʼ ga. Wu mé gɔ á eshúŋ epuɔ, páʼ meŋ á tswi nnɛ̄t za á mbū wu ayáʼa, ézéŋ eshúŋ á wɔ́p emɔ̄ʼ menu mīi, meŋ a shʉʼ elɔk njʉɔ te lí, éghʉ o ejʉ́ɔ.
44026017	Meŋ a tó á wú á mbū epuɔ Yúda, mbɔɔ á mbū melāʼ ndɛʼɛ. Meŋ mé gʉɔ mé ŋkápte wu, tɛ ŋgɔ́ yīi, amɔ̄ʼ azō á gɔ le á wú ghʉ.
44026018	Étó á wú épúp, o egʉɔ ŋŋáʼa menēk epuɔ mɛ́t, ŋ́ghʉ̄ pɔ́ efhó á ntē nzem ntó, ŋ́kó á ntē ŋkaʼ. Ŋ́ghʉ̄ Sɛ́ta a á le zéŋ á wɔ́p esáʼ á, Ndém mé ecʉ́ʼɛ esáʼa á wɔ́p, tɛ́ pɔ́ efɛ́ nnɛ̄t ŋgyá á mbū meŋ, Ndém a elēkne mefa mɔ́p, ŋ́gyá á azɔ́p ajʉʼ á nnɔ epuɔ pīi, pɔ́ epí tɛ ntsékne.”
44026019	«Púp, Na te maʼ, meŋ te lʉ̄ʼ anu zīi Atsyapuɔ a á ndɔ̄k njʉɔ te lí, ńtswī á mbū meŋ ɛ́,
44026020	tɛ meŋ kʉʉ̄ŋ ndáʼ ńzī á leshūŋ anu zí á mbū epuɔ Damas, ḿbáte epuɔ Yelósalɛm, éshʉʼ eshúŋ á mbū epuɔ Yudéa ntsem, mbɔɔ á mbū emɔ̄ʼ melāʼ ndɛʼɛ ŋ́gɛ, pɔ́ egɔ̄ nnɛ̄t zɔp, ŋ́gwáʼ atswhī tepɔŋ zɔ́p, ḿbīŋ nzem á mbū Ndém, ḿbiŋ ŋghʉ̄ menu membɔŋ mīi, é tswii á légɛ, pɔ́ é wáʼ atswhī tepɔŋ zɔ́p.
44026021	Á páʼa ŋgɔ́ ajū mīi, epuɔ Yúda é ke gɔ̄ á gá á ntē Mía Ŋgyā Ndém melaʼ épúp, ńcʉ́ʼɛ efāʼa á lezwhī meŋ.
44026022	Táʼ, Ndém a ké ŋgɔ́ si ŋkáptɛ á gá kápte, tɛ eshʉ̄ʼ ntshí ánɛ ayáʼa. Meŋ mbīiŋ nnɔ̄ŋ ntswiʼnɛ eshúŋɔ ajū mīi, meŋ á si nzhɛ́ɛ ánɛ Yɛɛ́so, á mbū epuɔ metsem, á mbū ewɔŋkhʉ̄ mbɔɔ á mbū melʉɛ. Meŋ ka etswīʼne amɔ̄ʼ anu, ánɛ azi metswi‑ŋke Ndém mbɔɔ Mɔɔ́sɛ é le lé ŋ́gɛ, á pɔŋteé á lefū eshʉ̄ʼ ɛ́.
44026023	Ńdɔkɔ ndʉ́ɛ́ páʼ pɔ́ le lé ŋ́gɛ: “ Nzaʼ‑Ŋkhʉ a pɔŋteé á lefū njʉ́ɔ ŋgʉɔ̄ʼ, ŋ́kwhʉ́, Ndém á ghʉ á zím ánɛ lewhʉ̄, ńdɔkɔ ŋgɔ́ɔ mvhɔ ŋiŋ zīi, e zímɛ ánɛ lewhʉ̄. Yí mé zeéŋ mbɔ́ŋte á letswi ŋke mbɔŋ yīi, é si ŋgɔ́ ŋkaʼ Ndém, ŋ́kɛ̄ʼɛ epuɔ Yúda, mbɔɔ melāʼ ndɛʼɛ.”»
44026024	Pɔ́ɔl á zɛ́t nzhɛ á nzɔɔ̄ŋ athū zí épúp, Fɛstus á lé mé ŋghi teté ŋ́gɛ: «Pɔ́ɔl, o ó cʉ́ʼ apia kɛ? O lē mbú nzíʼne azō zíʼnee, tɛ a ayi á ghʉ, o pía lā.»
44026025	Á pwɛt ŋ́gɛ: «Mɛkwáŋ, meŋ ka pía á. Meŋ shúŋnɛ nzhɛ́ɛ, anu zīi meŋ shúŋɔ á wɛ́, á ajʉʼ mɛ́t ŋgɔ́ épúp.
44026026	Tɛ mbɔɔ Efɔ Aglipa, mɛ́ ke shúŋ á yí menu mɛ́t, tɛ a naáŋ páʼā, ńnɔŋ nzhɛ́ɛ. Melaʼ épúp tɛ́, meŋ shúŋɔ anu á mvhɔ efɔ, té pɔ́k. A á si nzhɛ́ɛ menu mɛ́t té lekne á taʼ, melaʼ mīi é kɛ te tɔ́k á ajʉʼ zīi, á lʉɔnē lʉɔne ɛ́.
44026027	Na te maʼ, élɛ efɔ a á véŋ menu mīi metswi‑ŋke Ndém é le lé e? Meŋ á zhɛ́ á légɛ, efɔ a gɔ le néŋ té véŋ ɛ́.»
44026028	Á pwɛt á mbū Pɔ́ɔl ŋ́gɛ: «O ó kwaŋ ŋ́gɛ, o gɔ elɔ̄ɔk á méŋ agáʼ njhʉ̄ páʼa, tɛ́ sɛ̄t á gá, meŋ cʉ́ʼ á klítɛn lɛ́?»
44026029	Pɔ́ɔl á gɛ: «Kɛ ayáʼa lɛ, kɛ ezɔ́ lɛ́ɛ, mbɔ meŋ á si eswíŋtɛ á Ndém, ŋ́ghʉ̄ lɛ efɔ, mbɔɔ epuɔ metsem pīi, é júʼɔ á gá ayáʼa la, pɔ́ esɛt ncʉ́ʼ ajū mīi meŋ á aziɛ́ la, tɛ e ecʉ́ʼ meŋkhʉ atʉɛ́ mīi, mɛ́ ndɔk ŋkwɛ́t á gá la.»
44026030	Á lé épúp, Efɔ Aglipa, Ŋgɔpna Fɛstus, Bɛlɛnis mbɔɔ epuɔ pīi é mbú ŋgɔ́ á ŋgyā, é pú mbʉ́ʼɛ nnɛ̄t á esī,
44026031	ńdɛ ntó ŋ́kó á apɛ́, ńdé á tsetsɛlɛ pɔ́p ŋ́gɛ: «Ŋiŋ wuɔ a ka pú efā amɔ̄ʼ anu tɛ ŋgɔ́ yīi, mɛ́ gɔ lɛ nzwhí á yí zwhí, ká á lenēŋ á yí á ŋgyā atʉɛ́ ɛ́.»
44026032	Aglipa á lɛ ndé á mbū Fɛstus ŋ́gɛ: «Ŋiŋ wuɔ a ke wíʼe, a te ghʉ̄ mɛ́ yá ntsaŋ zi á mvhɔ, á mbū ŋwɛ́t ŋgɔŋ Lóma á, mbɔ mɛ́ tshi á yí néŋ, á gʉɔ.»
44027001	Mɛ́ gɔ tɛ nzápa ŋ́gɛ, afʉʼ á kuʼ zīi, pek e kó á mɛtúa ntshi, égʉɔ mé ŋgɔŋ Itália. Mɛ́ tsékne á Pɔ́ɔl pɔ́ a emɔ̄ʼ megaŋ atʉɛ́ á mbū mmɔʼ mɔ́ tɛŋgyā ncu, lezēŋ tsí é gɔ́ lɛ Julius. Á pɔ́ŋ wɔ lʉɔ́ʼ‑ncu ajūɔ epuɔ ŋkhʉ ánɛ nnɔ ncu yīi, mɛ́ tɔ́ŋɔ lɛ, eyi ŋwɛ́t ŋgɔŋ Lóma.
44027002	Pek ge ekó á ntē mɛtúa ntshi, á gɔ́ yīi a fhɔ́ɔ mé tésɔŋ Adlamit, á nɔŋ ŋgɔ̄ eziŋɛ etsiatɛ ánɛ metésɔŋ pīi, é akʉŋɛ́ ntshi á ntē apak ŋgɔŋ Azíi. Pek ge egʉɔ, pek a Alistáak ŋiŋ tésɔŋ Tesalonik á ntē apak ŋgɔŋ Maseduan, é gɔ́ nnɔ.
44027003	Páte aleʼé mɛ́t, pek kó á Sidɔŋ. Julius á wɛ ntē mbɔŋ ánɛ Pɔ́ɔl, ńcʉ́ʼ á gʉɔ ŋgúa mesoó pí, ńzhɛ́ ŋ́gɛ pɔ́ e kó eyá á yí ecū mīi, é ŋgɔ́ á mbū yí nnɔŋ ŋkíŋɛ.
44027004	Pek fhó ánɛ ewiɛ́ tésɔŋ ntó, ńnɔŋ ŋgʉ̄ɔ, fefwɛt á fhó mvhɔ mvhɔ, ńtɔ̄ʼ á wék á legʉɔ ndeŋ ndeŋ, pek egʉ́ŋne ŋgʉ̄ɔ. Ŋgɔŋ Shʉ́ple é nɔŋ ŋkʉ̄ŋɛ á wék.
44027005	Ŋ́gʉ̄ɔ épúp, ńtɔ́k á amaane‑ntshi zīi á ŋgʉŋne apak ŋgɔŋ Silisi, ńtɔ́k eyi é ŋgʉŋne apak ŋgɔŋ Pamfili, ńdɛ ŋkó á tésɔŋ Miila á ntē apak ŋgɔŋ Lisíi, ésóʼo.
44027006	Ŋ́kó éwú épúp, mɔ́ tɛŋgyā ncu á jʉ́ɔ mmɔʼ mɛtúa ntshi yīi, a fhɔ́ɔ á tésɔŋ Alɛkzaŋdli, ŋ́gʉ̄ɔ mé ŋgɔŋ Itália, ŋ́ghʉ̄ pek kó éwú ŋgʉ̄ɔ.
44027007	Pek elɔ̄ɔk meleʼé alāʼ tɛ nzá, ńchʉ́ nnɛ̄t nzīŋ mé nda mé nda, tɛ ndáʼ ŋgē ekó á tésɔŋ Kenīde, ńjʉ́ɔ ŋgʉɔ̄ʼ tɛʼ. Páʼ fefwɛt a á pú ntɔ̄ʼ á wék á legʉɔ ndeŋ ndeŋ lā, pek egʉ́ŋne ŋgʉ̄ɔ, ŋgɔŋ Klɛt é nɔŋ ŋkʉ̄ŋɛ á wék. Pek etɔ́k á ŋgʉŋne amɔ̄ʼ apak alāʼ mɛ́t, mɛ́ tɔ́ŋ lɛ Salmonɛ.
44027008	Ńzīŋ épúp ánɛ ŋgʉŋne ntshi ajʉʼ mɛ́t, ḿbú njʉ́ɔ ŋgʉɔ̄ʼ tɛʼ, tɛ́ ndáʼ ŋkó ánɛ amɔ̄ʼ ajʉʼ, mɛ́ tɔ́ŋ lɛ «Mepɔŋ Meŋkʉŋɛ́ ntshi», á páte á tésɔŋ Lazɛ.
44027009	Pek ge ekó éwú épúp, mbɔ pek é pú nnáŋ á mɛnzhɛ tɛʼ, tɛ mía aleʼé lekāk lekɔŋ náŋ nzi epuɔ Yúda á tɔ́k, ńdɔkɔ ŋgɔ́ɔ afʉʼ alāʼ zīi, tepɔŋ afēm a gɛ ntúʼɔ á ndo ntshi. Pɔ́ɔl á yá ntekné á mbū wɔ faʼa á ntē mɛtúa ntshi ŋ́gɛ:
44027010	«Mesoó pá, meŋ á jʉ́ɔ azá ŋ́gɛ, ḿpɛ lɔkɔ á leziŋ wuɔ ŋgʉ̄ɔ mé mvhɔ, mbɔ ḿpɛ gʉɔ mé ntaáŋ mía pí, mɛtúa ntshi pɔ́ etsō esaá tsīi, é ntē éwú, é pú elákne. Ŋ́gɔ́ yīi ḿpɛ é gɔ ezéŋ ŋkwʉ́te.»
44027011	Pɔ́ɔl á lé épúp, táʼ, mɔ́ tɛŋgyā wɔ lʉɔ́ʼ‑ncu á wák azí anu, ḿbiŋ njúʼ ndaʼ nchu ŋiŋ yīi, a sáʼa epuɔ pīi, é faʼa á ntē mɛtúa ntshi, mbɔɔ anu zīi, ŋgaŋ mɛtúa ntshi a á lé.
44027012	É té ndaʼ épúp ɔ́, tésɔŋ yīi pɔ́ éwú, á ŋgʉŋne ntshi, á gɔ́ te ajʉʼ zīi, mɛ́ gɔ enáŋ éwú afʉʼ afēm ɛ́. Lelʉɛ epuɔ pīi é ŋgɔ́ á ntē mɛtúa ntshi, é lɛ mvéŋ ŋ́gɛ, mɛ́ efhó ajʉʼ mɛ́t ŋgʉ̄ɔ. Ńnɔŋ ndʉ́ɛ́ ŋ́gɛ, a kó ŋgyá eshhʉ̄, pɔ́ gʉɔ tɛ ŋkó á tésɔŋ Fenis. Éfaʼa á lenāŋ éwú, tɛ aziɛ́ afʉʼ tepɔŋ á tɔ́k. Fenis wuɔ mɛ́t, a lɛ mmɔʼ tésɔŋ yīi, a á ŋgʉŋne ntshi á ntē ŋgɔŋ Klɛt, ŋ́gɔ́ yīi, a gɔ ekʉŋɛ, tɛ afēm á le fhó á mbuʼ ŋkɔŋ kɛ́ á mbuʼ ntsēŋ, ńtúʼ á ntē ntshi ɛ́.
44027013	Méŋ fefwɛt á kó efhó á mbuʼ ntsēŋ, ńzī á letūʼ. Epuɔ pīi é cʉtɛ mɛtúa ntshi, pɔ́ kwaŋ ŋ́gɛ ajū mīi pɔ́ nnɔŋ ŋkɔ̄ŋɔ, á gɔ ezīiŋ. Ńdɛ ndɔ̄k á mɛtúa ntshi, ŋŋāʼ nnɛ̄t á esī, ńdɛ̄te á ŋgʉŋne ntshi Klɛt.
44027014	Táʼ, ńzɛ́t té ziŋ, mmɔʼ mía mía afēm, mɛ́ tɔ́ŋ lɛ Elakwilɔŋ á fhó á ndo mekwɛ̄t Klɛt, ḿbú ntúʼ.
44027015	Ńtshóne á mɛtúa ntshi ŋgyá á eshhʉ̄ ndɛʼɛ. Pek jʉ́ɔ kékáŋ, ńtshī á mɛtúa nnéŋ, afēm á lɔk á wék nzīŋ páʼ á kɔŋ.
44027016	Á shuŋne á wék, ńnɔŋ ndɔ̄kɔ ntsīa á lezēŋ mmɔʼ méŋ agáʼ ŋgɔŋ, mɛ́ tɔ́ŋ lɛ Kɔ́da. Méŋ agáʼ ŋgɔŋ mɛ́t é náʼ ŋkʉ̄ŋɛ afēm ánɛ mɛtúa ntshi, pek jhʉ́ apɛ, ŋ́kāk ete, éshūŋ akɛnūʼ zīi á ntsēŋne á nzem mɛtúa ntshi, ŋ́gɔ̄ nnéŋ á ntē éwú.
44027017	Mɛ́ kɔ́ʼne akɛnūʼ mɛ́t tɛ nnéŋ éwú, megaŋ afaʼ mɛtúa ntshi, é lɔk meŋkhʉ nzémte á mɛtúa ntshi, ḿbɔ́k á lepwɔ̄ʼte. Páʼ pɔ́ lɛ si mbɔ́kɔ ŋ́gɛ ndɛ́ʼ afēm á tshóne á wɔ́p, pɔ́ gʉɔ ŋkó ánɛ asaŋasáŋá á ŋgʉŋne ŋgɔŋ Libi lā, tsitsi mɛtúa ntshi yīi, a á ntsēŋne mé athʉ́, pɔ́ sóʼne mé esī, ŋ́gɛ ndɛ́ʼ afēm á zéŋ ŋgákne ndɔ̄k á wɔ́p nzīŋ.
44027018	Njhʉ̄ é lá, afēm á zɛ́t ntswīʼnɛ ncʉ̄ʼnɛ á wék ménte cʉʼne. Á gɔ gɔɔ́, tɛ mɛ́ fók á tsitsi esaá mmāʼte á ntshi.
44027019	Ezi mmɔʼ njhʉ̄ é zéŋ ndá, megaŋ afaʼ mɛtúa ntshi pɔ́ méŋwɛ̄t é ŋwɛt á tsitsi mɛtúa ntshi, ŋ́gwáʼ á ntē ntshi.
44027020	Á tɔ́k meleʼé tɛ nzáne, afēm á zɛ́t ntswīʼnɛ ntúʼ tuʼé, ŋiŋ a te pú nzéŋ lezēk nu njʉ́ɔ ɔ́, ḿbiŋ te mecɔʼ saŋ jʉ́ɔ. Á gɔ́ tɛ ŋiŋ wek a te zéŋ nzhɛ́ á légɛ, yí gɔ eshʉ̄ʼ ntswɛ́t ɛ́.
44027021	Á le gɔ́ mbɔ, epuɔ pīi é lɛ á ntē mɛtúa ntshi, é náŋ tɛ ŋgia é sak, té pfɛ́t azō. Pɔ́ɔl á lɛ ndū á esī ntshí á mvhɔ epuɔ metsem, ńdé ŋ́gɛ: «Mesoó pá, pɛ ke wíʼe njúʼ nchu gá, mbɔ pɛ kɛ te fhó á Klɛt, ŋ́gʉ̄ɔ á ajʉʼ ɛ́, mbɔ mɛtúa ntshi a kɛ te lákne, ḿpɛ pīiŋ te ewuɔ pí kó.
44027022	Táʼ, tsetsɔŋɔ wuɔ, meŋ á lé ŋ́gɛ, pɛ esēk ntē, tsɔ taʼ ŋiŋ wɛ, a puú ŋgɔ́ le kwhʉ́ ʉ́. Ḿpɛ e pí áa ndaʼ mɛtúa ntshi.
44027023	Meŋ ndʉ́ɛ páʼa, melaʼ mīi á ŋgɔ́ ŋkɔʼɔ́‑atswɛt ayáʼa, Ndém yīi meŋ á ŋiŋ yi, ḿbiŋɛ ŋgūʼtɛ á yí, á tó á cɔʼ yi á mbū meŋ,
44027024	á shʉʼ ndé á mbū meŋ ŋ́gɛ, ndɛ́ʼ meŋ mbɔ́k azō, ŋ́gɛ mɛ́ wɛɛ̄ ntsaŋ za zīi, mɛ́ gʉɔ mé mvhɔ ŋwɛ́t ŋgɔŋ Lóma á esáʼa. Ŋ́gɛ epuɔ pīi pek a pɔ́p é ntē mɛtúa ntshi lā, pɔ́ e jhʉ́ apɛ zá. Ŋ́gɛ Ndém a ghʉ, tsɔ taʼ ŋiŋ yímpɛ a á le kwhʉ́ ʉ́.
44027025	Cɔʼ Ndém a á ndé á mbū meŋ épúp, meŋ mbīiŋ ŋgɔ́ á ŋiŋ, ńnéŋ ntē gá ánɛ Ndém. Melaʼ épúp, mesoó pá, pɛ esēk ntē. Akʉ̄ɛ akʉ̄ɛ zīi, a á ndé, á ké egɔ́ épúp.
44027026	Á gɔ́ áa lɛ, afēm á gɔ etswíʼ á yímpɛ páʼā, tɛ emaʼ ánɛ amɔ̄ʼ ajʉʼ atsáʼ zīi, ntshi é lē ŋkɛ́ne nnéŋ á esɔŋ.»
44027027	Á shʉʼ ŋkūʼ nzém ntsɔp lekua mé legēm, páʼ afēm á si ndɔ̄kɔ á wek nzīŋɛ á ntē amaane‑ntshi lā, á ghʉ ŋgɔ́ té‑etsōʼ, megaŋ afaʼ mɛtúa ntshi, é júʼ, á swhí páʼ pek a pɔ́p é gʉɔ, tɛ nnɔ̄ŋ mbátɛ amɔ̄ʼ ajʉʼ atsetsáʼ lā.
44027028	Pɔ́ maʼ azō á ntshi ndɔ̄k efʉ̄ʼ, ńjʉ́ɔ páʼ ntshi é sɛɛ̄h épúp. Éfʉʼ njʉ́ɔ é sɛh memíta ntsɔp esambīa mé megēm ntɛ́t. Pɔ́ náʼ nzī nzīŋ, ŋ́kó á mvhɔ, ńzéŋ éfʉ̄ʼ, é sɛh memíta ntsɔp lefaá megēm mbīa.
44027029	Pɔ́ nɔŋ mbɔ́kɔ páʼ mɛtúa ntshi, a gɔ etém ánɛ mentʉʉ́ mīi, é ntē ntshi, éfhó á nzem mɛtúa, ésóʼne memía meŋgupɔ mɛ́ lekua, ńnéŋ á ntshi, ŋ́gɛ ndɛ́ʼ mɛtúa á zéŋ nzīŋ, ḿbú nnɔŋ ntsáa ŋ́gɛ, njhʉ̄ e láʼa ndɛ ndá lɛ́.
44027030	Mɛ́ piŋ nnáŋ tɛ njʉ́ɔ, megaŋ afaʼ mɛtúa ntshi, é sóʼne akɛnūʼ ntshí á ndo ntshi. Ḿbɔ̄pte epuɔ ŋ́gɛ, pɔ́ faʼa á lezāʼ mɛtúa ntshi á mvhɔ, ńnéŋ emɔ̄ʼ meŋgupɔ mɛ́t á ntshi. Ŋ́ghʉ̄ɛ épúp, ńdɔkɔ efāʼa á lekʉ.
44027031	Tɛ́ Pɔ́ɔl á zhɛ́, ńdé á mbū mɔ́ tɛŋgyā ncu pɔ́ a wɔ lʉɔ́ʼ‑ncu ŋ́gɛ: «Pɛ gɔ te tɔ̄ʼ epuɔ puɔ á lefhō á ntē mɛtúa ntó ɔ́, mbɔ pɛ gɔ le tswɛ́t.»
44027032	Wɔ lʉɔ́ʼ‑ncu é lɛ nzáʼte meŋkhʉ mīi mɛ́ ndɔk ntsēŋɛ akɛnūʼ ánɛ mɛtúa ntshi, ńtshī akɛnūʼ nnéŋ, ntshi é lɔk ŋgʉ̄ɔ.
44027033	Mɛ́ ge ezwíʼte ŋ́gɛ njhʉ̄ e elá, Pɔ́ɔl á lɔk ashuŋne jʉɔ páʼa, ńtswíʼte epuɔ ŋ́gɛ, pɔ́ epfɛ́t á méŋ azō, ńdé ŋ́gɛ: «Á ayáʼa eleʼé ntsɔp lekua mé legēm, páʼ pɛ é si nzwíʼtɛ ŋ́gɛ, njhʉ̄ e epɔ̄ŋ, ŋ́gē nnáŋ épúp, ńnɔŋ te ntswhīɛ mpfɛ́tɛ azō ɔ́.
44027034	Púp tɛ́, meŋ tswii ŋ́gɛ, pɛ epfɛ́t azō. Pɛ gɔ te azō pfɛ́t, mbɔ pɛ te vuʼɔ ɔ́. Ndɛ́ʼ pɛ epɔ́k, azō á té ghʉ á wɛ́ ɛ́, tɛ mbɔɔ lenɔŋ ntsɔʼ, é gɔ le fhó á athū pɛ tɛ mbí í.»
44027035	Pɔ́ɔl á shúŋne épúp, ńdɛ mbɛ́ mblɛ, ésyákne á Ndém á mvhɔ epuɔ metsem, ḿbwɔ́ʼte, ńzī á lepfɛ̄t.
44027036	Epuɔ metsem é sek ntē, awíɛ awíɛ á lɛ mpfɛ́t á azí azō.
44027037	Pek le pú ŋgɔ́ á ntē mɛtúa ntshi, á ŋiŋnɔŋ ŋkhʉ epīa mé ntsɔp ntokó megēm esambīa.
44027038	Mɛ́ pfɛ́t tɛ nzwɛ́t, ńnɔŋ efāʼa ŋ́gɛ mɛtúa ntshi a enáʼ nzāŋne, éfók mbɛmbɛ afalíin, ḿmāʼte á ntē ntshi.
44027039	Njhʉ̄ é náŋ tɛ ndá, megaŋ afaʼ mɛtúa ntshi, pɔ́ jʉ́ɔ a amɔ̄ʼ ajʉʼ atsáʼ, pɔ́ té yiŋ, ḿbiŋ njʉ́ɔ amɔ̄ʼ ajʉʼ ntshi, á swakne ŋkó ánɛ atsáʼ, asaŋasáŋá á gɔ́ éwú, ŋ́gɔ́ ajʉʼ zīi, mɛ́ gɔ etshí éwú. Ńdɛ nzápa ŋ́gɛ, mɛ́ efāʼ eshhʉ̄, kɛ mɛ́ gɔ elɔ̄k á mɛtúa ntshi, ŋ́gʉɔ tɛ ŋkó á ajʉʼ mɛ́t lɛ́ɛ.
44027040	Nzápa épúp, ńdɛ ŋkɛ́ʼte meŋgupɔ ŋgwáʼ á ntshi. Ńzéŋ ŋ́kɛ́ʼte mbɔɔ meŋkhʉ mīi, mɛ́ lɔkɔ ŋkwɛ́tɛ ajū mīi á ghʉɛ mɛtúa á ziŋɛ. Ḿbiŋ ndɛ̄ ŋ́kɔ́ʼne mmɔʼ nzhó mɛtúa á mvhɔ, ńtɛ̄t ŋ́gɛ, fefwɛt a elɛ ŋkó á ntē éwú, ńtshóne á mɛtúa ńdɔ̄k mé akʉŋɛ́ ntshi.
44027041	Táʼ, ńnɔŋ ŋgʉ̄ɔ, mɛtúa ntshi á tɔ́k ŋkó á ntē asaŋasáŋá zīi, menē ntshi é le tshoné nnɔŋ, ḿbú ntā, tɛ letō á pú te zɛ́t éwú ú. Ntshi é lɔk mbʉʼ ntswá nzem mɛtúa, tɛ á pú mbwɔ́ʼte.
44027042	Wɔ lʉɔ́ʼ‑ncu é gɔ́ taʼ nchu ŋ́gɛ, mɛ́ ezwhíte megaŋ atʉɛ́, ḿbɔ́k á wɔ́p á lezɔ̄ʼ ntshi, ŋ́kʉ̄.
44027043	Táʼ, tɛŋgyā wɔp á piŋ nnɔ̄ŋ te ŋkɔ̄ŋɔ á lezwhī Pɔ́ɔl ɔ́, ńdɛ ntɔ̄ʼ á wɔ́p á lefʉʼ ajʉɔ anu. Ḿbiŋ ntswīi á mbū epuɔ pīi pɔ́ zhɛɛ́ á wɔ́p á lezɔ̄ʼ ntshi ŋ́gɛ, pɔ́ ezī á ntshi á lekō, ŋ́gʉɔ mé ndo ŋgia.
44027044	Epi emɔ̄ʼ epuɔ é tseŋne ánɛ epeláŋ mbɔɔ ánɛ ecū mīi, é pwɔ́ʼte ánɛ mɛtúa ntshi, ńdɔk ntó azɔ́p. Á páʼa tɛ́, epuɔ metsem é le pú efhó á ntshi ntó, té esyɛtte esīa á ŋiŋ.
44028001	Pek evūʼɔ épúp, mɛ́ shúŋ á wék ŋ́gɛ, ŋgɔŋ zīi pek é kó éwú, e é lɛ Málte.
44028002	Epuɔ alāʼ mɛ́t é pú ŋkókne á wék á mbɔŋɔ́. Ńtswákne á mía mmók, pek eshʉ̄ʉʼ nzók, melaʼ mīi mbeŋ e le nɔ̄ŋ ndúu, efwɔ̄k é piŋ mbú nnɔŋ ŋkúu.
44028003	Pek enɔ̄ɔŋ nzóko épúp, Pɔ́ɔl á náŋ tɛ ŋwɛ̄t ntswīŋ, ŋ́gɔ̄ mmaʼ á mmók, mmɔʼ nnū zīi é ŋgɔ́ éwú, é júʼ azwɛ́t mmók, ńtó ntsók apū Pɔ́ɔl, tɛ ntsēŋne éwú.
44028004	Epuɔ alāʼ mɛ́t é jʉ́ɔ páʼ nnū e tseŋneé ánɛ apū Pɔ́ɔl, ńdé á tsetsɛlɛ pɔ́p ŋ́gɛ: «Mbaŋa wuɔ a á kwaʼ ŋiŋ yīi, a lé zwhí á ŋiŋ. A á tswɛ́t á lewhʉ̄ á ntē ntshi, ŋ́kɔ́ʼ tɛ ŋkó á ndo ŋgia, Mbʉʼɛ‑Anu yí méŋwɛ̄t á zéŋ te véŋ ŋ́gɛ, a egɔ́ éwú ú.
44028005	Táʼ, Pɔ́ɔl á ŋikte apū zí á ntē mmók, nnū é sóʼo ŋgwhʉ̄ éwú, azō á té Pɔ́ɔl ghʉ.
44028006	Epuɔ mɛ́t é nɔŋ nzwíʼtɛ ŋ́gɛ, pɔ́ e jʉ́ɔ apū zí a elū, ká ŋ́gɛ, a ewhʉ ŋkwhʉ́. Ḿbiŋ ndáʼ ńzwíʼte tɛ ŋká, ńjʉ́ɔ azō á té á yí ghʉ. Pɔ́ lɛ esɛ̄t ashuŋne, ńcʉ́ʼɛ ndʉ́ɛ́ ŋ́ghʉ̄ áa lɛ: «Ŋiŋ wuɔ, a gɔ́ áa mmɔʼ ndém.»
44028007	A lɛ á eshhʉ̄ ajʉʼ mɛ́t, etsáʼ kwaʼ mía ŋiŋ alāʼ mɛ́t, é gɔ́ éwú, lezēŋ tsí é gɔ́ lɛ Pibliwis. Á kókne á wék páʼ mesoó pí lā, pek náŋ á mba yí eleʼé tɛ́t.
44028008	Á ge egɔ́ épúp, mɔʼɔ́ Pibliwis á nɔŋ á ŋgyā ŋgɔ̄ɔ, nnɛ̄t é nɔŋ ŋkɔ́ʼɔ á yí, akuá á zéŋ nnɔ̄ŋ ŋghʉ̄ɛ á yí. Pɔ́ɔl á kó á ŋgyā á ncʉ̄te á yí, ńzápa mbū á athū yí, éswíŋte á Ndém, á te.
44028009	Á tɔ́k épúp, emɔ̄ʼ megaŋ agɔ ntsem á ntē ŋgɔŋ mɛ́t, e pú ntó azɔ́p eshʉ̄ʼ. Pɔ́ɔl á zéŋ ŋghʉ̄ pɔ́ te.
44028010	Epuɔ alāʼ mɛ́t é pú ŋgyá mekuʼ mék tɛʼ tɛʼ. Pek eshʉ̄ʉʼ nnáŋ tɛ ŋgē egʉɔ, pɔ́ pú ŋgyá á wék ecū mīi, é gɔ tswíte á wék ánɛ leziŋ wek.
44028011	Pek le náŋ á Malte mesaŋ métɛ́t, éshʉʼ ncʉ́ʼ á legʉɔ, ŋ́kó mmɔʼ mɛtúa ntshi yīi, mɛ́ lɛɛ́ ntɔ́ŋɔ lɛ «Melém pīi é mefāk.» Mɛtúa ntshi mɛ́t, á gɔ́ mbɔ a le fhó a tésɔŋ Alɛkzaŋdli, ŋ́kó á ajʉʼ mɛ́t, tɛ́ afʉʼ mía afēm á kuʼ, ŋ́gɔ́ á afʉʼ zīi pɔ́ gɔ le zéŋ nzīŋ ɛ́.
44028012	Pek egʉ̄ɔ tɛ ŋkó á tésɔŋ Silakwīze, ńnáŋ éwú eleʼé tɛ́t.
44028013	Efhó éwú, ńzéŋ nzīŋ á ŋgʉŋne ntshi tɛ ŋkó á tésɔŋ Lejio. Njhʉ̄ é lá, mmɔʼ fefwɛt á nɔŋ efhɔ́ɔ á mbuʼ ntsēŋ ntsīa, ńtswíte á wék, tɛ pek elɔ̄ɔk eleʼé pīa, ŋ́kó á tésɔŋ Puzɔl.
44028014	Ŋ́kó éwú, ńjʉ́ɔ mmɔʼ epɔ̄ memía, ŋ́gɔ́ epuɔ Yɛɛ́so. Pɔ́ swíŋte á wék ŋ́gɛ pek a pɔ́p e enáʼ nnáŋ. Pek véŋ, pek a pɔ́p é náŋ á taʼ ŋgap. Ewek legʉɔ tɛ ŋkó á tésɔŋ Lóma, a gɔ́ ŋgɔ́ ewuɔ páʼa.
44028015	Pek le kó á Puzɔl, epuɔ Yɛɛ́so pīi pɔ́ tésɔŋ Lóma, é tshí njúʼ á légɛ, pek é si eshʉ̄ʼɛ mé Lóma. Ńnáte eshʉʼ ńzáʼte á wék á mɛnzhɛ, pek a epi emɔ̄ʼ é pote á ndo esaá yīi, mɛ́ tɔ́ŋɔ lɛ «Apius.» Pek a epi emɔ̄ʼ é zéŋ ŋkó mbōte á amɔ̄ʼ ajʉʼ, mɛ́ tɔ́ŋ lɛ «Meŋgyā mege mɛ́ ntɛ́t.» Pɔ́ɔl á ziŋɛ njʉ́ɔ epɔ̄ memía épúp, ésyáknɛ á Ndém, ḿbiŋ ntswīʼne ŋkāk ete.
44028016	Pek kó a tésɔŋ Lóma épúp, mɛ́ véŋ ŋ́gɛ, Pɔ́ɔl a etswhi nnáŋ ezi mba, taʼ ndʉɔʼ‑ncu a enɔŋ mbípɛ á yí.
44028017	Á tɔ́k eleʼé tɛ́t, Pɔ́ɔl a tɔ́ŋ mekém epuɔ Yúda pīi, é naáŋ á tésɔŋ Lóma, á mba yí. Pɔ́ shʉʼ ncúʼte, ńnáŋ á esī, á lé á mbū pɔ́p ŋ́gɛ: «Epɔ̄ memía, meŋ ntshií páʼa, mbɔ meŋ nda eghʉ̄ amɔ̄ʼ anu tepɔŋ ánɛ alāʼ zímpɛ ɛ́, ḿbiŋ te fā amɔ̄ʼ anu ánɛ mɛt alāʼ, páʼ wɔ maŋgānjʉʼ pímpɛ é le zapá épúp ɔ́. Táʼ, a awuɔ yīi mɛ́ kʉʉ̄ŋ ŋgɔ̄ á gá á Yelósalɛm, ńnéŋ á mbū epuɔ Lóma lāa.
44028018	Pɔ́ ke ŋāk á gá, ḿbiŋ nnɔ̄ŋ ŋgɔ̄ á ntshiī meŋ néŋ, melaʼ mīi, pɔ́ faʼ, pɔ́ té jʉ́ɔ amɔ̄ʼ anu zīi, meŋ á ghʉ, tɛ ŋgɔ́ yīi mɛ́ gɔ ezwhí á gá zwhí ɛ́.
44028019	Pɔ́ lé épúp, táʼ, epuɔ Yúda é ké te véŋ. Meŋ te zéŋ nzhɛ́ páʼ meŋ a ghʉ épúp ɔ́, ńdɛ ŋgyá azá ntsaŋ á mvhɔ, á mbū ŋwɛ́t ŋgɔŋ Lóma. Ŋ́ké ŋghʉ̄ɛ épúp páʼā, ńdɔkɔ te ndāʼa epuɔ alāʼ pek ɛ́.
44028020	Melaʼ épúp tɛ́ meŋ faʼa á lejʉ̄ɔ á wɛ́, ḿpɛ shúŋne. Éshʉʼ ánɛ meŋkhʉ atʉɛ́ mīi, pɛ jʉ́ɔ mbɔ mɛ́ ndɔk ŋkwɛ́t á gá la, mbɔ é melaʼ ŋiŋ yīi, epuɔ Islaɛl é gɛ nnáŋa nzwíʼtɛ, mé taʼ ntē.»
44028021	Mekém puɔ mɛ́t, é júʼ épúp, ńdé á mbū Pɔ́ɔl ŋ́gɛ: «Mɛ́ laá nzi efhó á Yudéa, ńtí amɔ̄ʼ akɛtte, ŋ́gyá á mbū pek ega, tɛ ŋkím lezēŋ cú ú. Tsɔ mmɔʼ méŋ mía, a la pīŋ efhó éwú eshʉ̄ʼ ega, tɛ mbɛ́te amɔ̄ʼ anu ánɛ wu, ká á lekīm lezēŋ cú tépɔŋ ɔ́.
44028022	Táʼ, pek é ké ŋkɔ̄ŋ ŋ́gɛ, o ekɛ́ʼte anu zīi á ntē wu, éshúŋ á wék. Pek lʉ́ɛ́ páʼa, nzi nnɔ̄ŋ nzhɛ́ɛ á légɛ, mɛ́ é tɛ mbɔɔ akɔ̄ ajʉʼ lɛ́, ŋ́kím nnɔ yīi, o ó éwú la té pɔŋ.»
44028023	Mekém mɛ́t e lé épúp, pɔ́ a Pɔ́ɔl e táŋ aleʼé zīi, pɔ́ a pɔ́p e zéŋ epote. Á láʼ aleʼé mɛ́t, pɔ́ shʉʼ ntswɛ́tte á yí á mba yí. Ŋ́gē eshʉʼ tsetsɔŋɔ, ḿbú nzá tɛ ntɔ́k á aleʼé mvhɔ. Pɔ́ɔl á zi nzemɛ́nzēm, ŋ́kɛ́ʼte menu eshúŋ á wɔ́p tɛ ŋkó eseéŋ‑njhʉ̄. Éshúŋ á wɔ́p anu ánɛ Lefɔ Ndém. Ḿbiŋ ŋgē efaʼ eshhʉ̄ á leghʉ tɛ pɔ́ méŋwɛ̄t e evéŋ anu ánɛ Yɛɛ́so, éfók anu ánɛ lepé Mɔɔ́sɛ mbɔɔ á ntē aŋwaʼne metswi‑ŋke Ndém, tɛ́ eshúŋ á wɔ́p.
44028024	Emɔ̄ʼ epuɔ á tsɛtsɛlɛ pɔ́p é júʼ anu zīi, Pɔ́ɔl a á lé, ḿvéŋ, epi emɔ̄ʼ é júʼ, pɔ́ té véŋ.
44028025	Tákté á lɛ ŋkó á tsetsɛlɛ pɔ́p, tɛ pɔ́ láʼ ŋgē efakne, ntswi nchu á gɔ́ te á nnɔ pɔ́p ɔ́. Pɔ́ɔl á shúŋ anu jʉɔ á mbū pɔ́p, ńdé ŋ́gɛ: «Azwakne Ndém á le jʉ́ɔ á mbɔŋɔ́, tɛ́ ndɔ̄k nchu ntswi‑ŋke Ndém Izayi, éshúŋne á mbū wɔ maŋgānjʉʼ pɛ́.
44028026	A le lé ŋ́gɛ: “Gʉɔ njʉ́ɔ epuɔ alāʼ puɔ, ńdé á mbū pɔ́p ŋ́gɛ: Pɛ e shʉʼ echʉ́ nnɛ̄t ezwíʼte ejʉʼ, éké le azō júʼ. Pɛ e shʉʼ echʉ́ nnɛ̄t ecʉte ejʉʼ, éké le azō jʉ́ɔ.
44028027	Púp melaʼ mīi ntē epuɔ alāʼ puɔ, é kʉʉ̄ŋ nte páʼ metɔ́ lā. Pɛ kʉʉ̄ŋ nzeŋne metuúŋ mɛ́, ŋ́kápte menēk mɛ́, ŋ́gɛ pɛ gɔ le zéŋ ndɔ̄k metuúŋ mɛ́ njúʼ ejʉʼ ɛ́, ḿbīŋ le zéŋ ndɔ̄k menēk mɛ́ njʉ́ɔ ejʉʼ ɛ́. Ńdɔkɔ te ŋkɔ̄ŋɔ á lelɔk ntē wɛ́, ńtswí anu zīi mɛ́ é shúŋ á wɛ́ ɛ́. Ńdɔkɔ te ŋkɔ̄ŋɔ á lesɛt nnɛ̄t, éshʉʼ ntsé á nzem meŋ Ndém, tɛ meŋ eghʉ̄ʉ, pɛ ete ɛ́.”»
44028028	Pɔ́ɔl á zéŋ ndé á mbū pɔ́p ŋ́gɛ: «Pɛ ezhɛ́ á mbɔŋɔ́ ŋ́gɛ, Ndém a le tó ŋke mbɔŋ yīi, é ghʉɛ mɛ́ tswɛ́tɛ, á mbū epuɔ pīi é té epuɔ Yúda á. Pɔ́ e shʉʼ ejúʼ azɔ́p ŋke mɛ́t.»
44028029	[Á lé épúp, epuɔ Yúda é ge efhó ajʉʼ mɛ́t egʉɔ, ḿbú nziŋɛ ntɔ̄ʼnɛ anu mɛ́t ménte, á nnɔ pɔ́p.]
44028030	Pɔ́ɔl á náŋ á Lóma ŋguʼ epīa, á mba yīi a le tswíī, ńnɔŋ mbíɛ́. A te pú ndʉ̄ʼ á légɛ, awɔ́ yīi a á kɔŋ á lejʉ̄ɔ á yí lɛ́, a eshʉ̄ʼ éwú njʉ́ɔ á yí, pɔ́ yí eshúŋne ɛ́.
44028031	Á nɔŋ eshúŋɔ anu ánɛ Lefɔ Ndém, ńnɔŋ nchʉ́ɛ nnɛ̄t nzíʼnɛ epuɔ té miʼte, á ŋiŋ yīi Atsyapuɔ Yɛɛ́so Klísto á ewiɛ́. Ŋiŋ á piŋ nnɔ̄ŋ te nzɛ́t mvɛ́nɛ á yí í.
45001001	Meŋ Pɔ́ɔl, ŋ́gɔ́ á ŋgaŋ afaʼ Yɛɛ́so Klísto, mé tíi akɛtte jʉɔ, mbɔ Ndém a le tɔ́ŋ á gá, ŋ́gɛ meŋ egɔ́ á nziŋ‑ntō, ńtswhi ntsɔ́ʼ á gá ŋ́gɛ, meŋ etswī ŋke mbɔŋ yí.
45001002	A le té njhʉ̄, ńdɔ̄k nchu metswi‑ŋke pí, ńdāʼne ŋke mbɔŋ mɛ́t á ntē aŋwaʼne yí.
45001003	Ŋke mbɔŋ wuɔ mɛ́t, é cʉte á Méŋ yi. Páʼ a zeéŋ ŋgɔ́ á ŋiŋnɔŋ lā, mɛ́ fhó ánɛ ndhu Ndavít tɛ́ nzhí á yí.
45001004	Táʼ, Ndém á le ké nzápa ánɛ Azwakne zí méŋwɛ̄t, ŋ́ghʉ̄ á zím ánɛ lewhʉ̄, á yá á yí mete, ńtswī á légɛ a zi ŋgɔ́ á Méŋ yi, á yí Yɛɛ́so Klísto Atsyapuɔ yímpɛ.
45001005	Ndém a le zapá ánɛ yí, ŋ́gwɛ̄ apɔŋɔ́ ntē te ndhʉ ánɛ meŋ, ŋ́ghʉ̄ meŋ ecʉ́ʼ á nziŋ‑ntō. Éfāʼa ŋ́gɛ, meŋ eghʉ̄, elāʼ ntsem e efɛ́ nnɛ̄t ŋgyá á mbū Klísto, ńjúʼ nchu yí. Meŋ eghʉ̄ɛ épúp, ńdɔkɔ ŋgūʼtɛ á yí.
45001006	Pɛ é azɛ́ á nnɔ epuɔ puɔ mɛ́t, á wɛ́ pīi Ndém a le tɔ́ŋ á wɛ́, ŋ́gɛ pɛ elɛ̄tne ánɛ Yɛɛ́so Klísto.
45001007	Meŋ tíi akɛtte jʉɔ páʼa, á mbū pɛ epuɔ tésɔŋ Lóma metsem. Á wɛ́ pīi Ndém a kɔɔ̄ŋ á wɛ́, á wɛ́ pīi Ndém a le tɔ́ŋ á wɛ́, ŋ́gɛ pɛ egɔ́ epuɔ pí. Ŋ́gɛ Mɔʼɔ́ yímpɛ Ndém, pɔ́ Yɛɛ́so Klísto Atsyapuɔ yímpɛ, e elɛ ŋghʉ̄ anu mbɔŋ té ndhʉ ánɛ pɛ, ŋ́ghʉ̄ pɛ enáŋ mé apwɛne.
45001008	Meŋ a ge ezi mvhɔ, étsia á nzem Yɛɛ́so Klísto, ésyákne á Mɔʼɔ́ yímpɛ Ndém á athū pɛ metsem. Ésyáknɛ épúp, melaʼ mīi, mɛ́ é ejʉʼ tsem á ndo esī atsetsáʼ, ésáʼa eshúŋɔ páʼ, pɛ fɛɛ́ nnɛ̄t épúp, ŋ́gyá á mbū Yɛɛ́so.
45001009	Ndém a á si nzhɛ́ɛ á légɛ, anu zīi meŋ gɔ á eshúŋɔ la, á anuúnē, á yí yīi meŋ á si ndɔ̄kɔ á letswi ŋke mbɔŋ ánɛ Méŋ yi, ŋ́gūʼtɛ á yí mé taʼ ntē. A á si nzhɛ́ɛ á légɛ, meŋ kimteé á wɛ́ té ká.
45001010	Ŋ́gɔ́ efʉʼ metsem yīi, meŋ á si eswíŋtɛ á yí, ńnɔŋ ndɔ́ɔ ŋ́gɛ, a elɛ ntsɔ́ʼ nzhɛ ánɛ lekɔŋ yi, meŋ eshʉ̄ʼ á alāʼ pɛ, ŋ́gúa á wɛ́.
45001011	Ńdɔ́ɔ épúp melaʼ mīi, ntē gá si ŋkhʉ́nɛ á lejʉ̄ɔ á wɛ́, ŋ́ghʉ̄, Azwakne Ndém á yá á wɛ́ ndémndēm, ajū mīi á ghʉ pɛ etēte ánɛ lefɛ̄ nnɛ̄t.
45001012	Anu zīi meŋ ndɔkɔ ndʉ́ɛ́, á si ŋgɔ́ á légɛ, meŋ a shʉʼ eshʉʼe tɛ egɔ́ á tsetsɛlɛ pɛ, ḿpɛ esēmte mennɛ̄t mímpɛ nzeŋne zeŋné. Wɛ́ lefɛ̄ nnɛ̄t, a egē esemte á gá, gá lefɛ̄ nnɛ̄t, a esēmte á wɛ́.
45001013	Epɔ̄ memía, meŋ á si ŋkɔ̄ŋɔ ŋ́gɛ, pɛ ezhɛ́ á légɛ, meŋ ndé zii ŋkwāŋte á gá á leshʉʼ á alāʼ pɛ, táʼ, azō á piŋ mvɛ́ne á gá tɛ ntshí tsetsɔŋɔ. Meŋ nde nɔ̄ŋ ntsáa á gá á leshʉʼ épúp, ŋ́ghʉ̄, afaʼ zá, á zém ntá á alāʼ pɛ azɛ́, ńdeŋ ndeŋ páʼ, á si nzémɛ ntá épúp, á tsetsɛlɛ emɔ̄ʼ melāʼ.
45001014	Ndém a le tsekné afaʼ á mbū meŋ, á épúp tɛ́ meŋ mbɔŋteé á letswi ŋke mbɔŋ á mbū epuɔ metsem. Á mbū epuɔ pīi é lé zíʼne azhɛ̄‑anu, mbɔɔ á mbū epuɔ pīi, é lɛ te zíʼne. Á mbū epuɔ pīi é lé zíʼne azō, mbɔɔ mbū epuɔ pīi é la zíʼnɛ ɛ́.
45001015	Melaʼ épúp tɛ́, meŋ tsáa á gá á leshʉʼ ntswī ŋke mbɔŋ, á mbū pɛ azɛ́ pīi, pɛ naáŋ á Lóma.
45001016	Esē é té si ŋkúu á gá á letswi ŋke mbɔŋ ɔ́. É si ŋgɔ́ mete Ndém á lelɔk ŋghʉ̄, tɛ mbɔɔ awɔ́ lɛ́ yīi, a á fɛ́ nnɛ̄t ŋgyá á mbū Yɛɛ́so, á tswɛ́t. Epuɔ Yúda é zi mvhɔ, ńtswɛ́t, emɔ̄ʼ epuɔ é páte.
45001017	Ŋke mbɔŋ mɛ́t mé zi ntswī páʼ, Ndém a gē etɔ́ŋ á ŋiŋ lɛ, ŋiŋ ndeŋ ndeŋ, á tsia épúp. A fhoó ánɛ ŋiŋ á lefɛ̄ nnɛ̄t ŋgyá á mbū Yɛɛ́so Klísto, ńdáʼ efɛ́ fɛ́ tɛ nzōko. Á gɔ́ páʼ mɛ́ leé á ntē aŋwaʼne Ndém ŋ́gɛ: «Ŋiŋ a a láʼ egē ekwaʼ egɔ́ éwú, égɔ́ áa ŋiŋ yīi, a á fɛ́ nnɛ̄t ŋgyá á mbū Ndém, Ndém á tɔ́ŋ á yí lɛ, ŋiŋ ndeŋ ndeŋ.»
45001018	Ndém a fhoó á lephū, ńtswī á légɛ, yí zaáŋ á lɔ́ŋ á mbū megaŋ atʉɛ́‑athū metsem. Ńzáŋ á lɔ́ŋ ánɛ anu tepɔŋ ntsem zīi, epuɔ menɔŋ é ghʉɛ, épuɔ pīi é lɔɔ̄k anu tepɔŋ, ŋ́kápte á anuúnē.
45001019	Á piŋ ŋké ŋ́gɔ́ páʼā, ajū mīi mɛ́ gɔ elɔ̄ɔk nzhɛ́ á Ndém, á fók lɛ púúú, á mbū epuɔ metsem. Ndém a lē ndáʼ ntswī á wɔ́p á azō mɛ́t.
45001020	Tɛ efhó páʼ Ndém a le nɔ̄ŋ ŋgɔŋ, epuɔ menɔŋ é fhoó ánɛ mecū mīi a le ghʉ̄ʉ̄, ńzhɛ́ páʼ a á épúp, tɛ mbɔɔ páʼ, mɛ́ té lɔ̄k menēk njʉ́ɔ á yí í. Etsō mɛ́t é tswiī á légɛ, a wɛɛ̄ mete á lemiʼɛ. Ńzéŋ ntswī á légɛ, yí mé kwaʼ Ndém. Púp, Ndém a gɔ le tsá á ŋiŋ yīi, a á lé ŋ́gɛ, yí té á yí zhɛ́ ɛ́,
45001021	melaʼ mīi pɔ́ le nɔ̄ŋ nzhɛ́ɛ á légɛ, Ndém a á éwú, ḿbiŋ te mekuʼ mí ghʉ, pɔ́ té yí syákne. Pɔ́ lɛ te ghʉ̄ páʼ á zɛtteé ŋ́gɛ, mɛ́ eghʉ̄ á mbū Ndém épúp ɔ́. A cʉ́ʼɛ épúp, mbɔ ekwaŋte tsɔ́p tsīi, é zi ŋgɔ́ áa ŋŋiké, é le ghʉ̄ʉ̄, pɔ́ fa nzhɛ. Legɔ̄ yīi, pɔ́ té kwāŋte anu á mbɔŋɔ́ ɔ́, á ghʉ, pɔ́ pú ntsé á ntē nzém.
45001022	Pɔ́ le nɔ̄ŋ ŋkwāŋa ŋ́gɛ pɔ́ é megaŋ azhɛ̄‑anu, káʼā, ḿbiŋ ŋgɔ́ áa epia.
45001023	Pɔ́ le tshī á lewuʼte Ndém, páʼ a naáŋ á lemiʼɛ nnéŋ, ńcʉ́ʼɛ ŋgūʼtɛ áa ekeke tsīi, mɛ́ é kɔ́ tɛ é swhí á ŋiŋnɔŋ, tɛ́ á ké ŋgɔ́ áa akwhʉɛ́‑azō, ńcʉ́ʼɛ ŋgūʼtɛ áa meséŋ, ŋ́gūʼte mena mekhu lekua, mbɔɔ epi é kɔŋɔ á esī esī.
45001024	Á melaʼ épúp tɛ́, Ndém a le tshī á wɔ́p nnéŋ, pɔ́ ghʉ menu epe, páʼ ntē wɔ́p é si ntshónɛ á wɔ́p ŋ́gɛ, pɔ́ eghʉ̄ épúp. Ŋ́ghʉ̄ épúp, ńdɔk nnéŋ esē á athū pɔ́p méŋwɛ̄t.
45001025	Pɔ́ lē ndɔk mela, ŋ́kúmne anuúnē zīi, á fhɔ́ɔ á mbū Ndém. Ŋ́gūʼte á ajū mīi, Ndém a le cuŋtēē, ńjúʼ á mbū yí, ńtɔ́k á lewuʼte á Ndém yīi, a le cuŋtē etsō mɛ́t. Mɛ́ pɔŋteé á leyā á lepɛ áa mbū yí, á meŋguʼ meŋguʼ. Á ajʉʼ éwú, ŋ́gɔ́ épúp.
45001026	Melaʼ épúp tɛ́, Ndém a le tshī á wɔ́p nnéŋ, pɔ́ ghʉ menu esē mīi, mbe nnɛ̄t zɔp e tshónɛ á wɔ́p ŋ́gɛ pɔ́ eghʉ̄. Wɔnzwí é tshi melō pɔ́p nnéŋ, ńcʉ́ʼɛ nnɔ̄ŋɔ áa pɔ́ a emɔ̄ʼ wɔnzwí.
45001027	Mbaŋa é zéŋ ŋghʉ̄ áa ndeŋ ndeŋ épúp, ńtshī mezwí pɔ́p nnéŋ, ńcʉ́ʼɛ ŋkhʉ́nɛ áa lenɔŋ pɔ́ a emɔ̄ʼ mbaŋa. Ŋ́ghʉ̄ épúp, á gɔ́ kwaʼ anu esē, á ŋiŋ mbaŋa pɔ́ emɔ̄ʼ á lenɔŋ. Ndém a ké ntswá á wɔ́p ŋgʉɔ athʉ́ lepé, páʼ mɛ́ pɔŋteé á letswā, á athū epuɔ pīi, pɔ́ fʉʼtɛ ejʉɔ ntií mele anu.
45001028	Páʼ pɔ́ le jʉ́ɔ ŋ́gɛ, pɔ́ gɔ le á Ndém zhɛ́ lā, á sákne á wɔ́p á ntē akwaŋte tepɔŋ zīi, pɔ́ wɛ̄ɛ. Á épúp tɛ́, pɔ́ ghʉʉ̄ ajū mīi, mɛ́ té pɔŋté á leghʉ ɛ́.
45001029	Pɔ́ puú te ghʉ̄ amɔ̄ʼ anu ndeŋ ndeŋ ɛ́. Leghʉ ntií ntiī anu tepɔŋ a lē mbú njhʉ́ á wɔ́p. Atsɔʼɔ́‑ntɔ̄ŋ á lē mbú njhʉ́ á wɔ́p. Pɔ́ é si ŋgɔ́ megaŋ esɔ̄. Kegʉɔʼ a lē mbú njhʉ́ á wɔ́p. Pɔ́ é wɔ zwhíte‑epuɔ. Ŋ́gɔ́ megaŋ ntsaŋ. Ŋ́gɔ́ megaŋ mekɛ̄t, ŋ́gɔ́ megaŋ ntē tepɔŋ. Ŋ́gɔ́ wɔ tshí menu á athū epuɔ.
45001030	Ŋ́gɔ́ wɔ sɛ́ʼ‑epuɔ. Ŋ́gɔ́ megaŋ mbo Ndém. Ŋ́gɔ́ wɔ zɔte‑epuɔ. Ŋ́gɔ́ megaŋ leŋia. Ŋ́gɔ́ megaŋ memía eshuŋne. Ŋ́gɔ́ wɔ zɔ́ptɛ‑ŋgwɛ̄t. Ŋ́gɔ́ megaŋ atʉɛ́ athū á mbū memɔʼɔ́ pɔ́p.
45001031	Ŋ́gɔ́ wɔ te zhɛ́ á lekwaŋte anu. Ŋ́gɔ́ megaŋ ŋgɛ́tté. Ŋ́gɔ́ wɔ te zhɛ́ anu tepɔŋ. Ŋ́gɔ́ wɔ te tsá‑ŋiŋ.
45001032	Tɛ mbɔɔ páʼ pɔ́ é si ncūŋtɛ nzhɛ́ páʼ, lepé Ndém é leé ŋ́gɛ, epuɔ pīi pɔ́ fʉʼtɛ ntií menu jʉɔ mɛ́t, pɔ́ gɔ le vūʼu lā. Pɔ́ té lɛ efʉ̄ʼte ntií menu jʉɔ mɛ́t ndaʼá, pɔ́ zeéŋ ntswíʼte epuɔ pīi, pɔ́ é si efʉ̄ʼtɛ.
45002001	A zi mbú ŋgɔ́ áa awɔ́ lɛ́, ńnɔŋ nthúɔ alɔ́ʼ ŋiŋ, mbɔ mɛ́ gɔ le á yí tsá, melaʼ mīi, wu yīi o ó si nthúɔ alɔ́ʼ epuɔ, ḿbiŋ nnɔ̄ŋ ŋghʉ̄ɛ ajú páʼ pɔ́p, á páʼā, o lɔkɔ ntshíɛ athʉ́ á akhu wu mbīi.
45002002	Ḿpɛ metsem, é si ŋké nzhɛ́ɛ á légɛ, Ndém a lɔɔ̄k á ndeŋ ndeŋ, tɛ́ nzáʼ ntsaŋ epuɔ pīi, pɔ́ fʉʼteē ejʉɔ ntií menu.
45002003	Wu yīi, o thúɔ alɔ́ʼ epuɔ pīi, pɔ́ fʉʼtɛ ejʉɔ ntií menu, ḿbiŋɛ nnɔ̄ŋɔ ŋghʉ̄ɛ ajú páʼ pɔ́p, o ó jʉ́ɔ ŋ́gɛ, o gɔ ekʉ̄ʉ azāŋalɔ́ŋ Ndém, tɛ ntswɛ́t lɛ́?
45002004	O ghʉɛ épúp, á gɔ́ yīi, o lɔkɔ ŋgwáka á Ndém, tɛ́ á ké ŋgɔ́ á kwaʼ ŋiŋ mbɔŋ, ŋ́gɔ́ á ŋiŋ yīi a kwɛɛ́t ntē, a te gákne ntswá á ŋiŋ ŋgʉɔ athʉ́ lepé ɛ́. O ka zhɛ́ á légɛ, Ndém a á épúp páʼā, ńdɔkɔ ŋgyáa á wú meshhʉ̄ á legɔ nnɛ̄t ju, ŋ́gwáʼ á atswhī tepɔŋ jú lɛ̄?
45002005	O ké mbiŋ ŋgɔ́ si ntʉ̄ɛ̄ athū, ńnɔŋ te mvéŋɛ á lekūmne ntē wú ú. Ŋ́ghʉ̄ɛ épúp páʼā, ńdɔkɔ ntɔ́ŋɔ á mía mía azāŋalɔ́ŋ Ndém ánɛ wu, ánɛ aleʼé zīi, a lɔkɔ á kwaʼ ndeŋ ndeŋ, ńzáʼa ntsaŋ zɔp a epuɔ menɔŋ, ńtswīi azāŋalɔ́ŋ zí.
45002006	A láʼ egɔ́ aleʼé mɛ́t, «a efhó ánɛ ŋghʉʉ́‑anu awíɛ awíɛ, ńzápa azí anu, á alá apū yí.»
45002007	A a láʼ eghʉ, epuɔ pīi pɔ́ kaāk ete, ŋ́ghʉ̄ menu mbɔŋ, ńdɔkɔ efāʼa ŋ́gɛ, a ekím lezēŋ tsɔ́p á mbɔŋɔ́, ńdɔkɔ efāʼa ŋ́gɛ, a ekɔ̄ŋte á wɔ́p, ńdɔkɔ efāʼa á legɔ̄ le fú ŋkwhʉ́, ŋ́kó ŋkwhʉ́ ɛ́, e etā á lezēŋ yí.
45002008	Ḿbiŋ ŋgɔ́ mé epuɔ pīi, pɔ́ teē athū á mbū yí, pɔ́ té kɔ̄ŋ á leziŋ páʼ anuúnē á si ndʉ́ɛ́ épúp ɔ́, ŋ́kɔ̄ŋ á leziŋ áa ánɛ mɛnzhɛ ŋgɛ́tté, a ezáŋ á alɔŋ ánɛ pɔ́p, ńtswá á wɔ́p á tepɔŋ ŋgʉɔ athʉ́ lepé.
45002009	Ndém a a láʼ enéŋ ŋgʉɔ̄ʼ pɔ́ atapne, ánɛ awíɛ awíɛ yīi, a á si ŋghʉ̄ɛ anu tepɔŋ. Ézi ánɛ epuɔ Yúda, épáte epuɔ Glɛk.
45002010	Ŋ́ké mbiŋ ŋgɔ́ mé awíɛ yīi, a á si ŋghʉ̄ɛ á mbɔŋɔ́, á kɔŋte á yí, ŋ́kím lezēŋ tsí á mbɔŋɔ́, ŋ́ghʉ̄ á náŋ mé apwɛne. Nzī ánɛ epuɔ Yúda, ḿbáte epuɔ Glɛk.
45002011	Ndém a te epuɔ tɛ̄ʼte.
45002012	Epuɔ metsem pīi, pɔ́ é si ŋgē eghʉɛ mefa, ńnɔŋ te nzhɛ́ɛ lepé Mɔɔ́sɛ ɛ́, pɔ́ e láʼ elákne áa te zhɛ́ lepé mɛ́t. Táʼ, epuɔ metsem pīi pɔ́ ge eghʉ mefa, ńnɔŋ nzhɛ́ɛ lepé, Ndém a eláʼ ntsīa ánɛ lepé mɛ́t, tɛ́ nzáʼ ntsaŋ zɔp.
45002013	Á páʼā, epuɔ pīi, é juúʼ lepé Mɔɔ́sɛ juúʼ ndaʼ, Ndém a te e láʼ etɔ́ŋ á wɔ́p lɛ, epuɔ ndeŋ ndeŋ ɛ́. Epuɔ pīi é ké mbiŋ njúʼ lepé mɛ́t, ŋ́kúʼte, a etɔ́ŋ á wɔ́p lɛ, epuɔ ndeŋ ndeŋ.
45002014	Á amɔ̄ʼ afʉʼ, epuɔ pīi é té epuɔ Yúda á, ńzi nnɔ̄ŋ te nzhɛ́ lepé Mɔɔ́sɛ ɛ́, é ké njúʼ á mbe nnɛ̄t pɔ́p, ŋ́ghʉ̄ páʼ é si nzɛ́ttɛ. Pɔ́ naáŋ páʼ lepé mɛ́t, é nti tií á ntē pɔ́p lā, tɛ́ ŋké mbiŋ ńnɔ̄ŋ te nzhɛ́ɛ lepé mɛ́t ɛ́.
45002015	Pɔ́ é páʼā, ńdɔkɔ ntswīi á légɛ, mɛnzhɛ yīi, lepé é si ŋkɔ̄ŋɔ ŋ́gɛ mɛ́ ezīŋ éwú, a á ŋkia kia á ntē pɔ́p. Ntē wɔ́p é zéŋ nnɔ̄ŋ eshúŋɔ á wɔ́p épúp. Akwaŋte zɔ́p á lɔk á legɔ̄ amɔ̄ʼ afʉʼ, ŋ́ŋāk á wɔ́p, mbɔɔ á legɔ̄ mmɔʼ afʉʼ, ńtɔ́k nzem zɔp, ńzéŋ ŋghʉ̄ pɔ́ zhɛ́ épúp.
45002016	Á páʼa, ŋ́gɔ́ ajū mīi, a láʼ etɔ́ke, á aleʼé zīi Ndém a zápa ánɛ Yɛɛ́so Klísto, ŋ́ŋāka epuɔ menɔŋ, ánɛ menu mīi, pɔ́ lʉɔ ánɛ lenāŋ tsɔ́p. Á lɔk ŋgɔ́ páʼ ŋke mbɔŋ yīi, meŋ tswii, é si ndʉ́ɛ́ épúp.
45002017	Wu yīi o ó si ndʉ́ɛ́ ŋ́gɛ, o ó ŋiŋ Yúda, ńnɔŋ ntsēŋnɛ ánɛ lepé Mɔɔ́sɛ, ńnɔŋ ndɔ̄kɔ á Ndém ŋkāʼtɛ.
45002018	Wu yīi o ó si nzhɛ́ɛ ajū mīi Ndém a á si ŋkɔ̄ŋɔ, mbɔ lepé Mɔɔ́sɛ é lē nzíʼne á wú, á lesāŋ tɛ ŋkāŋ ajū mīi, á mbɔŋ.
45002019	Wu yīi o ó si nzhɛ́ɛ ŋ́gɛ, o ó si ntsāŋa wɔ apií‑menēk, ŋ́gɔ́ ŋkaʼ á mbū wɔ ziŋ á ntē nzém,
45002020	ŋ́gɔ á nziʼnɛ epuɔ pīi, é zɛɛ́t te wɛ leghi, ŋ́gɔ á nziʼnɛ wɔ te tswhi nzhɛ́ azō. O ó si njʉ́ɔ ŋ́gɛ, o ó épúp melaʼ mīi, o ó si njʉ́ɔ lepé Mɔɔ́sɛ, páʼ mɛgém anu á lelɔk nzhɛ́ azō, mbɔɔ lelɔk ŋgwɛ̄ anuúnē.
45002021	Wu yīi o tékɛ emɔ̄ʼ epuɔ, melaʼ akɔ̄ o piŋɛ te ntékɛ athū nnɛ̄t jú méŋwɛ̄t ɛ́? O ó si nzíʼnɛ ŋ́gɛ, ndɛ́ʼ mɛ́ zéŋ njʉ̄, ḿbiŋ nnɔ̄ŋ njʉ̄ʉ melaʼ akɔ̄?
45002022	O ó si mbʉ́ɛ́ agā, ḿbiŋ nnɔ̄ŋ ŋghʉ̄ɛ agā melaʼ akɔ̄? O ó si mbāa mesī, ḿbiŋɛ njʉ̄ʉ á tsitsi yīi, a tshiteé á meŋgyā pɔ́p melaʼ akɔ̄?
45002023	O ó si ndɔ̄kɔ lepé Mɔɔ́sɛ ŋkāʼtɛ, ḿbiŋɛ ndɔ̄kɔ á wú á legɔ̄ le zīŋ páʼ lepé mɛ́t é si ndʉ́ɛ́, ńtsēŋtɛ lezēŋ Ndém.
45002024	Á lɔkɔ ŋgɔ́ɔ ndeŋ ndeŋ, páʼ mɛ́ tií á ntē aŋwaʼne Ndém ŋ́gɛ: «Pɛ é si ŋghʉ̄ɛ, epuɔ pīi é té epuɔ Yúda á, é zɔtɛ á Ndém.»
45002025	O kúʼtɛ lepé Mɔɔ́sɛ, mbɔ legɔ̄ yīi mɛ́ le tém á wú, a a tswíte á wú. Ḿbiŋ te lepé mɛ́t kúʼte, á cʉ́ʼɛ ŋgɔ́ɔ áa páʼ, mɛ́ zi la á wú tém ɛ́ lā.
45002026	A piŋɛ ŋgɔ́ éyi, ŋiŋ yīi mɛ́ la á yí tém ɛ́, a á si nzīŋɛ páʼ lepé Mɔɔ́sɛ é zɛteé épúp, mbɔ Ndém a te e tɔ́ŋ á yí lɛ, ŋiŋ yīi mɛ́ lē ntém á yí lɛ̄?
45002027	Púp, ŋiŋ yīi mɛ́ é si ndɔ̄kɔ menēk njʉ́ɔ, mbɔ mɛ́ la á yí tém ɛ́, á piŋ nnɔ̄ŋ ŋkúʼtɛ lepé Mɔɔ́sɛ, a a shʉʼ mmaʼ esē á athū wu yīi, mɛ́ lē ntém á wú, o nɔŋ nzhɛ́ɛ lepé, ḿbiŋ nnɔ̄ŋ te nzīŋɛ páʼ lepé mɛ́t, é si nzɛ́tɛ ɛ́.
45002028	Á páʼā ndɔkɔ ŋ́gɛ, mɛ́ gē ezhɛ́ á ŋiŋ Yúda, mɛ́ té fhó ánɛ ajū mīi, mɛ́ é si njʉ́ɔ ɔ́. Ŋ́gē ezhɛ́ á ŋiŋ yīi mɛ́ lē ntém á yí, mɛ́ té fhó ánɛ ayiŋne zīi, ánɛ mbe nnɛ̄t zi í,
45002029	mɛ́ fhoó áa ánɛ ajū mīi, mɛ́ té si ndɔ̄kɔ menēk njʉ́ɔ ɔ́, tɛ́ nzhɛ́ á kwaʼ ŋiŋ Yúda. Kwaʼ letēm ŋiŋ, á gɔ áa ntē yí, ŋ́gɔ eyi Azwakne Ndém mé ghʉ̄ʉ. A te fhó ánɛ páʼ ŋgaŋ á kuʼteé lepé ɛ́. Kwaʼ ŋiŋ Yúda mɛ́t, ŋiŋnɔŋ mé té á yí kɔŋte, Ndém mé kɔŋteé á yí.
45003001	Tɛ á piŋɛ ŋgɔ́ épúp, mbɔ ŋiŋ a gɔ ezɛ́te ŋ́gɛ, ŋiŋ Yúda a jhʉʉ́ apɛ akɔ̄, ńtɔ́k á ŋiŋ yīi, a te ŋiŋ Yúda á? Ŋ́gɛ letēm ŋiŋ, á tswiteé ánɛ akɔ̄?
45003002	Ŋiŋ Yúda, a jhʉʉ́ apɛ ntɔ́k á ŋiŋ yīi, a te ŋiŋ Yúda á, ánɛ meshhʉ̄ tɛ nzáne. Á zi ŋgē egɔ́, mbɔ Ndém a le ghʉ̄ melaʼne mí áa mbū pɔ́p.
45003003	A zi ŋgɔ́ éyi, emɔ̄ʼ epuɔ á nnɔ pɔ́p, é le sɛ̄t nzem Ndém, mbɔ wɔ́p á lesɛt nzem Ndém, á gɔ eghʉ̄ʉ, Ndém á sɛt nzem zɔp lɛ́?
45003004	Ŋgáŋ, á té épúp ɔ́, mɛ́ pɔŋteé á lezhɛ̄ á légɛ, Ndém a á si ŋgɔ́ á ŋgaŋ anuúnē, epuɔ menɔŋ tɛ mmī, é piŋ ŋgɔ́ megaŋ mela. Á zi ŋgē egɔ́, mbɔ mɛ́ le tí á ntē aŋwaʼne Ndém ŋ́gɛ: «Á pɔŋ ŋ́gɛ, mɛ́ etsīa ánɛ ashuŋne jú, wu Ndém, ńzhɛ́ á légɛ, o ó ŋiŋ ndeŋ ndeŋ, ŋ́gɔ́ yīi mɛ́ ŋak á wú, o ejhʉ́.»
45003005	A piŋɛ ŋgɔ́ yīi, yímpɛ á legɔ̄ le gɔ́ ndeŋ ndeŋ ɛ́, a ghʉʉ̄ mɛ́ zhɛ́ á légɛ, Ndém a á ŋiŋ ndeŋ ndeŋ, ḿpɛ ké nzéŋ ndé ŋ́gɛ akɔ̄? Á épúp páʼā, ŋ́gɔ́ yīi, ŋiŋ a gɔ elé ŋ́gɛ, Ndém a gē ezáŋ á lɔ́ŋ, étswá á yímpɛ ŋgʉɔ athʉ́ páʼā, ńdɔkɔ te ŋghʉ̄ɛ anu ndeŋ ndeŋ ɛ́. Meŋ shúŋnɛ páʼ epuɔ ŋgɔŋ puɔ lā.
45003006	Ŋgáŋ, á té épúp ɔ́. Á le wíʼe ŋgɔ́ épúp, mbɔ Ndém a a fú eghʉ páʼ lā, tɛ́ ezáʼ ntsaŋ zɔp a epuɔ menɔŋ ŋ̄?
45003007	Emɔ̄ʼ ŋiŋ a gɔ ezéŋ ndé ŋ́gɛ, a piŋɛ ŋgɔ́ éyi, mela mīi meŋ ghíɛ, é tswiī á légɛ, Ndém a á ŋgaŋ anuúnē, ŋ́ghʉ̄ mɛ́ jʉ́ɔ á shʉ́shɔ́k yi, mbɔ a piŋɛ ntswáa á gá ŋgʉɔ athʉ́ lepé, ŋ́gɛ meŋ á ŋgaŋ mefa melaʼ akɔ̄?
45003008	Emɔ̄ʼ megaŋ asɛʼɛ́ é si ndʉ́ɛ́ ŋ́gɛ, pek é si ndʉ́ɛ́ ŋ́gɛ, mɛ́ eghʉ̄ á anu tepɔŋ, a ekó ntó azi mbɔŋ. Mɛ́ pɔŋteé á letswā epuɔ puɔ mɛ́t, ŋgʉɔ athʉ́ lepé.
45003009	Meŋ á páʼā ndɔkɔ ŋ́gɛ akɔ̄? Ŋ́gɛ pek epuɔ Yúda, é páʼā, ńtsyā emɔ̄ʼ epuɔ lɛ́? Ŋgáŋ, meŋ ndē ndáʼ ŋkɛ́ʼte éshúŋ ŋ́gɛ, ŋiŋ ntsem, épuɔ Yúda mbɔɔ epuɔ Glɛk, é puú ŋgɔ́ áa epuʼ mefa.
45003010	Mɛ́ le tí á ntē aŋwaʼne Ndém ŋ́gɛ: «Ŋiŋnɔŋ yīi a á ndeŋ ndeŋ, a te éwú ú, tɛ tsɔ taʼ.
45003011	Ŋ́gɛ, ŋiŋ yīi, a wɛɛ̄ leghi a te éwú ú. Ŋiŋ yīi a kɔɔ̄ŋ ŋ́gɛ pɔ́ Ndém e egɔ́ nnɔ, á gɔ́ te éwú ú.
45003012	Epuɔ menɔŋ metsem é lē mbú ntém nzem zi. Ńcʉ́ʼ megaŋ anu tepɔŋ metsem. Tsɔ ŋiŋ a te anu mbɔŋ ghʉ̄ʉ, tsɔ áa taʼ ŋiŋ.
45003013	Nchu wɔ́p é gɔ ezwhí á ŋiŋ. Ashuŋne zɔ́p á gɔ́ áa lelɔk mbɔ̄p epuɔ, Menu mīi é toó á nchu pɔ́p, é cɔɔ́k páʼ eseŋ nnū lā.
45003014	Eleém eshuŋne á lelɔk nnéŋ ndɔ á athū epuɔ, é nchu pɔ́p tɛ ndó.
45003015	Mekhu mɔ́p é zaŋneē, á lekʉte ŋgʉ̄ɔ ḿpfɛ̄t metshi epuɔ.
45003016	Pɔ́ tsiā á akɔ̄ ajʉʼ lɛ́, mbík epuɔ piké, ḿmāʼ áa ŋgʉɔ̄ʼ.
45003017	Pɔ́ té fāʼ á légɛ, pɔ́ a emɔ̄ʼ epuɔ, e enáŋ mé apwɛne ɛ́.
45003018	Pɔ́ gē eghʉ̄ azɔ́p anu, ḿbú te á Ndém pɔ́k.»
45003019	Ḿpɛ ké nzhɛ́ á légɛ, akʉ̄ɛ akʉ̄ɛ zīi mɛ́ le tí á ntē aŋwaʼne lepé Ndém, á cʉteē áa epuɔ pīi, pɔ́ le pɔŋté é lekūʼte lepé mɛ́t. Ndém a lɛɛ́ ŋgyáa lepé, ńdɔkɔ efāʼa ŋ́gɛ, epuɔ menɔŋ metsem, e eláŋte nchu wɔ́p, ńzhɛ́ á légɛ, yí pɔŋteé á letswā á ŋiŋ ntsem, á ndo esī atsetsáʼ, ŋgʉɔ athʉ́ lepé.
45003020	É melaʼ épúp tɛ́, Ndém a te e láʼ efhó ánɛ páʼ, ŋiŋ a ghʉʉ̄ páʼ lepé ntsem é si nzɛ́ttɛ, tɛ́ etɔ́ŋ á ŋgaŋ lɛ, ŋiŋ ndeŋ ndeŋ ɛ́. Lepé é tswiteé áa lelɔk nzhɛ́ ajū mīi, mɛ́ é fa.
45003021	Á piīŋ ŋgɔ́ tsetsɔŋɔ, mbɔ Ndém a lē ntswi páʼ, yí ghʉʉ̄ épúp, tɛ́ ntɔ́ŋ á ŋiŋ lɛ, ŋiŋ ndeŋ ndeŋ. A te fhó ánɛ páʼ, ŋgaŋ a kuʼteé lepé ɛ́. Meŋwaʼne lepé mbɔɔ meŋwaʼne metswi‑ŋke Ndém, é le té njhʉ̄, ńtswī á yímpɛ ajʉʼ anu jʉɔ mɛ́t.
45003022	Á épúp, Ndém a lɔɔ̄k páʼ ŋiŋ á fɛɛ́ nnɛ̄t ŋgyá á mbū Yɛɛ́so Klísto, tɛ́ ntɔ́ŋ á ŋgaŋ lɛ ŋiŋ ndeŋ ndeŋ. Ŋ́ghʉ̄ épúp á mbū wɔ fɛ́‑nnɛ̄t metsem, melaʼ mīi, a te á ŋiŋ tɛ̄ʼte.
45003023	Epuɔ metsem é lē mbú ŋgwhʉ̄ mefa, ésá lewūʼ tsīi, é lezēŋ Ndém.
45003024	Táʼ, Ndém á ké efhó ánɛ apɔŋɔ́ ntē te ndhʉ zīi, a wɛɛ̄ ánɛ pɔ́p, ńtɔ́ŋ á wɔ́p lɛ epuɔ ndeŋ ndeŋ. Ŋ́ghʉ̄ épúp, ndémndēm, éfhó ánɛ páʼ Yɛɛ́so Klísto, a le záʼ ŋkhʉ apuʼ, á ntɔ̄ŋ pɔ́p.
45003025	Ndém a le véŋ ŋ́gɛ, a ekwhʉ́ ndɔk ésōk mefa ŋiŋ ntsem yīi, a á fɛ́ nnɛ̄t ŋgyá á mbū yí. Ndém a le ghʉ̄ épúp, ńdɔkɔ ntswīi páʼ yí gē etɔ́ŋ á ŋiŋ lɛ ŋiŋ ndeŋ ndeŋ, á ziŋ épúp. A lɛ efʉʼ mvhɔ páʼā, ńnáʼ ŋkʉ̄ŋɛ lezēk tsí ánɛ mefa epuɔ menɔŋ.
45003026	Éfhó ánɛ páʼ, a á ŋiŋ, a te gákne nzáŋ á lɔ́ŋ ɔ́. A piīŋ ŋgɔ́ tsetsɔŋɔ, ńnɔŋ ntswīi páʼ, yí gē etɔ́ŋ á ŋiŋ lɛ, ŋiŋ ndeŋ ndeŋ, á ziŋ épúp. A etsīa épúp, epuɔ menɔŋ e ezhɛ́ á légɛ, yí é ŋiŋ ndeŋ ndeŋ. Ŋiŋ yīi a á ge enáŋ, ńnɔŋ efíɛ́ nnɛ̄t ŋgyáa mé Yɛɛ́so, yí etɔ́ŋ á yí lɛ, ŋiŋ ndeŋ ndeŋ.
45003027	Anu á ké ŋgɔ́ páʼa, mbɔ ŋiŋ a gɔ eké nzéŋ ŋ́kāʼte kɛ? Ŋgáŋ, melaʼ akɔ̄? Melaʼ mīi mía azō, a te á lekūʼte lepé ɛ́, a gɔ́ áa lefɛ̄ nnɛ̄t ŋgyá mé Klísto.
45003028	Pek ké ŋgɔ́ si ŋkwāŋa azék ŋ́gɛ, Ndém a gē etɔ́ŋ á ŋiŋ lɛ ŋiŋ ndeŋ ndeŋ, éfhó ánɛ páʼ, ŋgaŋ a á fɛ́ nnɛ̄t ŋgyá mé Yɛɛ́so, a te fhó ánɛ páʼ, ŋgaŋ a kuʼteé lepé ɛ́.
45003029	Á le wíʼe á té épúp ɔ́, mbɔ Ndém a gɔ áa Ndém epuɔ Yúda ndaʼ. Mbɔ a te á Ndém epuɔ pīi, é té epuɔ Yúda á. Ŋgáŋ, Ndém a zeéŋ ŋgɔ́ á Ndém epuɔ pīi, é té epuɔ Yúda á.
45003030	Á épúp melaʼ mīi, taʼ Ndém mé éwú. Yí mé e láʼ ezápa ánɛ lefɛ̄ nnɛ̄t epuɔ pīi, mɛ́ lé tém á wɔ́p, mbɔɔ epi mɛ́ la á wɔ́p tém ɛ́, étɔ́ŋ á wɔ́p lɛ epuɔ ndeŋ ndeŋ.
45003031	Ḿpek é páʼā, ńdɔkɔ ndʉ́ɛ́ ŋ́gɛ, lepé é té zɛ́t á azō ɔ́, melaʼ mīi, pek fɛɛ́ nnɛ̄t ŋgyá á mbū Klísto lɛ́? Ŋgáŋ, a cʉ́ʼɛ épúp, mbɔ pek é si mvéŋɛ ŋ́gɛ, mɛ́ pɔŋteé é lekūʼte lepé tɛ é te.
45004001	Tsetsɔŋɔ meŋ gɔ á eshúŋ anu ánɛ Ablaham maŋgānjʉʼ epuɔ Yúda. A le lɔ̄k mete mí méŋwɛ̄t ŋgwɛ̄ akɔ̄?
45004002	Ndém a le wíʼe, ŋ́gē etɔ́ŋ á Ablaham lɛ ŋiŋ ndeŋ ndeŋ, éfhó ánɛ mefaʼ mí, mbɔ Ablaham a le gɔ́, á lɔk épúp ŋŋīa. A le pīŋ ŋgɔ́ a á le kūʼ á leŋia á mvhɔ Ndém ɛ́.
45004003	Aŋwaʼne Ndém á zi ndé ŋ́gɛ akɔ̄? Á leé ŋ́gɛ: «Ablaham a le fɛ́ nnɛ̄t ŋgyá á mbū Ndém, Ndém á tsia épúp, ńtɔ́ŋ á yí lɛ, ŋiŋ ndeŋ ndeŋ.»
45004004	Ŋiŋ a ghʉʉ̄ afaʼ páʼā, mɛ́ pɔ́ŋte á leyā ntsɔʼɔ́ afaʼ yí. Ntsɔʼɔ́ afaʼ mɛ́t, é té ntaŋá yīi, mɛ́ é yá á yí ndémndēm ɛ́, é si ŋgɔ́ ajū mīi, mɛ́ pɔŋteé á leyā á mbū yí.
45004005	Ḿbiŋ ŋgɔ́ mé ŋiŋ yīi, a ka amɔ̄ʼ afaʼ ghʉ̄ɛ, ḿbiŋ nnɔ̄ŋ efíɛ́ nnɛ̄t ŋgyáa á mbū Ndém, páʼ a gɔ eghʉ̄ʉ, ŋgaŋ mefa, á cʉ́ʼ á ŋiŋ ndeŋ ndeŋ, mbɔ Ndém mɛ́t a gɔ efhó ánɛ lefɛ̄ nnɛ̄t ŋgaŋ, ńtɔ́ŋ á yí lɛ ŋiŋ ndeŋ ndeŋ.
45004006	Ndavít a le láʼ ndé anu, ńdɔk eshúŋ páʼ, ŋiŋ yīi Ndém a á tɔ́ŋ á yí lɛ, ŋiŋ ndeŋ ndeŋ, té cʉte mefaʼ ŋgaŋ, a á eshhʉ̄ mbɔŋ. A le lé ŋ́gɛ:
45004007	«Eshhʉ̄ mbɔŋ a á si ŋgɔ́ á ŋiŋ yīi, Ndém a á lekne mefa mí, á ŋiŋ yīi, Ndém a á fók menu tepɔŋ mí.
45004008	Eshhʉ̄ mbɔŋ a á si ŋgɔ́ á ŋiŋ yīi, Atsyapuɔ a te zɛ́t ndɔ̄kɔ mefa mí ntɔ́ŋɔ azō ɔ́.»
45004009	Anu jʉɔ mɛ́t, ánɛ legɔ̄ eshhʉ̄ mbɔŋ, á páʼā, ńdɛ ncʉ̄te áa epuɔ pīi, mɛ́ le tém á wɔ́p lɛ́? Ŋgáŋ, á zéŋ ncʉte mbɔɔ epuɔ pīi, mɛ́ la á wɔ́p tém ɛ́. Pek é zi ndé ŋ́gɛ: « Ablaham a le fɛ́ nnɛ̄t ŋgyá á mbū Ndém, Ndém á tsia épúp, ńtɔ́ŋ á yí lɛ, ŋiŋ ndeŋ ndeŋ.»
45004010	Ndém a le gē etɔ́ŋ á Ablaham lɛ ŋiŋ ndeŋ ndeŋ, á ziŋ lɛ akɔ̄? A le gē etɔ́ŋ á yí lɛ ŋiŋ ndeŋ ndeŋ, mbɔ mɛ́ é tém á yí, kɛ mɛ́ zɛ́t té tém á yí í? A le gē etɔ́ŋ á yí lɛ, ŋiŋ ndeŋ ndeŋ, mɛ́ zɛ́t té tém á yí. Á le gē egɔ́, mbɔ mɛ́ la á yí tém ɛ́.
45004011	Ndém a le tɔ́ŋ á Ablaham lɛ ŋiŋ ndeŋ ndeŋ, tɛ́ mɛ́ shʉʼ ntém á yí, á gɔ́ ayiŋne. Ayiŋne jʉɔ mɛ́t á lɔkɔ ntswīi á légɛ, Ndém a á zápa ánɛ lefɛ̄ nnɛ̄t Ablaham, tɛ́ ntɔ́ŋ á yí lɛ, ŋiŋ ndeŋ ndeŋ, tɛ mɛ́ zɛ́t té tém á yí. Á fhó épúp, Ndém á lɔk á yí ŋghʉ̄ á mɔʼɔ́ epuɔ pīi, pɔ́ fɛɛ́ nnɛ̄t ŋgyá á mbū yí Ndém, té gɔ̄ yīi, mɛ́ é tém á wɔ́p, tɛ́ a etsīa épúp, a etɔ́ŋ á wɔ́p lɛ epuɔ ndeŋ ndeŋ.
45004012	Ndém a le zéŋ ndɔk á yí ŋghʉ̄ á mɔʼɔ́ epuɔ pīi, mɛ́ lē ntém á wɔ́p, ńdaʼ ŋ́gɛ, pɔ́ ezīŋ ánɛ mekhu Ablaham mɛ́t, éfɛ́ nnɛ̄t ŋgyá á mbū Ndém, páʼ mɔʼɔ́ yímpɛ Ablaham mɛ́t, a le fɛ́ nnɛ̄t ŋgyá á mbū Ndém, tɛ mɛ́ zɛ́t áa te tém á yí.
45004013	Ndém a le ghʉ̄ alaʼne á mbū Ablaham pɔ́ ndhu zi, ŋ́gɛ yí e láʼ eyá ŋgɔŋ ntsem á mbū pɔ́p. Ndém a lɛ te gē eghʉ alaʼne mɛ́t, éfhó ánɛ páʼ, Ablaham a kuʼteé lepé Mɔɔ́sɛ ɛ́. A le gē eghʉ, éfhó ánɛ páʼ, a á tsia ánɛ Ablaham á lefɛ̄ nnɛ̄t ŋgyá á mbū yí, yí tɔ́ŋ á yí lɛ, ŋiŋ ndeŋ ndeŋ.
45004014	Á ŋgwíʼe ŋgɔ́ éyi, epuɔ pīi é ziīŋ páʼ lepé Mɔɔ́sɛ é si nzɛ́ttɛ, mé láʼ egɔ́ ndaʼ epuɔ pīi, pɔ́ wɛɛ̄ ajū mīi, Ndém a le phʉ́ʉ̄, mbɔ lefɛ̄ nnɛ̄t ŋgyá á mbū Ndém, a puú te zɛ́t azō ɔ́. Ajū mīi Ndém a le laʼnēē, á lɔkɔ te nzɛ́tɛ ɛ́.
45004015	Ŋiŋ a te zīŋ páʼ lepé Mɔɔ́sɛ é si nzɛ́ttɛ ɛ́ páʼā, Ndém á záŋ á lɔ́ŋ. Lepé é piīŋ te á esī í páʼā, ŋ́gɔ́ yīi mɛ́ gɔ le lé ŋ́gɛ, ŋiŋ a á fa lepé ɛ́.
45004016	Púp, Ndém a le gē eghʉ alaʼne, á cʉte áa epuɔ pīi, e láʼ efɛ́ nnɛ̄t eyá mé yí, tɛ́ a etsīa épúp, alaʼne a egɔ́ ajū mīi, Ndém a yáa ndémndēm á mbū ndhu Ablaham ntsem. A á le lɛ̄ ŋgyá áa mbū epuɔ pīi, pɔ́ ziīŋ páʼ lepé é si nzɛ́ttɛ ɛ́, a eyá mbɔɔ á mbū epuɔ pīi, é fɛɛ́ nnɛ̄t ŋgyá á mbū yí, páʼ Ablaham mɔʼɔ́ yímpɛ metsem, a le fɛ́ azí épúp.
45004017	Á gɔ́ páʼ á ntí ntí á ntē aŋwaʼne Ndém ŋ́gɛ, Ndém a le lé á mbū Ablaham ŋ́gɛ: «Meŋ á lɔk á wú, ŋ́ghʉ̄ á mɔʼɔ́ atʉtʉ melāʼ.» Ablaham a á si ŋgɔ́ á mɔʼɔ́ yímpɛ, á mvhɔ Ndém, á ŋiŋ yīi a le fɛ́ nnɛ̄t ŋgyá á mbū yí. Ndém mɛ́t mé ghʉ̄ʉ, epuɔ pīi é lē ŋkwhʉ́te, é zím ánɛ lewhʉ̄. Ńzéŋ ndɔ̄k nchu yí ndé anu, ajū mīi á kaá nzi ŋgɔ́ éwú ú, á gɔ́.
45004018	Ablaham a le nɔ̄ŋ ntsáa azō, ńnɔŋ nzhɛ́ɛ á légɛ, a láʼ egɔ́ épúp. Tɛ mbɔɔ páʼ ajūɔ tsem, á le nɔ̄ŋ ntswii á légɛ, á gɔ le épúp gɔ́, á ké efɛ́ áa nnɛ̄t zi ŋgyá á mbū Ndém, «Ndém á lɔk á yí ŋghʉ̄ á mɔʼɔ́ atʉtʉ melaʼ.» Á gɔ́ páʼ Ndém a le lé á mbū yí ŋ́gɛ: «Jʉ́ɔ́ páʼ nzwɛt ju, e láʼ ezá épúp.»
45004019	Ndém a le gē elé anu jʉɔ mɛ́t, Ablaham á wɛ ajūɔ ŋguʼ ŋkhʉ, ńjʉ́ɔ mbɔ, nnɛ̄t zi e é pú ncúte tɛʼ, lefɛ̄ nnɛ̄t yi ŋgyá á mbū Ndém, á ké nzɛ́t ntēte tete. Á zéŋ ŋgē egɔ́, Saála nzwí yi, á gɔ́ á ŋkíŋ.
45004020	Ablaham a lɛ te náʼ mmīʼte ánɛ alaʼne zīi, Ndém a le ghʉ̄ á mbū yí í. A cʉ́ʼɛ épúp mbɔ, yí lefɛ̄ nnɛ̄t ŋgyá á mbū Ndém, a le nɔ̄ŋ ŋghʉɛ, á kaka ete, ńzéŋ nnɔŋ ŋgūʼtɛ á Ndém.
45004021	Ńnɔŋ ncūŋtɛ nzhɛ́ɛ á ntē yí á légɛ, Ndém a kuūʼ á yí á leghʉ, ajū mīi yí é ndāʼne, á po.
45004022	Á ajū mīi á le ghʉ̄ʉ̄, Ndém á tɔ́ŋ á Ablaham lɛ, ŋiŋ ndeŋ ndeŋ.
45004023	Mɛ́ leé á ntē aŋwaʼne Ndém ŋ́gɛ, Ndém a le tɔ́ŋ á Ablaham lɛ, ŋiŋ ndeŋ ndeŋ páʼā, mɛ́ té ndɛ ndʉ́ɛ́ áa yí ndaʼ á.
45004024	Mɛ́ lɛɛ́ nzéŋɛ ndʉ́ɛ́ tɛ mbɔɔ yímpɛ. Ndém a a láʼ etɔ́ŋ á yímpɛ lɛ epuɔ ndeŋ ndeŋ, melaʼ mīi ḿpɛ fɛɛ́ nnɛ̄t ŋgyá mé yí yīi, a le ghʉ̄ʉ̄, Atsyapuɔ yímpɛ Yɛɛ́so, á zím ánɛ lewhʉ̄.
45004025	Yɛɛ́so mɛ́t, Ndém a le véŋ á kwhʉ́, melaʼ mefa mímpɛ, á piŋ ŋghʉ̄ á zím ánɛ lewhʉ̄, á lɔk épúp, ńtɔ́ŋ á yímpɛ lɛ, epuɔ ndeŋ ndeŋ.
45005001	Páʼ Ndém á lē ntɔ́ŋ á yímpɛ lɛ epuɔ ndeŋ ndeŋ, melaʼ mīi ḿpɛ fɛɛ́ nnɛ̄t ŋgyá á mbū yí lā, ḿpɛ zapaá ánɛ Atsyapuɔ yímpɛ Yɛɛ́so Klísto, ḿpɛ a pɔ́p é náŋ ńda nda.
45005002	Yɛɛ́so Klísto mɛ́t mé le tsɔ́ʼ nzhɛ, Ndém á lɔk ntswī apɔŋɔ́ ntē te ndhʉ zí ánɛ pímpɛ, melaʼ mīi, ḿpɛ fɛɛ́ nnɛ̄t ŋgyá á mbū yí. Ḿpɛ kuʼteé páʼ, Ndém a le tswī apɔŋɔ́ ntē te ndhʉ zí mɛ́t tɛ á te, tɛ́ ndɔk nnáŋ. Ajū mīi á si ŋghʉ̄ɛ ḿpɛ ekāʼtɛ, á si ŋgɔ́ páʼ, ḿpɛ é si ntsáa, ńnɔŋ nzhɛ́ɛ á légɛ, a láʼ egɔ́ épúp, á légɛ, ḿpɛ e láʼ ekó á ntē lewūʼ Ndém.
45005003	Á té épúp ndaʼ á, ḿpɛ zeéŋ ŋkaʼte mbɔɔ ánɛ afʉʼ zīi, epuɔ é si mmāʼa ŋgʉɔ̄ʼ á athū pímpɛ, melaʼ mīi, ḿpɛ é si nzhɛ́ɛ á légɛ, ŋiŋ a á ntē ŋgʉɔ̄ʼ páʼā, tɛ́ nzíʼne á lekwɛ̄t ntē.
45005004	Ḿbiŋ nnɔ̄ŋ ŋkwɛ́tɛ ntē páʼā, ŋ́gɔ́ éyi, a gɔ le whʉ̄ ánɛ táté ɛ́. Páʼ a ka ánɛ táté whʉ̄ɛ lā, ńdɛ nnéŋ á ntē yí á légɛ, yí e láʼ ewɛ ajū mīi, Ndém a le laʼnē á leyā á mbū yí.
45005005	Ŋiŋ a piīk tɛ nnéŋ á ntē yí épúp páʼā, á té shʉʼ nnéŋ té tó áa épúp ɔ́, melaʼ mīi Ndém a le zapá ánɛ Azwakne zí zīi, a le néŋ á ntē pímpɛ, ńnéŋ ŋkɔŋne zi á ntē pímpɛ.
45005006	Meŋ á páʼā ndɔkɔ ŋ́gɛ, á lɛ amɔ̄ʼ afʉʼ, ḿpɛ zɛ́t té wɛ mete á lelɔk nzó athū zímpɛ. Afʉʼ zīi Ndém a le néēŋ, á piŋ eshʉ̄ʼ nnáŋ tɛ ŋkūʼ, Klísto á kwhʉ́ á athū pímpɛ megaŋ mefa.
45005007	Á teē tɛʼ, á mbū ŋiŋ á lekwhʉ̄ melaʼ emɔ̄ʼ ŋiŋ, tɛ ŋgaŋ a zi ŋgɔ́ áa ŋiŋ ndeŋ ndeŋ. A gɔ́ amɔ̄ʼ, mbɔ ŋiŋ a gɔ evéŋ á lekwhʉ̄, á athū ŋiŋ yīi, a gɛ ŋghʉ̄ɛ anu mbɔŋ.
45005008	Ḿpɛ eké njʉ́ɔ ntií zīi, Ndém a le lɔ̄k ntswi á légɛ, yí kɔɔ̄ŋ á yímpɛ: ḿpɛ le zɛ́t áa megaŋ mefa, Klísto á kwhʉ́ á athū pímpɛ.
45005009	A le kwhʉ́ épúp, tɛ́ Ndém á tsia épúp, ńtɔ́ŋ á yímpɛ lɛ epuɔ ndeŋ ndeŋ. Klísto mɛ́t, a gɔ epīiŋ ŋghʉ̄ páʼ lā, ńnéŋ té ghʉ, ḿpɛ etswɛ́t azāŋalɔ́ŋ Ndém ḿ?
45005010	Ḿpɛ le zɛ́t megaŋ mbo Ndém, Ndém mɛ́t, á ké ndɔ̄k á lewhʉ̄ Méŋ yi, ńnéŋ ekém á ŋgyā. Ḿpɛ a Ndém é lē ndáʼ ncʉ́ʼ á taʼ nchu. A gɔ le néŋ té lɔk páʼ Méŋ yi a á nte, ŋ́ghʉ̄ ḿpɛ etswɛ́t ɛ́.
45005011	É té ndaʼ épúp ɔ́. Ḿpɛ é si ŋkāʼtɛ á mvhɔ Ndém, melaʼ Atsyapuɔ yímpɛ Yɛɛ́so Klísto, á yí yīi a á tsetsɔŋɔ, mbɔ a lē ŋghʉ, ekém yímpɛ a Ndém é kó á ŋgyā.
45005012	Mefa é le gē ekó á ŋgɔŋ, ńzápa ánɛ taʼ ŋiŋ, lezēŋ ŋgaŋ é gɔ́ lɛ Ádam. Mefa é le gē ekó á ŋgɔŋ épúp, ńdɔ̄k á lewhʉ̄ eshʉ̄ʼ. Á shʉʼ épúp, ḿbú ŋkó ánɛ ŋiŋ ntsem, melaʼ mīi mmɔʼ ŋiŋ té fa, a te éwú ú.
45005013	Ndém a le zī ŋgē eyá lepé á mbū Mɔɔ́sɛ, mefa é gɔ́ áa ŋgɔŋ. Á piŋ ŋgɔ́ páʼ, lepé é le zɛ́t te gɔ́ éwú lā, á nɔŋ ŋkʉ̄ŋɛ lezēk ánɛ mefa epuɔ menɔŋ.
45005014	Táʼ, tɛ efhó ánɛ afʉʼ Ádam, ŋ́gʉɔ ŋkó ánɛ afʉʼ Mɔɔ́sɛ, lewhʉ̄ á nɔŋ ndɔ̄kɔ epuɔ lɔke, tɛ mbɔɔ epuɔ pīi, pɔ́ lɛ te gē efa á mbū Ndém, ńdʉ̄ʼ á lejūʼ nchu yí páʼ Ádam á. Á lɛ páʼā, Ádam á lɔk ŋgɔ́ ayiŋne ŋiŋ yīi, a a fú tɛ́ eshʉʼe.
45005015	Mɛ́ piŋɛ ŋgɔ́, mɛ́ le lɔ̄k mefa Ádam, ńdéŋte á ajū mīi, Ndém a yáa á mbū epuɔ menɔŋ ndémndēm ɛ́. Á anuúnē á légɛ, atʉtʉ epuɔ á le kwhʉtéē, melaʼ páʼ, taʼ ŋiŋ a le fā á mbū Ndém. Táʼ, apɔŋɔ́ ntē te ndhʉ zīi, Ndém a wɛɛ̄ ánɛ epuɔ menɔŋ, á faáŋ ntsyā mefa Ádam mɛ́t. Ajū mīi, a zapaá ánɛ taʼ ŋiŋ, á Yɛɛ́so Klísto, ŋ́gyá ndémndēm á mbū atʉtʉ epuɔ, á te nzwiŋ.
45005016	Ajū mīi Ndém a yaá á mbū epuɔ ndémndēm, pɔ́ mefa mīi taʼ ŋiŋ a le ghʉ̄ʉ̄, é pú te taʼ azō ɔ́. Taʼ ŋiŋ a le fā lepé, Ndém á ŋak á yí, ńtsīa épúp, ńtswá epuɔ menɔŋ ŋgʉɔ athʉ́ lepé. Ajū mīi Ndém a piŋɛ ŋgyáa á mbū epuɔ ndémndēm, á le ghʉ̄ʉ̄, á tɔ́ŋ á wɔ́p lɛ epuɔ ndeŋ ndeŋ, tɛ a te zóko esáŋa á tɛ nzá mefa wɔp ɔ́.
45005017	Á épúp, lewhʉ̄ a gɛ ndɔ̄kɔ epuɔ lɔke, melaʼ taʼ ŋiŋ, melaʼ mefa taʼ ŋiŋ. Azi afaʼ Yɛɛ́so Klísto, á le pīŋ ntswhi tswhi. Melaʼ mí, melaʼ mí ndaʼ, tɛ́ epuɔ menɔŋ e fú eta á lezēŋ Ndém, égɔ́ wɔ asaʼa‑ndʉɔ́ʼ. Épuɔ pīi, Ndém a wɛɛ̄ apɔŋɔ́ ntē te ndhʉ ánɛ pɔ́p, ńtɔ́ŋ á wɔ́p lɛ, epuɔ ndeŋ ndeŋ.
45005018	Púp, páʼ mefa mīi, taʼ ŋiŋ a le ghʉ̄ʉ̄, é le ghʉ̄ʉ̄, Ndém á tswá epuɔ menɔŋ metsem ŋgʉɔ athʉ́ lepé lā, ndeŋ ndeŋ épúp, mefaʼ ndeŋ ndeŋ mīi, taʼ ŋiŋ a le ghʉ̄ʉ̄, é le ghʉ̄ʉ̄, Ndém á tɔ́ŋ epuɔ menɔŋ metsem lɛ, epuɔ ndeŋ ndeŋ. A etsīa épúp, pɔ́ efú ntā á lezēŋ yí.
45005019	Taʼ ŋiŋ a lɛ te nchu Ndém júʼ, á tsia épúp, Ndém á pú ntɔ́ŋ epuɔ menɔŋ metsem lɛ, megaŋ mefa. Ndeŋ ndeŋ épúp, taʼ ŋiŋ a le júʼ nchu Ndém, á tsia épúp, Ndém á tɔ́ŋ atʉtʉ epuɔ lɛ, epuɔ ndeŋ ndeŋ.
45005020	Ndém a le pīŋ ŋgyá lepé tsí, ńdɔkɔ efāʼa ŋ́gɛ, epuɔ menɔŋ e ecuŋte njʉ́ɔ páʼ, pɔ́ é megaŋ mefa é épúp. Táʼ, afʉʼ zīi mefa é zá, apɔŋɔ́ ntē te ndhʉ Ndém á zá ntɔ́k.
45005021	Púp, páʼ mefa é pɔɔ́ŋ mete á leghʉ, ŋiŋ á kwhʉ́ lā, ndeŋ ndeŋ épúp, Ndém á pɔɔ́ŋ mete á lelɔk apɔŋɔ́ ntē te ndhʉ zí, ńtɔ́ŋ epuɔ menɔŋ lɛ, epuɔ ndeŋ ndeŋ. Ŋ́ghʉ̄, pɔ́ zápa ánɛ Atsyapuɔ yímpɛ Yɛɛ́so Klísto, ńtā á lezēŋ yí.
45006001	Tɛ á páʼa, ḿpɛ lɔkɔ ndʉ́ɛ́ ŋ́gɛ akɔ̄? Ŋ́gɛ ḿpɛ etswiʼne nnáŋ á ntē mefa, ńdɔkɔ efāʼa ŋ́gɛ, Ndém a etswiʼne ŋgwɛ̄ apɔŋɔ́ ntē te ndhʉ ánɛ pímpɛ lɛ́?
45006002	Ŋgáŋ, á té épúp ɔ́. Páʼ ḿpɛ lē ŋkwhʉ́te ánɛ mefa lā, ḿpɛ gɔ́ eghʉ̄ʉ páʼ lā, ńzéŋ nnáŋ á ntē mefa ā?
45006003	Pɛ é si ncuŋtɛ nzhɛ́ɛ á légɛ, ḿpɛ metsem pīi, mɛ́ le nōʼ á yímpɛ á ntshi, ŋ́gɛ ḿpɛ a Yɛɛ́so Klísto, e etemte ncʉ́ʼ á taʼ lā, á lɛ páʼā, ḿpɛ a pɔ́p é lɔkɔ mbútɛ ŋkwhʉ́ɛ.
45006004	Mɛ́ le nōʼ á yímpɛ á ntshi páʼā, ḿpɛ a pɔ́p é lɔkɔ mbútɛ ŋkwhʉ́ɛ, mɛ́ lɔkɔ nnéŋɛ á yímpɛ a pɔ́p á ntē lesi, tɛ́ a etsīa páʼ, Ndém Mɔʼɔ́ a á lɔk á mía mía mete mí, ŋ́ghʉ̄ á zím ánɛ lewhʉ̄ lā, ḿpɛ ewɛ̄ azímpɛ lenāŋ leswhī.
45006005	Páʼ ḿpɛ le lɔ̄k á lekwhʉ̄ ánɛ mefa páʼ Yɛɛ́so, ńdɛ̄tne ánɛ yí lā, ḿpɛ e láʼ ezɛ́t elɛtne áa ánɛ yí, Ndém a eghʉ̄, ḿpɛ ezím ánɛ lewhʉ̄, páʼ, a le ghʉ̄ á zím azí lā.
45006006	Ḿpɛ ecuŋte nzhɛ́ á mbɔŋɔ́ á légɛ: Yɛɛ́so a le lɔ̄k á yí á lekwhʉ̄ ánɛ mbaŋne paŋné, ḿpɛ a pɔ́p é lɔk mbú ŋ́kwʉ́, ánɛ nzwiŋ atswhī yīi, ḿpɛ é lɛ efʉʼ mvhɔ ŋgwɛ̄, tɛ́ a etsīa épúp, Ndém a epú mbík akwaŋte zīi, á tshónɛ á yímpɛ á leghʉ mefa. Púp, ḿpɛ é le zɛ́t epuʼ mefa á,
45006007	melaʼ mīi, ŋiŋ a piīk tɛ ŋkwhʉ́ páʼā, ŋkhʉ anu tepɔŋ é fhó ánɛ yí ŋkɛ́ʼɛ.
45006008	Páʼ ḿpɛ a Yɛɛ́so é lē ŋkwhʉ́ lā, ḿpɛ é si ncuŋtɛ nzhɛ́ɛ á légɛ, ḿpɛ a pɔ́p e láʼ ezéŋ egɔ́ éwú.
45006009	Ḿpɛ é si ŋké nzhɛ́ɛ á légɛ, páʼ Ndém a le ghʉ̄ʉ̄, Klísto á zím ánɛ lewhʉ̄ lā, a te ndáʼa nzéŋɛ ŋkwhʉ́ ɛ́. Lewhʉ̄ a te zɛ́t mbɔ́ŋ mete ánɛ yí í.
45006010	A le kwhʉ́ melaʼ mefa, á taʼ legʉɔ, á pú ŋkūʼ épúp. A piīŋ ŋgɔ́ tsetsɔŋɔ, ŋ́gɔ́ nte, á lezēŋ Ndém.
45006011	Ndeŋ ndeŋ épúp, pɛ ezhɛ́ á légɛ, pɛ le kwhʉ́ ánɛ mefa, ḿbiŋ efhó ánɛ páʼ, pɛ lɛtneē ánɛ Yɛɛ́so Klísto, ŋ́gɔ́ nte, pɛ a Ndém é gɔ́ nnɔ.
45006012	Púp, ndɛ́ʼ mefa é zéŋ mbɔ́ŋ mete, ánɛ mbe nnɛ̄t zɛ zīi, e zi ŋgɔ́ áa akwhʉɛ́‑azō, ńtshóne á wɛ́ á leghʉ ajū mīi, mbe nnɛ̄t mɛ́t mé si ŋkɔ̄ŋɔ.
45006013	Ndɛ́ʼ pɛ ezéŋ ndɔ̄k ejʉʼ nnɛ̄t tsɛ́ ŋghʉ̄ mefa, tɛ á gɔ́ páʼ, ejʉʼ nnɛ̄t tsɛ́, é si ŋgɔ́ á tsitsi á lelɔk ŋghʉ̄ anu tepɔŋ lā. A cʉ́ʼɛ épúp, pɛ elɔ̄ɔk ŋghʉ̄ mefaʼ ndeŋ ndeŋ, páʼ epuɔ pīi é nte, mbɔ Ndém a lē ŋghʉ, pɔ́ zím ánɛ lewhʉ̄ lā. Pɛ elɔ̄k mbe nnɛ̄t ntsem, ŋ́ghʉ̄ afaʼ Ndém.
45006014	Púp, mefa é le zéŋ mbɔ́ŋ mete ánɛ pɛ ɛ́, melaʼ mīi, pɛ te zɛ́t nzīŋɛ ánɛ mɛnzhɛ lepé Mɔɔ́sɛ ɛ́, pɛ cʉ́ʼɛ nziŋɛ áa ánɛ mɛnzhɛ yīi, Ndém a a tsia éwú, étswi apɔŋɔ́ ntē te ndhʉ zí ánɛ pɛ.
45006015	Tɛ á páʼa ndɔkɔ ndʉ́ɛ́ ŋ́gɛ akɔ̄? Ŋ́gɛ ḿpɛ eghʉ̄ mefa, melaʼ mīi ḿpɛ te zɛ́t nzīŋɛ ánɛ mɛnzhɛ lepé Mɔɔ́sɛ ɛ́ lɛ́? Melaʼ mīi ḿpɛ é si nzīŋɛ ánɛ mɛnzhɛ yīi, Ndém a a tsia éwú, étswi apɔŋɔ́ ntē te ndhʉ zí ánɛ pímpɛ lɛ́? Ŋgáŋ, á té épúp ɔ́.
45006016	Pɛ ka zhɛ́ á légɛ, ŋiŋ a nɔɔ̄ŋ ŋghʉɛ afaʼ á mbū ŋiŋ, ńnɔŋ njúʼu nchu yí páʼ ŋkwa lā, ńcʉ́ʼ ŋkwa ŋiŋ mɛ́t yīi, a júʼu nchu yí lā lɛ́? O gɔ egɔ́ ŋkwa mefa, páʼ o gɔ egɔ́ ŋkwa á leghʉ ajū mīi, Ndém a á si ŋkɔ̄ŋɔ. Mefa é ké ntshóne á ŋiŋ, ŋ́gyá á mbū lewhʉ̄. Leghʉ ajū mīi, Ndém a á si ŋkɔ̄ŋɔ, á tshóne á ŋiŋ, á lelɔk á ndeŋ ndeŋ tɛ́ nnáŋ.
45006017	Ḿpɛ eké ŋgūʼte á Ndém. Pɛ lɛ amɔ̄ʼ afʉʼ, ŋgɔ́ apuʼ mefa. Á piīŋ ŋgɔ́ tsetsɔŋɔ, anu zīi epuɔ é le ziʼnéē, pɛ júʼ mvéŋ, pɛ ekúʼte mé ntē wɛ́ ntsem.
45006018	Ndém a lē ŋkɛ́ʼɛ ŋkhʉ mefa á ntɔ̄ŋ pɛ, pɛ cʉ́ʼ ŋkwa zi ánɛ leghʉ anu ndeŋ ndeŋ.
45006019	Tsetsɔŋɔ, meŋ a shúŋne á mbū pɛ, ánɛ ntií leshūŋne epuɔ ŋgɔŋ puɔ, melaʼ mīi pɛ é epuɔ, ŋ́ká á lejūʼ anu. Á lɛ amɔ̄ʼ afʉʼ, pɛ pú ndɔ̄k mbe nnɛ̄t zɛ ntsem, ńcʉ́ʼ meŋkwa, á leghʉ menu epe, mbɔɔ menu tepɔŋ ntií ntiī, é tshóne á wɛ́ á lete athū á mbū Ndém. Tsetsɔŋɔ, pɛ eké ndɔ̄k mbe nnɛ̄t mɛ́t ntsem, ńcʉ́ʼ meŋkwa, á leghʉ afaʼ ndeŋ ndeŋ. Afaʼ ndeŋ ndeŋ á tshoneé á ŋiŋ á legɔ̄ ŋiŋ Ndém.
45006020	Á lɛ afʉʼ zīi pɛ lɛ apuʼ mefa, leghʉ ajū mīi á ndeŋ ndeŋ, á pú nnɔ̄ŋ te eshúŋɔ á wɛ́ azō ɔ́.
45006021	A lɛ afʉʼ mɛ́t, pɛ ghʉ̄ʉ menu mīi, esē é ayáʼa ŋkúu á wɛ́ melaʼ épúp. Pɛ le ghʉ̄ épúp páʼā, tɛ njhʉ́ á apɛ akɔ̄? Menu muɔ mɛ́t, é tshoneé á ŋiŋ, ŋ́gyá áa mbū lewhʉ̄.
45006022	Á piīŋ ŋgɔ́ tsetsɔŋɔ, mbɔ Ndém a kʉʉ̄ŋ ŋkɛ́ʼɛ ŋkhʉ mefa, á ntɔ̄ŋ pɛ, pɛ cʉ́ʼ meŋkwa mí. Púp, pɛ ecʉ́ʼɛ ŋghʉ̄ɛ áa ajū mīi, á ghʉ, pɛ ecʉ́ʼ epuɔ Ndém, apɛ a piŋ ŋgɔ́ á wɛ́ á lefū ntā á lezēŋ Ndém.
45006023	Á épúp, ntsɔʼɔ́‑afaʼ mefa, é si ŋgɔ́ á lewhʉ̄. Ajū mīi Ndém a piŋɛ ŋgyáa á mbū epuɔ menɔŋ ndémndēm, á gɔ́ á lezāpa ánɛ Yɛɛ́so Klísto Atsyapuɔ yímpɛ, ńtā á lezēŋ yí.
45007001	Epɔ̄ memía, anu zīi meŋ gɔ á eshúŋɔ la, meŋ á kwaŋ ŋ́gɛ, pɛ é si nzi nzhɛ́ɛ, pɛ zhɛɛ́ anu ánɛ lepé Mɔɔ́sɛ. Pɛ é si nzhɛ́ɛ á légɛ, lepé é saáʼ á ŋiŋ, áa afʉʼ zīi a zɛɛ́t á ŋgɔŋ.
45007002	Ḿpɛ epɛ́ efʉʼ ánɛ menzwí yīi, a lé lá ŋgyā. Lepé é tswaāŋ á wɔ́p ndō yi, á afʉʼ zīi, ndō mɛ́t a zɛɛ́t á ŋgɔŋ. Ndō mɛ́t a piŋɛ ŋkwhʉ́, lepé mɛ́t é le zɛ́t ntswāŋ á wɔ́p yí í.
45007003	Ńdɔkɔ ŋ́gɛ, ndō menzwí á zɛ́tɛ á ŋgɔŋ, á pīŋ ŋgʉɔ ndá ŋgyā á mbū emɔ̄ʼ ŋiŋ mbaŋa, mbɔ mɛ́ e tɔ́ŋ á yí lɛ, ŋgaŋ agā. Táʼ, ndō yi a piŋɛ ŋkwhʉ́, mbɔ lepé é té zɛ́t ntswāŋ á yí ánɛ ndō yi, tɛ ŋgɔ́ yīi, a gʉɔ ndá ŋgyā á mbū mmɔʼ ŋiŋ mbaŋa, mɛ́ le tɔ́ŋ á yí lɛ ŋgaŋ agā á.
45007004	Á zeéŋ ŋgɔ́ ndeŋ ndeŋ épúp, á mbū pɛ me epɔ̄ memía pá. Lepé é té zɛ́t esáʼa á wɛ́ ɛ́, melaʼ mīi, Yɛɛ́so a le kwhʉ́ ánɛ mbaŋne paŋné páʼā, pɛ pīi pɛ lɛtneē ánɛ yí, é lɔkɔ ŋkwhʉ́tɛ ánɛ lepé. Á tsetsɔŋɔ, ŋiŋ ndɛʼɛ mé cʉ́ʼɛ mbɔ́ŋɔ á wɛ́, á ŋiŋ yīi, Ndém a le ghʉ̄ʉ̄, á zím ánɛ lewhʉ̄, ńdɔkɔ efāʼa ŋ́gɛ, ḿpɛ ezém ntá zīi, é pɔŋ á Ndém.
45007005	Ḿpɛ le zɛ́t nziŋɛ páʼ, mbe nnɛ̄t zímpɛ e é si ntshónɛ á yímpɛ ŋ́gɛ, ḿpɛ ezīŋ épúp, lepé é nɔŋ ntshónɛ á yímpɛ, á leghʉ mefa, páʼ ḿpɛ é si ŋkɔ̄ŋɔ páʼā, ejʉɔ ntií lenāŋ mɛ́t, é tshóne á yímpɛ nnéŋ áa ánɛ lewhʉ̄.
45007006	Á piīŋ ŋgɔ́ tsetsɔŋɔ, mbɔ Ndém a lē ŋghʉ, ḿpɛ kwhʉ́ ánɛ ajū mīi, á lɛ́ ndɔkɔ á yímpɛ ŋghʉ̄ɛ epuʼ. Lepé é té zɛ́t ŋkúʼte á yímpɛ ɛ́, tɛ ŋgɔ́ yīi, ḿpɛ gɔ eghʉ̄ʉ afaʼ á mbū Ndém, ánɛ ntií eswhī, Azwakne Ndém mé nɔŋ esáʼa á yímpɛ. Ḿpɛ é le zéŋ ŋghʉ̄ afaʼ, ánɛ ntií zīi, lepé Mɔɔ́sɛ é lɛɛ́ ntshónɛ á yímpɛ, ḿpɛ ghʉ̄ɛ ɛ́.
45007007	Á páʼā, ńdɔkɔ ndʉ́ɛ́ ŋ́gɛ akɔ̄? Ńdɔkɔ ndʉ́ɛ́ ŋ́gɛ, lepé pɔ́ mefa é taʼ azō lɛ́? Ŋgáŋ, á té épúp ɔ́. Lepé mé le ghʉ̄ʉ̄, meŋ ezhɛ́ ajū mīi, mefa é si ŋgɔ́ aziɛ́. Púp, meŋ nde gɔ́ meŋ ńde zhɛ́ á légɛ, kegʉɔʼ a te pɔ̄ɔŋ, té gɔ́ yīi, lepé é lé ŋ́gɛ: «Te wɛ á kegʉɔʼ ɔ́.»
45007008	Páʼ lepé é le ghʉ̄ʉ̄, meŋ ezhɛ́ ajū mīi, mefa é aziɛ́ lā, mefa mɛ́t é le pīŋ ŋghʉ, meŋ ewɛ á kegʉɔʼ ntií ntiī. Lepé é gɔ́ te éwú ú, mɛ́ le mefa zhɛ́.
45007009	Á lɛ afʉʼ zīi meŋ nde zɛ́t te zhɛ́ lepé, meŋ nɔ̄ɔŋ nnáŋa té alɔ́ʼ. Meŋ nde pīŋ nzhɛ́ lepé, ńcʉ́ʼɛ ŋkhʉ́nɛ áa leghʉ mefa.
45007010	Tɛ ŋgɔ́ yīi meŋ gɔ elé ŋ́gɛ, meŋ ndē ŋkwhʉ́. Lepé tsīi, Ndém a le gē eyá, ńdɔkɔ efāʼa á leghʉ, meŋ gɔ́ éwú, é le pīŋ ncʉ́ʼɛ ntshónɛ á gá, ńnéŋɛ áa ánɛ lewhʉ̄.
45007011	Páʼ lepé é le ghʉ̄ʉ̄, meŋ zhɛ́ ajū mīi mefa é aziɛ́ lā, mefa mɛ́t, é le pīŋ mbɔpte á gá, ńtshóne á gá ŋgyá á mbū lewhʉ̄.
45007012	Púp, lepé é fhó á mbū Ndém, ajū mīi é lʉ́ɛ́, á gɔ́ té alɔ́ʼ, ŋ́gɔ́ ndeŋ ndeŋ, ŋ́gɔ́ mbɔŋ.
45007013	Á páʼā ndɔkɔ ŋ́gɛ, ajū mīi á mbɔŋ, á lē ntó á lewhʉ̄ ga lɛ́? Ŋgáŋ, á té épúp ɔ́. A gɔ́ áa lɛ, mefa é le lʉɔnē á nzem ajū mīi, á mbɔŋ, ńtshóne á gá ŋgyá á mbū lewhʉ̄. Púp, lepé é lɔkɔ ŋghʉ̄ɛ, mɛ́ zhɛ́ɛ á légɛ, mefa é si ŋgɔ́ á mɛntséŋ anu.
45007014	Ḿpɛ é si ncuŋtɛ nzhɛ́ɛ á légɛ, lepé é fhoó á mbū Ndém. Ḿbiŋ ŋgɔ́ mé meŋ, mbɔ meŋ gɔ́ áa ŋiŋnɔŋ, ŋ́gɔ́ á apuʼ mefa.
45007015	Meŋ á páʼā, ńnɔŋ te njúʼɔ ajū mīi, meŋ ghʉɛ ɛ́. Ajū mīi, meŋ á si ŋkɔ̄ŋɔ á leghʉ, meŋ te aziɛ́ ghʉ. Azi meŋ te kɔ̄ɔŋ, meŋ mbiŋ ŋghʉ̄ áa aziɛ́.
45007016	Páʼ ajū mīi meŋ te kɔ̄ɔŋ, meŋ ghʉʉ̄ áa aziɛ́ lā, meŋ ndɔkɔ mvéŋɛ á légɛ, lepé é si ŋgɔ́ ajūɔ mbɔŋ.
45007017	Á gɔ́ épúp páʼā, meŋ mé té ŋkɔŋɔ ŋghʉ̄ɛ ɛ́. Mefa mīi é lē njhʉ́ á gá, mé tshónɛ á gá á leghʉ épúp.
45007018	Meŋ á si nzhɛ́ɛ á légɛ, leghʉ anu mbɔŋ, a puú te á ntē meŋ ɛ́, á ntē meŋ yīi, meŋ nzi ŋgɔ́ áa ŋiŋnɔŋ ɔ́. Meŋ tsaá á leghʉ anu mbɔŋ, ḿbiŋ te éwú kuʼ.
45007019	Anu mbɔŋ zīi, meŋ á si ŋkɔ̄ŋɔ á leghʉ, meŋ te ghʉ̄ʉ. Anu tepɔŋ zīi, meŋ te kɔ̄ŋ á leghʉ ɛ́, meŋ mbīiŋ ŋghʉ̄ áa aziɛ́.
45007020	Páʼ ajū mīi meŋ te kɔ̄ɔŋ, meŋ ghʉʉ̄ áa aziɛ́ lā, meŋ mé lɔkɔ te ŋghʉ̄ɛ ɛ́, mefa mīi é lē njhʉ́ á gá, mé tshónɛ á gá á leghʉ épúp.
45007021	Meŋ yīi, meŋ á si ŋké ntsáa á leghʉ anu mbɔŋ, meŋ á si mbiŋɛ njʉ́ɔ, leghʉ anu tepɔŋ mé azaŋne á mbū meŋ.
45007022	Meŋ á páʼā ndɔkɔ ŋ́gɛ, lepé tsīi, é fhɔ́ɔ á mbū Ndém, é tɛ á ntē meŋ, ḿbɔ̄ŋ á gá tɛʼ.
45007023	Táʼ, meŋ á si mbiŋɛ njúʼɔ, amɔ̄ʼ azō á gɔ́ á ntē meŋ, ńnɔŋ ndʉɔ́ʼɔ ajū mīi, emɔ̄ʼ ntē gá é si mvéŋɛ ŋ́gɛ, meŋ eghʉ̄. Azō mɛ́t, á si ŋghʉ̄ɛ, meŋ cʉ́ʼɛ apuʼ mefa, páʼ é lē mbú njhʉ́ á gá lā.
45007024	Yeé emɔ̄ʼ eshhʉ̄ tepɔŋ yīi, meŋ á ewiɛ́ lée. Awɔ́ a a láʼ ekú á gá, á mbū mbe nnɛ̄t jʉɔ zīi, e é efʉʼ metsem, ńtshóne á gá, ŋ́gyá áa mbū lewhʉ̄ ʉ̄?
45007025	Awuʼte a egɔ́ áa mbū Ndém, á yí yīi, a a láʼ etsia ánɛ Atsyapuɔ yímpɛ Yɛɛ́so Klísto, ékú á gá. Á páʼā, meŋ gɔ́ á ntē meŋ, ŋ́kúʼte lepé Ndém, ŋ́gɔ́ ánɛ emɔ̄ʼ ntē gá, ŋ́gɔ́ apuʼ mefa.
45008001	Púp, tsetsɔŋɔ, epuɔ pīi pɔ́ lɛtneē ánɛ Yɛɛ́so Klísto, Ndém a gɔ le zéŋ ntswá á wɔ́p ŋgʉɔ athʉ́ lepé ɛ́
45008002	melaʼ mīi, mete mīi Azwakne Ndém á zapaá ánɛ Yɛɛ́so Klísto, ńdɔk ŋghʉ̄ mɛ́ gɔ́ éwú, é lē ŋkú á wú á mbū mete mīi, é tshónɛ epuɔ nnéŋɛ ánɛ mefa, mbɔɔ á mbū lewhʉ̄.
45008003	Ndém a le ghʉ̄ épúp, á gɔ́ ajū mīi, lepé Mɔɔ́sɛ é lɛ te kūʼ á leghʉ ɛ́, melaʼ mīi, lepwɛ̄t ŋiŋnɔŋ, a le ghʉ̄ʉ̄, ŋiŋ a te kūʼ á lekūʼte lepé ɛ́. Ndém a le gē efók mefa epuɔ menɔŋ, ńtó á kwaʼ Méŋ yi, á wɛ mbe nnɛ̄t, páʼ ezi epuɔ menɔŋ, mégaŋ mefa. A le zapá ánɛ mbe nnɛ̄t zi mɛ́t, tɛ́ mbík mefa epuɔ menɔŋ.
45008004	A lɛɛ́ ŋghʉɛ épúp, ńdɔkɔ ŋ́gɛ, ḿpɛ ekūʼ á leziŋ páʼ lepé é si nzɛ́ttɛ. Á yímpɛ pīi, ḿpɛ te zɛ́t nnáŋa páʼ mbe nnɛ̄t zímpɛ é si ntshónɛ á yímpɛ ŋ́gɛ, ḿpɛ enáŋ épúp ɔ́, ńcʉ́ʼɛ ńnáŋa áa páʼ, Azwakne Ndém á kɔɔ̄ŋ épúp.
45008005	Epuɔ pīi pɔ́ ziīŋ páʼ mbe nnɛ̄t zɔp mé si ntshónɛ á wɔ́p ŋ́gɛ, pɔ́ ezīŋ épúp, pɔ́ ghʉʉ̄ áa ajū mīi, mbe nnɛ̄t zɔp é si nzɛ́ttɛ. Epuɔ pīi é pīiŋ nnɔ̄ŋ nziŋɛ páʼ Azwakne Ndém á si nzɛ́ttɛ, pɔ́ ghʉ áa ajū mīi, Azwakne Ndém á si ntshónɛ á wɔ́p ŋ́gɛ, pɔ́ eghʉ̄.
45008006	Ŋiŋ a ziīŋ páʼ, mbe nnɛ̄t zi mé si ntshónɛ á yí ŋ́gɛ, a ezīŋ épúp páʼā, ńdɔkɔ nzīŋɛ ánɛ mɛnzhɛ lewhʉ̄. Ŋiŋ á piŋ nzīŋ páʼ Azwakne Ndém mé si nzɛ́ttɛ épúp páʼā, ńdɔkɔ nzīŋɛ ánɛ mɛnzhɛ yīi, Ndém a a ghʉ, a egɔ́ éwú, ŋ́gwɛ̄ apwɛne.
45008007	Epuɔ pīi pɔ́ ziīŋ páʼ, mbe nnɛ̄t zɔp mé si ntshónɛ á wɔ́p, pɔ́ é si ŋgɔ́ megaŋ mbo Ndém. Pɔ́ té lepé Ndém kúʼte, ńzi ŋgɔ́ yīi, pɔ́ gɔ le éwú kuʼ.
45008008	Epuɔ pīi pɔ́ ziīŋ páʼ, mbe nnɛ̄t zɔp mé si ntshónɛ á wɔ́p, pɔ́ gɔ le ghʉ̄ á ajū mīi, á pɔŋ á Ndém ɛ́.
45008009	Ŋ́ké ŋgɔ́ mé pɛ, mbɔ pɛ te si nzīŋɛ páʼ mbe nnɛ̄t zɛ mé si ntshónɛ á wɛ́ ɛ́, pɛ é si nzīŋɛ áa páʼ, Azwakne Ndém á si nzɛ́ttɛ. Á lɔk ŋgɔ́ páʼ, Azwakne mɛ́t á ntē pɛ. Azwakne Klísto á gɔ́ te á ntē ŋiŋ ɛ́, mbɔ ŋgaŋ a te ŋiŋ yi í.
45008010	Klísto a gɔ́ á ntē pɛ, mbɔ á anuúnē á légɛ, mbe nnɛ̄t zɛ e láʼ ekwhʉ́ kwhʉ́, melaʼ mefa, táʼ, Azwakne Ndém a eké ŋghʉ̄, pɛ egɔ́ éwú, melaʼ mīi, Ndém a lē ntɔ́ŋ á wɛ́ lɛ, epuɔ ndeŋ ndeŋ.
45008011	Azwakne ŋiŋ yīi, a le ghʉ̄ Yɛɛ́so á zím ánɛ lewhʉ̄, á gɔ́ á ntē pɛ, mbɔ ŋiŋ mɛ́t yīi, a le ghʉ̄ Yɛɛ́so Klísto mɛ́t, á zím ánɛ lewhʉ̄, a shʉʼ ezéŋ eghʉ, mbe nnɛ̄t zɛ zīi, é gɔ́ áa akwhʉɛ́‑azō, e egɔ́ nte, éfhó ánɛ Azwakne zí zīi, á ntē pɛ.
45008012	Púp me epɔ̄ memía, ḿpɛ wɛɛ̄ njú. Njú mɛ́t e gɔ́ te á mbū mbe nnɛ̄t, tɛ ŋgɔ́ yīi, ḿpɛ gɔ ezīŋ páʼ, e é si ntshónɛ á yímpɛ ŋ́gɛ, ḿpɛ ezīŋ épúp ɔ́.
45008013	Á páʼā ŋgɔ́ éyi, pɛ ziŋɛ páʼ mbe nnɛ̄t zɛ mé tshónɛ á wɛ́, mbɔ pɛ e kwhʉ́. Táʼ, a piŋɛ ŋgɔ́ éyi, pɛ é si nzīŋɛ páʼ, Azwakne Ndém á si ŋkɔ̄ŋɔ, mbɔ á páʼā, pɛ elɔ̄kɔ nzwhíɛ anu tepɔŋ zīi, á ntē pɛ, Ndém a eláʼ ŋghʉ̄, pɛ egɔ́ éwú.
45008014	Epuɔ metsem pīi, Azwakne Ndém mé tsaāŋ á wɔ́p, é si ŋgɔ́ epɔ̄ Ndém.
45008015	Azwakne Ndém zīi á le kó á ntē pɛ, á lɛ te ŋgɔ̄ eghʉ, pɛ ecʉ́ʼ epuʼ, tɛ ŋgɔ́ yīi, pɛ gɔ ezéŋ ncɔ̄ʼ ɔ́, á si ŋgɔ́ Azwakne zīi, á ghʉʉ̄, pɛ cʉ́ʼ epɔ̄ Ndém. Azwakne mɛ́t mé tshóne á yímpɛ, ḿpɛ elāa ntɔ́ŋ á Ndém lɛ Abba, ńdɔkɔ ŋ́gɛ, Mɔ́ʼɔ.
45008016	Azwakne Ndém mɛ́t yí méŋwɛ̄t mé si ŋghʉ̄ɛ, ḿpɛ ecuŋtɛ nzhɛ́ɛ á ntē pímpɛ á légɛ, ḿpɛ é si ŋgɔ́ epɔ̄ Ndém.
45008017	Páʼ ḿpɛ é si ŋgɔ́ epɔ̄ Ndém lā, ḿpɛ e shʉʼ ewɛ etsō mbɔŋ tsīi, a le féŋ á mbū pímpɛ. Étsō tsīi é fhɔ́ɔ á mbū Ndém. Ḿpɛ a Klísto mé shʉʼ ewɛ. Páʼ ḿpɛ é si njʉ́ɔ ŋgʉɔ̄ʼ páʼ, a le jʉ́ɔ épúp, tɛ́ ŋkó á ntē lewūʼ Ndém lā, ḿpɛ e láʼ ezéŋ ekó azímpɛ éwú.
45008018	Meŋ á si nzhɛ́ɛ á légɛ, ŋgʉɔ̄ʼ zīi, ḿpɛ é tsetsɔŋɔ njʉ́ɔ, e puú te azō ɔ́. Mɛ́ gɔ le lɔ̄k ŋgʉɔ̄ʼ mɛ́t, ḿbɛ́ efʉʼ ánɛ lewūʼ tsīi, Ndém a a shʉʼ eyá á mbū pímpɛ ɛ́.
45008019	Ajūɔ tsem zīi, Ndém a le ghʉ̄ʉ̄, á si nzwíʼtɛ té kapa, á légɛ, Ndém a elɔ̄k epɔ̄ pí, ńtó á ntentā.
45008020	Ajūɔ tsem zīi Ndém a le ghʉ̄ʉ̄, a le zéŋ ŋghʉ̄, á cʉ́ʼ ŋŋiké. Ajūɔ tsem mɛ́t, á lɛ te kɔ̄ŋ kɔŋ tɛ́ ncʉ́ʼ épúp ɔ́. Á le cʉ́ʼ épúp, melaʼ ŋiŋ yīi, a le kɔ̄ŋ ŋ́gɛ, a egɔ́ épúp. Ajūɔ tsem mɛ́t á si ŋké ntsáa ŋ́gɛ, emɔ̄ʼ njhʉ̄ e elá, Ŋgaŋ a ezéŋ ŋkúmne.
45008021	Ndém a fú aleʼé, ézáʼ ŋkhʉ apuʼ á ntɔ̄ŋ ajūɔ tsem zīi, a le ghʉ̄ʉ̄, éghʉ, á le zéŋ ndákne ɛ́. Éghʉ, a ecʉ́ʼɛ nnáŋa áa ŋga athū yí, ŋ́gwɛ̄ lewūʼ tsīi, é etsi epɔ̄ Ndém.
45008022	Pek é si ŋké nzhɛ́ɛ á légɛ, ajūɔ tsem zīi, Ndém a le ghʉ̄ʉ̄, á tsetsɔŋɔ ntswīɛ̄, ńjʉ́ɔ ŋgʉɔ̄ʼ páʼ menzwí yīi, a á si ŋgɔ̄ á nzhíɛ, mɔ́ á nɔŋ nzáŋa á yí lā.
45008023	Ŋgʉɔ̄ʼ mɛ́t, e te lɛ̄ ŋgɔ́ áa ezi ajūɔ tsem ɛ́, ḿpɛ pīi Ndém a le yá Azwakne zí á mbū pímpɛ, é gɔ́ mvhɔ ecū mīi, a le phʉ́ á yímpɛ, é si nzéŋɛ ntswīɛ̄ azímpɛ á ntē, ŋ́ké mbiŋ ŋgɔ́ tsetsɔŋɔ, ńzwíʼtɛ ŋ́gɛ, Ndém a elɔ̄k á yímpɛ ŋghʉ̄ epɔ̄ pí, ŋ́ghʉ̄, ḿpɛ epú ntswɛ́t ŋgʉɔ̄ʼ.
45008024	Ndém á lē ŋghʉ, ḿpɛ tswɛ́t, ŋ́ké nzɛ́t té wɛ ajūɔ tsem, melaʼ mīi, ŋiŋ a wɛɛ̄ ajū mīi, a á si ntsáa páʼā, ńdɔkɔ te nzɛ́t ntsáa azō ɔ́. Ŋiŋ a gɔ ewɛ̄ azō, ḿbiŋ ŋghʉ̄ páʼ lā, ńzéŋ ntsá azō mɛ́t é?
45008025	Ḿpɛ veéŋ ŋ́gɛ, ḿpɛ é wɛ ajū mīi, ḿpɛ zɛɛ́t te jʉ́ɔ páʼā, ńdɔkɔ nzwíʼtɛ azō mɛ́t té ká.
45008026	Ndeŋ ndeŋ épúp, ḿpɛ nɔɔ̄ŋ ŋkáa páʼā, Azwakne Ndém mé tɔ́te á yímpɛ. Á gɔ́ páʼ, ḿpɛ te zhɛ́ á leswīŋte á Ndém páʼ, á zi nzɛ́tte épúp ɔ́. Azwakne Ndém méŋwɛ̄t, mé laā eswíŋte á Ndém á athū pímpɛ, mé meshuŋne mīi, ŋiŋnɔŋ a gɔ le zhɛ́ á leshūŋ ɔ́.
45008027	Páʼ Ndém a ké njʉ́ɔ á ajūɔ tsem zīi, á ntē ŋiŋnɔŋ lā, á zhɛɛ́ ajū mīi, Azwakne Ndém á si ndɔ́ɔ, melaʼ mīi Azwakne Ndém, á si eswíŋtɛ á athū epuɔ Ndém, ánɛ ntií zīi, Ndém á si ŋkɔ̄ŋɔ épúp.
45008028	Ḿpɛ é si ŋké nzhɛ́ɛ á légɛ, Ndém a ghʉʉ̄, ajūɔ tsem a láʼ mmakne áa mbɔŋɔ́, á mbū epuɔ pīi é kɔɔ̄ŋ á yí, épuɔ pīi, a le kɔ̄ŋ ntɔ́ŋ á wɔ́p, ńdɔk ŋghʉ̄ epuɔ pí.
45008029	A le té njhʉ̄, ŋ́kāŋ á wɔ́p, ńzéŋ nté njhʉ̄, ńzápa ŋ́gɛ, pɔ́ e láʼ eswhí á Méŋ yi. Ŋ́ghʉ̄ɛ épúp páʼā ŋ́gɛ, Méŋ yi a egɔ́ mvhɔ mɔ́, ánɛ atʉtʉ epɔ̄ pí.
45008030	Epuɔ pīi a le zapá ŋ́gɛ, pɔ́ e láʼ eswhí á Méŋ yi, a le zéŋ ntɔ́ŋ á wɔ́p ndɔk ŋghʉ̄ epuɔ pí. Epuɔ mɛ́t pīi a le tɔ́ŋ á wɔ́p, a le zéŋ ntɔ́ŋ á wɔ́p lɛ epuɔ ndeŋ ndeŋ. Epuɔ pīi a le tɔ́ŋ á wɔ́p lɛ epuɔ ndeŋ ndeŋ lā, a le zéŋ ŋgyá á wɔ́p lewūʼ tsí.
45008031	Páʼ á ké mbiŋ ŋgɔ́ páʼa lā, meŋ gɔ eké nzéŋ ńdé ŋ́gɛ akɔ̄? Páʼ Ndém a á nzem pímpɛ lā, awɔ́ a gɔ epīŋ nzéŋ ŋ́kūʼ ánɛ pímpɛ ɛ̄?
45008032	Yí yīi, a lɛ te kwaʼ Méŋ yi gʉɔ̄ʼ, ḿvéŋ mɛ́ zwhí á yí, á kwhʉ́, ńdɔk nzó á athū zímpɛ metsem. A gɔ epīiŋ ŋghʉ̄ páʼ lā, a á le zápa ajūɔ tsem ánɛ Méŋ yi mɛ́t, ŋ́gyá mé pímpɛ ɛ̄?
45008033	Awɔ́ a gɔ eswīiŋ epuɔ pīi, Ndém mé kaŋ á wɔ́p é? Ŋgaŋ a te éwú ú. Ndém mé tɔɔ́ŋ á ŋiŋ é lɛ ŋiŋ ndeŋ ndeŋ.
45008034	Awɔ́ a gɔ etswá á wɔ́p ŋgʉɔ athʉ́ lepé é? Ŋgaŋ a te éwú ú. Yɛɛ́so Klísto a le kwhʉ́ʉ̄, Ndém á ké ŋghʉ̄ á zím ánɛ lewhʉ̄, a naáŋ á ŋkɔʼɔ́ apū ete Ndém, ńtɔ́kɔ nzem zímpɛ.
45008035	Akēzō á gɔ efāak á yímpɛ, ánɛ ŋkɔŋ zīi, Klísto a lɔɔ̄k ŋkɔŋ á yímpɛ ɛ̄? Ŋgʉɔ̄ʼ lɛ́? Atapne lɛ́? Lelʉɔ̄ʼ á yímpɛ lɛ́? Nzi lɛ́? Mbūŋ lɛ́? Ecū mīi, é faŋnɛ á yímpɛ lɛ́? Kɛ lewhʉ̄ ʉ́?
45008036	Ḿpɛ jʉɔ́ ŋgʉɔ̄ʼ páʼā, á gɔ́ páʼ, mɛ́ le tí á ntē aŋwaʼne Ndém ŋ́gɛ: «Pek é efʉʼ metsem, ńzápne áa nchu lewhʉ̄, melaʼ mú, mɛ́ cʉ́ʼɛ njʉ́ɔ á wék, áa páʼ mena pīi, mɛ́ gʉɔ mé nzwhítɛ lā.»
45008037	Táʼ, á ké eshʉʼ ánɛ ecū muɔ mɛ́t ntsem, ḿpɛ gɔ́ wɔ asaʼa‑ndʉɔ́ʼ, melaʼ ŋiŋ yīi, a le kɔ̄ŋ á yímpɛ.
45008038	Meŋ á si ncuŋtɛ nzhɛ́ɛ á légɛ, amɔ̄ʼ azō á gɔ le fāk á yímpɛ ánɛ ŋkɔŋ zīi, Ndém a lɔɔ̄k ŋkɔŋ á yímpɛ ɛ́, tɛ a láʼa ŋgɔ́ á lewhʉ̄ ká á legɔ̄ éwú. Tɛ é láʼa ŋgɔ́ mecɔʼ Ndém ká emɔ̄ʼ ecū mīi, é sáʼa ndo esī atsetsáʼ. Tɛ é láʼa ŋgɔ́ menu mīi, é tsetseŋɔ ntɔ́kɔ, ká emi é shʉʼ tɛ́ shʉʼe. Tɛ é láʼa ŋgɔ́ emɔ̄ʼ mete ndɛʼɛ.
45008039	Tɛ é láʼa ŋgɔ́ mete mīi, é lephū ká emi, é nzem esī. Tɛ á láʼa ŋgɔ́ ajūɔ ndɛʼɛ zīi, Ndém a le pɔ́ɔ̄, mbɔ amɔ̄ʼ azō á gɔ le fāk á yímpɛ ánɛ ŋkɔŋ zīi, Ndém a lɔɔ̄k ŋkɔŋ á yímpɛ ɛ́. A le zapá ánɛ Atsyapuɔ Yɛɛ́so Klísto, tɛ́ ntswī ŋkɔŋ mɛ́t.
45009001	Páʼ meŋ á ŋiŋ Klísto lā, anu zīi meŋ gɔ́ á eshúŋɔ la, á anuúnē. Meŋ te ntáŋa mela á. Azwakne Ndém á nɔŋ ntswíi ntāŋ gá, ŋ́ghʉ̄ɛ, ntē gá é té ŋāka á gá á.
45009002	Ntē gá é si mbúu mmēkɛ tɛʼ, ńnáŋ efʉʼ metsem, ńzáŋ páʼ mɛ́ é pɛ́ apuʼ, ésɔ̄p éwú lā.
45009003	Á ŋgwíʼe ŋgɔ́ yīi, Ndém á letēm nzem za, mbɔɔ wék Klísto, á legɔ̄ le gɔ́ nnɔ ɔ́, á gɔ etswíte epɔ̄ memía pá, épuɔ alāʼ pék, mbɔ a ke gɔ́, meŋ etsá épúp.
45009004	Pɔ́ é si ŋgɔ́ epuɔ Islaɛl, mbɔ Ndém a le kāŋ á wɔ́p ndɔk ŋghʉ̄ epɔ̄ pí. Pɔ́ a pɔ́p é gɔ́ nnɔ, á nɔŋ ntswīi á wɔ́p á shʉ́shɔ́k yi. Pɔ́ a pɔ́p é kʉɔ́ʼ á ntií ntiī eka, á yá mbé á mbū pɔ́p, éshúŋ á wɔ́p páʼ, mɛ́ gɔ ewūʼte á yí épúp, ḿbhʉ́ á wɔ́p metsō tɛ záne.
45009005	Pɔ́ é si ŋgɔ́ ndhu memíá memaŋgānjʉʼ, mbɔ Klísto a le tó áa ánɛ ndhu jʉɔ mɛ́t, ḿbú ntshí mvhɔ ánɛ ajūɔ tsem, ŋ́gɔ́ á Ndém, mɛ́ yá mekuʼ á mbū yí, á lemiʼɛ. Á épúp.
45009006	Á té páʼā ndɔkɔ ndʉ́ɛ́ ŋ́gɛ, alaʼne zīi Ndém a le ghʉ̄ʉ̄, á le tó ndémndēm ɛ́, á gɔ́ áa légɛ, epuɔ pīi é ndhu Islaɛl, mé té si ŋgɔ́ á kwaʼ epɔ̄ Islaɛl metsem ɛ́.
45009007	Epuɔ pīi é ndhu Ablaham, mé te si ŋgɔ́ á kwaʼ epɔ̄ pí metsem ɛ́, melaʼ mīi Ndém a le lé á mbū yí ŋ́gɛ: «Epɔ̄ pīi meŋ nde phʉ́ á wú lā, o o láʼ ezápa ánɛ Izak tɛ́ ewɛ.»
45009008	Á páʼā ndɔkɔ ndʉ́ɛ́ ŋ́gɛ, ewɔŋkhʉ̄ pīi, a le zhí ánɛ lekɔŋ yi, é té si ŋgɔ́ á kwaʼ epɔ̄ Ndém ɛ́. Ndaʼ ewɔŋkhʉ̄ pīi, a le gē ezhí, mbɔ Ndém a á ŋghʉ̄ alaʼne á mbū yí, mé si ŋgɔ́ á kwaʼ epɔ̄ pí.
45009009	Ndém a le ghʉ̄ alaʼne á mbū Ablaham, ndé ŋ́gɛ: «Meŋ a láʼ egē epiŋ nzem ŋguʼ afʉʼa, mbɔ Saála nzwí wu, a á zhí á taʼ mɔ́ mbaŋa.»
45009010	Á té épúp ndaʼá, ḿpɛ gɔ́ ezéŋ ndɔ̄k á Lebéka mbɛ́ efʉʼ. Pɔ́ Izak mɔʼɔ́ yímpɛ, é le zhí mefāk.
45009011	Mɛ́ le zɛ́t te zhí ewɔŋkhʉ̄ mɛ́t, pɔ́ zɛ́t á levem, tɛ nzɛ́t áa te zhɛ́ á leghʉ anu mbɔŋ ká azi tepɔŋ. Ndém páʼ, á gē eghʉ azō, yí méŋwɛ̄t mé sáŋ, ŋ́ghʉ̄ páʼ, a á kɔŋ épúp,
45009012	a te fhó ánɛ mefaʼ ŋiŋ tɛ́ ŋghʉ̄ ɛ́, éfhó áa ánɛ lekɔŋ yi yí méŋwɛ̄t yīi, a tɔ́ŋɔ á ŋiŋ lā. Á lé á mbū Lebéka ŋ́gɛ: «Ŋgaŋ mvhɔ, a a shʉʼ ejúʼ á mbū ŋgaŋ nzem.»
45009013	A gɔ́ páʼ, aŋwaʼne Ndém á leé ŋ́gɛ: «Meŋ nde kɔ̄ŋ á Yakɔ́p, ńtɔ́k á Izawu.»
45009014	Á páʼā ndɔkɔ ndʉ́ɛ́ ŋ́gɛ akɔ̄? Ŋ́gɛ Ndém a te á ŋiŋ ndeŋ ndeŋ ɛ́ lɛ̄? Ŋgáŋ, á té épúp ɔ́.
45009015	A le lé á mbū Mɔɔ́sɛ ŋ́gɛ: «Meŋ a shʉʼɛ etsáa mezeŋɛ ŋiŋ yīi, meŋ á kɔŋ á letsā mezeŋɛ mí. Égɔ́ á ŋkʉɛ‑anɔŋɔ́‑mɛnzhɛ á mbū ŋiŋ yīi, meŋ á kɔŋ á gá á legɔ̄ ŋkʉɛ‑anɔŋɔ́‑mɛnzhɛ, á mbū yí.»
45009016	Á lɔkɔ ntswī á légɛ, Ndém a te gē ekaŋ á ŋiŋ, éfhó ánɛ páʼ, ŋiŋnɔŋ mé kɔŋ ɔ́, a te fhó ánɛ mefaʼ ŋiŋnɔŋ ɔ́. A fhoó áa ánɛ atsāmezeŋɛ zīi, a wɛɛ̄ ánɛ ŋiŋnɔŋ.
45009017	Á ntē aŋwaʼne Ndém, Ndém á lé á mbū efɔ Ejīpto ŋ́gɛ: «Meŋ mé le lɔ̄k á wú ŋghʉ̄ á efɔ, ńdɔkɔ efāʼa á lezāpa ánɛ wu, ńtswī mete má, ŋ́ghʉ̄, epuɔ menɔŋ metsem, á ndo esī atsetsáʼ é sáʼ eshúŋ á ŋiŋ yīi, meŋ á ewiɛ́.»
45009018	Púp, Ndém a tsaá mezeŋɛ ŋiŋ yīi a á kɔŋ, ŋghʉ̄, ŋiŋ yīi a á kɔŋ, á te athū.
45009019	Ŋiŋ a gɔ epīŋ nzɛ́tte á gá ŋ́gɛ: «Á gɔ́ épúp, mbɔ melaʼ akɔ̄ Ndém a gɔ ezéŋ ndāʼ á ŋiŋ ŋ́? Awɔ́ a gɔ elʉ̄ʼ ajū mīi, Ndém mé kɔŋ ŋ̄?»
45009020	Wu ŋiŋnɔŋ, o ké mbiŋ ŋgɔ́ páʼā ŋgɔ́ awɔ́, tɛ ŋgɔ̄ á ndʉʼɛ́ ajū mīi, Ndém mé kɔŋ ŋ̄? Ŋgwʉ́ŋ é gɔ eghʉ̄ʉ páʼ lā, ńzɛ́tte á mbɔɔ‑meŋgwʉ́ŋ ŋ́gɛ: «Melaʼ akɔ̄ o le pɔ́ á gá ánɛ ejʉɔ ntií í?»
45009021	Mbɔɔ‑meŋgwʉ́ŋ a gɔ elɔ̄ɔk atsáʼ meŋgwʉ́ŋ, ŋ́ghʉ̄ ajū mīi a á kɔŋ. A gɔ elɔ̄ɔk mbɔ́ ŋgwʉ́ŋ yīi, é teē nzwiŋ, ŋ́kɔ̄ŋ, á lɔk mbɔ́ eyi, é lɛɛ̄ emɛ emɛ ŋgɔ́.
45009022	Ndém a le nɔ̄ŋ ŋkɔŋɔ á letswi azāŋalɔ́ŋ zí, ńnɔŋ ŋkɔ̄ŋɔ á leghʉ mɛ́ zhɛ́ mete mí, ŋ́ké esēk, ŋ́kwɛ́t ntē ánɛ epuɔ pīi, pɔ́ é páʼ meŋgwʉ́ŋ mīi, a ke gɔ́ á záŋ á lɔ́ŋ ánɛ pɔ́p, tɛ ŋghʉ̄ pɔ́ láʼ ndákne.
45009023	A le gē eghʉ épúp, ńzéŋ nnɔŋ ŋkɔ̄ŋɔ ŋ́gɛ, mɛ́ ezhɛ́ páʼ lewūʼ tsí é faáŋ épúp, ánɛ epuɔ pīi, é páʼ meŋgwʉ́ŋ mīi, a wɛɛ̄ atsāmezeŋɛ ánɛ pɔ́p lā. A le té njhʉ̄ ŋyɛ̄tte meŋgwʉ́ŋ mɛ́t, ŋ́gɛ pɔ́ eláʼ ŋkó á ntē lewūʼ tsí.
45009024	Ḿpɛ mé si ŋgɔ́ epuɔ pīi, a le wɛ̄ atsāmezeŋɛ ánɛ pɔ́p, á yímpɛ pīi, a le fhó á nnɔ epuɔ Yúda, mbɔɔ á nnɔ epuɔ pīi, é té epuɔ Yúda á, ńtɔ́ŋ á wɔ́p.
45009025	Á gɔ́ kwaʼ anu zīi, a le lé á ntē aŋwaʼne ntswi‑ŋke yi Oze ŋ́gɛ: «Epuɔ pīi é lɛ te epuɔ alāʼ pá á, meŋ a shʉʼ etɔ́ŋ á wɔ́p lɛ, epuɔ alāʼ pá. Epuɔ pīi meŋ ndɛ te nɔ̄ŋ ntswhiɛ ŋkɔ̄ŋɔ á wɔ́p ɔ́, meŋ etɔ́ŋ á wɔ́p lɛ, megaŋ ŋkɔŋ pá.
45009026	Ajʉʼ zīi mɛ́ le kó éwú, ńdé á mbū pɔ́p ŋ́gɛ, pɔ́ té epuɔ alāʼ pá á, mɛ́ e shʉʼ etɔ́ŋ á wɔ́p éwú lɛ, epɔ̄ Ndém yīi, a naáŋ nte.»
45009027	Izayi ntswi‑ŋke Ndém a zeéŋ ndé azí ánɛ Islaɛl ŋ́gɛ: «Epuɔ Islaɛl é tsyaā nzá tɛ ŋgɔ́ páʼ, memvem asaŋasáŋá á legʉ̄ŋ ntshi lā, avuʼ mé ké eshʉʼ etswɛ́te,
45009028	melaʼ mīi anu zīi, Atsyapuɔ Ndém a le léē, a te e láʼ enéŋ té gákne ŋghʉ̄ tɛ nzōko, á ndo esī atsetsáʼ á.
45009029	Izayi a le zéŋ ntē njhʉ̄ ndé ŋ́gɛ: «Atsyantsɔp Ndém a lɛ te wíʼe, ŋ́kápte nzwɛt zek ɛ́, mbɔ pek lē ndákne páʼ, epuɔ tésɔŋ Sodɔm lā. Mbɔ pek lē ndákne páʼ, epuɔ tésɔŋ Gomɔɔ lā.»
45009030	Ḿpɛ gɔ efhó ánɛ ajʉɔ anu, ńdé ŋ́gɛ akɔ̄? Ḿpɛ gɔ elé ŋ́gɛ, epuɔ pīi é té epuɔ Yúda á, épuɔ pīi é lɛ te nɔ̄ŋ efāʼa á wɔ́p á legɔ̄ epuɔ ndeŋ ndeŋ, á mvhɔ Ndém ɛ́, Ndém a le fhó ánɛ wɔ́p á lefɛ̄ nnɛ̄t ŋgyá mé Yɛɛ́so, ńtɔ́ŋ á wɔ́p lɛ, epuɔ ndeŋ ndeŋ.
45009031	Mbiŋ ŋgɔ́ mé epuɔ Islaɛl, mbɔ pɔ́ le nɔ̄ŋ efaʼa á wɔ́p á lefhō ánɛ lekūʼte lepé, tɛ́ ŋgɔ́ epuɔ ndeŋ ndeŋ á mvhɔ Ndém, ḿbiŋ ndáʼ te lɔ̄k ewuɔ mɛnzhɛ mɛ́t, ŋ́gʉɔ tɛ ŋkó ɔ́.
45009032	Pɔ́ lɛ te lɔ̄k ewuɔ mɛnzhɛ mɛ́t, ŋ́gʉɔ tɛ ŋkó ɔ́ melaʼ akɔ̄? Melaʼ mīi, pɔ́ lɛ te fāʼ á wɔ́p á lefhō ánɛ lefɛ̄ nnɛ̄t ŋgyá á mbū Yɛɛ́so, tɛ́ ŋgɔ́ epuɔ ndeŋ ndeŋ á mvhɔ Ndém ɛ́. Pɔ́ le fāʼ á wɔ́p áa lefhō ánɛ mefaʼ mɔ́p. Pɔ́ le ghʉ̄ épúp, ŋ́kwɛ̄ eshhʉ̄ wɔ́p ánɛ «tɔ́ yīi, mɛ́ kwatɛ éwú ŋgwhʉ̄ɛ á esī.»
45009033	Á gɔ́ páʼ mɛ́ le tí á ntē aŋwaʼne Ndém ŋ́gɛ: «Awuɔ yīi meŋ á si nnɔ̄ŋɔ á tɔ́ yīi, a ghʉʉ̄ mɛ́ kwate, á tésɔŋ Siɔŋ la. Á mía mía tɔ́ yīi, a ghʉʉ̄, ŋiŋ á whʉ á esī. Táʼ, ŋiŋ a ké efɛ́ nnɛ̄t ŋgyá á mbū tɔ́ wuɔ mɛ́t, mbɔ a te e láʼ etapne ɛ́.»
45010001	Epɔ̄ memía, ajū mīi meŋ á ntē meŋ ntsáa, ńnɔŋ eswíŋtɛ á Ndém á athū epuɔ Yúda melaʼ aziɛ́, á si ŋgɔ́ á légɛ, pɔ́ evéŋ, Ndém a eghʉ̄ pɔ́ etswɛ́t.
45010002	Meŋ gɔ eké ntswí ntāŋ wɔ́p á légɛ, pɔ́ é si ŋkhʉ́nɛ á letsɔ̄ʼ akhu Ndém, ńdaʼ ŋ́gɛ, pɔ́ té si ncuŋtɛ nzhɛ́ɛ á mɛnzhɛ mbɔŋ, á lelɔk ntsɔ́ʼ akhu zí mɛ́t ɛ́.
45010003	Pɔ́ té si nzhɛ́ɛ páʼ, Ndém a gē etɔ́ŋ á ŋiŋ lɛ ŋiŋ ndeŋ ndeŋ, á ziŋ épúp ɔ́. Pɔ́ méŋwɛ̄t mé si efāʼa ewɔp mɛnzhɛ, á lelɔk ŋgɔ́ epuɔ ndeŋ ndeŋ, á mvhɔ Ndém. Pɔ́ é si ŋghʉ̄ɛ épúp, ńdɔkɔ ndʉ̄ʼɛ á mɛnzhɛ yīi, Ndém a tsiā éwú, tɛ́ ntɔ́ŋ á ŋiŋ lɛ, ŋiŋ ndeŋ ndeŋ.
45010004	Lepé Mɔɔ́sɛ é le gʉ̄ɔ tɛ ntsóʼne áa ánɛ Klísto, tɛ́ Ndém a etɔ́ŋ epuɔ metsem pīi, pɔ́ fɛɛ́ nnɛ̄t ŋgyá á mbū Klísto lɛ, epuɔ ndeŋ ndeŋ.
45010005	Mɔɔ́sɛ a le tíī, ánɛ ŋiŋ á legē egɔ́ á ŋiŋ ndeŋ ndeŋ, éfhó ánɛ yí á lekūʼte lepé, ŋ́gɛ: «Ŋiŋ yīi a kuʼteé lepé, a a láʼ elɔk lepé mɛ́t tɛ́ egɔ́ éwú.»
45010006	Táʼ, aŋwaʼne Ndém á leé ánɛ lezāpa ánɛ lefɛ̄ nnɛ̄t, tɛ́ ŋgɔ́ á ŋiŋ ndeŋ ndeŋ ŋ́gɛ: «Ndɛ́ʼ o elé á ntē wú ŋ́gɛ, “awɔ́ a a láʼ epe á lephū ū?”» Ńdɔkɔ ŋ́gɛ, awɔ́ a a láʼ epe á lephū tɛ́ etswi, Klísto á esóʼo ó?
45010007	Ńzéŋ le lé ŋ́gɛ: «Awɔ́ a a láʼ esóʼo á apeŋte ē?» Ńdɔkɔ ŋ́gɛ, awɔ́ a a láʼ esóʼo á apeŋte, tɛ́ eghʉ, Klísto a efhó á nnɔ mepfhō ndū á esī í?
45010008	Á páʼā, aŋwaʼne Ndém á lɔkɔ ndʉ́ɛ́ ŋ́gɛ akɔ̄? Ŋ́gɛ: «Ashuŋne Ndém, á lezēŋ wu, á nchu wu, á ntē wu.» Ashuŋne mɛ́t, á si ŋgɔ́ ŋke mbɔŋ yīi pek tswii, ŋ́gɛ mɛ́ pɔŋteé á lefɛ̄ nnɛ̄t ŋgyá á mbū Ndém.
45010009	Púp, o lɔkɔ nchu wú mvéŋ á mvhɔ epuɔ ŋ́gɛ, Yɛɛ́so a á Atsyapuɔ, ḿvéŋ á ntē wu á légɛ, Ndém a le ghʉ̄ á zím ánɛ lewhʉ̄, mbɔ Ndém a fú eghʉ, o etswɛ́t.
45010010	Ŋiŋ a fɛɛ́ nnɛ̄t ŋgyá á mbū Yɛɛ́so páʼā, Ndém á tɔ́ŋ á ŋgaŋ lɛ, ŋiŋ ndeŋ ndeŋ. Ŋiŋ a lɔɔ̄k nchu yí, ḿvéŋ á mvhɔ epuɔ á légɛ, Yɛɛ́so a á Atsyapuɔ páʼā, Ndém á ghʉ ŋgaŋ á tswɛ́t.
45010011	Aŋwaʼne Ndém á leé ŋ́gɛ: «Ŋiŋ a fíɛ́ nnɛ̄t ŋgyá á mbū Yɛɛ́so, mbɔ ŋgaŋ a te e láʼ etapne ɛ́.»
45010012	Púp, atɛʼte á té zɛ́t á tsetsɛlɛ epuɔ Yúda pɔ́ a epuɔ pīi, é té epuɔ Yúda á. Pɔ́ metsem é puú ŋgwɛ̄ á taʼ Atsyapuɔ, á pú ŋgyá etsō mbɔŋ á mbū epuɔ metsem pīi, pɔ́ é si eswíŋtɛ á yí.
45010013	Á gɔ́ páʼ aŋwaʼne Ndém á leé ŋ́gɛ: «Ŋiŋ ntsem yīi a laā ntɔ́ŋ á Atsyapuɔ, Atsyapuɔ a ghʉʉ̄ á tswɛ́t.»
45010014	Ŋiŋ a gɔ epīiŋ ŋghʉ̄ páʼ lā, ńda ntɔ́ŋ á yí, té gɔ́ yīi ŋgaŋ a fɛɛ́ nnɛ̄t ŋgyá á mbū yí í? Ŋiŋ a gɔ epīiŋ ŋghʉ̄ páʼ lā, éfɛ́ nnɛ̄t ŋgyá á mbū yí, té gɔ́ yīi ŋgaŋ a lé júʼ á lekīm á yí í? Ŋiŋ a gɔ epīiŋ ŋghʉ̄ páʼ lā, ńjúʼ á lekīm á yí, té gɔ́ yīi, ŋiŋ a á shúŋ á yí anu, ánɛ yí í?
45010015	Ŋiŋ a gɔ epīiŋ ŋghʉ̄ páʼ lā, éshúŋ anu ánɛ yí, té gɔ́ yīi, mɛ́ é tó á yí í. Á gɔ́ páʼ, mɛ́ leé á ntē aŋwaʼne Ndém ŋ́gɛ: «Á mbɔŋ á lejʉ̄ɔ epuɔ pīi, pɔ́ shʉʼɛ á ntswiī ŋke mbɔŋ.»
45010016	Táʼ, epuɔ metsem mé lɛ te ŋke mbɔŋ véŋ. Á lɔk ŋgɔ́ páʼ, Izayi ntswi‑ŋke Ndém, a le lé azí á ntē aŋwaʼne Ndém ŋ́gɛ: «Atsyapuɔ, awɔ́ a á ké mvéŋ ŋke mbɔŋ yīi, pek tswii ī?»
45010017	Á páʼā, ŋiŋ á ge efɛ́ nnɛ̄t eyá á mbū Klísto, éfhó ánɛ anu zīi a á júʼ, anu mɛ́t á gɔ́ ŋke mbɔŋ ánɛ Klísto.
45010018	Meŋ gɔ epīiŋ nzɛ́tte ŋ́gɛ: epuɔ Yúda é lɛ té ŋke mbɔŋ júʼ lɛ́? Ŋgáŋ, pɔ́ le júʼē. Á lɔk ŋgɔ́ páʼ, mɛ́ leé á ntē aŋwaʼne Ndém ŋ́gɛ: «Ŋghi metswi‑ŋke Ndém, e le gʉ̄ɔ tɛ ŋkó á ejʉʼ tsem, á ndo esī atsetsáʼ. Mɛ́ le júʼ ashuŋne zɔ́p, tɛ ŋkó á nzokó ŋgɔŋ.»
45010019	Meŋ gɔ ezéŋ nzɛ́tte ŋ́gɛ: epuɔ Islaɛl é lɛ te júʼ anu zīi, ŋke mɛ́t é lɔkɔ ndʉ́ɛ́ lɛ̄? Pɔ́ lɛ te júʼ. Ndém a le zī nté njhʉ̄, ńdɔ̄k nchu Mɔɔ́sɛ ńde ŋ́gɛ: «Meŋ a shʉʼ eghʉʉ, pɛ eséŋ eshhʉ̄ ánɛ alāʼ zīi, á kaá ŋgɔ́ á alāʼ zá á. Éghʉʉ, ntē wɛ́ e efūʼ, melaʼ alāʼ zīi, leghi tsɔ́p é té éwú ú.
45010020	A gɔ gɔɔ́, tɛ Ndém á lɔk nchu ntswi‑ŋke yi Izayi ndé ŋ́gɛ: «Epuɔ pīi é le nɔ̄ŋ te efāʼa á gá á, pɔ́ le pīŋ njʉ́ɔ á gá. Meŋ nde ghʉ̄ʉ̄, epuɔ pīi pɔ́ kaá nnɔŋ nzɛ́ttɛ á gá á azō ɔ́, é zhɛ́ á gá.»
45010021	Ḿbiŋ ŋgɔ́ á mbū epuɔ Islaɛl, Ndém á lé ŋ́gɛ: «A kɛ eleʼé tsem, meŋ nɔ̄ɔŋ nnā apū zá, á mbū wɔ te júʼ‑nchu gá, ŋ́gɔ́ megaŋ atʉɛ́‑athū.»
45011001	Meŋ á páʼā ndɔkɔ nzɛ́ttɛ ŋ́gɛ: élɛ Ndém a lē ŋgwáʼ epuɔ alāʼ pí, kɛ akɔ̄ lɛ́? Ŋgáŋ, á té épúp ɔ́, a la á wɔ́p wáʼ á. Meŋ méŋwɛ̄t azá, meŋ á ŋiŋ Islaɛl, ŋ́gɔ́ ndhu Ablaham, ńtó ánɛ atseŋ ŋgyā Bɛnjamɛŋ.
45011002	Ndém a laá ŋgwáʼ alāʼ zí zīi, a le té njhʉ̄ ŋkāŋ á. Pɛ é si ncuŋtɛ nzhɛ́ɛ páʼ, ánɛ amɔ̄ʼ ajʉʼ, á ntē aŋwaʼne Ndém, Eli á nɔŋ nzáŋa á lɔ́ŋ á mbū epuɔ Islaɛl, á mvhɔ Ndém, ŋ́gɛ:
45011003	«Atsyapuɔ, pɔ́ kʉʉ̄ŋ nzwhíte metswi‑ŋke pú, ńták ejʉʼ tsīi, mɛ́ nɔŋɔ epɔʼ éwú, á mbū wu. Tɛ meŋ wuɔ ndaʼ mé lɛ nzɛ́t. Pɔ́ é si mbīŋɛ efāʼa á lezēŋ nzwhí á gá azá.»
45011004	Eli a le lé épúp, Ndém á tsɔ́ʼ á mbū yí ŋ́gɛ akɔ̄? Ŋ́gɛ: «Meŋ á kyɛ́tte epuɔ pīi pɔ́ zɛɛ́t ntsɔ́ʼɔ akhu zá, á ŋiŋnɔŋ ntsāʼ esambīa, é gɔ́ epuɔ pīi, é ka tswíʼte á esī, á mvhɔ esī zīi, mɛ́ tɔ́ŋɔ lɛ, Báal á.»
45011005	Ndeŋ ndeŋ épúp, ánɛ tsetsɔŋɔ, avuʼ epuɔ zīi, Ndém a ke fhó ánɛ apɔŋɔ́ ntē te ndhʉ zí, ńtsɔ́ʼ á wɔ́p, á gɔ́ á esī.
45011006	Ndém a le fhó ánɛ apɔŋɔ́ ntē te ndhʉ zí, tɛ́ ntsɔ́ʼ á wɔ́p, a lɛ te fhó ánɛ mefaʼ mɔ́p ɔ́. A le wíʼe, éfhó ánɛ mefaʼ mɔ́p, mbɔ apɔŋɔ́ ntē te ndhʉ zí, á té zɛ́t á apɔŋɔ́ ntē ɛ́.
45011007	Á páʼa ndɔkɔ ndʉ́ɛ́ ŋ́gɛ akɔ̄? Ńdɔkɔ ŋ́gɛ, ajū mīi epuɔ Islaɛl é le nɔ̄ŋ efaʼa, pɔ́ lɛ te wɛ̄ɛ. Epuɔ pīi Ndém a le tsɔ́ʼē, é piŋ ŋgwɛ̄. Ŋ́gɔ́ mé emɔ̄ʼ epuɔ, mbɔ Ndém a le ghʉ̄ʉ̄, pɔ́ cʉ́ʼ wɔ athū te júʼ,
45011008	á gɔ́ páʼ aŋwaʼne Ndém á leé ŋ́gɛ: «Ndém a le kapté leghi tsɔ́p, ŋ́ghʉ̄, menēk mɔ́p é té zéŋ ejʉʼ njʉ́ɔ ɔ́, ŋ́ghʉ̄ metuúŋ mɔ́p é té zéŋ ejʉʼ njúʼ ɔ́, tɛ ntshí ayáʼa.»
45011009	Efɔ Ndavít a le lé azí ŋ́gɛ: «Ŋ́gɛ lekāk tsīi pɔ́ jhʉ́ɛ, e egɔ́ á mbū pɔ́p, ŋ́gɔ́ páʼ letā, ŋ́gɔ́ páʼ lekhʉ tsīi, pɔ́ e shʉʼ ewhʉte éwú, Ndém a etswá á wɔ́p ŋgʉɔ athʉ́ lepé lā.
45011010	Ŋ́gɛ menēk mɔ́p e eséŋ, tɛ pɔ́ le zéŋ ejʉʼ njʉ́ɔ ɔ́. Ŋ́gɛ Ndém a elɔ̄k ŋgʉɔ̄ʼ eswɛ́t á wɔ́p, tɛ pɔ́ enáŋ efʉʼ metsem, ńzīŋ áa ŋŋɔʼne ŋɔʼné.»
45011011	Meŋ á páʼā ndɔkɔ nzɛ́tɛ ŋ́gɛ: á páʼā, mbɔ epuɔ Islaɛl é le pú ŋkwate ŋ́gwhʉ̄ á esī áa ndaʼ kɛ akɔ̄ lɛ́? Ŋgáŋ, á té épúp ɔ́. Pɔ́ le kwatē épúp, tɛ́ Ndém á zápa épúp, ŋ́ghʉ̄, epuɔ pīi é té epuɔ Yúda á, é tswɛ́t. Á ghʉɛ épúp, ńdɔkɔ efāʼa ŋ́gɛ, epuɔ Islaɛl e eséŋ eshhʉ̄ ánɛ pɔ́p.
45011012	Páʼ epuɔ Islaɛl é le whʉ̄ mefa, á tsia épúp, Ndém á ghʉ, ŋgɔŋ ntsem é jhʉ́ á mía apɛ lā. Páʼ wɔ fɛ́‑nnɛ̄t ŋgyá á mbū Yɛɛ́so, é kʉɔ́k á nnɔ pɔ́p lā, á tsia épúp, Ndém á ghʉ, epuɔ pīi é té epuɔ Islaɛl ɛ́, é jhʉ́ á mía apɛ lā. Pɔ́ piŋɛ ŋgɔ́ páʼā, ḿbú efɛ́ nnɛ̄t metsem ŋgyá á mbū Yɛɛ́so, apɛ á le fáŋ tɛʼ ɛ́ lɛ̄?
45011013	Tsetsɔŋɔ, meŋ shúŋnɛ á mbū pɛ, á wɛ́ pīi, pɛ te epuɔ Yúda á: meŋ á si ŋgɔ́ á nziŋ‑ntō Yɛɛ́so, á mbū epuɔ pīi, é té epuɔ Yúda á. Ntē gá é nɔŋ ŋgáŋtɛ, melaʼ afaʼ mɛ́t zīi, mɛ́ le tsekné á mbū meŋ.
45011014	Meŋ a ghʉ afaʼ mɛ́t, tɛ́ elɔk eghʉ, ntɔ̄ŋ epuɔ alāʼ pék, e efūʼ, ńzhɛ́ páʼ, Ndém a a shʉʼ á nnɔ pɔ́p, éghʉ, emɔ̄ʼ ntaʼné shɔ́ʼɔ́ lɛ́, e etswɛ́t.
45011015	Ndém a le náʼ mbaʼne á wɔ́p mé á nzem, ŋghʉ̄ ŋgɔŋ epuɔ metsem, é piŋ nzem á mbū yí. A láʼ aleʼé zīi, Ndém a ghʉɛ, pɔ́ zéŋɛ mbīŋɛ nzem á nnɔ, a lɛ ŋgɔ́ lɛ akɔ̄? A láʼ egɔ́ anu mbɔŋ tɛʼ, égɔ́ páʼ, ŋiŋ a kwhʉ́ɛ, ńzéŋɛ nzímɛ ánɛ lewhʉ̄ lā.
45011016	Mɛ́ piŋɛ ŋgyá mvhɔ atsém mblɛ á mbū Ndém, mbɔ avuʼ á puú nzéŋ ŋgɔ́ áa azí. Ŋiŋ a yáa ŋgaŋ athʉ́ á mbū Ndém, á zéŋ nzhɛ́ a légɛ, mbū athʉ́ é puú nzéŋ ŋgɔ́ áa emi Ndém.
45011017	Epuɔ Islaɛl é si ŋgɔ́ páʼ, athʉ́ olive zīi, mɛ́ tuŋneé lā, mbɔ Ndém a lē nzáʼ emɔ̄ʼ mbū athʉ́ mɛ́t, ńzáʼ épúp, ḿbiŋ mbɛ́ á wú yīi, o te ŋiŋ Islaɛl ɛ́, ŋ́gɔ́ páʼ apū athʉ́ olive zīi, á tshií á mbaʼ lā, ŋ́gyɛ̄t á ajʉʼ mɛ́t. Á piīŋ ŋgɔ́ tsetsɔŋɔ, ŋ́gɔ́ yīi, o gɔ́ ejhʉ́ ajú á apɛ mbɔŋ ŋka athʉ́ yīi, é fhɔ́ɔ ánɛ athʉ́ olive, ḿbʉɛ.
45011018	Ndɛ́ʼ o eké ndɔ̄k épúp, ŋ́gwák mbū methʉ́ mīi, mɛ́ le záʼē. Akwaŋte leŋia á zi ŋgɔ́ á athū wu, o ekímte á légɛ, wu mé té wɛ̄ meŋgaŋ á, meŋgaŋ mé wɛɛ̄ á wú.
45011019	Ŋiŋ wɛ a gɔ́ epīiŋ ndé á mbū meŋ ŋ́gɛ: «Mɛ́ lɛɛ́ nzáʼa mbū methʉ́ páʼā, ŋ́gɔ̄ á ŋgyɛɛ̄t meŋ éwú.»
45011020	Á épúp á anuúnē. Mɛ́ lɛɛ́ nzáʼa á wɔ́p, melaʼ mīi pɔ́ le sɛ̄t nzem Ndém. O ké mbiŋ ŋgɔ́ á ajʉʼ ega mɛ́t páʼā, á gɔ́ melaʼ mīi, o lē efɛ́ nnɛ̄t ŋgyá á mbū Yɛɛ́so. Ndɛ́ʼ o ké ndɔ̄k épúp, ŋ́ŋīa. Lak athū jú.
45011021	Páʼ Ndém a le záʼ mbū ánɛ athʉ́ zīi, mɛ́ tuŋneé lā. Wu yīi o ké mbiŋ ŋgɔ́ páʼ apū athū zīi, mɛ́ le yɛ̄t yɛt éwú lā, o gɔ te lāk á athū jú ú, mbɔ o te e láʼ evuʼu á yí í.
45011022	Jʉ́ɔ páʼ Ndém a á ŋgaŋ ntē mbɔŋ, ńzéŋ ŋgɔ́ á ŋiŋ, ŋ́kīa, ŋiŋ a te zíʼ. A tswaá ŋgʉɔ athʉ́ lepé, á athū epuɔ pīi, pɔ́ é fa nzhɛ. A á piŋ ŋghʉ̄ anu mbɔŋ ánɛ wu. Ńdaʼ ŋ́gɛ, o eké nnáŋ é efʉʼ metsem, ńzhɛ́ á légɛ, yí mé ghʉʉ̄ anu mbɔŋ ánɛ wu, tɛ ŋgɔ́ te épúp zhɛ́, mbɔ a a shʉʼ ezáʼ á wú ajú.
45011023	Ŋ́ké ŋgɔ́ mé epuɔ Yúda pīi, Ndém a le záʼ á wɔ́p lā, pɔ́ gɔ́ te zéŋ ntém nzem Ndém ɛ́, mbɔ Ndém a a zéŋ eyɛt á wɔ́p azɔ́p leswhī leswhī, melaʼ mīi a wɛɛ̄ mete, á lelɔk ŋghʉ̄ épúp.
45011024	Wu, o ó si ŋgɔ́ páʼ apū athʉ́ olive zīi, á le tswhí á mbaʼ. Ndém á le pīŋ efhó éwú efāk á wú, ŋ́gyɛ̄t ánɛ azi mɛ́ tuŋneé. Tɛ ŋgʉɔ shɔ́ʼɔ́ á Ndém á lezēŋ ŋgyɛ̄t mbū methʉ́ mīi, a le zī efak áa ánɛ methʉ́ olive mīi, mɛ́ tuŋné ē?
45011025	Epɔ̄ memía, meŋ á si ŋkɔ̄ŋɔ ŋ́gɛ, pɛ ezhɛ́ ajū mīi, Ndém a le lʉ̄ɔ̄, tɛ́ a etsīa épúp, pɛ é le pfēŋ á kíkhí ŋ́gɛ, pɛ é si ŋgɔ́ megaŋ azhɛ̄‑anu ú. Azō mɛ́t á lɛ: apak epuɔ Islaɛl pīi, pɔ́ é si ntʉ̄ɛ̄ athū á mbū Ndém lā, pɔ́ e láʼ ete á athū tee, tɛ Ndém a eghʉ̄, epuɔ metsem pīi a le tsɔ́ʼē, é gɔ́ te epuɔ Islaɛl ɛ́, e etswɛ́t.
45011026	Á páʼa tɛ́, Ndém a a láʼ eghʉ, epuɔ Islaɛl metsem e etswɛ́t. Á gɔ́ páʼ, Ndém a leé á ntē aŋwaʼne yí ŋ́gɛ: « Nzaʼ‑Ŋkhʉ a a láʼ etó áa tésɔŋ Siɔŋ, éghʉ, ndhu Yakɔ́p é le zéŋ ntē á athū á mbū Ndém ɛ́.
45011027	Eka yīi pek a pɔ́p e láʼ ekʉɔ́ʼe, á si ŋgɔ́ á légɛ, meŋ a láʼ esok mefa mɔ́p.»
45011028	Mɛ́ tsiā ánɛ páʼ pɔ́ le lʉ̄ʼ ŋke mbɔŋ, ńjʉ́ɔ pɔ́ gɔ́ megaŋ mbo Ndém, ŋ́gɔ́ épúp, pɛ ejhʉ́ apɛ. Ḿbiŋ ŋgɔ́ éyi mɛ́ fhɔ́ɔ ánɛ páʼ Ndém mé le kāŋ á wɔ́p, mbɔ a zɛɛ́t ŋkɔŋ á wɔ́p kɔŋ, melaʼ wɔ maŋgānjʉʼ pɔ́p.
45011029	Ndém a gɔ le yá á afuʼ á mbū ŋiŋ, éshʉʼ nzéŋ ńtswí í. A á le tsɔ́ʼ á ŋiŋ, éshʉʼ nzéŋ ŋ́kúmne anu zí í.
45011030	Á lɛ efʉʼ mvhɔ, pɛ etēe athū á mbū Ndém, tsetsɔŋɔ, Ndém a lē mbiŋ ntsá mezeŋɛ mɛ́, éfhó ánɛ páʼ epuɔ Islaɛl é le tē athū á mbū yí.
45011031	Ndeŋ ndeŋ épúp, pɔ́ lɛɛ́ ntʉɛ athū, melaʼ atsāmezeŋɛ zīi, Ndém a le wɛ̄ ánɛ pɛ, tɛ́ a etsīa épúp, Ndém a etsá mezeŋɛ mɔ́p azɔ́p.
45011032	Ndém a le tsɔ́ʼ nzhɛ á légɛ, epuɔ menɔŋ metsem é epú ntē á athū á mbū yí, tɛ́ a etsīa épúp, a ewɛ̄ á atsāmezeŋɛ á mbū epuɔ menɔŋ metsem.
45011033	Jʉ́ɔ páʼ apɔŋɔ́ ntē zīi, Ndém a wɛɛ̄ ánɛ epuɔ, á faáŋ épúp. Jʉ́ɔ páʼ azhɛ̄‑anu zí á faáŋ tɛʼ, a puú nzhɛ́ páʼ, ajūɔ tsem á ziīŋ épúp. Ŋiŋ a gɔ le zhɛ́ páʼ Ndém a zapaá menu épúp ɔ́. Ŋiŋ á le zhɛ́ páʼ memɛnzhɛ pí, é épúp ɔ́.
45011034	Á gɔ́ páʼ aŋwaʼne Ndém á leé ŋ́gɛ: «Awɔ́ a gɔ ezhɛ́ páʼ Ndém a kwaŋteē menu épúp é? Awɔ́ a gɔ eték á Ndém ḿ?
45011035	Awɔ́ a le yá azō á mbū yí, tɛ́ mbiŋ ŋgɔ́ si nzwíʼtɛ apiŋ ŋ̄?»
45011036	Ajūɔ tsem á puú ŋgɔ́ áa azí, mbɔ yí mé le ghʉ̄ ajūɔ tsem, ajūɔ tsem á piŋ mbɔ́ŋte áa lezēŋ mbīŋ nzem á mbū yí. Awuʼte a egɔ́ á mbū yí, á meŋguʼ meŋguʼ. Á épúp.
45012001	Epɔ̄ memía pá, meŋ á si eswíŋtɛ á wɛ́ ŋ́gɛ, páʼ Ndém a wɛɛ̄ atsāmezeŋɛ á mbū pímpɛ lā, pɛ epú mmāʼ ŋgua zɛ ŋgyá á mbū yí, ńdɔ̄k ewɛ legɔ̄ ntsem, ńnɔ̄ŋ epɔʼ á mbū yí. Ntií epɔʼ jʉɔ mɛ́t mé gɔ epɔ̄ŋ á yí. Pɛ ghʉɛ épúp, á gɔ́ á lewuʼte á Ndém tɛ ntsékne.
45012002	Ndɛ́ʼ pɛ epɛ́ efʉʼ ánɛ epuɔ ŋguʼ puɔ. Pɛ ekúmne ntií lelɔk nnáŋ, ńcʉ́ʼ, Ndém a eyá á wɛ́ ntií á lelɔk ŋkwāŋ á anu leswhī leswhī, ńdɔk nzhɛ́ á leghʉ ajū mīi, a á si ŋkɔ̄ŋɔ ŋ́gɛ mɛ́ eghʉ̄. Pɛ ghʉɛ épúp, á gɔ́ mbɔŋ, á páʼa ŋgɔ́ á ajū mīi, á gɔ epɔ̄ŋ á Ndém, ŋ́gɔ́ á ajū mīi á mbɔŋ á mbū Ndém tɛ ntsékne.
45012003	Meŋ á lɔk páʼ Ndém a le ghʉ̄ anu mbɔŋ té ndhʉ ánɛ meŋ la, ńdé á mbū awíɛ awíɛ á tsetsɛlɛ pɛ ŋ́gɛ: ndɛ́ʼ ŋiŋ á nɛ́tte. Ndɛ́ʼ ŋiŋ á ghʉ, mɛ́ lɔk á yí ntɔ́ŋ á ajū mīi, a te aziɛ́ ɛ́. Awiɛ́ awiɛ́ a ecuŋte nzhɛ́ páʼ yí é épúp. Awíɛ awíɛ a efhó ánɛ páʼ, Ndém a le yá á yí á lefɛ̄ nnɛ̄t épúp, tɛ́ nzhɛ́ páʼ yí é épúp.
45012004	Ḿpɛ é páʼā, ŋ́gwɛ̄ áa taʼ mbe nnɛ̄t, mbe nnɛ̄t mɛ́t é wɛ mekim tɛ záne, aziɛ́ akim lɛ́, á piŋ mbɔ́ŋ azí afaʼ ntswhī.
45012005	Ndeŋ ndeŋ épúp, páʼ ḿpɛ lɛtneē ánɛ Klísto lā, á páʼa ḿpɛ elɔ̄ɔk mbú ŋgɔ̄ áa taʼ mbe nnɛ̄t, tɛ mbɔɔ páʼ ḿpɛ é tɛ nzáne lā. Ḿpɛ kʉʉ̄ŋ mbú ntemte ńcʉ́ʼ á taʼ, ńdɛ̄tne mennɛ̄t mímpɛ, páʼ aziɛ́ akim mbe nnɛ̄t lɛ́, á lɛtneē ánɛ amɔ̄ʼ lā.
45012006	Ndém a le zapá ánɛ apɔŋɔ́ ntē te ndhʉ zí, ŋ́gyá eyi nthū awiɛ́ á lelɔk ŋghʉ̄ mefaʼ mí, é tswhi. A gɔ́ éyi, eyi nthū ŋiŋ, é si ŋgɔ́ á letswi ŋke Ndém, á fhó ánɛ páʼ lefɛ̄ nnɛ̄t yímpɛ, a á si nzɛ́ttɛ ŋ́gɛ mɛ́ ezīŋ épúp, tɛ́ ntswī.
45012007	Ŋ́gɔ́ éyi, eyi nthū mmɔʼ ŋiŋ é si ŋgɔ́ á leghʉ afaʼ á mbū emɔ̄ʼ epuɔ, á ghʉ. Ŋ́gɔ́ éyi, eyi mmɔʼ ŋiŋ é si ŋgɔ́ á lezīʼne epuɔ, á zíʼne.
45012008	Ŋ́gɔ́ éyi, eyi mmɔʼ ŋiŋ é si ŋgɔ́ á lesemte epuɔ, á semte. Ŋiŋ a gɔ́ éyi, a a yá á ŋiŋ azō, á yá té sáŋ. Ŋiŋ a gɔ́ɔ á ntshi‑mvhɔ á nnɔ epuɔ, á ghʉ afaʼ zí, tɛ nzhɛ́ɛ ajū mīi a ghʉɛ. Ŋiŋ a gɔ́ɔ á tsá‑melaʼ, á lɔk lekāk tɛ́ ntsá.
45012009	Á pɔŋ ŋ́gɛ, ŋkɔŋne zīi ŋiŋ a wɛɛ̄ á mbū epuɔ, e egɔ́ ŋkɔŋne mé taʼ ntē. Awíɛ a echʉ́ nnɛ̄t ŋkʉ̄ anu tepɔŋ, ŋ́kúʼte á yí á leghʉ anu mbɔŋ.
45012010	Pɛ ekɔ̄ŋne mennɛ̄t mɛ́ nzeŋne zeŋné, mé taʼ ntē, páʼ epɔ̄ memía é pɔŋteé á lekɔŋne mennɛ̄t mɔ́p épúp. Pɛ ekhʉ́ne á wɛ́ á leghʉ mekuʼ á nnɔ pɛ, ńzeŋne zeŋné.
45012011	Pɛ elɔ̄k á taʼ ntē, ńdɔ̄k akhʉne tɛ́ ŋghʉ̄ afaʼ á mbū Atsyapuɔ, ndɛ́ʼ pɛ egɔ́ melɔ́ŋ.
45012012	Ajū mīi pɛ é si ntsáa, ńnɔŋ nzhɛ́ á légɛ Ndém a a láʼ eyá, pɛ egē ezwíʼte, ŋ́gɔ́ á ntē lekāk. Ŋ́kwɛ́t ntē, ánɛ afʉʼ ŋgʉɔ̄ʼ. Éswíŋte á Ndém té ká.
45012013	Pɛ etswíte epuɔ Ndém pīi, azō á mbū pɔ́p ŋkíŋɛ. Ŋ́kókne mege á ŋgyā pɛ efʉʼ metsem.
45012014	Pɛ elɔ́ ŋ́gɛ, Ndém a elɛ ŋghʉ̄ anu mbɔŋ, á mbū epuɔ pīi, é lʉɔ́ʼɔ á wɛ́. Pɛ elɔ́ ŋ́gɛ, a eghʉ̄ anu mbɔŋ á mbū pɔ́p, ndɛ́ʼ á néŋ ndɔ á athū pɔ́p.
45012015	Epuɔ é nɔŋ ŋkáka, pɛ a pɔ́p é púte ŋkák, ńnɔ̄ŋ ndāa, pɛ a pɔ́p é púte ndā.
45012016	Pɛ enáŋ á tsetsɛlɛ pɛ, ŋ́gɔ́ á taʼ nchu. Ndɛ́ʼ pɛ enáŋa ŋŋīa. Pɛ eghʉ̄ áa ajū mīi, á tswii á légɛ, pɛ soʼneé nnɛ̄t zɛ ŋgyá á esī. Ndɛ́ʼ pɛ esáʼ ŋ́gɛ, pɛ é megaŋ azhɛ̄‑anu.
45012017	Ndɛ́ʼ ŋiŋ á lɔk anu tepɔŋ, ḿbʉ̄ʼ á anu tepɔŋ. Pɛ ekāk ete, á leghʉ anu mbɔŋ á mbū epuɔ metsem.
45012018	Awíɛ a eghʉ̄ tɛ ŋgɔ́ yīi, á mii mé yí, pɔ́ a epuɔ metsem é náŋ mé apwɛne, páʼ eshhʉ̄ é tó épúp.
45012019	Mepɔŋ mesoó pá, ndɛ́ʼ ŋiŋ yí méŋwɛ̄t á pʉʼ anu zīi, ŋiŋ a á ghʉ á mbū yí. Pɛ ecʉ́ʼ Ndém mé epʉ̄ʼ, melaʼ mīi Atsyapuɔ Ndém a leé á ntē aŋwaʼne yí ŋ́gɛ: «Meŋ mé pɔɔ́ŋ á lepʉʼ anu, meŋ mé pɔ́ŋ á lezāpa azi awɔ́ ŋiŋ lɛ́, á alá apū yí.»
45012020	A zeéŋ ndé ŋ́gɛ: «Nzi é nɔŋ nzáŋa á ŋgaŋ mbo wu, o eyá á yí azō á pfɛ́t. Agāk zí á nɔ̄ŋ eshhʉ́ɛ, o eyá á yí ntshi á nú. O ghʉɛ épúp, mbɔ o o maʼ esē á athū yí, a ekúmne á atswhī zí.»
45012021	Ndɛ́ʼ ŋiŋ á cʉ́ʼ, anu tepɔŋ á jhʉ́ á yí. A cʉ́ʼɛ épúp, o elɔ̄k á leghʉ anu mbɔŋ, ḿbāʼne azi tepɔŋ ŋgyá á nzem.
45013001	Awɔ́ ŋiŋ lɛ́, a pɔŋteé á lejūʼ nchu epuɔ pīi é sáʼa alāʼ. Ŋiŋ a gē esáʼ á alāʼ páʼā, á fhó áa mbū Ndém, epuɔ pīi é piŋɛ esáʼa, mbɔ Ndém mé nchʉ́ á wɔ́p.
45013002	Púp, ŋiŋ yīi a á te nchu wɔ sáʼ‑alāʼ júʼ, a á páʼā ndɔkɔ te nzīŋɛ ánɛ mɛnzhɛ yīi, Ndém a le kīā ā. Wɔ tʉɛ‑athū á mbū wɔ sáʼ‑alāʼ, é páʼā ndɔkɔ mbíɛ́ á kwáŋ atʉɛ́, ńnéŋɛ á ntɔ̄ŋ pɔ́p méŋwɛ̄t.
45013003	Ŋiŋ a nɔɔ̄ŋ nziŋɛ ndeŋ ndeŋ páʼā, a te wɔ sáʼ‑alāʼ pɔ́k. Epuɔ pīi meziŋɛ́ mɔ́p é té pɔŋ, mé pɔɔ́k á wɔ́p. O nɔŋ te ŋkɔ̄ŋɔ á wú á lepɔ̄k wɔ sáʼ‑alāʼ á, o ezīiŋ ndeŋ ndeŋ. O ghʉɛ épúp, mbɔ pɔ́ e kɔŋte á wú.
45013004	Pɔ́ é páʼā, ńnɔŋ ŋghʉ̄ɛ áa afaʼ Ndém, ńdɔkɔ ntshónɛ á wú á leziŋ ndeŋ ndeŋ. Meziŋɛ́ mú é piŋɛ ŋgɔ́ té pɔŋ, o epɔ́k á wɔ́p. Á té ndémndēm tɛ́, pɔ́ wɛɛ̄ ŋgʉɔ athʉ́ lepé ɛ́. Pɔ́ gē etswá á ŋiŋ ŋgʉɔ athʉ́ lepé páʼā, ńdɔkɔ ŋghʉ̄ɛ áa afaʼ Ndém, ńdɔkɔ ntswīi azāŋalɔ́ŋ Ndém, ánɛ ŋiŋ yīi, meziŋɛ́ mí é té pɔŋ.
45013005	Melaʼ épúp tɛ́ á mbɔŋ, á lejūʼ nchu wɔ sáʼ‑alāʼ. O ó le njúʼɔ épúp páʼā, ńdiɛ ndɔ̄kɔ mbɔ́kɔ áa azāŋalɔ́ŋ Ndém ɛ́, o ejúʼu épúp melaʼ mīi, ntē wú é si nzi mvéŋɛ ŋ́gɛ, o eghʉ̄ épúp.
45013006	Á melaʼ épúp tɛ́, pɛ pɔŋteé á lemaʼ ncup alāʼ. Wɔ tswí‑ncup é páʼā, mbɔ Ndém mé le zapá á wɔ́p, ŋ́gɛ pɔ́ ecuŋte ŋghʉ̄ afaʼ mɛ́t, páʼ lepé é si nzɛ́ttɛ.
45013007	Pɛ eyá á mbū awíɛ awíɛ, á ajū mīi mɛ́ pɔŋteé á leyā á mbū yí. Ńdɔkɔ ŋ́gɛ, pɛ eyá á ntií ntiī ncup, á mbū epuɔ pīi, mɛ́ pɔŋteé á leyā á mbū pɔ́p. Ńtsɔ́ʼ á acɔʼ á mvhɔ ŋiŋ yīi, mɛ́ pɔŋteé á letsɔ̄ʼ á mvhɔ yí. Ŋ́ghʉ̄ mekuʼ ŋiŋ yīi, mɛ́ pɔŋteé á leghʉ mekuʼ mí.
45013008	Ndɛ́ʼ ŋiŋ á wɛ njú á mbū ŋiŋ, té gɔ́ áa ŋkɔŋne. Pɛ ekɔ̄ŋne mennɛ̄t mɛ́ nzeŋne zeŋné. Ŋiŋ yīi, a kɔɔ̄ŋ emɔ̄ʼ epuɔ lā, a á páʼā, ńdɔkɔ ŋkúʼtɛ lepé Ndém tɛ ntséknɛ.
45013009	Á páʼa, mbé Ndém mīi é leé ŋ́gɛ: «Ndɛ́ʼ ŋiŋ á láʼ aleʼé ŋghʉ̄ agā. Ndɛ́ʼ ŋiŋ á zwhí á ŋiŋ. Ndɛ́ʼ ŋiŋ á jʉ. Ndɛ́ʼ ŋiŋ á tshí ntē ánɛ ajūɔ ŋiŋ». Mɛ́ pú ŋkwɛ́t methū mbé muɔ mɛ́t, mbɔɔ emɔ̄ʼ, ńdé ŋ́gɛ: «Ŋiŋ a ekɔ̄ŋ á ŋiŋ ntsem, páʼ athū nnɛ̄t zí méŋwɛ̄t.»
45013010	Ŋiŋ a lɔɔ̄k ŋkɔŋne nnáŋ páʼā, ŋ́gɔ́ yīi, á gɔ le ghʉ̄ á anu tepɔŋ ánɛ ŋiŋ ɛ́. Lenāŋ mé ŋkɔŋne á páʼā, ńdɔk ŋgɔ́ á lekūʼte lepé Ndém tɛ ntsékne.
45013011	Páʼ pɛ é si ncuŋtɛ nzhɛ́ɛ afʉʼ alāʼ zīi, ḿpɛ é éwú lā, tsetsɔŋɔ á si ŋgɔ́ á afʉʼ zīi, ŋiŋ a te pɔŋté á lezēŋ ndí í. Afʉʼ zīi Ndém a gɔ eghʉ ḿpɛ etswɛ́t, á tshóte mbáte, tɛ ntɔ́k afʉʼ zīi, ḿpɛ le zɛ́t nzii á lefɛ̄ nnɛ̄t ŋgyá á mbū Yɛɛ́so.
45013012	Etsōʼ a á zii ntɔ́k, njhʉ̄ é si ŋgɔ̄ á ndáa. Púp, ḿpɛ ewáʼ menu nzém, ḿbɛ́ á tsitsi ncu yīi mɛ́ lɔkɔ ndʉɔ́ʼɔ, afʉʼ zīi ejʉʼ é si efóko.
45013013	Ḿpɛ elɔ̄k á ndeŋ ndeŋ nnáŋ, páʼ wɔ ziŋ‑azokó é naáŋ épúp. Ḿpɛ epá agege ánɛ ajūɔ tsem. Ndɛ́ʼ ḿpɛ ezá agege ánɛ etsō lejhʉ̄, ndɛ́ʼ ḿpɛ egɔ́ wɔ núnú‑meluʼ, ndɛ́ʼ ḿpɛ egɔ́ megaŋ agā, ndɛ́ʼ ŋiŋ á wɛ á mɛgap. Ndɛ́ʼ ḿpɛ ewɛ̄ɛ á tákátáká, ndɛ́ʼ ḿpɛ egɔ́ megaŋ sɛ́h ntē.
45013014	Á gɔ́ áa lɛ, pɛ elɔ̄k á leghʉ páʼ Atsyapuɔ Yɛɛ́so Klísto, a á si ŋkɔ̄ŋɔ épúp, ŋ́kwɛ́t etsɛ́ lenāŋ, pɛ é le néŋ athū zɛ́ ánɛ ecū mīi, mbe nnɛ̄t zɛ é si ntshónɛ á wɛ́, ŋ́gɛ pɛ ghʉɛ, á pɔŋ á wɛ́ ɛ́.
45014001	Pɛ etswí á ŋiŋ yīi a á si mbwɛ́tɛ á ánɛ lefɛ̄ nnɛ̄t ŋgyá á mbū Klísto, ńnéŋ á nnɔ pɛ. Ndɛ́ʼ pɛ a pɔ́p é ŋak ánɛ ezi ntií lekwaŋte anu.
45014002	Lefɛ̄ nnɛ̄t mmɔʼ ŋiŋ ŋgyá á mbū Klísto, a shuúŋ á yí á légɛ, á gɔ epú mpfɛ́t etsō tsem. Lefɛ̄ nnɛ̄t mmɔʼ ŋiŋ á ká, tɛ eshúŋ á yí ŋ́gɛ, a gɔ le mbap pfɛ́t.
45014003	Ŋiŋ yīi a pfɛɛ́t etsō tsem, a te pɔŋté á leŋyaŋne á ŋiŋ yīi, a gɛ te mpfɛ́tɛ mbap á ā. Ŋiŋ yīi, a piīŋ te mbap pfɛ́t, a te pɔŋté á lethū alɔ́ʼ ŋiŋ yīi a pfɛɛ́t etsō tsem, tɛ mbā á yí í, melaʼ mīi Ndém á veéŋ á ŋgaŋ azí.
45014004	O ó páʼa ŋgɔ́ áa awɔ́, tɛ nthúɔ alɔ́ʼ ŋgaŋ afaʼ ŋiŋ ndɛʼɛ, tɛ mbāa á yí í? A faa lo, ŋ́gɔ́ te fāa lo, á cʉte áa mɔʼɔ́ afaʼ yi. Á páʼā ŋgɔ́ éyi, ŋgaŋ afaʼ Atsyapuɔ, a gɔ le gē eghʉ épúp, ńdɔkɔ efāa, melaʼ mīi Atsyapuɔ á pɔɔ́ŋ mete á lelɔk ntɔ́te á yí, tɛ a á le fāa.
45014005	Emɔ̄ʼ epuɔ é kwaāŋ ŋ́gɛ, emɔ̄ʼ meleʼé alāʼ é tsyaā emɔ̄ʼ. Emɔ̄ʼ epuɔ é kwaŋ azɔ́p ŋ́gɛ, eleʼé alāʼ ntsem, é puú ŋgɔ́ áa taʼ azō. Ŋiŋ a ké nnɔ̄ŋ ŋkwāŋa ánɛ eziɛ́ ntií lɛ́, á cuŋte nzhɛ́ ajū mīi a kwaŋa.
45014006	Ŋiŋ yīi a kwaāŋ ŋ́gɛ, emɔ̄ʼ meleʼé alāʼ é tsyaā emɔ̄ʼ, a ghʉʉ̄ épúp páʼā, ńdɔkɔ ŋgūʼtɛ áa Atsyapuɔ. Ŋiŋ yīi a pfɛɛ́t etsō tsem, a ghʉʉ̄ épúp páʼā, ńdɔkɔ ŋgūʼtɛ áa Atsyapuɔ. Á páʼā, á lɔkɔ esyáknɛ á Ndém melaʼ etsō mɛ́t. Ŋiŋ yīi a te etsō tsem pfɛ́t, a ghʉʉ̄ épúp páʼā, ńdɔkɔ ŋgūʼtɛ áa Atsyapuɔ. Á páʼā á lɔkɔ esyáknɛ azí á Ndém.
45014007	Tsɔ ŋiŋ á nnɔ pímpɛ mé té kɔŋ nnáŋ á ŋgɔŋ ɔ́, ŋiŋ méŋwɛ̄t mé piŋ te kɔ̄ŋ ŋkwhʉ́ ɛ́.
45014008	Ḿpɛ naáŋ á ŋgɔŋ páʼā, ŋ́gɔ̄ áa ŋguʼtē Atsyapuɔ. Ŋ́kwhʉ́ɛ páʼā, ŋ́gɔ̄ áa ezéŋ ewuʼte á yí. Ńdɔkɔ ŋ́gɛ, a zi ŋgɔ́ éyi, ḿpɛ e náŋ á ŋgɔŋ lo, ŋ́gɔ́ éyi, ḿpɛ e kwhʉ́ lo, mbɔ ḿpɛ é gɔ́ áa epuɔ Atsyapuɔ Yɛɛ́so Klísto,
45014009	melaʼ mīi a le kwhʉ́ʉ̄, ńzéŋ nzím ánɛ lewhʉ̄ páʼā, ńdɔkɔ ŋgɔ́ á Atsyapuɔ á mbū mepfhō, mbɔɔ á mbū epuɔ mete.
45014010	Ḿbiŋ ŋgɔ́ mé wu, mbɔ melaʼ akɔ̄, o piŋɛ nthúɔ alɔ́ʼ méŋ mɔ́ wu, tɛ mbāa á yí í? Ŋ́gɔ́ mé wu, mbɔ melaʼ akɔ̄, o piŋɛ ŋŋyāŋnɛ á méŋ mɔ́ wu ú? Á páʼā, ḿpɛ metsem e eláʼ ntshí á mvhɔ Ndém, a ezáʼ ntsaŋ awíɛ awíɛ.
45014011	Atsyapuɔ Ndém a lée á ntē aŋwaʼne yí ŋ́gɛ: «Meŋ á si ŋgɔ́ á Ndém, ńnáŋ nte, epuɔ metsem e láʼ etswíʼte á mvhɔ meŋ, éwuʼte á gá. Epuɔ metsem e láʼ eshúŋ á mvhɔ alāʼ á légɛ, meŋ mé si ŋgɔ́ á Ndém.»
45014012	Púp, awɔ́ ŋiŋ nnɔ yímpɛ lɛ́, mé e láʼ etshí á mvhɔ Ndém, éshúŋ yí méŋwɛ̄t, páʼ meziŋɛ́ mí é lɛ épúp.
45014013	Púp, ndɛ́ʼ ḿpɛ ezéŋ nthúne melɔ́ʼ, tɛ mbā á ŋiŋ. Pɛ enéŋ á ntē pɛ, á legɔ̄ le ghʉ̄ ajū mīi, á gɔ eghʉ̄ʉ, méŋ mɔ́ wɛ á kwate, ká ŋgwhʉ̄ á ntē mefa á.
45014014	Atsyapuɔ Yɛɛ́so á lē ŋghʉ, meŋ ecuŋte nzhɛ́ á légɛ, amɔ̄ʼ ajū mīi á lɛ̄ɛ ŋgɔ́ ajūɔ epe, á té éwú ú. Táʼ, ŋiŋ a ké njʉ́ɔ ŋ́gɛ, epe é ánɛ azō, azō mɛ́t, á lɛ nzéŋ ncʉ́ʼ ajūɔ epe á mbū yí.
45014015	A gɔ́ éyi, ecū mīi o pfɛ́tɛ, é gɔ eghʉ̄ʉ, méŋ mɔ́ wu á ká ánɛ lefɛ̄ nnɛ̄t, mbɔ o pfɛɛ́t épúp páʼā, ńdɔkɔ te nzɛ́t ŋkɔ̄ŋɔ á yí í. Pá á wú á lelɔk ajū mīi o pfɛ́tɛ, ŋ́ghʉ̄, ŋiŋ yīi Klísto a le kwhʉ́ melaʼ mí, á lákne.
45014016	Ndɛ́ʼ pɛ eghʉ̄ʉ, ajū mīi á mbɔŋ á mbū pɛ, á ghʉ, epuɔ é shúŋne té pɔŋ ánɛ pɛ,
45014017	melaʼ mīi, Lefɔ Ndém é té si ŋgɔ́ anu etsō lejhʉ̄ pɔ́ anu meluʼ ɔ́. É si ŋgɔ́ á lecʉ̄ʼ, Azwakne Ndém á ghʉ, mɛ́ lɔk á ndeŋ ndeŋ nnáŋ, ńnáŋ mé apwɛne, ńnáŋ mé lekāk.
45014018	Ŋiŋ a ge eghʉ afaʼ Klísto, ŋ́gwɛ̄ ntií atswhī jʉɔ mɛ́t, mbɔ á pɔŋ á Ndém, epuɔ menɔŋ e ekɔ̄ŋte á yí.
45014019	Púp, ḿpɛ efāʼ á ajū mīi á gɔ eghʉ̄ʉ, ḿpɛ enáŋ mé apwɛne, ńtswíte á yímpɛ á letswaŋ mbū, ńdɔ̄k á yímpɛ á lefɛ̄ nnɛ̄t ŋgʉɔ mé mvhɔ.
45014020	Ndɛ́ʼ pɛ eták afaʼ Ndém, melaʼ anu, ánɛ etsō lejhʉ̄. Á anuúnē á légɛ, mɛ́ gɔ epú mpfɛ́t etsō tsem. Táʼ, á ka pɔ̄ŋ ŋ́gɛ, ŋiŋ a epfɛ́t etsō lejhʉ̄ tsīi, é gɔ eghʉ̄ʉ, taʼ méŋ mɔ́ á whʉ á ntē mefa á.
45014021	Ajū mīi á mbɔŋ, á si ŋgɔ́ á legɔ̄ le mbap pfɛ́t, á legɔ̄ le meluʼ nú, á legɔ̄ le ghʉ̄ ajū mīi, á gɔ eghʉ̄ʉ, méŋ mɔ́ á kwate ŋgwhʉ̄ á esī í.
45014022	Kúʼte anu zīi o ó si nzhɛ́ɛ ánɛ anu jʉɔ mɛ́t á ntē wu, pɛ Ndém mé ezhɛ́. Eshhʉ̄ mbɔŋ a á si ŋgɔ́ á ŋiŋ yīi, ntē yí é té si ŋŋāka á yí, ánɛ anu zīi, a á sáŋ tɛ njʉ́ɔ ŋ́gɛ, á mbɔŋ á leghʉ ɛ́.
45014023	Táʼ, ŋiŋ a ge epfɛ́t azō, ntē yí e nɔ̄ŋ ŋŋāka á yí, mbɔ Ndém a a tswá á yí ŋgʉɔ athʉ́ lepé, melaʼ mīi a ka ghʉ̄ páʼ lefɛ̄ nnɛ̄t yi ŋgyá á mbū Klísto, a á si nzɛ́ttɛ ŋ́gɛ, a eghʉ̄ épúp ɔ́. Ŋiŋ a piŋɛ ŋghʉ̄ azō, té gɔ́ yīi, lefɛ̄ nnɛ̄t ŋgyá á mbū Klísto, a á si nzɛ́ttɛ ŋ́gɛ, a eghʉ̄ épúp, mbɔ ŋgaŋ a á fa.
45015001	Pek pīi pek teteē ánɛ lefɛ̄ nnɛ̄t ŋgyá á mbū Yɛɛ́so, pek pɔŋteé á lepʉ̄ʼte epuɔ pīi, pɔ́ é si ŋkáa ánɛ lefɛ̄ nnɛ̄t, ŋ́gē eghʉ épúp, pek é le ghʉ̄ ajū mīi, á pɔŋ áa wék ɛ́.
45015002	Awɔ́ ŋiŋ nnɔ yímpɛ lɛ́, a pɔŋteé á leghʉ ajū mīi á pɔŋ emɔ̄ʼ epuɔ, ájū mīi á mbɔŋ á mbū pɔ́p, étswíte á wɔ́p á lelɔk lefɛ̄ nnɛ̄t wɔp, ŋgʉ̄ɔ mé mvhɔ.
45015003	Klísto a lɛ te ghʉ̄ á ajū mīi á pɔŋ áa yí méŋwɛ̄t ɛ́. A cʉ́ʼɛ épúp, mbɔ mɛ́ le tí á ntē aŋwaʼne Ndém ánɛ yí ŋ́gɛ: «Azɔte zīi mɛ́ le lɔ̄k nzɔte á wú, á le soʼné áa athū meŋ.»
45015004	Ajūɔ tsem zīi mɛ́ le tí á ntē aŋwaʼne Ndém, tɛ efhó tɛ efʉʼ, mɛ́ le tíī, ńdɔkɔ ntékɛ á yímpɛ, tɛ́ ḿpɛ ezápa ánɛ menu mīi mɛ́ le tí á ntē aŋwaʼne mɛ́t, ŋ́kāk ete, ŋ́kwɛ́t ntē ndɔk nzwíʼte ajū mīi, ḿpɛ é si ntsáa, ńnɔŋ nzhɛ́ɛ á légɛ, ḿpɛ e láʼ ewɛ.
45015005	Ŋ́gɛ Ndém yīi, a yaá á lekak ete, ŋ́gyá á lekwɛ̄t ntē, a elɛ ŋghʉ̄, pɛ enáŋ, ŋ́gɔ́ á taʼ nchu á nnɔ pɛ, páʼ Yɛɛ́so Klísto a kɔɔ̄ŋ épúp.
45015006	Púp, ńdɔ̄k á taʼ ntē, ńdɔ̄k á taʼ nchu, ŋ́gūʼte á Ndém, á Mɔʼɔ́ Atsyapuɔ yímpɛ Yɛɛ́so Klísto.
45015007	A épúp tɛ́, pɛ ekókne mennɛ̄t mɛ́ nzeŋne zeŋné, ńdeŋ ndeŋ páʼ, Klísto á le kokné á wɛ́ épúp, ŋ́ghʉ̄ épúp, ńdɔk ŋgūʼte á Ndém.
45015008	Meŋ ndɔkɔ eshúŋɔ á wɛ́ á anuúnē á légɛ, Klísto a le cʉ́ʼ ŋkwa epuɔ Yúda páʼā, tɛ́ ndɔk ŋghʉ̄, melaʼne mīi Ndém a le ghʉ̄ á mbū wɔ maŋgānjʉʼ pek, é po, ńzéŋɛ ndɔkɔ ntswīi á légɛ, Ndém a á te sɛt nzem.
45015009	A lɛɛ́ eshʉʼɛ á ŋgɔŋ páʼā, ńzéŋɛ ndɔkɔ efāʼa ŋ́gɛ, epuɔ pīi é té epuɔ Yúda á, e ewūʼte á Ndém, melaʼ atsāmezeŋɛ zīi, Ndém a wɛɛ̄ ánɛ epuɔ. Á lɔk ŋgɔ́ páʼ, mɛ́ le tí á ntē aŋwaʼne Ndém ŋ́gɛ: «É melaʼ épúp tɛ́, meŋ a shʉʼɛ ewuʼtɛ á wú, á tsetsɛlɛ epuɔ pīi é té epuɔ Yúda á, meŋ a shʉʼɛ ezɔpɔ, élɔkɔ ewuʼtɛ á wú.»
45015010	Mɛ́ zeéŋ ntí éwú ŋ́gɛ: «Epuɔ pīi é té epuɔ Yúda á, pɔ́ a epuɔ alāʼ Atsyapuɔ Ndém, e epúte ŋkák.»
45015011	Ńzéŋ ntí éwú ŋ́gɛ: «Epuɔ metsem pīi é té epuɔ Yúda á, pɛ eyá lepɛ á mbū Atsyapuɔ. Elāʼ ntsem e ezɔ̄p, ńdɔk ŋgūʼte á Atsyapuɔ.»
45015012	Izayi ntswi‑ŋke Ndém a le lé azí ŋ́gɛ: «Emɔ̄ʼ ŋiŋ a shʉʼ etó ánɛ nzwɛt Jese, éshʉʼ esáʼ elāʼ epuɔ pīi, é té epuɔ Yúda á. Pɔ́ emāʼ ŋgua zɔp, ŋgyá á mbū yí.»
45015013	Meŋ á si eswíŋtɛ ŋ́gɛ, Ndém, páʼ ḿpɛ zwiʼteé ajūɔ tsem áa mbū yí lā, a elɛ efhó ánɛ páʼ pɛ fɛɛ́ nnɛ̄t ŋgyá á mbū Klísto lā, ŋ́ghʉ̄, lekāk pɔ́ apwɛne e egɔ́ á ntē pɛ tɛ ndó. Tɛ́ mete Azwakne zí, é eghʉ̄, pɛ ecuŋte nzwíʼte ajū mīi, a le laʼnē á leyā á mbū pɛ.
45015014	Epɔ̄ memía pá, meŋ á si ncuŋtɛ nzhɛ́ɛ azō ánɛ pɛ, á gɔ́ á légɛ, pɛ é megaŋ ntē mbɔŋ. Ńzhɛ́ á ajū mīi, mɛ́ pɔŋteé á lezhɛ̄, tɛ ntsékne. Ŋ́kūʼ pīi, pɛ gɔ etékne mennɛ̄t mɛ́ nzeŋne zeŋné.
45015015	Meŋ nde nɔ̄ŋ nzhɛ́ɛ épúp, tɛ́ ŋké ntí té lʉɔ amɔ̄ʼ azō, ánɛ emɔ̄ʼ mejʉʼ á ntē mekɛtte má, ńdɔk ŋkímte á wɛ́ á ajū mīi, mɛ́ lē ndáʼ nzíʼne á wɛ́. Meŋ nde gē etí épúp, éfhɔ́ɔ ánɛ apɔŋɔ́ ntē te ndhʉ zīi, Ndém a le wɛ̄ ánɛ meŋ.
45015016	Á gɔ́ páʼ, a le lɔ̄k á gá ŋghʉ̄ á ŋgaŋ afaʼ Yɛɛ́so Klísto, á mbū epuɔ pīi é té epuɔ Yúda á. Ńchʉ́ á gá ŋ́gɛ, meŋ etswī ŋke mbɔŋ Ndém, tɛ́ Azwakne Ndém a eghʉ̄, epuɔ pīi é té epuɔ Yúda á, e ecʉ́ʼ páʼ epɔʼ yīi, mɛ́ é yá á mbū Ndém, tɛ é pɔŋ á yí lā.
45015017	Páʼ meŋ ndɛtneē ánɛ Yɛɛ́so Klísto lā, meŋ mbɔŋteé á gá á lekaʼte, melaʼ afaʼ zīi, meŋ ghʉɛ ŋgyáa á mbū Ndém.
45015018	Meŋ ŋaʼaá nchu gá, ńdɔk eshúŋ áa ajū mīi, Klísto a le zapá ánɛ meŋ ŋghʉ̄, tɛ́ epuɔ pīi é té epuɔ Yúda á, é júʼ nchu Ndém. A le zapá ánɛ meshuŋne má, mbɔɔ ánɛ ega leghʉ, tɛ́ ŋghʉ̄ épúp.
45015019	Ńzápa ánɛ páʼ Azwakne Ndém á le yá á gá mete, á lelɔk ŋghʉ̄ mendajʉ́ɔ menu, mbɔɔ meyiŋne menu mīi, é tswii mete Ndém, tɛ́ ŋghʉ̄ épúp. Púp, meŋ zīi, á Yelósalɛm, ńtɔ́kte nchʉ́ nnɛ̄t ntswī ŋke mbɔŋ ánɛ Klísto, tɛ ŋkó á apak ŋgɔŋ Ilili.
45015020	Táʼ, meŋ nde ké ŋkɔ̄ŋ á letswi ŋke mbɔŋ áa ánɛ ejʉʼ tsīi, mɛ́ laá nzi ŋkím lezēŋ Klísto éwú ú, ḿbɔ́k á gá lekwɛ̄t ŋgyā, ánɛ atseŋ zīi, mmɔʼ ŋiŋ mé le nɔ̄ŋŋ̄.
45015021	Ŋ́ghʉ̄ɛ épúp, ńdɔkɔ nzīŋɛ ánɛ mekhu aŋwaʼne Ndém. Á leé ŋ́gɛ: «Epuɔ pīi mɛ́ lɛ te shúŋ á wɔ́p anu ánɛ yí í, e láʼ ejʉ́ɔ á yí. Epuɔ pīi é lɛ te júʼ á leshūŋ anu ánɛ yí í, e láʼ ejúʼe.»
45015022	Á páʼa ŋgɔ́ á ajū mīi, á lé zii mvɛ́ne á gá ŋgʉɔ tɛ nzáne, á leshʉʼ á alāʼ pɛ.
45015023	Á ké mbīŋ ŋgɔ́ tsetsɔŋɔ páʼā, mbɔ meŋ á mak afaʼ zá ánɛ elāʼ tsīi, é eshhʉ̄ ega. Páʼ á gɔ́ meŋguʼ tɛ nzáne, meŋ nɔ̄ɔŋ ntsáa á gá á leshʉʼ á alāʼ pɛ lā,
45015024	meŋ á jʉ́ɔ ŋ́gɛ, meŋ a shʉʼ enɔŋ egʉɔ mé alāʼ epuɔ Apaŋyáŋ, éshʉʼ á alāʼ pɛ. Meŋ á si ntsáa á gá á leshʉʼ ŋgē egʉɔ mé éwú, ńtsia tɛ njʉ́ɔ á wɛ́, pɛ emāʼ mvēŋ ánɛ meŋ, ńdɔk ntswíte á gá á legʉɔ tɛ ŋkó éwú. Mbɔ meŋ á jhʉ́ apɛ ánɛ páʼ, ḿpɛ é náʼ nnáŋ.
45015025	Á ké mbiŋ ŋgɔ́ tsetsɔŋɔ, meŋ nɔŋ ŋgʉ̄ɔ mé Yelósalɛm, á ntswíte epuɔ Ndém pīi é éwú.
45015026	Á gɔ́ páʼ, epuɔ Yɛɛ́so pīi é apak ŋgɔŋ Maseduan mbɔɔ á apak ŋgɔŋ Akayi, é ke jʉ́ɔ ŋ́gɛ á mbɔŋ, á lemaʼ ncup ndɔ̄k ntswíte epuɔ Ndém pīi, é Yelósalɛm, ŋ́gɔ́ wɔ te kuʼ ánɛ azō.
45015027	Pɔ́ méŋwɛ̄t mé le jʉ́ɔ ŋ́gɛ, á mbɔŋ épúp. Á zi ŋgɔ́ anuúnē, pɔ́ a pɔ́p é pɔɔ́ŋ njú, melaʼ mīi epuɔ Yɛɛ́so pīi, pɔ́ é epuɔ Yúda, é le tswité á wɔ́p á lezhɛ̄ anu Ndém, pɔ́ piŋ mbɔ́ŋte á leyā azō, ńdɔk ntswíte á wɔ́p azɔ́p.
45015028	Meŋ a shʉʼ emak ajʉɔ anu mɛ́t, tɛ ecuŋte eyá ajū mīi mɛ́ ke cūpē, égē egʉɔ mé alāʼ epuɔ Apaŋyáŋ, étsia á alāʼ pɛ.
45015029	Meŋ á si ncuŋtɛ nzhɛ́ɛ á légɛ, meŋ a shʉʼ eshʉʼ tɛ ekó á alāʼ pɛ, mbwɛ́né zīi é fhɔ́ɔ á mbū Klísto, e efūʼte ánɛ pɛ.
45015030	Meŋ á si ŋké ntsīa ánɛ Atsyapuɔ yímpɛ Yɛɛ́so Klísto, mbɔɔ ánɛ ŋkɔŋne zīi é fhɔ́ɔ á mbū Azwakne Ndém, ńzɛ́tɛ á wɛ́ me epɔ̄ memía, ŋ́gɛ: pɛ eswíŋte á Ndém á athū meŋ, ḿpɛ elɔ̄k épúp, ḿbúte ndʉɔ́ʼ.
45015031	Pɛ eswíŋte ŋ́gɛ Ndém a lɛ ŋghʉ̄, meŋ evūʼu á mbū wɔ te fɛ́‑nnɛ̄t ŋgyá á mbū Klísto pīi, é apak ŋgɔŋ Yudéa. Ŋ́gɛ a eghʉ̄, epuɔ Ndém pīi é Yelósalɛm, e elɛ ntswí ncup jʉɔ zīi, meŋ ndɔkɔ mé éwú la, mé taʼ ntē.
45015032	Púp, ŋ́gɔ́ éyi, Ndém a véŋɛ, meŋ shʉ̄ʉʼ á alāʼ pɛ, ŋ́gē eshʉʼe, ntē gá é nɔŋ ŋgáŋtɛ. Meŋ enáʼ eswíte á alāʼ pɛ.
45015033	Ŋ́gɛ Ndém, á ŋwɛ́t apwɛne, a egɔ́ mé pɛ metsem. Á épúp.
45016001	Meŋ á si ŋkɔ̄ŋɔ ŋ́gɛ, pɛ ezhɛ́ á légɛ, Febe, méŋ mɔ́ yímpɛ eyi menzwí, a á ŋiŋ yīi mɛ́ gɔ etém nzem ŋgyá mé yí, a ghʉʉ̄ afaʼ ánɛ alúŋ epuɔ Yɛɛ́so zīi, á Saŋklɛ
45016002	Pɛ ekókne á yí á tsetsɛlɛ pɛ, ánɛ lezēŋ Atsyapuɔ, páʼ epuɔ Ndém é pɔŋteé á lekōkne mennɛ̄t mɔ́p épúp. Ńtswíte á yí ánɛ ajūɔ tsem zīi, a gɔ etsá á mbū pɛ. A lé zii ntswíte epuɔ tɛ nzáne, tɛ mbɔɔ meŋ azá.
45016003	Pɛ etsāʼte á Plisil pɔ́ Akilas, mésoó afaʼ pá pīi, pek a pɔ́p é pútɛ ŋghʉ̄ɛ afaʼ, á mbū Yɛɛ́so Klísto.
45016004	Pɔ́ le té á ndhʉɛ̄ athū zá, ńnɔŋ ŋgɔ̄ á ŋkwʉ́tɛ. Meŋɛmeŋ ndaʼ mé té si ŋgūʼu anu mbɔŋ zīi pɔ́ le ghʉ̄ ɛ́, elúŋ epuɔ Yɛɛ́so ntsem á ntē elāʼ tsīi, é té alāʼ epuɔ Yúda á, é zeéŋ nnɔŋ ŋgūʼu azɔ́p.
45016005	Pɛ etsāʼte alúŋ epuɔ Yɛɛ́so zīi, á gɛ ncúʼtɛ á ŋgyā pɔ́p, ńtsāʼte á mbɔŋ esoó ga Epenɛt, a á si ŋgɔ́ mvhɔ ŋiŋ yīi, a le fɛ́ nnɛ̄t ŋgyá mé Klísto, á ntē apak ŋgɔŋ Azíi.
45016006	Pɛ etsāʼte á Malía, a ke tséŋ aziʼne tɛʼ melaʼ mɛ́.
45016007	Ńtsāʼte á Aŋdlonikus pɔ́ Junias, pɔ́ é si ŋgɔ́ epuɔ alāʼ pék. Pek a pɔ́p mé lɛ á ŋgyā atʉɛ́. Pɔ́ é si ŋgɔ́ memía meziŋ‑ntō Klísto, mbɔ pɔ́ le zī nzi á lefɛ̄ nnɛ̄t ŋgyá á mbū Klísto, tɛ́ meŋ ndáʼ efɛ́ azá.
45016008	Pɛ etsāʼte á Ampliyatus, a á si ŋgɔ́ á mbɔŋ esoó gá, á nzem Atsyapuɔ.
45016009	Ńtsāʼte á Ulbɛŋ, ḿpɛ a pɔ́p é si mbútɛ ŋghʉ̄ɛ afaʼ á mbū Klísto. Pɛ ezéŋ ntsāʼte á mbɔŋ esoó ga Stakis.
45016010	Ńtsāʼte á Apɛlɛs, a le tswī á légɛ, yí chʉʉ́ nnɛ̄t ndɛ̄tne ánɛ Klísto. Pɛ etsāʼte epuɔ mba Alistobul.
45016011	Ńtsāʼte á Elodiɔŋ, ŋiŋ alāʼ wek. Ńtsāʼte epuɔ mba Naasis pīi é lɛtneē ánɛ Atsyapuɔ.
45016012	Pɛ etsāʼte á Tlifɛ́ne pɔ́ Tlifóze. Pɔ́ ke tséŋ aziʼne á leghʉ afaʼ á mbū Atsyapuɔ. Pɛ etsāʼte á Pɛɛsida, á mbɔŋ esoó ga eyi menzwí, a ke tséŋ aziʼne tɛʼ, á leghʉ afaʼ á mbū Atsyapuɔ.
45016013	Pɛ etsāʼte á Lufus, á mbɔŋ mía ŋgaŋ afaʼ Atsyapuɔ, ńtsāʼte á mɛ́ wɔp, a á mbū meŋ, ńzéŋ ŋgɔ́ páʼ mɛ́ ga lā.
45016014	Pɛ etsāʼte á Asinklit, mbɔɔ Flegɔŋ, mbɔɔ Ɛɛmɛs, mbɔɔ Patlobas, ŋ́ghʉ̄ á Ɛɛmas pɔ́ a epɔ̄ memía pīi, pɔ́ a pɔ́p é gɛ ncúʼtɛ.
45016015	Pɛ etsāʼte á Filologe pɔ́ Juli, mbɔɔ Nele pɔ́ méŋ mɔ́ yi éyi menzwí. Ńtsāʼte á Olɛmpas pɔ́ a epuɔ Ndém metsem pīi, pɔ́ a pɔ́p é gɛ ncúʼtɛ.
45016016	Pɛ etsāʼte mennɛ̄t mɛ́ nzeŋne zeŋné, ésēŋte awɔ́ ŋiŋ lɛ́ á nnɔ pɛ á mbɔŋɔ́. Elúŋ epuɔ Klísto ntsem, é tsaʼte á wɛ́.
45016017	Epɔ̄ memía, meŋ á si ntswɛ̄tɛ á wɛ́ ŋ́gɛ, pɛ epá megaŋ aŋwaŋ, pɔ́ gɔ elɔ̄ɔk á lelʉɔ̄ʼ anu zīi, mɛ́ le ziʼné á wɛ́, ŋ́ghʉ̄ tɛ pɛ efāa nzhɛ. Pɛ ekʉ̄ á wɔ́p.
45016018	Ntií epuɔ jʉɔ mɛ́t, é páʼā, pɔ́ té ŋghʉ̄ɛ afaʼ á mbū Klísto Atsyapuɔ yímpɛ ɛ́, pɔ́ lɔkɔ áa levem tsɔ́p nzīŋɛ. Pɔ́ lɔɔ̄k meleté eshuŋne, pɔ́ meshuŋne á lelɔk ndʉ̄te epuɔ, ḿbɔ̄pte wɔ véŋ véŋ.
45016019	Epuɔ metsem é si nzhɛ́ɛ páʼ, pɛ juúʼ nchu Atsyapuɔ. A épúp tɛ́, ntē gá é si ŋgáŋtɛ melaʼ mɛ́. Meŋ á si ŋké ntsáa ŋ́gɛ, pɛ ewɛ̄ azhɛ̄‑anu, á lelɔk ŋghʉ̄ anu mbɔŋ, ŋ́gɔ́ efʉʼ metsem, ŋ́kʉ̄ anu tepɔŋ.
45016020	Á cʉʉ́ʼ á méŋ afʉʼ, Ndém, á ŋwɛ́t apwɛne, a eghʉ̄, Sɛ́ta a epú ndákne, pɛ ezīŋte ánɛ yí. Ŋ́gɛ Atsyapuɔ yímpɛ Yɛɛ́so, a elɛ̄ ŋghʉ̄ anu mbɔŋ té ndhʉ ánɛ pɛ.
45016021	Timotɛ esoó afaʼ ga, a á tsaʼte á wɛ́, mbɔɔ Lusius, ŋ́ghʉ̄ á Jazɔŋ pɔ́ Sosipatlos, épuɔ alāʼ pék.
45016022	Meŋ Tɛɛtius, meŋ á tsaʼte á wɛ́ ánɛ lezēŋ Atsyapuɔ, á gá yīi, meŋ tswítɛ á Pɔ́ɔl, á letī akɛtte jʉɔ.
45016023	Ŋgayus, á ŋiŋ yīi a kóknɛ á gá á mba yí, mbɔ alúŋ epuɔ Yɛɛ́so á gɛ ncúʼtɛ á mba yí, a á tsaʼte á wɛ́. Elaste, á efeŋ‑ŋkāp tésɔŋ, a á tsaʼte á wɛ́, mbɔɔ Kaatus á méŋ mɔ́ yímpɛ. [
45016024	Ŋ́gɛ Atsyapuɔ yímpɛ Yɛɛ́so Klísto, a elɛ ŋghʉ̄ á anu mbɔŋ té ndhʉ ánɛ pɛ metsem. Á épúp.]
45016025	Awuʼte a egɔ́ á mbū Ndém. Yí mé kuūʼ á leghʉ, lefɛ̄ nnɛ̄t wɛ á tswhí ŋgʉ̄ɔ mé mvhɔ, páʼ ŋke mbɔŋ yīi, meŋ tswii, é si ndʉ́ɛ́ épúp. Ŋ́ke yīi meŋ sáʼa eshúŋɔ epuɔ ánɛ Yɛɛ́so Klísto. Ńzéŋ ŋkūʼ á leghʉ, lefɛ̄ nnɛ̄t wɛ á tswhí ŋgʉ̄ɔ mé mvhɔ, páʼ ntsem zīi, Ndém a le sīā, ŋ́ghʉ̄ ḿpɛ zhɛ́, e leé épúp. Ntsem mɛ́t, Ndém a le lʉɔ̄ tɛ efhó tɛ meŋguʼ meŋguʼ.
45016026	Á ké ŋgɔ́ tsetsɔŋɔ, mbɔ meŋwaʼne metswi‑ŋke Ndém, é lē ŋghʉ, ntsem mɛ́t é tó á ntentā. Ndém yīi a naáŋ lemiʼɛ, a lē ntswi ŋ́gɛ, mɛ́ eghʉ̄, epuɔ elāʼ tsem, é ezhɛ́ ntsem mɛ́t. Ńzhɛ́ épúp, éfɛ́ nnɛ̄t ŋgyá mé yí, ńjúʼ nchu yí.
45016027	Ḿpɛ etsīa á nzem Yɛɛ́so Klísto, ŋ́gyá á awuʼte á mbū Ndém, á kwaʼ ŋgaŋ azhɛ̄‑anu, ŋ́ghʉ̄ épúp á meŋguʼ meŋguʼ. Á páʼa.
46001001	Meŋ Pɔ́ɔl, mbɔ Ndém a le tsɔ́ʼ á gá ánɛ lekɔŋ yi, ŋ́gɛ, meŋ ecʉ́ʼ á nziŋ‑ntō Yɛɛ́so Klísto, mbɔɔ méŋ mɔ́ yímpɛ Sostɛn, mé tíi akɛtte jʉɔ.
46001002	Ńtíi á mbū alúŋ epɔ̄ Ndém zīi, á tésɔŋ Kɔlɛŋte, á wɛ́ pīi Ndém a le zapá ánɛ Yɛɛ́so Klísto, ŋ́ghʉ̄ pɛ ecʉ́ʼ epuɔ pí. A lɛɛ́ ntɔ́ŋɔ á wɛ́ ŋ́gɛ, pɛ ecʉ́ʼ epuɔ pí, pɛ a epuɔ metsem pīi, pɔ́ gʉɔ̄ tɛ ŋkó á akɔ̄ ajʉʼ lɛ́, ńtɔ́ŋ lezēŋ Atsyapuɔ Yɛɛ́so Klísto, á Atsyapuɔ wɔp, ńzéŋ ŋgɔ́ eyímpɛ.
46001003	Ŋ́gɛ Mɔʼɔ́ yímpɛ Ndém, pɔ́ Atsyapuɔ Yɛɛ́so Klísto, e eghʉ̄ anu mbɔŋ té ndhʉ ánɛ pɛ, ŋ́ghʉ̄ pɛ enáŋ mé apwɛne.
46001004	Meŋ á si esyáknɛ á Ndém té ká á athū pɛ, melaʼ anu mbɔŋ té ndhʉ zīi, a á si ntsīa ánɛ Yɛɛ́so Klísto, ŋ́ghʉ̄ɛ ánɛ pɛ.
46001005	Ésyáknɛ épúp melaʼ mīi, Ndém a tsiā ánɛ Yɛɛ́so Klísto, ŋ́gyá á wɛ́ etsō mbɔŋ ntsem tɛ é záne. Ŋ́gyá á wɛ́ á leshūŋ ashuŋne zí, mbɔɔ á lejūʼ ashuŋne zí.
46001006	Ńzhɛ́ ŋ́gɛ, ashuŋne Yɛɛ́so Klísto zīi, meŋ nde shúŋ á wɛ́ lā, Ndém a ke ghʉ̄ʉ̄, pɛ chʉ́ nnɛ̄t ŋkúʼte mé taʼ ntē.
46001007	Ŋ́kúʼte tɛ amɔ̄ʼ ajūɔ mbɔŋ zīi, Ndém a gɔ eyá á mbū pɛ ndémndēm, á té zɛ́t á mbū pɛ ŋkíŋɛ ɛ́. Á wɛ́ pīi pɛ é si nzwíʼtɛ aleʼé zīi, Atsyapuɔ yímpɛ Yɛɛ́so Klísto, a a láʼ ezéŋ epiŋ nzem.
46001008	Yí mé e láʼ eghʉ, pɛ ekúʼte á anu zí, mé taʼ ntē tɛ nzōko. Tɛ́ a etsīa épúp, a eláʼ ŋgɔ́ á aleʼé zīi, a záʼa ntsaŋ ezɔp a epuɔ metsem, a enɔ̄ŋ le ndāʼa á wɛ́ ɛ́.
46001009	Ndém a le tɔ́ŋ á wɛ́, ŋ́gɛ pɛ a Méŋ yi Atsyapuɔ Yɛɛ́so Klísto, e ecʉ́ʼ á taʼ. A laʼneē akɔ̄ lɛ́, ńdáʼ ŋghʉ̄.
46001010	Epɔ̄ memía, meŋ á si ŋké mbiŋɛ esēmtɛ á wɛ́, ánɛ lezēŋ Atsyapuɔ yímpɛ Yɛɛ́so Klísto. Ŋ́gɛ pɛ egɔ́ á taʼ nchu. Ŋ́gɛ ndɛ́ʼ tákátáká, á gɔ́ á tsetsɛlɛ pɛ. Pɛ epú ncʉ́ʼ á taʼ ŋiŋ, ŋ́gɔ́ á taʼ ntē, ŋ́gwɛ̄ á taʼ akwaŋte.
46001011	Epɔ̄ memía pá, meŋ ndʉ́ɛ́ páʼa melaʼ mīi, epuɔ mba Klowe, é ke shúŋ á gá ŋ́gɛ, tákátáká a á tsetsɛlɛ pɛ.
46001012	Ńdɔkɔ ŋ́gɛ, emɔ̄ʼ epuɔ é nnɔ pɛ ndʉ́ɛ́ ŋ́gɛ: «Meŋ á ŋiŋ Pɔ́ɔl.» Emɔ̄ʼ é nɔŋ ŋ́gɛ: «Meŋ á ŋiŋ Apolos. Emɔ̄ʼ é nɔŋ ŋ́gɛ: «Meŋ á ŋiŋ Sefas.» Emɔ̄ʼ é nɔŋ ŋ́gɛ: «Meŋ á ŋiŋ Klísto.»
46001013	Á páʼā, Klísto á gɔ́ ŋgapte gapte lɛ́? Mɛ́ lɛɛ́ ŋgwáʼa ŋkwɛ̄tɛ á gá Pɔ́ɔl, ánɛ mbaŋne paŋné melaʼ mefa mɛ́ kɛ? Mɛ́ le wáʼa nnōʼ á wɛ́ á ntshi páʼā, áa ánɛ lezēŋ tsá, meŋ Pɔ́ɔl kɛ?
46001014	Ndém a á ghʉ, á gɔ́ yīi, meŋ ndɛ te tsɔ taʼ ŋiŋ nnɔ wɛ á ntshi nōoʼ, ńdaʼ Klispus pɔ́ Ŋgayus.
46001015	Á piŋɛ ŋgɔ́ épúp, mbɔ ŋiŋ a gɔ le lé ŋ́gɛ, meŋ nde nōʼ á yí á ntshi, ŋ́gɛ a egɔ́ á ŋiŋ nnɔ ga á.
46001016	Yééé, meŋ nde zéŋ nnoʼ epuɔ mba Stefanas á ntshi. Meŋ á kwaŋ ŋ́gɛ, meŋ ndɛ te pīŋ nzéŋ ńnōʼ mmɔʼ ŋiŋ ndɛʼɛ á ntshi ɛ́.
46001017	Klísto a lɛɛ́ te ntúɔ́ á gá ŋ́gɛ, meŋ egʉ̄ɔ nnōʼ epuɔ á ntshi ɛ́. A lɛɛ́ ntúɔ́ á gá ŋ́gɛ, meŋ egʉ̄ɔ ntswī ŋke mbɔŋ. Ŋ́ké ŋgē etswii, meŋ ńde zóko nnūʼu ashuŋne ɛ́, ḿbɔ́k á gá á leghʉ, mɛ́ le júʼ anu zīi, Klísto a le kwhʉ́ ánɛ mbaŋne paŋné páʼā, ńdɔkɔ ndʉ́ɛ́ ɛ́.
46001018	Ŋke mbɔŋ yīi pek tswii, é fhó ánɛ páʼ Klísto a le kwhʉ́ ánɛ mbaŋne paŋné, é mbū epuɔ pīi, é ánɛ mɛnzhɛ lepī, ŋ́gɔ́ áa anu te methū. Ŋ́ké mbiŋ ŋ́gɔ́ á mbū epuɔ pīi, Ndém a lē ntshí á wɔ́p ánɛ mɛnzhɛ letswɛ̄t, á yímpɛ, Ndém á lɔkɔ nchʉ́ɛ nnɛ̄t, ńtswīi mete mí.
46001019	Meŋ ndʉ́ɛ́ páʼā melaʼ mīi, Ndém a le lé á ntē aŋwaʼne yí ŋ́gɛ: «Meŋ a shʉʼ eták azhɛ̄‑anu megaŋ azhɛ̄‑anu, épiŋ epík leghi megaŋ leghi.»
46001020	Á piŋɛ ŋgɔ́ épúp, mbɔ megaŋ azhɛ̄‑anu é té ndɔ̄kɔ azhɛ̄‑anu ŋgʉ̄ɔ mé ajʉʼ ɛ́. Mbɔ wɔ kɛ́ʼte‑mbé Ndém, é té ndɔkɔ ŋgʉ̄ɔ mé ajʉʼ ɛ́. Mbɔ wɔ túŋ‑atseŋ anu, ánɛ leleŋ ŋgɔŋ cʉ̄ɔ, é té ndɔkɔ ŋgʉ̄ɔ mé ajʉʼ ɛ́. Á té páʼa, Ndém á lɔkɔ ŋghʉ̄ɛ, azhɛ̄‑anu ŋgɔŋ jʉɔ, á cʉ́ʼɛ áa apiá‑anu lɛ̄?
46001021	Páʼ epuɔ ŋgɔŋ puɔ, é kɛ te lɔ̄k azhɛ̄‑anu zɔ́p, éfhó ánɛ ajū mīi, Ndém a á lɔk azhɛ̄‑anu zí ŋghʉ̄, ḿvéŋ á yí lā, Ndém a á piŋ ŋkɔ̄ŋ á yí á lefhō ánɛ ŋke mbɔŋ yīi, pek tswii, pɔ́ piŋ nnɔ̄ŋ ntɔ́ŋɔ lɛ apiá‑anu, tɛ́ ŋghʉ̄, epuɔ pīi, pɔ́ é véŋ ŋke mɛ́t, e tswɛ́t.
46001022	Epuɔ Yúda é si ŋkía ŋkʉʼne menu, tɛ́ evéŋ ŋke mɛ́t. Epuɔ pīi é té epuɔ Yúda á, é nɔŋ ŋkɔ̄ŋɔ á lefhō ánɛ ashuŋne azhɛ̄‑anu, tɛ́ mvéŋ zɔ́p.
46001023	Ŋ́ké ŋgɔ́ mé pek, mbɔ pek é si ntswīi ŋke mbɔŋ ánɛ Nzaʼ‑Ŋkhʉ, páʼ mɛ́ le kwɛtē á yí ánɛ mbaŋne paŋné. Ŋke mɛ́t, é gɔ́ á mbū epuɔ Yúda, ŋ́gɔ́ á nde anu. Ŋ́gɔ́ á mbū epuɔ pīi, é té epuɔ Yúda á, ŋ́gɔ́ áa anu te methū.
46001024	Táʼ, ŋ́ké ŋgɔ́ á mbū epuɔ pīi, Ndém a le tɔ́ŋ á wɔ́p, tɛ a láʼa ŋgɔ́ á ŋiŋ Yúda kɛ́ á ŋiŋ yīi a te ŋiŋ Yúda á, mbɔ pɔ́ é si nzhɛ́ɛ á légɛ, Klísto mé si ntswīi mete Ndém, yí mé zéŋ nnɔ̄ŋ ntswīi azhɛ̄‑anu Ndém.
46001025	Ajū mīi epuɔ menɔŋ é jʉɔ́ ŋ́gɛ, á anu te methū zīi, Ndém a ghʉɛ, azō mɛ́t á azhɛ̄‑anu, ńtɔ́k azhɛ̄‑anu epuɔ menɔŋ. Ajū mīi pɔ́ jʉɔ́, Ndém á ghʉ, pɔ́ gɛ á té azō ɔ́, azō mɛ́t, á teē ntsya azi, epuɔ menɔŋ é gɔ eghʉ̄ʉ.
46001026	Epɔ̄ memía, pɛ enáʼ ncʉte ńjʉ́ɔ, á wɛ́ pīi Ndém a le tɔ́ŋ á wɛ́. Epuɔ tɛ nzá é tsetsɛlɛ pɛ, pɔ́ té wɛ̄ á azhɛ̄‑anu, ánɛ eyi lejʉ̄ɔ epuɔ menɔŋ ɔ́. Epuɔ tɛ nzá, é té gɔ́ mete epuɔ ɔ́. Epuɔ tɛ nzá, é té ntúɔ́ ánɛ etseŋ ŋgyā memía epuɔ ɔ́.
46001027	Táʼ, Ndém a le ké ŋkaŋ ajū mīi, epuɔ menɔŋ é ŋgɔŋ ega, ńjʉ́ɔ páʼ apiá‑anu lā, ńdɔk mmāʼ esē á athū megaŋ azhɛ̄‑anu. Ŋ́kāŋ epuɔ pīi, epuɔ menɔŋ é té lɔ̄k á wɔ́p ntɔ́ŋ azō á ŋgɔŋ ega á, ńdɔk mmāʼ esē á athū mete epuɔ.
46001028	Ndém a le kāŋ epuɔ pīi, mɛ́ é ndo esī atsetsáʼ, ŋ́gwák á wɔ́p wáke, épuɔ pīi, mɛ́ té lɔ̄k á wɔ́p ntɔ́ŋ á azō ɔ́, épuɔ pīi, é zi mbú te etsō ɔ́, ńdɔk ŋkōk nzwiŋ epuɔ pīi, mɛ́ é nnɔŋ ndɔ̄kɔ á wɔ́p ntɔ́ŋɔ azō.
46001029	Ŋ́ghʉ̄ɛ épúp, ńdɔkɔ ŋ́gɛ, ndɛ́ʼ ŋiŋ á pfeŋ á kíkhí á mvhɔ yí.
46001030	Yí Ndém mé le tswāŋ á wɛ́ a Yɛɛ́so Klísto. Ŋ́ghʉ̄ɛ épúp páʼā, ŋ́gɛ Yɛɛ́so Klísto a egɔ́ á mbū pímpɛ, ŋ́gɔ́ á ŋiŋ yīi a zíʼnɛ azhɛ̄‑anu zīi, á fhɔ́ɔ á mbū yí Ndém. Á zeéŋ ŋgɔ́ melaʼ Yɛɛ́so mɛ́t, tɛ́ ḿpɛ é epuɔ ndeŋ ndeŋ á mvhɔ Ndém. Mbɔ Yɛɛ́so a le cūʼ á yímpɛ, ánɛ mefa, ḿpɛ é tswhi ŋgɔ́ epuɔ Ndém.
46001031	Ndém a lɛɛ́ ŋghʉɛ épúp páʼa, á gɔ́ páʼ mɛ́ le tí á nte aŋwaʼne yí ŋ́gɛ: «Ŋiŋ a nɔŋ mpfēŋɛ á kíkhí yi, á fhó áa ánɛ ajū mīi, Atsyapuɔ a le ghʉ̄ʉ̄, tɛ́ mpfēŋ.»
46002001	Mbɔɔ meŋ azá me epɔ̄ memía, meŋ ndɛɛ́ eshʉʼɛ á alāʼ pɛ páʼā, meŋ te eshʉ̄ʼɛ á ntswiī pɛ ŋ́gɛ, meŋ zhɛɛ́ á leshūŋne ɛ́, meŋ te lɔ̄k memía ashuŋne tɛ́ eshúŋ á wɛ́ á anuúnē zīi, Ndém a le lʉ̄ɔ̄ ɔ́.
46002002	Meŋ ndɛ á tsetsɛlɛ pɛ épúp, ńnéŋ á ntē meŋ, á leshūŋ á wɛ́ áa menu mīi, é cʉteē á Yɛɛ́so Klísto. Á Yɛɛ́so Klísto, páʼ mɛ́ le kwɛtē á yí, ánɛ mbaŋne paŋné lā.
46002003	Meŋ ndɛ á mvhɔ pɛ épúp, ńnɔŋ mbwɛ́t pwɛté, ńzéŋ nnɔŋ ncɔ̄ʼɔ, ńnɔŋ mvɛ̄tɛ lɛ lák lak lak.
46002004	Meŋ nde shuŋnéē, ŋ́gē etswii ŋke mbɔŋ á mbū pɛ, meŋ te lɔ̄k á azhɛ̄‑anu epuɔ menɔŋ tɛ́ ŋghʉ̄, pɛ evéŋ ɛ́. Azwakne Ndém mé nɔŋ ndɔ̄kɔ mete mí ŋghʉ̄ɛ, pɛ ezhɛ́ á légɛ, ŋke mɛ́t é anuúnē.
46002005	Púp, pɛ é le fhó ánɛ azhɛ̄‑anu epuɔ menɔŋ, tɛ́ efɛ́ nnɛ̄t ŋgyá á mbū Yɛɛ́so Klísto ó. Pɛ efhó ánɛ mete Ndém, tɛ́ efɛ́.
46002006	Meŋ ké ndʉ́ɛ́ páʼa, pek nɔ̄ɔŋ nzíʼnɛ azhɛ̄‑anu, á mbū epuɔ Yɛɛ́so pīi pɔ́ é tswhí, ánɛ lefɛ̄ nnɛ̄t ŋgyá mbū Yɛɛ́so Klísto. Azhɛ̄‑anu mɛ́t, á gɔ te azi epuɔ ŋgɔŋ puɔ ɔ́. Á té azi wɔ pɔ́ŋ‑ŋgɔŋ jʉɔ ɔ́. Ndém a a láʼ eghʉ pɔ́ elákne.
46002007	Azhɛ̄‑anu zīi pek zíʼnɛ á wɛ́, á si ŋgɔ́ azhɛ̄‑anu, éfhɔ́ɔ á mbū Ndém. Ŋ́gɔ́ ntsem, mbɔ Ndém a le lʉ̄ɔ̄, tɛ nzɛ́t áa te nɔŋ ŋgɔŋ. Ńté njhʉ̄ ndʉ̄ɔ épúp, élɔk eshʉʼ eghʉ, ḿpɛ ekó á nte shʉ́shɔ́k yí.
46002008	Tsɔ taʼ ŋiŋ, ánɛ wɔ pɔ́ŋ‑ŋgɔŋ puɔ, a lɛ te azhɛ̄‑anu jʉɔ mɛ́t zhɛ́. Pɔ́ le wíʼe nzhɛ́, mbɔ pɔ́ lɛ te kwɛtē á Atsyapuɔ ŋgaŋ shʉ́shɔ́k ánɛ mbaŋne paŋné ɛ́.
46002009	Mɛ́ le ké ntí á ntē aŋwaʼne Ndém ŋ́gɛ: «Ajū mīi ŋiŋnɔŋ a la lɔ̄k lezēk njʉ́ɔ ɔ́, a te lɔ̄k letuúŋ njúʼ ú. Ajū mīi ŋiŋnɔŋ a laá nzi ŋkwāŋte á ntē yí í, aziɛ́ mé si ŋgɔ́ ajū mīi, Ndém a le féŋ á mbū epuɔ pīi, é kɔɔ̄ŋ á yí.»
46002010	Ndém a le lɔ̄k Azwakne zí, tɛ́ ntswī etsō mɛ́t áa mbū pek, melaʼ mīi Azwakne mɛ́t, á zhɛɛ́ akʉ̄ɛ akʉ̄ɛ tɛ ntsékne, tɛ mbɔɔ ajū mīi, Ndém a á ntē yí ŋkwāŋtɛ.
46002011	Pɛ enáʼ ŋkwāŋte á tsetsɛlɛ pɛ njúʼ, awɔ́ ŋiŋnɔŋ a gɔ ezhɛ́ ajū mīi, á ntē mmɔʼ ē? Ŋiŋ yí méŋwɛ̄t mé gɔ ezhɛ́ anu zīi, á ntē yí. Á zeéŋ ŋgɔ́ ndeŋ ndeŋ épúp, ajū mīi Ndém a á si nzhɛ́ɛ, ŋiŋ a gɔ le zhɛ́, ńdaʼ Azwakne zí méŋwɛ̄t.
46002012	Ŋ́gɔ́ mé pek, mbɔ Azwakne Ndém zīi, a le yá me pek, á lɛ te fhó á mbū epuɔ ŋgɔŋ puɔ ɔ́. Á lɛ Azwakne Ndém méŋwɛ̄t. Ndém a lɛɛ́ ŋgyáa épúp ŋ́gɛ, pek elɔk nzhɛ́ menu mbɔŋ mīi, a yáa á mbū pímpɛ ndémndēm.
46002013	Á épúp, tɛ́ pek ka lɔ̄k á azhɛ̄‑anu zīi, á fhɔ́ɔ á mbū epuɔ menɔŋ, tɛ́ eshúŋ menu mɛ́t ɛ́. Pek é si ndɔ̄kɔ áa ashuŋne zīi, Azwakne Ndém á le yá me pek. Púp, pek é si eshúŋɔ anuúnē zīi, á fhɔ́ɔ á mbū Azwakne Ndém, á mbū epuɔ pīi, Azwakne mɛ́t á ntē pɔ́p.
46002014	Ŋiŋ yīi Azwakne Ndém á té á ntē yí í, a gɔ le véŋ anuúnē zīi, á fhɔ́ɔ á mbū Azwakne Ndém ɛ́, ńzī le júʼ. Anuúne mɛ́t á mbū yí, ŋ́gɔ́ áa apiá‑anu, melaʼ mīi, ŋiŋ yīi Azwakne Ndém ánɛ yí mé gɔ etsāaʼ, tɛ ŋkúʼte á anuúnē.
46002015	Ŋiŋ yīi Azwakne Ndém ánɛ yí, a tsaāʼ menu ntsem, ńzhɛ́ emi mbɔŋ, ńzhɛ́ emi tepɔŋ, ḿbiŋ ŋgɔ́ yīi, ŋiŋ a gɔ le menu mí tsaʼ.
46002016	Mɛ́ le tí á ntē aŋwaʼne Ndém ŋ́gɛ: «Ŋiŋ a gɔ le zhɛ́ ajū mīi, Atsyapuɔ a á si ŋkwāŋtɛ ɛ. Ŋiŋ a gɔ le á yí ték.» Ŋ́ké ŋgɔ́ mé pek, mbɔ pek wɛɛ̄ akwaŋte zīi, Klísto a wɛ̄ɛ.
46003001	Epɔ̄ memía, ŋ́gɔ́ mé meŋ, meŋ ndɛ á tsetsɛlɛ pɛ páʼā, meŋ te shúŋne á mbū pɛ, páʼ mɛ́ shúŋnɛ á mbū epuɔ pīi, Azwakne Ndém ánɛ pɔ́p ɔ́. Meŋ nde shuŋné á mbū pɛ áa páʼ, mɛ́ shúŋnɛ á mbū epuɔ ŋgɔŋ puɔ lā, melaʼ mīi, pɛ le zɛ́t páʼ mezízí ewɔŋkhʉ̄ pīi, mɛ́ zɛɛ́t ntsaŋa á wɔ́p, ánɛ mɛnzhɛ Klísto lā.
46003002	Ajū mīi meŋ nde ziʼné á wɛ́, á lɛ páʼ lepē tsīi, mɛ́ yáa á mbū mɔ́ lā. Á lɛ te páʼ etsō lejhʉ̄ ntete tete lā á, melaʼ mīi pɛ le gɔ, pɛ é le kūʼ á wɛ́ á lezho mpfɛ́t ɛ́. Tɛ mbɔɔ ayáʼa, pɛ gɔ le kūʼ á wɛ́ á lezho mpfɛ́t ɛ́,
46003003	melaʼ mīi, pɛ zɛɛ́t nziŋɛ, áa páʼ lenāŋ wɛ a zɛɛ́t páʼ, eyi epuɔ ŋgɔŋ puɔ lā. Sɛ́h ntē pɔ́ mentsaŋ, é zɛɛ́t á tsetsɛlɛ pɛ páʼā, pɛ elɔ̄kɔ te ntswīi á légɛ, pɛ zɛɛ́t nziŋɛ áa páʼ, mbe nnɛ̄t zɛ e é si ntshónɛ á wɛ́ ɛ́ lɛ̄? Pɛ elɔ̄kɔ te ntswīi á légɛ, pɛ zɛɛ́t áa epuɔ ŋgɔŋ puɔ ɔ́ lɛ̄?
46003004	Pɛ é tsetsɛlɛ pɛ, ŋiŋ á lé ŋ́gɛ, meŋ á ŋiŋ Pɔ́ɔl, eyi mmɔʼ á gɛ: «Meŋ á ŋiŋ Apolos», páʼā, pɛ elɔ̄kɔ te nzɛ́t ŋgwɛ̄ áa atswhī epuɔ ŋgɔŋ puɔ ɔ́ lɛ̄?
46003005	Apolos a á awɔ́, tɛ́ meŋ Pɔ́ɔl meŋ gɔ́ á awɔ́? Pek yí é gɔ́ áa megaŋ afaʼ pīi, Ndém a le tóō, ŋ́gɛ pek eshʉʼ ntswī ŋke mbɔŋ á mbū pɛ, tɛ́ pɛ ezápa ánɛ ŋke mɛ́t, éfɛ́ nnɛ̄t ŋgyá á mbū Klísto. Awɔ́ ŋiŋ wek lɛ́, a le ké ŋgē eghʉ azí afaʼ mɛ́t, éfhó áa ánɛ meshhʉ̄ mīi, Atsyapuɔ a á yá á yí.
46003006	Á si ndɔ̄kɔ ŋgɔ́ páʼ, mejʉʼ‑ŋgɔ̄ŋ lā. Meŋ nde phīī, Apolos á pfɛtte, Ndém mé ke nnɔ̄ŋ ŋghʉ̄ɛ, afaʼ zék á tswhíɛ.
46003007	Púp, ŋiŋ yīi a phiɛ, á te azō ɔ́. Ŋiŋ yīi a pfɛttɛ, á te azō ɔ́. Ndém ndaʼ mé si ŋgɔ́ ŋkwɛ, melaʼ mīi, yí mé ghʉʉ̄ tɛ́ azō á tswhí.
46003008	Ŋiŋ yīi a phiɛ, pɔ́ ŋiŋ yīi a pfɛttɛ, é gɔ́ áa taʼ azō. Ndém a á ké eláʼ efhó áa ánɛ páʼ awíɛ, a á ghʉ azí afaʼ épúp, tɛ́ eyá eyí ntaŋá.
46003009	Pek yí é páʼā, ńnɔŋ mbútɛ ŋghʉ̄ɛ afaʼ Ndém, pɛ gɔ́ páʼ ŋkaʼ Ndém lā, ŋ́gɔ́ páʼ ŋgyā zīi, Ndém a á si ŋkwɛ́tɛ lā.
46003010	Ndém a le yá á gá meshhʉ̄, tɛ́ meŋ ndɔ̄ɔk ŋkūʼ á gá á lenɔŋ atseŋ ŋgyā mɛ́t, á tsetsɛlɛ pɛ, páʼ mbɔŋ mbɔɔ‑ŋgyā lā. Mmɔʼ ŋiŋ á shʉʼ ŋkɔ́ʼne mbe. Táʼ, awíɛ a eké ndāk athū zí, ánɛ ntií zīi, a lɔkɔ ŋkɔ́ʼnɛ mbe ŋgyā mɛ́t.
46003011	Ŋ́gɔ mé atseŋ ŋgyā zīi, Ndém a le nɔŋēē, á gɔ́ á Yɛɛ́so Klísto, mbɔ ŋiŋ a gɔ le zéŋ nnɔ̄ŋ azi ndɛʼɛ ɛ́.
46003012	Emɔ̄ʼ epuɔ é lɔɔ̄k á gɔ́ɔl tɛ́ mbɔ́ ŋgyā, ánɛ atsék mɛ́t. Emɔ̄ʼ é lɔk atʉɛ́ ŋkāp tɛ́ mbɔ́ azɔ́p. Emɔ̄ʼ epuɔ é lɔk metɔ́ tee nzwiŋ. Ḿbiŋ ŋgɔ́ mé emɔ̄ʼ epuɔ, pɔ́ lɔk methʉ́. Emɔ̄ʼ é kó ndɔ̄k atsáʼ. Emɔ̄ʼ epuɔ é lɔk epíŋ.
46003013	A láʼ aleʼé zīi, Klísto a zéŋɛ eshʉ̄ʼɛ, ŋ́gɔ̄ á nzáʼ ntsaŋ zɔp a epuɔ menɔŋ, afaʼ awíɛ awíɛ a etó á ntentā. A láʼ aleʼé mɛ́t, mmók e etɔ́k ánɛ azi afaʼ awíɛ awíɛ, mɛ́ ejʉ́ɔ ntií afaʼ zīi, ŋgaŋ a le ghʉ̄ʉ̄.
46003014	Ŋ́gɔ éyi ŋgyā zīi, ŋgaŋ a le kwɛ́t ánɛ atsék mɛ́t, e ka eshhʉ́ ɛ́, Ndém á yá á ŋgaŋ ntaŋá.
46003015	Ŋ́ké mbiŋ ŋgɔ́ éyi ŋgyā zīi, ŋgaŋ a le kwɛ́tē, e é shhʉ́, Ndém a á le á yí ntaŋá yá. Mbɔ Ndém a a ghʉ, ŋgaŋ a evūʼu, ŋ́ké mvūʼu áa páʼ ŋiŋ yīi, mɛ́ saʼ á yí á mmók lā.
46003016	Pɛ ka zhɛ́ á légɛ, pɛ é si ŋgɔ́ ŋgyā Ndém, Azwakne zí á piŋ nnáŋ ánɛ pɛ ɛ́ lɛ̄?
46003017	Ŋiŋ a táka ŋgyā Ndém, mbɔ Ndém a eták á ŋgaŋ azí, melaʼ mīi ŋgyā Ndém e é si ŋgɔ́ á ajʉʼ zīi, Ndém a naáŋ éwú. Mɛ́ lʉ́ɛ́ ŋgyā Ndém mɛ́t páʼā, ńdʉ́ɛ́ á wɛ́.
46003018	Ndɛ́ʼ ŋiŋ méŋwɛ̄t, á pɔpte mbe nnɛ̄t zi. Ŋiŋ a gɔ́ɔ á tsetsɛlɛ pɛ, ńnɔŋ ŋ́gɛ yí é ŋgaŋ azhɛ̄‑anu, ánɛ ezi ntií epuɔ ŋgɔŋ puɔ, ŋgaŋ á lɛ ncʉ́ʼ áa páʼ apia lā, tɛ́ ndɔk ŋgwɛ̄ á kwaʼ azhɛ̄‑anu.
46003019	Melaʼ mīi, ajū mīi epuɔ ŋgɔŋ puɔ é kwaāŋ ŋ́gɛ, á si ŋgɔ́ azhɛ̄‑anu, á mvhɔ Ndém, ŋ́gɔ́ áa apiá‑anu. Meŋ ndʉ́ɛ́ páʼa, éfhɔ́ɔ ánɛ páʼ, Ndém a le lé á ntē aŋwaʼne yí ŋ́gɛ, yí lɔɔ̄k ŋgɛ́tté megaŋ azhɛ̄‑anu, tɛ́ ndɔk ŋgɔ̄ á wɔ́p.
46003020	Ńzéŋ ndé éwú ŋ́gɛ, Atsyapuɔ a zhɛɛ́ ekwaŋte megaŋ azhɛ̄‑anu. Ńzhɛ́ á légɛ, ekwaŋte mɛ́t, é gɔ́ áa ndémndēm.
46003021	Á piŋɛ ŋgɔ́ épúp, ndɛ́ʼ ŋiŋ á zéŋ ndɔ̄k á légɛ, yí é nzem mɛ́tɛki, ŋ́ŋīa. Ndém a lē mbú ŋgyá epuɔ puɔ mɛ́t mé pɛ, tɛ mbɔɔ akʉ̄ɛ akʉ̄ɛ.
46003022	Tɛ mbɔɔ meŋ Pɔ́ɔl, mbɔɔ Apolos, mbɔɔ Sefas. Ajū mīi á ntē ŋgɔŋ ega, á gɔ́ áa azɛ́. Ajū mīi á ghʉɛ ŋiŋ á gɔ́ɔ éwú, mbɔɔ azi á gɔ eghʉ̄ʉ ŋiŋ á kwhʉ́, á pú ŋgɔ́ áa mbū pɛ. Ajū mīi á ayáʼa, kɛ azi á shʉʼ tɛ́ egɔ́ lɛ́ɛ, á pú ŋgɔ́ áa mbū pɛ, ńdɔkɔ ŋ́gɛ, ajūɔ tsem á pú ŋgɔ́ áa mbū pɛ.
46003023	Ŋ́gɔ́ mé pɛ, mbɔ pɛ é epuɔ Klísto. Klísto á kó ŋgɔ́ á mbū Ndém.
46004001	Meŋ á si ŋkɔ̄ŋɔ ŋ́gɛ, epuɔ ezhɛ́ á légɛ, pek é megaŋ afaʼ Klísto, mbɔ Ndém a le tsekné anuúnē zīi, á le lʉ̄ɔ̄, ŋ́gɛ pek ezíʼne á wɛ́.
46004002	Ajū mīi mɛ́ é si nzwíʼtɛ á mbū ŋiŋ yīi, mɛ́ é tsékne anu á mbū yí, á si ŋgɔ́ á légɛ, ŋgaŋ a egɔ́ á te sɛt nzem.
46004003	Ŋ́gɔ́ mé meŋ, mbɔ pɛ nɔŋɔ efāʼa á lezhɛ̄ kɛ meŋ á ŋiŋ ndeŋ ndeŋ, kɛ meŋ te ewiɛ́ lɛ̄ɛ, kɛ ŋiŋ á nɔ̄ŋ efāʼa á leŋak á gá á mvhɔ asāʼ lɛ́ɛ, mbɔ á té si mbúu eshúŋɔ á gá azō ɔ́. Meŋ méŋwɛ̄t é zi nnɔ̄ŋ te efāʼa á lezhɛ̄, kɛ meŋ á ghʉ á mbɔŋɔ́ kɛ tépɔŋ lɛ́ ɛ̄.
46004004	Meŋ á ntē meŋ nzhɛ́ á légɛ, meŋ ke ghʉ̄ afaʼ zīi, Ndém a le tsekné á mbū meŋ á mbɔŋɔ́. Táʼ, á té ndɔkɔ ŋ́gɛ, meŋ á ŋiŋ ndeŋ ndeŋ á mvhɔ Ndém ɛ́. Ŋiŋ yīi a a láʼ elé egɛ, meŋ á ŋiŋ ndeŋ ndeŋ, kɛ meŋ te ewiɛ́ lɛ́ɛ, a gɔ́ áa Atsyapuɔ.
46004005	Ńdɔkɔ ŋ́gɛ, ndɛ́ʼ pɛ efāaʼ á lezhɛ̄, kɛ ŋiŋ a á ghʉ á mbɔŋɔ́ kɛ ŋgáŋ lɛ́ ɛ. Pɛ ezwíʼte, afʉʼ a eláʼ ŋkūʼ. Pɛ ezwíʼte tɛ Atsyapuɔ a eláʼ mbīŋ nzem. Á láʼ aleʼé mɛ́t, a ekɛ̄ʼɛ á akʉ̄ɛ akʉ̄ɛ zīi, á tsetsɔŋɔ ŋgɔ́ ndʉɔne lʉɔne á ntē amɔ nzém. Ajū mīi epuɔ é lʉɔ̄ á ntē pɔ́p, a epú nzéŋ ŋ́ghʉ̄, mɛ́ ezhɛ́. Púp, Ndém a efhó ánɛ afaʼ awíɛ awíɛ, tɛ́ ŋgūʼte á yí.
46004006	Epɔ̄ memía, meŋ shúŋɔ á wɛ́ menu muɔ ntsem ánɛ meŋ, mbɔɔ ánɛ Apolos páʼa, ńdɔkɔ ŋghítɛ á wɛ́ á anu. Meŋ á si ŋkɔ̄ŋɔ ŋ́gɛ, pɛ epɛ́ efʉʼ ánɛ pek, ńzīŋ ánɛ mɛnzhɛ mbɔŋ, páʼ mɛ́ le tí á ntē aŋwaʼne Ndém épúp. Ńzéŋ nnɔŋ ŋkɔ̄ŋɔ ŋ́gɛ, ndɛ́ʼ ŋiŋ á ŋáʼne á tsetsɛlɛ pɛ, melaʼ mīi a á nzem mɛ́tɛki ŋiŋ, mbiŋ nnɔ̄ŋ ŋgwáka mmɔʼ ŋiŋ.
46004007	Wu yīi, o ó si ŋkwāŋa ŋ́gɛ, o tɔɔ́k emɔ̄ʼ epuɔ, o ó awɔ́? O wɛɛ̄ akɔ̄ zīi, Ndém mé lɛ te á wú yá ā? Páʼ ajūɔ tsem zīi, o wɛ̄ɛ, Ndém mé le pú ŋgyá á wú lā, melaʼ akɔ̄, o piŋɛ ndɔ̄kɔ azō mɛ́t ŋŋáʼnɛ, páʼ o ó lɔk mbʉʼ ju tɛ́ ŋgwɛ̄ ɛ́?
46004008	Á mbɔŋ páʼ pɛ é si ŋkwāŋa ŋ́gɛ, pɛ é ndáʼ ŋgwɛ̄ ajū mīi, Ndém a gɔ eyá á ŋiŋ, tɛ á kuʼ lā mbōo? Páʼ pɛ é si ŋkwāŋa ŋ́gɛ, pɛ lē ŋkuʼ ánɛ anu Ndém lā mbōo? Pɛ é si ŋghʉ̄ɛ páʼ pɛ kʉʉ̄ŋ ncʉ́ʼ mefɔ lā. Ŋ́gɔ́ mé pek, mbɔ pek ké te mefɔ ɔ́. Meŋ á si ŋke ntsáa ŋ́gɛ, pɛ egɔ́ mefɔ, ńzhɛ́ páʼ pek ecʉ́ʼ azék mefɔ.
46004009	Ḿpek é si ŋgɔ́ meziŋ‑ntō Yɛɛ́so Klísto, táʼ, á si ŋgɔ́ páʼ Ndém a lē ŋghʉ, pek pú ŋgɔ́ mezoknzem á nnɔ epuɔ metsem lā. Pek pú ncʉ́ʼ páʼ epuɔ pīi, mɛ́ é záʼ ntsaŋ ŋ́gɛ, mɛ́ ezwhí á wɔ́p á ntentā lā. Ńdɔkɔ ŋ́gɛ, pek pú ncʉ́ʼ awaʼá‑azō, á mvhɔ epuɔ menɔŋ á ŋgɔŋ ega, mbɔɔ á mvhɔ mecɔʼ Ndém, áwaʼá‑ajū mīi, mɛ́ tʉɔ́ʼɔ njʉ́ɔ.
46004010	Epuɔ ŋgɔŋ puɔ é si njʉ́ɔ á wék páʼ epia lā, melaʼ mīi pek é si ntswīi ŋke mbɔŋ Klísto. Ŋ́ké ŋgɔ́ mé pɛ, pɛ enɔ̄ɔŋ ŋkwāŋa ŋ́gɛ, pɛ é megaŋ azhɛ̄‑anu, melaʼ mīi pɛ a Klísto é nnɔ ká? Epuɔ é kwaāŋ ŋ́gɛ, pek é si ŋgɔ́ epuɔ mbwɛ́t pwɛté. Pɛ piŋ ŋkwāŋ ŋ́gɛ, pɛ é si ŋgɔ́ epuɔ ntē tɛʼ ká? Epuɔ menɔŋ é si nzwīi á wék, ḿbiŋ nnɔ̄ŋ ŋgūʼtɛ á wɛ́ ká?
46004011	Tɛ ntshí ayáʼa, nzi e zɛɛ́t nzáŋ á wék záŋ, agāk zék á zɛ́t eshhʉ́ shhʉʉ́. Pek é si nzīŋɛ atseŋ te nzhó, mɛ́ nɔŋ ŋgēnɛ á wék, pek zi mbú ŋgɔ́ áa wɔ tɛŋkɛt‑alāʼ.
46004012	Pek é si ŋkɔ́ŋɔ aziʼne, ńdɔ̄kɔ mbū mék ŋghʉ̄ɛ afaʼ, tɛ́ ŋkūʼu á lepfɛ̄t azō. Epuɔ ezɔ̄te á wék, pek eswíŋte ŋ́gɛ, Ndém a egɔ́ mé pɔ́p. Epuɔ emāaʼ ŋgʉɔ̄ʼ á athū pek, pek ekwɛ́t ntē ŋŋímne nnáŋ.
46004013	Epuɔ esɛ́ʼ á wék, pek eshúŋne á mbū pɔ́p nda nda. Epuɔ ŋgɔŋ puɔ, é si njʉ́ɔ á wék, páʼ ekaŋne lā. Tɛ ntshí á ayáʼa, pɔ́ é si ŋkwāŋa ŋ́gɛ, pek é ŋgɔŋ ega, ŋ́gɔ́ áa awaʼá‑azō.
46004014	Ajū mīi meŋ tíi lāa, meŋ te ntíi ndɔkɔ mmāʼa esē á athū pɛ ɛ́. Ŋgáŋ, meŋ tíi ndɔkɔ ntswɛ̄tɛ á wɛ́, á wɛ́ ewɔŋkhʉ̄ pá pīi, ntē gá é tshií ánɛ pɔ́p.
46004015	Pɛ zi mbú ŋgwɛ̄ atʉtʉ epuɔ tɛ nzá pīi, é gɔ ezíʼne á wɛ́ anu Yɛɛ́so Klísto, mbɔ mɔʼɔ́ wɛ a ké ŋgɔ́ áa taʼ ndaʼ. Meŋ mé le zhí á wɛ́, éfhó ánɛ páʼ meŋ mé le tswī ŋke mbɔŋ á mbū pɛ, tɛ pɛ a Yɛɛ́so Klísto é cʉ́ʼ nnɔ.
46004016	Púp, meŋ á si eswíŋtɛ á wɛ́, pɛ elɛ nzīŋ ánɛ mekhu má.
46004017	Melaʼ épúp tɛ́, meŋ a tó á Timotɛ á mbū pɛ. A a shʉʼ ezéŋ eshúŋ á wɛ́ leswhī leswhī, meziŋɛ́ má ánɛ mɛnzhɛ Yɛɛ́so Klísto. Ajū mīi, a gʉɔ mé nziʼné pɛ, á si ŋgɔ́ á zīi, meŋ á si nzíʼnɛ ejʉʼ etsem, ánɛ melúŋ epuɔ Yɛɛ́so ntsem. Timotɛ wuɔ mɛ́t, a ziīŋ ánɛ mekhu Yɛɛ́so, ŋ́gɔ́ á méŋ ga, meŋ etshí ntē gá ánɛ yí.
46004018	Emɔ̄ʼ epuɔ, á nnɔ pɛ é si ŋŋáʼnɛ melaʼ mīi, pɔ́ é si ŋkwāŋa ŋ́gɛ, meŋ te shʉʼ ezéŋ eshʉʼ á alāʼ pɛ, éwúa á wɛ́ ɛ́.
46004019	Táʼ, Ndém a véŋɛ, mbɔ meŋ te ezéŋ enáŋ á gá á leshʉʼ á alāʼ pɛ ɛ́. Éké le shʉ̄ʼɛ épúp, ŋ́gɔ̄ á njʉ́ɔ páʼ megaŋ leŋia puɔ mɛ́t, é zhɛɛ́ á leshūŋne épúp ɔ́, éshʉ̄ʼɛ épúp, ŋ́gɔ̄ áa njʉ́ɔ, kɛ pɔ́ zeéŋ nzhɛ́ á leghʉ amɔ̄ʼ ajūɔ ndɛʼɛ lɛ̄ɛ.
46004020	Mɛ́ gē ezhɛ́ á légɛ, Ndém a á lɔk á ŋiŋ ŋghʉ̄ á ŋiŋ lefɔ yi, éfhó ánɛ leghʉ ŋgaŋ, éyi a tswii mete Ndém, mɛ́ té fhó ánɛ ashuŋne ŋgaŋ á.
46004021	Pɛ eshúŋ á gá ajū mīi, pɛ é si ŋkɔ̄ŋɔ. Ŋ́gɛ meŋ egē eshʉʼ á mbū pɛ, ŋ́gwɛ̄ ŋgʉɔ athʉ́, kɛ meŋ ndɔ̄k á nda nda eshʉ̄ʼ, ńdɔk ntswī á légɛ, ntē gá é tshií ánɛ pɛ ɛ̄?
46005001	Meŋ á si njúʼu, mɛ́ nɔŋ eshúŋɔ emɔ̄ʼ ntií mele anu agā mīi, pɛ é nnɔ pɛ efʉ̄ʼtɛ, tɛ wɔ te zhɛ́‑kwaʼ Ndém, e zi ŋgɔ́ le épúp ghʉ. Ŋiŋ a gɔ eghʉ̄ʉ páʼ lā, ŋ́kāŋ á nzwí mɔʼɔ́ yi i?
46005002	Pɛ ké mbiŋ ŋgɔ́ si ŋŋīa, á gɔ́ yīi a ké gɔ́, pɛ etshí lewhʉ̄ ndā, éfhó á nnɔ pɛ, ńjūŋ á ŋiŋ yīi, a fʉʼtɛ ejʉɔ ntií menu mɛ́t.
46005003	Ŋ́gɔ́ mé meŋ, mbɔ tɛ mbɔɔ páʼ, meŋ te egā lā, akwaŋte zá á ké ŋgɔ́ á nnɔ pɛ. Meŋ á ndáʼ nzáʼ ntsaŋ ŋiŋ yīi, a fʉʼtɛ ntií menu jʉɔ mɛ́t, tɛ á gɔ́ páʼ, meŋ á nnɔ pɛ lā.
46005004	Meŋ á záʼ ntsaŋ mɛ́t, ánɛ lezēŋ Atsyapuɔ yímpɛ Yɛɛ́so. Ńzáʼ lɛ akɔ̄? Pɛ epú ncúʼte ńnáŋ á esī, ńzhɛ́ á légɛ, meŋ á azá á nnɔ pɛ mé akwaŋte, mete Atsyapuɔ yímpɛ, é pú nzéŋ ŋ́gɔ́ azí éwú.
46005005	Ńcúʼte épúp, ńtsékne á ŋgaŋ á mbū Sɛ́ta, a epík mbap nnɛ̄t zi, ńzhɛ́ páʼ a láʼ aleʼé zīi, Atsyapuɔ yímpɛ a shʉʼɛ á esáʼ ŋgɔŋ, a eghʉ̄, agega zí a etswɛ́t azí.
46005006	Á ka pɔ̄ŋ ŋ́gɛ, pɛ ezéŋ ŋŋīa á. Pɛ ka zhɛ́ á légɛ, mefa é si ŋgɔ́ páʼ méŋ agáʼ levwi yīi, a ghʉɛ mblɛ é kɔ́ʼɔ lā lɛ̄.
46005007	Pɛ efhó á ntē pɛ, éfók mefa mīi é si ŋgɔ́ páʼ levwi mɛ́t lā, ńcʉ́ʼ epuɔ meswhī, melaʼ mīi, ŋgaŋ mefa a te zɛ́t á nnɔ pɛ ɛ́. Meŋ á si nzhɛ́ɛ á légɛ, Ndém a le zapá ánɛ lewhʉ̄ Yɛɛ́so Klísto, ŋ́ghʉ̄ ḿpɛ ecʉ́ʼ epuɔ meswhī. Yɛɛ́so mɛ́t, a á si ŋgɔ́ á mɔ́ njʉnjhʉ yīi, mɛ́ le zwhíī, ńdɔk njhʉ́ lekāk Páska.
46005008	Ḿpɛ eghʉ̄ azímpɛ lekāk mɛ́t, té nzwiŋ levwi. Ńdɔkɔ ŋ́gɛ, ḿpɛ ewáʼ esɔ̄, mbɔɔ menu tepɔŋ á tsetsɛlɛ pímpɛ, ńcʉ́ʼ epuɔ meswhī, ŋ́kúʼte á anuúnē. Ḿpɛ egē eghʉ lekāk mɛ́t, ńdɔ̄k mblɛ zīi, levwi a te éwú ú.
46005009	Meŋ ndɛ á ntē akɛtte zīi, meŋ nde tí á mbū pɛ, ńnɔŋ ndʉ́ɛ́ ŋ́gɛ, ndɛ́ʼ pɛ a megaŋ agā é gɔ́ nnɔ.
46005010	Meŋ ndɛɛ́ te ndʉ́ɛ́ epuɔ metsem pīi, pɔ́ é ŋgɔŋ ega ŋghʉ̄ agā á. Meŋ te ndʉ́ɛ́ epuɔ pīi, pɔ́ wɛɛ̄ á kegʉɔʼ ɔ́. Meŋ te ndʉ́ɛ́ wɔ fʉte‑epuɔ, ńdɔk ŋgwɛ̄ ŋkāp á. Meŋ te ndʉ́ɛ́ epuɔ metsem pīi, pɔ́ wuʼtɛ mesī í, melaʼ mīi, ŋiŋ a nɔŋɔ ŋ́gɛ, pɔ́ a ntií epuɔ jʉɔ mɛ́t é gɔ́ le náŋ, mbɔŋ á lɛ ŋgɔ́ á ŋgaŋ, á le fhó á ŋgɔŋ ega mbú ŋgʉ̄ɔ.
46005011	Ŋgáŋ, meŋ ndɛɛ́ ntíi ndɔkɔ ndʉ́ɛ́ ŋghʉ̄ áa lɛ, ŋiŋ a gɔ́ɔ ŋiŋ Yɛɛ́so, ḿbīŋ nnɔŋ ŋghʉ̄ɛ agā, ḿbīŋ ŋgwɛ̄ á kegʉɔʼ, ńnɔ̄ŋ ŋgūʼtɛ mesī, ńnɔ̄ŋ ŋghíɛ mela, ŋ́gɔ́ á núnú meluʼ, ńnɔ̄ŋ mbɔ̄pɔ epuɔ ŋkúu etsō tsɔ́p, ndɛ́ʼ pɛ a pɔ́p é náŋ. Ndɛ́ʼ pɛ a pɔ́p, é zi mbúte etsō mpfɛ́t.
46005012	Meŋ mé té pɔŋté á gá á lelē ŋ́gɛ, epuɔ pīi pɔ́ té epuɔ Yɛɛ́so ó, pɔ́ é epuɔ ndeŋ ndeŋ, kɛ pɔ́ té epiɛ́ lɛ̄ɛ. Pɛ mé piŋ mbɔ́ŋte á lecʉte, kɛ epuɔ nnɔ pɛ́, é si nzīŋɛ á mbɔŋɔ́, kɛ té pɔŋ lɛ̄ɛ.
46005013	Ndém mé pɔŋteé á lezāʼ ntsaŋ epuɔ pīi, é té epuɔ Yɛɛ́so ó. Pɛ eghʉ̄ páʼ Ndém a leé á ntē aŋwaʼne yí épúp. A leé éwú ŋ́gɛ: «Pɛ efhó á nnɔ pɛ, ńjūŋ á ŋiŋ tepɔŋ.»
46006001	Á gaā, ŋiŋ pɔ́ méŋ mɔ́ yi é wɛ ntsaŋ, á nnɔ pɛ, a te lɔ̄k ŋgʉɔ éswīŋ á mbū epuɔ Ndém, ŋ́gɛ pɔ́ eŋāk á, ḿbiŋ ŋgʉ̄ɔ éswīŋ áa mbū wɔ te zhɛ́‑kwaʼ Ndém ḿ?
46006002	Pɛ te si nzhɛ́ɛ á légɛ, epuɔ Ndém, e láʼ eŋak epuɔ metsem á ŋgɔŋ ega lɛ̄? Páʼ á ké mbiŋ ŋgɔ́ yīi, pɛ mé e láʼ eŋak epuɔ á ŋgɔŋ ega lā, á piŋ ŋgāa, pɛ te kūʼ á leŋak méŋ agáʼ ntsaŋ páʼa, á nnɔ pɛ ɛ̄?
46006003	Pɛ te si nzhɛ́ɛ á légɛ, ḿpɛ e láʼ eŋak mecɔʼ Ndém lɛ̄? Ḿpɛ e láʼ eŋak mecɔʼ Ndém, tɛ ŋgʉɔ shɔ́ʼɔ́, ánɛ menu esī atsetsáʼ muɔ ɔ̄?
46006004	Pɛ ké mbiŋ ŋ́gɔ́ á esī, ntsaŋ é lɛ ŋgē etó á tsetsɛlɛ pɛ á esī atsetsáʼ, pɛ elɔ̄ɔk ŋgʉ̄ɔ ńnɔ̄ŋ á mekhu epuɔ pīi, alúŋ epuɔ Yɛɛ́so á té lɔ̄k á wɔ́p ntɔ́ŋ azō ɔ́, ŋ́gɛ pɔ́ eŋāk.
46006005	Meŋ ndʉ́ɛ́ páʼa, ńdɔkɔ emāʼa esē á athū pɛ. Á páʼā, nziŋ‑ekém á lɔkɔ te ŋgɔ́ɔ á nnɔ pɛ, éyi a gɔ ecūŋte ntsaŋ, á tsetsɛlɛ ŋiŋ Yɛɛ́so pɔ́ mmɔʼ ɔ́ lɛ̄?
46006006	Ŋiŋ Yɛɛ́so a te pɔŋté á lelɔk mmɔʼ, ŋ́gʉ̄ɔ á mvhɔ asāʼ, éswīŋ á yí á mbū wɔ te zhɛ́‑kwaʼ Ndém ɛ́.
46006007	Á pú ŋgɔ́ lɛ akɔ̄ lɛ́, mbɔ ŋiŋ Yɛɛ́so á nnɔ pɛ, a lɔɔ̄k mmɔʼ ŋgʉ̄ɔ á mvhɔ asāʼ páʼā, á lɔkɔ ntswīi á légɛ, pɛ metsem, é si mbúu mbíi, ánɛ mɛnzhɛ Ndém. Ŋiŋ Yɛɛ́so, a gɔ le ghʉ̄ anu tepɔŋ á mbū wu, o ewák lɛ̄? A gɔ le pɔ̄pte á wú ntswí ajūɔ jú, o etsák á lɛ̄?
46006008	Pɛ te épúp eghʉ. A cʉ́ʼɛ épúp mbɔ, pɛ mé si ŋghʉ̄ɛ anu tepɔŋ ánɛ emɔ̄ʼ epuɔ. Pɛ mé zéŋ nnɔ̄ŋ mbɔ̄ptɛ á wɔ́p, ŋ́kúu etsō tsɔ́p, tɛ́ pɛ a pɔ́p é ké ŋgɔ́ epɔ̄ memía á nzem Yɛɛ́so.
46006009	Pɛ te si nzhɛ́ɛ á légɛ, wɔ ghʉ‑anu tepɔŋ, é té láʼ ewɛ azɔ́p ajʉʼ á ntē Lefɔ Ndém ɛ́ lɛ̄? Ndɛ́ʼ azō á kʉɛ leghi tsɛ́. Megaŋ agā, mbɔɔ epuɔ pīi, pɔ́ wuʼtɛ mesī, mbɔɔ wɔ wɛ‑mɛgap, mbɔɔ mbaŋa zīi, é véŋɛ ŋ́gɛ, mɛ́ elɔ̄k á wɔ́p ŋghʉ̄ wɔnzwí, mbɔɔ mbaŋa zīi, pɔ́ a emɔ̄ʼ mbaŋa é nɔŋɔ, ká wɔnzwí pīi, pɔ́ a emɔ̄ʼ é nɔŋɔ,
46006010	mbɔɔ metsɔ́ŋ, mbɔɔ wɔ pɔp‑epuɔ ŋkú etsō tsɔ́p, ŋ́ghʉ̄ wɔ núnú‑meluʼ, mbɔɔ wɔ sɛ́ʼ‑epuɔ, ŋ́ghʉ̄ wɔ pɔp‑epuɔ ndɔ̄k ŋgwɛ̄ ŋkāp. Epuɔ tepɔŋ puɔ mɛ́t metsem, é té láʼ ewɛ azɔ́p ajʉʼ, á ntē Lefɔ Ndém ɛ́.
46006011	É páʼa, ḿbú ŋgɔ́ ecū mīi, emɔ̄ʼ epuɔ á nnɔ pɛ, é lɛɛ́ mbúu ŋghʉ̄ɛ. Táʼ, Azwakne Ndém yímpɛ, á le sōk mefa mɛ́, ŋ́ghʉ̄ pɛ ecʉ́ʼ epuɔ Ndém, ńzéŋ ŋghʉ̄ pɛ ecʉ́ʼ epuɔ ndeŋ ndeŋ, ńzápa ánɛ Atsyapuɔ Yɛɛ́so Klísto, tɛ́ ŋghʉ̄ épúp.
46006012	Pɛ é si ndʉ́ɛ́ ŋ́gɛ, pɛ gɔ eghʉ̄ʉ páʼ pɛ é kɔŋ. Pɛ eké nzhɛ́ á légɛ, ajūɔ tsem zīi, pɛ gɔ eghʉ̄ʉ, á gɔ le wɛ́ tswíte. Mbɔɔ meŋ azá, meŋ gɔ elé ŋ́gɛ, meŋ gɔ eghʉ̄ʉ ajū mīi, meŋ á kɔŋ. Táʼ, meŋ gɔ le véŋ, amɔ̄ʼ azō á lɔk á gá ŋghʉ̄ ŋkwa zí í.
46006013	Pɛ zeéŋ ndé ŋ́gɛ, Ndém a le ghʉ̄ etsō lejhʉ̄ melaʼ levem. Ŋ́ghʉ̄ levem, melaʼ etsō lejhʉ̄. Táʼ, pɛ eké nzhɛ́ á légɛ, Ndém a a láʼ aleʼé, éghʉ, levem pɔ́ etsō lejhʉ̄ e elákne. Ndém a lɛɛ́ te ŋghʉ̄ɛ mbe nnɛ̄t ŋ́gɛ, mɛ́ elɔk ŋghʉ̄ á agā á, á lɛɛ́ ŋghʉ̄ɛ ŋ́gɛ, mɛ́ elɔk ŋgūʼte á yí, yí mé piŋ ntúŋne mbe nnɛ̄t mɛ́t.
46006014	Yí mé láʼ ezéŋ elɔk mete mí eghʉ, ḿpɛ ezím azímpɛ ánɛ lewhʉ̄, páʼ a le ghʉ̄ʉ̄, Atsyapuɔ á zím ánɛ lewhʉ̄ lā.
46006015	Pɛ te si nzhɛ́ɛ á légɛ, mbe nnɛ̄t zɛ é si ŋgɔ́ mejʉʼ nnɛ̄t Klísto lɛ́? Ndɛ́ʼ ŋiŋ á piŋ mbúte á ajʉʼ nnɛ̄t Klísto, ánɛ azi ŋgaŋ agā. Ŋgáŋ, ndɛ́ʼ ŋiŋ á gɔ́ aleʼé, ŋ́ghʉ̄ ntií anu épúp.
46006016	Pɛ ka zhɛ́ á légɛ, ŋiŋ pɔ́ ŋgaŋ agā é nɔɔ̄ŋ páʼā, ńdɔkɔ mbútɛ ncʉ́ʼɛ á taʼ lɛ́? Pɛ é si ncuŋtɛ nzhɛ́ɛ épúp melaʼ mīi, mɛ́ le tí á ntē aŋwaʼne Ndém ŋ́gɛ: «Pɔ́ mémpīa e etēmte ncʉ́ʼ á taʼ.»
46006017	Ŋiŋ yīi, a á piŋ ndɛ̄tne nnɛ̄t zi ánɛ Atsyapuɔ, pɔ́ yí é pú ncʉ́ʼ á taʼ á ntē azwakne.
46006018	Pɛ epú mbíʼte á agā ŋgwáʼ. Emɔ̄ʼ mefa mīi ŋiŋnɔŋ a ghʉɛ, é gɔ áa nzem apɛ́, ánɛ mbe nnɛ̄t zi. Táʼ, ŋiŋ yīi a á piŋ ŋghʉ̄ á agā, á páʼā, ŋgaŋ á lɔkɔ efāa, ánɛ mbe nnɛ̄t zi méŋwɛ̄t.
46006019	Pɛ ka zhɛ́ á légɛ, mbe nnɛ̄t zɛ e é si ŋgɔ́ á Mía Ŋgyā Azwakne Ndém ɛ́ lɛ̄? Ndém a le yá Azwakne mɛ́t ŋ́gɛ, a egɔ́ á ntē pɛ. Púp, pɛ é le zéŋ mbɔ́ŋ mbe nnɛ̄t zɛ́ ɛ́, Ndém mé ecʉ́ʼɛ mbɔ́ŋɔ á wɛ́.
46006020	Ndém a lē ŋgyá ajūɔ tee nzwiŋ, ńdɔk ncūʼ á wɛ́. Tsetsɔŋɔ, pɛ ewɛ̄ mbe nnɛ̄t zɛ, tɛ nzhɛ́ á légɛ pɛ lɔkɔ ŋgūʼtɛ á yí.
46007001	Tsetsɔŋɔ, meŋ gɔ á ntsɔ́ʼ menu mīi, pɛ le tí akɛtte ndɔk nzɛ́tte á gá. Pɛ le lé ŋ́gɛ, á mbɔŋ á mbū ŋiŋ mbaŋa, á legɔ̄ le menzwí esé. Á épúp.
46007002	Táʼ, á mbɔŋ ŋ́gɛ, ewiɛ́ ŋiŋ mbaŋa lɛ́, a ewɛ̄ á nzwí yi. Ewiɛ́ menzwí lɛ́, a ewɛ̄ á ndō yi, púp, ńdɔk mbɔ́k á agā.
46007003	Ndɛ́ʼ ŋiŋ mbaŋa á nɔŋ, ńtém nzem ŋgyá á mbū nzwí yi. Ndɛ́ʼ menzwí á nɔŋ, ńtém nzem ŋgyá á mbū ndō yi.
46007004	Mbe nnɛ̄t menzwí e te ezi í, é gɔ́ áa ezi ndō yi. Ndeŋ ndeŋ épúp, mbe nnɛ̄t ŋiŋ mbaŋa e te ezi í, e gɔ́ áa ezi nzwí yi.
46007005	Púp, ndɛ́ʼ mmɔʼ á lʉʼ á légɛ pɔ́ mmɔʼ e enɔ̄ŋ. Ńdaʼ yīi, pɔ́ yí é gɔ́ á taʼ nchu, tɛ́ ŋghʉ̄ épúp. Ŋgia e ké le zóko esāka á. Pɔ́ yí e eghʉ̄ épúp, ńdɔk ŋgwɛ̄ njhʉ̄ á leswīŋte Ndém, ńdɛ nzéŋ mbīŋ nzem ncʉ́ʼ á taʼ, ḿbɔ́k á wɔ́p á legɔ̄ le zéŋ ŋkūʼ, á lekūʼte mennɛ̄t mɔ́p ɔ́, Sɛ́ta á jhʉ́ apɛ, ńtáte á wɔ́p.
46007006	Anu zīi meŋ á shúŋ la, é té mmɔʼ lepé tsīi, meŋ néŋɛ, ŋ́gɛ mɛ́ pɔŋteé á lekūʼtɛ ɛ́, táʼ, ŋké ŋgɔ́ éyi pɛ ghʉɛ épúp, á gɔ́ mbɔŋ.
46007007	Á ké mmī mé meŋ, mbɔ meŋ á si ntsáa ŋ́gɛ, epuɔ metsem e enáŋ té menzwí, páʼ meŋ lā. Á piŋɛ ŋgɔ́ le épúp gɔ́, melaʼ mīi, Ndém a le yá ezi ntií lenāŋ awíɛ awíɛ, é tswhi. A á mbū emɔ̄ʼ epuɔ, ŋ́gyá á wɔ́p á lelā ŋgyā, ŋ́gɔ́ á mbū emɔ̄ʼ, ŋ́gyá á wɔ́p á lenāŋ pɔ́plépɔ̄p.
46007008	Tsetsɔŋɔ, meŋ á si ndʉ́ɛ́ á mbū ntswi ntswi, mbɔɔ á mbū mepfók wɔnzwí ŋ́gɛ, á mbɔŋ á mbū pɔ́p, á lenāŋ pɔ́plépɔ̄p, páʼ meŋ lā.
46007009	A piŋɛ ŋgɔ́ éyi, pɔ́ gɔ le kūʼ á lekūʼte mbe zɔp ɔ́, pɔ́ elɛ ndá ŋgyā. Á mbɔŋ ŋ́gɛ, ŋiŋ a elá ŋgyā, ńtɔ́k á yí á leshʉɔ wɔnzwí ká mbaŋa.
46007010	Ŋ́gɔ́ á mbū epuɔ Yɛɛ́so pīi, pɔ́ lē ndáʼ ndá ŋgyā, mbɔ lepé cʉɔ tsīi, meŋ gɔ á néŋɛ la, é té fhɔ́ɔ á mbū meŋ ɛ́. É fhɔ́ɔ á mbū Atsyapuɔ Yɛɛ́so: ndɛ́ʼ menzwí á gɔ́ aleʼé, ńtó á mbū ndō yi.
46007011	A piŋɛ ŋgɔ́ éyi, a lē ndáʼ ntó á mbū ndō yi, á náŋ épúp. Ŋ́ké te épúp ɔ́, á piŋ nzem njʉ́ɔ á yí, pɔ́ yi é cuŋte ntsaŋ. Ŋ́gɔ́ mé mbaŋa, mbɔ ndɛ́ʼ ŋiŋ mbaŋa, á juŋ á nzwí yi.
46007012	Éshʉ̄ʼ á mbū emɔ̄ʼ epuɔ, mbɔ anu zīi, meŋ gɔ á ndʉ́ɛ́ la, á té efhɔ́ɔ á mbū Atsyapuɔ Yɛɛ́so ó, á fhɔ́ɔ á mbū meŋ: ŋiŋ Yɛɛ́so a wiɛ á nzwí yi, menzwí mɛ́t á gɔ́ te ŋiŋ Yɛɛ́so ó, ḿbīŋ mvéŋ ŋ́gɛ, pɔ́ yí e enáŋ, ndɛ́ʼ ŋgaŋ á juŋ á yí.
46007013	Menzwí a gɔ́ á ŋiŋ Yɛɛ́so, ŋ́gwɛ̄ á ndō yi, á gɔ́ te ŋiŋ Yɛɛ́so ó, ŋ́ké mvéŋ ŋ́gɛ, pɔ́ yí e enáŋ, ndɛ́ʼ menzwí mɛ́t á lʉʼ á yí.
46007014	Meŋ ndʉ́ɛ́ páʼa melaʼ mīi, ndō wɔ̄ yīi a zɛɛ́t te gɔ́ á ŋiŋ Yɛɛ́so lā, a á cʉ́ʼ á ŋiŋ Ndém melaʼ nzwí yi, páʼ a á ŋiŋ Yɛɛ́so lā. Ndeŋ ndeŋ épúp, menzwí yīi, a zɛɛ́t te gɔ́ á ŋiŋ Yɛɛ́so, a á cʉ́ʼ á ŋiŋ Ndém melaʼ ndō yi, páʼ a á ŋiŋ Yɛɛ́so lā. Á piŋɛ te épúp ɔ́, mbɔ ewɔŋkhʉ̄ pɔ́p e gɔ́ páʼ, pɔ́ a Ndém é té nnɔ ɔ́ lā, tɛ́ pɔ́ ké ŋgɔ́ ewɔŋkhʉ̄ Ndém.
46007015	Ŋiŋ yīi a te ŋiŋ Yɛɛ́so ó, a nɔŋ ŋkɔ̄ŋɔ á yí á lefakne pɔ́ ŋiŋ yīi, a á ŋiŋ Yɛɛ́so, á lɛ efāk nnɛ̄t. Á pikɛ tɛ ŋgɔ́ épúp, mbɔ é té lepé á mbū ŋiŋ mbaŋa kɛ́ menzwí yīi, a á ŋiŋ Yɛɛ́so lā, á lenāŋ pɔ́ ŋiŋ yīi, a á gʉɔ lā á, melaʼ mīi, Ndém a lɛɛ́ ndɔkɔ á wɛ́ ŋghʉ̄ɛ epuɔ pí, ŋ́gɛ pɛ enáŋ mé apwɛne.
46007016	Wu menzwí, ŋgɔ́ á ŋiŋ Yɛɛ́so, o gɔ le zhɛ́ kɛ Ndém a gɔ ezápa ánɛ wu, ŋ́ghʉ̄ ndō wu á tswɛ́t kɛ ŋgáŋ lɛ́ɛ̄. Wu ŋiŋ mbaŋa, o ó le zhɛ́ kɛ, Ndém á gɔ ezápa ánɛ wu, ŋ́ghʉ̄ nzwí wu á tswɛ́t kɛ ŋgáŋ lɛ́ɛ̄.
46007017	Amɔ̄ʼ anu zīi, meŋ a zéŋ etswiʼne, a a jʉɔ páʼa. Awíɛ awíɛ a enáŋ eyi lenāŋ, páʼ Atsyapuɔ Ndém a le kīa ŋ́gɛ, a enáŋ épúp, mbɔ a gɛ nzī nnáŋa épúp, tɛ efhó páʼ Ndém, a le lɔ̄k á yí ŋghʉ̄ á ŋiŋ yi. Lepé cʉɔ mɛ́t tsīi, meŋ ŋgyáa á mbū pɛ lāa, á si ŋgɔ́ ajū mīi, meŋ á si nzíʼnɛ ánɛ meŋgyā melúŋ epuɔ Yɛɛ́so ntsem.
46007018	Ńdɔkɔ ŋ́gɛ, a gɔ́ éyi Ndém a le gē elɔk á ŋiŋ eghʉ á ŋiŋ yi, mɛ́ zɛ́t té tém á yí, ndɛ́ʼ ŋgaŋ á lé ŋ́gɛ, mɛ́ etém á yí. Ŋ́gɔ́ éyi Ndém a le gē elɔk á ŋiŋ eghʉ á ŋiŋ yi, mbɔ mɛ́ lē ndáʼ ntém á yí, ndɛ́ʼ ŋgaŋ á lʉɔ.
46007019	A gɔ́ éyi mɛ́ lé tém á ŋiŋ lo, ŋ́gɔ́ éyi mɛ́ la á yí témɛ lo, mbɔ á te amɔ̄ʼ azō ɔ́. Mía azō á gɔ́ áa leziŋ, páʼ mbé Ndém é si ndʉ́ɛ́ épúp.
46007020	Á mbɔŋ ŋ́gɛ, awíɛ awiɛ́ a egɔ́ páʼ, Ndém a le gē elɔk á yí eghʉ á ŋiŋ yi, á gɔ́ épúp.
46007021	A gɔ́ éyi, Ndém a le gē elɔk á wú eghʉ á ŋiŋ yi, o egɔ́ apuʼ, ndɛ́ʼ o ezóko nzāpa nnɛ̄t ju. Táʼ, o piŋɛ ŋgwɛ̄ eshhʉ̄ á lelɔk nzáʼ ŋkhʉ apuʼ mɛ́t á ntɔ̄ŋ wu, o elɛ̄ɛ nzáʼ.
46007022	Ndɛ́ʼ o zóko nzāpa nnɛ̄t ju melaʼ mīi, ŋiŋ yīi a á ŋgɔ́ á apuʼ, tɛ Atsyapuɔ Ndém á lɔk á yí ŋghʉ̄ á ŋiŋ yi, ŋgaŋ a te zɛ́t á apuʼ ɔ́, melaʼ mīi Atsyapuɔ Yɛɛ́so Klísto a á záʼ ŋkhʉ á ntɔ̄ŋ yí. Ndeŋ ndeŋ épúp, ŋiŋ yīi a á ŋgɔ́ á ŋga athū yí, Ndém á piŋ ndɔ̄k á yí ŋghʉ̄ á ŋiŋ yi, ŋgaŋ a cʉʉ́ʼ ŋkwa Klísto.
46007023	Ndém a lē ndáʼ ŋgyá á azō tee nzwiŋ, ńdɔk ncūʼ á wɛ́, púp ndɛ́ʼ pɛ ezéŋ ncʉ́ʼ apuʼ epuɔ menɔŋ.
46007024	Epɔ̄ memía, meŋ á páʼā, ńnɔŋ ndʉ́ɛ́ ŋ́gɛ, awíɛ awíɛ a egɔ́ á mvhɔ Ndém áa páʼ, Ndém a le gē elɔk á yí eghʉ á ŋiŋ yi, á gɔ́ épúp.
46007025	Éshʉ̄ʼ ánɛ epuɔ pīi, pɔ́ zɛɛ́t te lá ŋgyā, mbɔ meŋ te wɛ̄ emɔ̄ʼ ntekné zīi, e fhɔ́ɔ á mbū Atsyapuɔ Yɛɛ́so ó. Anu zīi meŋ gɔ á eshúŋɔ, á gɔ́ áa akwaŋte zá, pɛ pīŋ mbɔ́ŋte á lekūʼte anu mɛ́t, melaʼ mīi meŋ á si ŋgɔ́ á ŋiŋ, mbɔ Atsyapuɔ a le lɔ̄k apɔŋɔ́ ntē zí, ŋ́ghʉ̄ meŋ egɔ́ á ŋiŋ yīi, mɛ́ gɔ etém nzem ŋgyá mé yí.
46007026	Anu mɛ́t a ajʉɔ, á mbɔŋ ŋ́gɛ, epuɔ e enáŋ té lá ŋgyā. Meŋ ndʉ́ɛ́ páʼa, éfhɔ́ɔ ánɛ ŋgʉɔ̄ʼ zīi, ḿpɛ é tsetseŋɔ njʉ́ɔ. Ŋŋ, meŋ á kwaŋ ŋ́gɛ, á mbɔŋ ŋ́gɛ, awíɛ awíɛ a enáŋ épúp.
46007027	A gɔ́ éyi, ŋiŋ pɔ́ menzwí é le lá ŋgyā, ndɛ́ʼ ŋgaŋ á juŋ á yí. Ŋ́gɔ́ éyi ŋgaŋ a la ŋgyā lá á, ndɛ́ʼ á faʼ á yí á lelā ŋgyā.
46007028	Meŋ ké ndʉ́ɛ́ páʼa, ŋ́gɔ́ éyi, ŋiŋ a láa ŋgyā, mbɔ ŋgaŋ a ka fā á. Ŋ́gɔ́ éyi, mɔ́ ŋgɔ a láa ŋgyā, mbɔ a zeéŋ ka fa á. Táʼ, pɛ eké nzhɛ́ á légɛ, epuɔ pīi, pɔ́ lé lá ŋgyā, pɔ́ jʉɔ́ ŋgʉɔ̄ʼ á ŋgɔŋ ega tɛ́ʼ. Meŋ á si mbiŋɛ ŋkɔ̄ŋɔ ŋ́gɛ, ndɛ́ʼ pɛ ekó á ntē ŋgʉɔ̄ʼ mɛ́t.
46007029	Epɔ̄ memía, anu zīi meŋ ndɔkɔ ndʉ́ɛ́ a ajʉɔ páʼa. Njhʉ̄ e te zɛ́t nzá á. Púp, tɛ efhó tsetseŋɔ, ŋiŋ yīi a lé lá ŋgyā, a enáŋ páʼ a zi la ŋgyā lá á lā.
46007030	Epuɔ pīi pɔ́ é si ndāa, e enáŋ páʼ pɔ́ té si mmēkɛ amɔ̄ʼ azō ɔ́ lā. Epuɔ pīi pɔ́ é si ŋkáka, e enáŋ páʼ pɔ́ zi te si ŋkáka lā. Epuɔ pīi pɔ́ é si njúɔ́ azō, e enáŋ páʼ azō mɛ́t, á té azɔ́p ɔ́ lā.
46007031	Epuɔ pīi pɔ́ é ŋgɔŋ ega njhʉ́ɛ apɛ, e enáŋ páʼ pɔ́ zi te si njhʉ́ɛ amɔ̄ʼ apɛ ɛ́ lā, melaʼ mīi ŋgɔŋ jʉɔ zīi, ḿpɛ jʉ́ɔ lāa, e te ezéŋ enáŋ tɛʼ, tɛ́ mi í.
46007032	Meŋ te si ŋkɔ̄ŋɔ ŋ́gɛ, pɛ emēk ánɛ amɔ̄ʼ azō ɔ́. Ŋiŋ yīi a la ŋgyā lá á, ntē yí é tshií áa leghʉ mefaʼ Atsyapuɔ Yɛɛ́so. Á ghʉɛ épúp páʼā, ńdɔkɔ efāʼa ŋ́gɛ, Atsyapuɔ a ekɔ̄ŋ á yí.
46007033	Ŋiŋ yīi a lé piŋ ndá ŋgyā, ntē yí é tshií áa ánɛ menu ŋgɔŋ muɔ. Á ghʉɛ épúp páʼā, ńdɔkɔ efāʼa ŋ́gɛ, nzwí yi a ekɔ̄ŋ á yí.
46007034	Á épúp páʼā, akwaŋte zí á tshí ánɛ etsō tsɛ́pīa. Á mbū wɔnzwí, ńzéŋ ŋgɔ́ áa épúp. Mɔ́ ŋgɔ mbɔɔ menzwí yīi, a la ŋgyā lá á, é tshií ntē wɔ́p áa leghʉ mefaʼ Atsyapuɔ Yɛɛ́so. Ŋ́ghʉ̄ɛ épúp páʼā, ńdɔkɔ efāʼa á lepū ŋgyá mbe nnɛ̄t zɔp, á mbū Ndém, ŋ́ghʉ̄ mefaʼ mí mé taʼ ntē. Táʼ, menzwí yīi a lé lá ŋgyā, ntē yí é tshií áa ánɛ menu ŋgɔŋ muɔ. Á ghʉɛ épúp páʼā, ńdɔkɔ efāʼa á légɛ, ndō yi a ekɔ̄ŋ á yí.
46007035	Meŋ shúŋɔ á wɛ́ menu muɔ páʼā, efāʼ áa lelɔk ntswítɛ á wɛ́. Meŋ te ndɔ̄kɔ efāʼa ŋ́gɛ, pɛ ekwāte ɛ́. A cʉ́ʼɛ épúp mbɔ, meŋ ndɔkɔ eshúŋɔ á wɛ́ á mɛnzhɛ mbɔŋ yīi, pɛ gɔ egē eziŋ éwú, ńdɛ̄tne ánɛ Atsyapuɔ Yɛɛ́so, mé taʼ ntē.
46007036	Pɛ ezéŋ njúʼ tsetsɔŋɔ. Mɔ́ ŋgwɛso a wiɛ amaʼ‑ephʉ zí, anu zí á gɔ́ á mbū yí tɛʼ, á piŋ nnɔŋ mbɔ́kɔ á leghʉ ánɛ yí páʼ, á té si nzɛ́ttɛ ŋ́gɛ, a eghʉ̄ épúp ɔ́, ńjʉ́ɔ ŋ́gɛ, anu á pɔŋteé á leziŋ páʼ a á si nzɛ́ttɛ, á lɛ ŋghʉ̄ páʼ, a á si ŋkwāŋtɛ épúp. A ghʉɛ épúp, mbɔ a ka amɔ̄ʼ anu efā á. Á mbɔŋ ŋ́gɛ, pɔ́ yí e elá ŋgyā.
46007037	Táʼ, mɔ́ ŋgwɛso a piŋɛ nnéŋ á ntē yí á légɛ, yí e náŋ té lá ŋgyā, té gɔ́ yīi, ŋiŋ mé tshóne á yí, ńnɔ̄ŋ nzhɛ́ɛ á légɛ, yí gɔ ekūʼ á lekūʼte mbe nnɛ̄t zi, ŋ́gɔ́ éyi yí méŋwɛ̄t mé lé ŋ́gɛ, yí te pfeŋ amaʼ‑ephʉ zí í, mbɔ ŋgaŋ a á ghʉ á mbɔŋɔ́, páʼ a ka zéŋ ŋgyā ndá á.
46007038	Ńdɔkɔ ŋ́gɛ, ŋiŋ yīi a á lɔ́ á menzwí, a á ghʉ á mbɔŋɔ́, ŋiŋ yīi a ka menzwí lɔ́ ɔ́, á kó ŋghʉ̄ á mbɔŋɔ́ ntɔ́k.
46007039	Menzwí yīi ndō yi a zɛ́tē, a pɔŋteé á le lɛtne ánɛ yí efʉʼ metsem. Ndō yi a piŋɛ ŋkwhʉ́, á kɔ̄ŋ, á gʉɔ njʉ́ɔ mmɔʼ ndō ndɛʼɛ yīi, a á kɔŋ. Ńdaʼ ŋ́gɛ ndō mɛ́t, a eké ŋgɔ́ á ŋiŋ Yɛɛ́so.
46007040	Táʼ, meŋ á jʉ́ɔ azá ŋ́gɛ, a ŋímnɛ nnáŋ, mbɔ a a júʼ á mbɔŋɔ́, étɔ́k á yí á legʉɔ njʉ́ɔ emɔ̄ʼ ndō. Meŋ á si nzhɛ́ɛ á légɛ, Azwakne Ndém ánɛ meŋ azá.
46008001	Ŋ́gɔ́ ánɛ mbap zīi, mɛ́ é lɔk ŋgwáʼ njʉʼ á mbū ajūɔ tsem zīi, mɛ́ lɔkɔ ŋghʉ̄ɛ á Ndém, mbɔ pɛ é si ndʉ́ɛ́ ŋ́gɛ, ḿpɛ metsem é zhɛɛ́ azō éwú. Ńdʉ́ɛ́, á zéŋ ŋgɔ́ épúp. Táʼ, azō mɛ́t zīi, ḿpɛ é si nzhɛ́ɛ lā, á si ŋghʉ̄ɛ, ḿpɛ cʉ́ʼɛ ŋŋīa ŋia. Ajū mīi, á ké gɔ á tswíte á yímpɛ á legʉɔ mé mvhɔ, á si ŋgɔ́ á lewɛ ŋkɔŋne, á tsetsɛlɛ pímpɛ.
46008002	Ŋiŋ a nɔŋ ŋkwāŋa ŋ́gɛ yí zhɛɛ́ azō, mbɔ ŋgaŋ a zɛɛ́t áa te zhɛ́ azō páʼ Ndém a á si ŋkɔ̄ŋɔ ŋ́gɛ, mɛ́ ezhɛ́ azō épúp.
46008003	Ŋiŋ yīi a piīŋ ŋkɔŋ á Ndém, yí tɛ́ Ndém a zhɛɛ́ á yí.
46008004	Tsetseŋɔ, ŋiŋ a gɔ epfɛ́t mbap zīi, mɛ́ lɔk ŋgwáʼ njʉʼ á mbū mesī i? Ḿpɛ metsem é si nzhɛ́ɛ á légɛ, melém é té azō á ndo esī atsetsáʼ á. Ńzéŋ nnɔŋ nzhɛ́ɛ á légɛ, Ndém a gɔ́ áa wɔ́mɔʼɔ́.
46008005	Ecū mīi, epuɔ é wuʼtɛ ndɔkɔ ŋghʉ̄ɛ á Ndém, á esī atsetsáʼ, mbɔɔ á athʉ́ lephū, é tɛ nzá tɛʼ. Á épúp, melém é esī atsetsáʼ ndó, metsyapuɔ é zéŋ ŋgɔ́ azɔ́p éwú ndó
46008006	Táʼ, ŋ́ké ŋgɔ́ mé pímpɛ, mbɔ Ndém a gɔ́ áa taʼ ndaʼ. A á Mɔʼɔ́ yímpɛ. Yí mé le pú ŋghʉ̄ ajūɔ tsem, ńzéŋ mbɔ́ á yímpɛ ŋ́gɛ, ḿpɛ e egɔ́ epuɔ pí. Atsyapuɔ yímpɛ a zeéŋ ŋgɔ́ áa taʼ ndaʼ, ŋ́gɔ́ á Yɛɛ́so Klísto. Ndém a le zapá ánɛ yí, tɛ́ ŋghʉ̄ etsō tsem, yí mé si ŋghʉ̄ɛ, ḿpɛ é gɔ́ɔ éwú.
46008007	Táʼ, emɔ̄ʼ epuɔ á nnɔ pímpɛ, é té si nzhɛ́ɛ á légɛ, melém é té etsō ɔ́. Pɔ́ lē ŋgūa mesī, tɛ ntshí mé ayáʼa. Pɔ́ pfɛɛ́t mbap zīi, mɛ́ lɔk ŋgwáʼ njʉʼ, ńjʉ́ɔ á gɔ́ páʼ, pɔ́ wuʼtɛ melém lā. Pɔ́ zɛɛ́t te tete ánɛ mɛnzhɛ Ndém. Á épúp tɛ́ pɔ́ kwaāŋ ŋ́gɛ, mbap mɛ́t zīi pɔ́ é pfɛ́t lā, e é tseŋ lenāŋ tsɔ́p a Ndém.
46008008	Ḿpɛ é si nzhɛ́ɛ á légɛ, etsō lejhʉ̄ mé gɔ le ghʉ̄, ḿpɛ tshóte nnɛ̄t mé lezēŋ Ndém ɛ́. Ḿpɛ pfɛ́tɛ, mbɔ amɔ̄ʼ azō á té tswiʼne ánɛ pímpɛ ɛ́. Ŋ́gɔ́ te pfɛ́t, mbɔ ḿpɛ ka amɔ̄ʼ azō, ánɛ lenāŋ yímpɛ pí í.
46008009	Pɛ kɔŋɔ, pɛ epfɛ́t ecū mīi, pɛ é kɔŋ. Táʼ, pɛ eké mbá. Pɛ ghʉʉ̄ épúp páʼā, ŋ́gɔ́ yīi ewiɛ́ legɔ̄, a gɔ eghʉ̄ʉ, epuɔ pīi, pɔ́ zɛɛ́t te tete ánɛ mɛnzhɛ Ndém, é fa nzhɛ.
46008010	Ḿpɛ elɛ ndé ŋ́gɛ, ŋiŋ yīi a zɛɛ́t te zhɛ́ anuúnē ánɛ melém, a jʉ́ɔ á wú, wu yīi o ó si nzhɛ́ɛ anuúnē, o náŋ á ŋgyā mesī mpfɛ́tɛ mbap zīi, mɛ́ lɔk ŋgwáʼ njʉʼ, mbɔ akwaŋte zí á té tshóne á yí, á legʉɔ mpfɛ́t azí lɛ̄?
46008011	Ŋ́gɔ́ éyi a gʉɔ mpfɛ́t, mbɔ ajū mīi o ó gē eghʉ, ńnɔŋ nzhɛ́ɛ, á ghʉ, ŋiŋ yīi, a zɛɛ́t te tete ánɛ mɛnzhɛ Ndém, á lákne. Tɛ́ ŋké ŋgɔ́ á méŋ mɔ́ wu, mbɔ Klísto a le kwhʉ́ melaʼ mí.
46008012	O faa ánɛ ejʉɔ ntií mɛ́t, á mbū méŋ mɔ́ wu, tɛ ntē yí é nɔ̄ŋ ŋŋāka á yí, páʼ a zɛɛ́t te tete ánɛ mɛnzhɛ Ndém lā, mbɔ o lɔkɔ efāa á mbū Klísto.
46008013	Melaʼ epúp tɛ́, a gɔ́ éyi, mbap zīi meŋ pfɛ́tɛ, é gɔ eghʉ̄ʉ, méŋ mɔ́ ga, á fa nzhɛ, meŋ mbú le fú nzéŋ mbap mpfɛ́t ɛ́, ńtɔ́k á gá leghʉ, méŋ mɔ́ á fa nzhɛ.
46009001	Páʼ meŋ naáŋ á ŋga athū meŋ lā, páʼ meŋ á nziŋ‑ntō lā, páʼ meŋ nde jʉ́ɔ á Yɛɛ́so Atsyapuɔ yímpɛ mé menēk lā, páʼ pɛ mé si ŋgɔ́ ayiŋne mefaʼ Atsyapuɔ mīi, meŋ ke ghʉ̄ lā,
46009002	a piŋɛ ŋgɔ́ éyi á mbū emɔ̄ʼ epuɔ, meŋ gɔ́ te á nziŋ‑ntō ɔ́, mbɔ á mbū pɛ, meŋ ŋké ŋgɔ́ ewiɛ́. Á épúp melaʼ mīi, páʼ pɛ lɛtneē ánɛ Atsyapuɔ lā, pɛ elɔ̄ɔk ŋgɔ́ ayiŋne zīi, á tswii á légɛ, meŋ á nziŋ‑ntō.
46009003	Ega lelhʉ athū zá á mvhɔ epuɔ pīi, pɔ́ sɛ́ʼɛ á gá, a gɔ á ŋgɔ́ ewuɔ páʼa:
46009004	pek te pɔŋté á wék á lepfɛ̄t azō nzéŋ nnú, melaʼ afaʼ zék lɛ̄?
46009005	Awíɛ awíɛ á nnɔ pek, a te pɔŋté á lelɔk menzwí yīi, a á ŋiŋ Yɛɛ́so, ŋ́ghʉ̄ á nzwí yi, páʼ emɔ̄ʼ meziŋ‑ntō é si ŋghʉ̄ɛ épúp ɔ́ lɛ̄? Páʼ epɔ̄ memía Atsyapuɔ Yɛɛ́so mbɔɔ Piɛ, é si ŋghʉ̄ɛ azɔ́p épúp ɔ́ lɛ̄?
46009006	Meŋ mbɔɔ Baanabas é té pɔŋté á lewɛ ajū mīi, pek gɔ elɔk ŋgɔ́ éwú azék, té ghʉ amɔ̄ʼ afaʼ ndɛʼɛ ɛ́ lɛ́?
46009007	Mɛ́ lé zi njʉ́ɔ égɔ́, taʼ mmaʼ‑ncu, á fók ŋkāp ndɔk mbɛ́ á athū nnɛ̄t zí méŋwɛ̄t é? Awɔ́ ŋiŋ, a gɔ ekʉɔ́ʼ ŋkāʼ yí, ḿbhī etsō éwú, éshʉʼ enéŋ té pfɛ́t ecū mīi, é fhɔ́ɔ á ŋkāʼ mɛ́t é? Ŋ́ké te épúp ɔ́ mbɔ, ewiɛ́ pfɛnne‑mefɔŋ, a gɔ enéŋ té nú mbē mefɔŋ mɛ́t é?
46009008	Menu mīi meŋ shúŋɔ lāa, é té lɛ ŋgɔ́ áa menu mīi epuɔ menɔŋ mé kwaŋtɛ ɛ́, é si ŋgɔ́ menu, mbɔ mɛ́ le zéŋ ntí á ntē aŋwaʼne mbé Ndém épúp.
46009009	Mɔɔ́sɛ a le tí lepé mɛ́t ŋ́gɛ: «Te néŋ á kwáŋ á nchu efɔŋ zīi, e é si nnēŋɛ mekō tɛ mɛ́ ecʉ́ʼɛ efʉɔ́k fʉɔké.» Ndém a le gē elé á anu jʉɔ mɛ́t, a te lɛ̄ ŋkwāŋte áa mefɔŋ ndaʼ á.
46009010	A lɛɛ́ ndʉ́ɛ́ épúp páʼā, ńdɔkɔ nzéŋɛ ndʉ́ɛ́ á mbū pímpɛ. Á anuúnē, é melaʼ mímpɛ tɛ́ mɛ́ le tí anu jʉɔ mɛ́t. Ŋiŋ yīi a á kʉɔ́ʼ ŋkāʼ yí, ḿbhī etsō éwú, ntē yí é pɔŋteé á letshī ánɛ ecū mīi, é shʉʼ etó á ŋkāʼ mɛ́t. Ŋiŋ yīi a púʼu mekō ŋiŋ, ntē yí é pɔ́ŋte á letshī ánɛ emi, mɛ́ e kó eyá á yí.
46009011	Pek le phī anu Ndém á ntē pɛ. Pɛ piŋɛ ŋgyá á wék etsō tsɛ́, alɔ́ʼ á gɔ́ akɔ̄?
46009012	Emɔ̄ʼ epuɔ é si nzwíʼtɛ etsō á mbū pɛ. Pek mé piŋ nzī mbɔ́ŋte á lezwīʼte etsō á mbū pɛ, ńtɔ́k á wɔ́p. Táʼ, pek le ké te épúp ghʉ. A cʉ́ʼɛ épúp, mbɔ pek é si ŋkwɛ́tɛ ntē, ánɛ ntií ntiī ŋgʉɔ̄ʼ zīi, e shʉʉ̄ʼ ánɛ pek, ńdɔkɔ mbɔ́kɔ á leghʉ ajū mīi, á gɔ evɛ́ne á ŋiŋ, á lejūʼ ŋke mbɔŋ ánɛ Klísto.
46009013	Pɛ é si nchʉ́ɛ nnɛ̄t nzhɛ́ɛ á mbɔŋɔ́ á légɛ, epuɔ pīi pɔ́ ghʉɛ afaʼ, á Mía Ŋgyā Ndém, etsō tsɔ́p é fhó áa ánɛ ecū mīi, epuɔ é ŋgyá á Mía Ŋgyā Ndém mɛ́t. Epuɔ pīi pɔ́ nɔŋɔ epɔʼ, etsɔ́p etsō é fhó áa ánɛ ecū mīi, mɛ́ é lɔk nnɔ̄ŋ epɔʼ.
46009014	Á zeéŋ ŋgɔ́ ndeŋ ndeŋ épúp, á mbū epuɔ pīi, pɔ́ tswii ŋke mbɔŋ. Atsyapuɔ a le lé ŋ́gɛ, pɔ́ pɔŋteé á lelɔk afaʼ zīi pɔ́ ghʉɛ, ńdɔk ŋgɔ́ éwú.
46009015	Táʼ, meŋ nde ké te zīŋ páʼ mɛ́ le lé épúp lā á, ḿbiŋɛ te ntíi akɛtte jʉɔ páʼa, ńdɔkɔ ŋkía amɔ̄ʼ azō á mbū pɛ ɛ́. A cʉ́ʼɛ épúp mbɔ, mbɔŋ a á gá á lekwhʉ̄, ńtɔ́k á gá á lelɔ̄ azō á mbū ŋiŋ. Ndɛ́ʼ ŋiŋ á ták ajū mīi, á ghʉɛ meŋ ekāʼtɛ.
46009016	Legɔ̄ yīi meŋ á si ntswīi ŋke mbɔŋ mé té si ŋghʉ̄ɛ meŋ ekāʼtɛ ɛ́. Meŋ tswii, melaʼ mīi, á si ŋgɔ́ afaʼ zīi, Ndém a le tsekné á mbū meŋ. Meŋ mbiŋɛ te ŋke mbɔŋ ntswīi, mbɔ ndɔ e é athū meŋ.
46009017	Á ŋgwíʼe ŋgɔ́ éyi, meŋ méŋwɛ̄t mé le kāŋ afaʼ letswi ŋke mbɔŋ, mbɔ á mbɔŋ ŋ́gɛ, mɛ́ eyá ntsɔʼɔ́ afaʼ gá. Páʼ á ké mbiŋ ŋgɔ́ azō, mbɔ Ndém a le lɔ̄k ŋŋyɛt á gá ŋyɛt lā, meŋ a ŋímne eghʉ páʼ, a le tsekné á mbū meŋ épúp.
46009018	Tɛ egá ntsɔʼɔ́‑afaʼ, é si ŋgɔ́ áa akɔ̄? É si ŋgɔ́ á gá á letswi ŋke mbɔŋ á mbū epuɔ ndémndēm. Meŋ á mbɔ́ŋte á gá á lelē ŋ́gɛ, mɛ́ eyá azō á mbū meŋ, melaʼ ŋke mbɔŋ yīi meŋ tswii, táʼ, meŋ ké ka épúp zɛ́ttɛ ɛ́.
46009019	Meŋ á si ŋgɔ́ á ŋiŋ, ńnáŋ á ŋga athū meŋ, meŋ te ŋkwa ŋiŋ ɛ́, táʼ, meŋ á ke ŋkɔ̄ŋ, ńcʉ́ʼ ŋkwa epuɔ metsem, ńdɔkɔ efāʼa ŋ́gɛ, epuɔ tɛ nzáne, e efɛ́ nnɛ̄t ŋgyá á mbū Atsyapuɔ Yɛɛ́so.
46009020	Meŋ gʉɔ̄ tɛ ŋkó á nnɔ epuɔ Yúda, ńcʉ́ʼɛ nnáŋa áa páʼ pɔ́p lā, ńdɔkɔ efāʼa á leghʉ pɔ́ fɛ́ nnɛ̄t ŋgyá á mbū Atsyapuɔ Yɛɛ́so. Meŋ gɛ te njúʼu lepé Mɔɔ́sɛ ɛ́. Táʼ, afʉʼ zīi meŋ á piŋ ŋgʉ̄ɔ tɛ ŋkó á nnɔ epuɔ pīi, pɔ́ gɛ njúʼu lepé cʉɔ mɛ́t, meŋ ecʉ́ʼɛ nnáŋa áa páʼ pɔ́p lā, ńdɔkɔ efāʼa ŋ́gɛ, pɔ́ efɛ́ nnɛ̄t ŋgyá á mbū Atsyapuɔ Yɛɛ́so.
46009021	Meŋ gʉɔ̄ tɛ ŋkó á nnɔ epuɔ pīi, pɔ́ gɛ te njúʼu lepé Mɔɔ́sɛ ɛ́, ńcʉ́ʼɛ nnáŋa áa páʼ pɔ́p la, ńdɔkɔ efāʼa ŋ́gɛ wɔ te júʼ‑lepé, e efɛ́ nnɛ̄t ŋgyá á mbū Atsyapuɔ Yɛɛ́so. Meŋ te ndɔ̄kɔ ŋ́gɛ, meŋ gɛ te njúʼu lepé Ndém ɛ́, ŋgáŋ, meŋ gɛ njúʼu, melaʼ mīi, Klísto a puú ŋgɔ́ etsá lepé tsem.
46009022	Meŋ gʉɔ̄ tɛ ŋkó á nnɔ epuɔ pīi, pɔ́ zɛɛ́t te tete ánɛ mɛnzhɛ Ndém, ńcʉ́ʼɛ nnáŋa áa páʼ pɔ́p lā, ńdɔkɔ efāʼa ŋ́gɛ, pɔ́ efɛ́ nnɛ̄t ŋgyá á mbū Atsyapuɔ Yɛɛ́so. Meŋ mbúu ŋgʉɔ tɛ ŋkó akɔ̄ ajʉʼ lɛ́, ńcʉ́ʼɛ nnáŋa áa páʼ, epuɔ ajʉʼ mɛ́t é si nnáŋa épúp, ńdɔkɔ efāʼa á lelɔk meshhʉ̄ metsem, ŋ́ghʉ̄ tɛ, kɛ emɔ̄ʼ epuɔ é gɔ etó éwú, éfɛ́ nnɛ̄t ŋgyá á mbū Atsyapuɔ Yɛɛ́so, Ndém á ghʉ pɔ́ tswɛ́t lɛ́ɛ.
46009023	Menu muɔ mɛ́t mīi meŋ mbúu ŋghʉ̄ɛ la, meŋ ghʉɛ ndɔkɔ efāʼa ŋ́gɛ, ŋke mbɔŋ e epú efūŋ ejʉʼ tsem, meŋ mbiŋ ŋgwɛ̄ azá afuʼ zīi, á ntē éwú.
46009024	Pɛ é si nzhɛ́ɛ páʼ wɔ ghʉɛ‑mɛntáʼa ntáʼa ánɛ atetá zīi mɛ́ kʉʉ éwú, pɔ́ kʉʉ̄ metsem páʼā, mɛ́ kó ntáŋ áa ŋiŋ yīi, a á kʉ á lelʉɛ. Púp, pɛ efók mbʉʼ ŋkʉ̄, tɛ eshʉ̄ʼ ntswí ntaŋá.
46009025	Ŋiŋ ntsem a nɔɔ̄ŋ ŋgʉ̄ɔ mé ŋghʉʉ̄ á mɛntáʼa ntáʼa, ńté njhʉ̄ ŋkúʼte mbe zi ánɛ emɔ̄ʼ ntií metsō, ńzéŋ nté njhʉ̄ nzíʼne á mbɔŋɔ́ mbɔŋɔ́, éfāʼa á leshʉʼ njhʉ́ ntaŋá. Ntaŋá yí mɛ́t, é si ŋgɔ́ ajū mīi á gɔ epék. Ḿbiŋ ŋgɔ́ mé pímpɛ, mbɔ ḿpɛ é si ŋghʉ̄ɛ á mɛntáʼa ntáʼa, ńdɔkɔ efāʼa ntaŋá yīi, é gɔ le láʼ mbék ɛ́.
46009026	Melaʼ épúp tɛ́, meŋ á si ŋgē ekʉʉ azá, nzhɛ́ɛ ajū mīi meŋ faʼa, ńzéŋ ŋgɔ́ páʼ ntem‑lekwɛt yīi, a á si ŋgē etémɛ apū, ńzhɛ́ ajʉʼ zīi, a témɛ éwú lā.
46009027	Meŋ gē ekuʼ á lekīmne mbe za tɛ ŋkímne, ńjʉ́ɔ ŋgʉɔ̄ʼ tɛʼ, ńdɔkɔ efāʼa ŋ́gɛ, ndɛ́ʼ Ndém a láʼ efók á gá á nnɔ, á gá yīi meŋ mé le ntswī ŋke yí á mbū emɔ̄ʼ epuɔ.
46010001	Epɔ̄ memía, meŋ á si ŋkɔ̄ŋɔ ŋ́gɛ, pɛ ezéŋ nnáʼ ŋ́kímte anu zīi, á le ghʉ̄ wɔ maŋgānjʉʼ pímpɛ, ŋguʼ Mɔɔ́sɛ. Ndém a le lɔ̄k alɔ ŋkápte á wɔ́p, ŋ́ghʉ̄ pɔ́ metsem é ge etó á mía paŋ ntshi, ńzīŋ á esī ntshi.
46010002	Á si ndɔk ŋgɔ́ páʼ, Ndém a le nōʼ á wɔ́p metsem á ntē ntshi, mbɔɔ á ntē alɔ ŋ́gɛ, pɔ́ a wɔ Mɔɔ́sɛ e epúte ncʉ́ʼ á taʼ lā.
46010003	Pɔ́ metsem é le puú mpfɛ́t á taʼ ntií etsō, etsō mɛ́t é fhó á mbū Ndém.
46010004	Ńzéŋ nnú ntshi yīi é fhoó á mbū Ndém. Ntshi mɛ́t é le nɔ̄ŋ ntúɔ́ ánɛ mmɔʼ mía tɔ́. Mía tɔ́ mɛ́t yīi, Ndém a le yá me pɔ́p, á gɔ́ á Klísto páʼ pɔ́ a pɔ́p é lɛ nnɔ.
46010005	Tɛ mbɔɔ páʼ pɔ́ le puú njʉ́ɔ menu muɔ mɛ́t lā, lelʉɛ epuɔ á nnɔ pɔ́p, a lɛ te náŋ páʼ Ndém a á si ŋkɔ̄ŋɔ ɔ́. Melaʼ épúp tɛ́ pɔ́ le kwhʉtéē, epfhō tsɔ́p é pú esɛ́tte á késáatswɛt.
46010006	Anu zīi á le ghʉ̄ wɔ maŋgānjʉʼ pímpɛ lā, á páʼā ndɔkɔ nzíʼnɛ á yímpɛ ŋ́gɛ, ndɛ́ʼ ḿpɛ enáŋa ŋgwīɛ̄ akwaŋte á leghʉ anu tepɔŋ, páʼ pɔ́ le wɛ̄ épúp lā.
46010007	Ndɛ́ʼ pɛ ewūʼte melém, páʼ emɔ̄ʼ epuɔ á nnɔ pɔ́p, é lɛɛ́ ŋghʉɛ épúp. Mɛ́ le tí á ntē aŋwaʼne Ndém ŋ́gɛ: «Alāʼ á le naŋté á esī mpfɛ́t azō, ńzéŋ nnú, mbiŋ ndū á esī, ńzéŋ á mvhɔ melém.»
46010008	Emɔ̄ʼ epuɔ á nnɔ pɔ́p é le nɔ̄ŋ ŋghʉ̄ɛ agā, Ndém á shʉʼ ntshí á taʼ aleʼé, ńzwhí á ŋiŋnɔŋ ntsāʼ ntsɔp tɛ́t megēm mbīa melaʼ épúp. Ndɛ́ʼ ḿpɛ efʉ̄ʼne á wɔ́p.
46010009	Emɔ̄ʼ epuɔ á nnɔ pɔ́p é le taté á Atsyapuɔ Ndém, ŋ́gɔ̄ á njʉ́ɔ páʼ a a ghʉ épúp. Ndém á tó menū é tsókte á wɔ́p, pɔ́ kwhʉ́te. Ndɛ́ʼ ḿpɛ etáte á Atsyapuɔ Ndém.
46010010	Emɔ̄ʼ epuɔ á nnɔ pɔ́p, é le zwɛtté á mbū Atsyapuɔ Ndém. Ŋ́ghʉ̄ épúp, cɔʼ Ndém yīi a gɛ nzwhítɛ epuɔ, á shʉʼ nzwhíte á wɔ́p. Ndɛ́ʼ pɛ ezwɛ́tte, á mbū Atsyapuɔ Ndém.
46010011	Menu muɔ mɛ́t é le ghʉ̄ wɔ maŋgānjʉʼ pímpɛ páʼā, Ndém á lɔkɔ ntswɛ̄tɛ epuɔ. Mɛ́ le pīŋ ntí á ntē aŋwaʼne Ndém páʼā, ńdɔkɔ nzéŋɛ ntswɛ̄tɛ á yímpɛ, á yímpɛ pīi, ḿpɛ naáŋ ánɛ afʉʼ zīi, ŋgɔŋ e cʉ́ʼɛ ŋgʉɔ áa mé mmiī.
46010012	Púp, ŋiŋ yīi a á si ŋkwāŋa ŋ́gɛ, yí teteē ánɛ mɛnzhɛ Ndém, ŋgaŋ a epá á yí á lewhʉ á esī á afʉʼ zīi, ŋgʉɔ̄ʼ e é shʉʼ.
46010013	Metáté pīi é shʉʼɛ á mbū pɛ, é si ŋgɔ́ emi, é shʉʼɛ á mbū ŋiŋ ntsem. Ndém a leé anu, á láʼ ŋgɔ́ épúp. A gɔ le véŋ ŋ́gɛ, azō a etáte á wú, tɛ ntɔ́k mete mú ú. Metáté é zi eshʉ̄ʼ á mbū pɛ, mbɔɔ Ndém a a yá á wɛ́ meshhʉ̄, á lelɔk efhó éwú ntó, ézéŋ eyá á wɛ́ mete á lelɔk ŋkwɛ́t ntē.
46010014	Mepɔŋ mesoó pá, páʼ á ké mbiŋ ŋ́gɔ́ páʼa lā, pɛ epíʼte á lezēŋ ŋgúa melém ŋgwáʼ.
46010015	Meŋ shúŋnɛ á mbū pɛ páʼa, éshúŋnɛ á mbū epuɔ pīi, akwaŋte zɔ́p á éwú. Pɛ méŋwɛ̄t e efaʼ njʉ́ɔ, kɛ anu zīi meŋ shúŋɔ, á anuúnē lɛ́ɛ.
46010016	Ḿpɛ puteé ŋgɔ̄ á mpfɛ́t etsō lejhʉ̄ Atsyapuɔ, afʉʼ zīi ḿpɛ kʉɛ ndɔ̄ŋ meluʼ nnúu, ńdɔkɔ ŋgūʼtɛ á Ndém lā, á té páʼā metshi Yɛɛ́so Klísto, é lɔkɔ ŋghʉ̄ɛ, ḿpɛ a pɔ́p é pútɛ ncʉ́ʼɛ á taʼ á lɛ̄? Afʉʼ zīi ḿpɛ pwɔ́ʼtɛ mblɛ mpfɛ́tɛ lā, á té páʼā ḿpɛ a Klísto é lɔkɔ ncʉ́ʼɛ á taʼ á lɛ̄?
46010017	Mblɛ e gɔ́ áa taʼ, ḿpɛ metsem é piŋ mbúte ḿpfɛ́t ndaʼ mblɛ mɛ́t. Púp, á lɔkɔ ntswīi á légɛ, ḿpɛ é pú mbúte ŋ́gɔ́ á taʼ.
46010018	Pɛ enáʼ ncʉ̄te epuɔ Islaɛl njʉ́ɔ, pɔ́ gɛ nzwhítɛ mena, ńdɔkɔ nnɔ̄ŋɔ epɔʼ á mbū Ndém. Epuɔ pīi pɔ́ é pfɛ́t mbap jʉɔ mɛ́t, á páʼā pɔ́ a Ndém é lɔkɔ te ŋgɔ́ɔ nnɔ ɔ́ lɛ́?
46010019	Meŋ á páʼā, ńdɔkɔ ndʉ́ɛ́ ŋ́gɛ akɔ̄? Mesī pɔ́ mbap zīi, mɛ́ lɔk ŋgwáʼ njʉʼ á mbū pɔ́p é azō lɛ́?
46010020	Ŋgáŋ, meŋ á páʼā ndɔkɔ ndʉ́ɛ́ ŋ́gɛ, wɔ te zhɛ́‑kwaʼ Ndém é waáʼ njʉʼ páʼā, ŋ́gwáʼ áa mbū mecɔʼ Sɛ́ta, pɔ́ té ŋgyáa á mbū Ndém ɛ́. Meŋ mbīŋ nnɔ̄ŋ te ŋkɔ̄ŋɔ ŋ́gɛ, pɛ a mecɔʼ Sɛ́ta e egɔ́ nnɔ ɔ́.
46010021	Pɛ gɔ le nú á ntē ndɔ̄ŋ Atsyapuɔ, ḿbiŋ nzéŋ ńnú á ntē ndɔ̄ŋ mecɔʼ Sɛ́ta á. Pɛ gɔ́ le pfɛ́t ánɛ tɛ́blɛ Atsyapuɔ, mbiŋ nzéŋ ḿpfɛ́t ánɛ tɛ́blɛ mecɔʼ Sɛ́ta á.
46010022	Ndɛ́ʼ ḿpɛ ghʉ̄ʉ épúp, ḿbɔ́k Atsyapuɔ á lezāŋ á lɔ́ŋ á mbū pímpɛ. Pɛ é kwaŋ ŋ́gɛ, ḿpɛ teē ntɔ́k á yí lɛ́?
46010023	Emɔ̄ʼ epuɔ á nnɔ pɛ, é leé ŋ́gɛ: «Mɛ́ gɔ eghʉ̄ʉ páʼ mɛ́ kɔŋ.» Pɛ eké njúʼ, ajūɔ tsem zīi pɔ́ ghʉɛ, á gɔ́ le wɔ́p tswíte. Á anuúnē «Mɛ́ gɔ eghʉ̄ʉ páʼ mɛ́ kɔŋ.» Táʼ, ajūɔ tsem zīi mɛ́ ghʉɛ, á gɔ le tswíte á lefɛ̄ nnɛ̄t ŋgyá á mbū Ndém ɛ́.
46010024	Ndɛ́ʼ ŋiŋ á lɛ ŋghʉ̄ áa ajū mīi, á tswíte á yí yíléyī. Ŋiŋ a eghʉ̄ á ajū mīi, á gɔ etswíte emɔ̄ʼ epuɔ.
46010025	Ajūɔ tsem zīi, mɛ́ swiŋɛ á esaá, o gɔ ezó ḿpfɛ́t, té zóko nzɛ́ttɛ kɛ o pfɛ́tɛ, mbɔ o ó ghʉ á mbɔŋɔ́ kɛ tepɔŋ lɛ́, ńdɔk nták ntē wú.
46010026	Meŋ ndʉ́ɛ́ páʼa melaʼ mīi, ŋgɔŋ jʉɔ ntsem e puú ŋgɔ́ áa alá apū Atsyapuɔ Ndém, mbɔɔ ajūɔ tsem zīi, á puú ŋgɔ́ á ntē éwú.
46010027	Te zhɛ́ á Yɛɛ́so, a tɔ́ŋɔ á wú á mba yí, ŋ́gɛ o eshʉʼ mpfɛ́t azō, o véŋ á wú á legʉɔ éwú. Kó éwú, ḿpfɛ́t ajūɔ tsem zīi, a á yá á mbū wu, té zóko efāʼa kɛ o pfɛ́tɛ, á gɔ́ éyi o ó ghʉ á mbɔŋɔ́ kɛ té pɔŋ lɛ́ɛ, ńdɔk nták ntē wú.
46010028	O piŋɛ nnɔ̄ŋ mpfɛ́tɛ, ŋiŋ á shʉ̄ʼ ndé á mbū wu ŋ́gɛ: «Mbap zīi o pfɛ́tɛ lā, mɛ́ ndɔk ntsɔ́ʼ afɛʼ á mbū mesī.» Te ezéŋ mpfɛ́t, ḿbɔ́k á wú á letākte ntē ŋiŋ yīi, a á tswɛte á wú lā, á zóko nzɛ́ttɛ á ntē yí ŋ́gɛ, kɛ leghʉ épúp a á mbɔŋ, kɛ té pɔŋ lɛ̄ɛ?
46010029	Meŋ ndʉ́ɛ́ á ŋiŋ yīi a á shʉʼ ntswɛ̄te á wú lā, á lezōko ŋkwāŋtɛ amɔ̄ʼ anu, meŋ te ndʉ́ɛ́ á wú ú, melaʼ mīi, ŋiŋ ndɛʼɛ mé té pɔŋté á leshʉʼ eshúŋ á gá ajū mīi meŋ gɔ epfɛ́t ɛ́.
46010030	Ŋiŋ a te pɔŋté á lethū alɔ́ʼ zá, melaʼ páʼ meŋ á pfɛ́t azō ɔ́, ájū mīi meŋ á ge epfɛ́t, ésyákne á Ndém éwú ú.
46010031	O nɔŋ mbúu ŋghʉ̄ɛ tɛ mbɔɔ akɔ̄ lɛ́, kɛ o pfɛ́tɛ áa azō lɛ́, kɛ o núu azō lɛ́, o eghʉ̄ʉ ajū mīi epuɔ menɔŋ e jʉ́ɔ, éwuʼte á Ndém.
46010032	Pɛ enáŋ ánɛ ntií zīi, lenāŋ wɛ a gɔ le ghʉ̄, ŋiŋ á fa nzhɛ ɛ́. Tɛ a láʼa legɔ̄ á ŋiŋ Yúda, tɛ a láʼa legɔ̄ á ŋiŋ yīi a te ŋiŋ Yúda á, tɛ a láʼa legɔ̄ emɔ̄ʼ epuɔ Ndém.
46010033	Pɛ eghʉ̄ páʼ meŋ lā, meŋ kaāk ete á légɛ, ajūɔ tsem zīi meŋ ghʉɛ, a etswíte epuɔ metsem. Meŋ te lɛ ŋghʉ̄ áa ajū mīi, á tswíte á gá meŋɛmeŋ ɛ́. Meŋ ghʉʉ̄ azi, á tswíte á atʉtʉ epuɔ, ńzhɛ́ páʼ Ndém a a ghʉ pɔ́ etswɛ́t.
46011001	Pɛ ezīŋ ánɛ mekhu má, ndeŋ ndeŋ páʼ meŋ á si nzīŋɛ ánɛ mekhu Klísto lā.
46011002	Meŋ á si ŋkɔ̄ŋtɛ á wɛ́, melaʼ mīi, pɛ́ é si ŋkímtɛ á gá ánɛ ajūɔ tsem. Mbɔɔ páʼ pɛ é si ŋghʉ̄ɛ ajūɔ tsem ndeŋ ndeŋ, páʼ meŋ nde ziʼné á wɛ́ épúp.
46011003	Táʼ, meŋ á si ŋkɔ̄ŋɔ ŋ́gɛ, pɛ ezhɛ́ á légɛ, Klísto a tshií á athū mvhɔ ánɛ ŋiŋ mbaŋa. Ŋiŋ mbaŋa á tshí á athū mvhɔ ánɛ menzwí, Ndém á kó ntshí á athū mvhɔ ánɛ Klísto.
46011004	Ŋiŋ mbaŋa a nɔŋ eswíŋtɛ á Ndém, kɛɛ́ nnɔ̄ŋ ntswīi ŋke yīi, é fhɔ́ɔ á mbū Ndém lɛ́ɛ, á tsɔ́ʼ acɔʼ á athū yí, tɛ ŋgɔ́ te épúp ghʉ, á zhɛ́ légɛ, a á si ŋgwáka á Klísto, á ŋiŋ yīi, a tshií á athū mvhɔ ánɛ yí.
46011005	Ŋ́gɔ́ mé menzwí, mbɔ a nɔŋɔ eswíŋtɛ á Ndém, kɛɛ́ nnɔ̄ŋ ntswīi ŋke yīi, é fhɔ́ɔ á mbū Ndém lɛ́ɛ, á kwɛ́t athū zí. Tɛ ŋgɔ́ te épúp ghʉ, á zhɛ́ á légɛ, a á si ŋgwáka á ndō yí, á ŋiŋ yīi a tshií á athū mvhɔ ánɛ yí. Mbɔ mɛ́ e cʉ́ʼɛ ejʉ́ɔ á yí áa páʼ, menzwí yīi, mɛ́ njhū á athū zí lā.
46011006	Menzwí a gɔ́ éyi a te ekwɛ́t á athū zí í, á kɔ́. A piŋɛ ŋgɔ́ éyi, a záʼa ntsɔʼ zi, kɛɛ́ njhū athū zí lɛ́ɛ, é gɔ́ esē á mbū yí, á lɛ ŋkwɛ́t á athū zí.
46011007	Ŋ́gɔ́ mé ŋiŋ mbaŋa, mbɔ a te pɔŋté á lege eswíŋte á Ndém, ńtɔ̄ʼ azō á athū yí í, melaʼ mīi Ndém a le pɔ́ á yí ŋ́gɛ, a eswhí á yí, mɛ́ ezápa ánɛ yí, ŋ́gyá mekuʼ mí Ndém. Ḿbiŋ ŋgɔ́ mé menzwí, mbɔ mɛ́ pɔŋteé á lejʉ̄ɔ á yí, ŋ́gyá mekuʼ ndō yi.
46011008	Pɛ zhɛɛ́ á légɛ, Ndém a lɛ te fók á ajʉʼ nnɛ̄t menzwí tɛ́ ndɔk mbɔ́ á ŋiŋ mbaŋa á, a le fók ajʉʼ nnɛ̄t ŋiŋ mbaŋa, tɛ́ ndɔk mbɔ́ á menzwí.
46011009	Pɛ zeéŋ nzhɛ́ á légɛ, Ndém a lɛɛ́ te mbɔ́ɔ á ŋiŋ mbaŋa melaʼ menzwí í. A le pīŋ mbɔ́ á menzwí melaʼ ŋiŋ mbaŋa.
46011010	Melaʼ páʼa tɛ́, menzwí a pɔŋteé á lekwɛ̄t athū zí, ńdɔk ntswī á légɛ, yí juúʼ á mbū ndō yi, ńzéŋ ndɔk ḿbɔ́k mecɔʼ Ndém á lezāŋ á lɔ́ŋ.
46011011	Amɔ̄ʼ anu á zeéŋ ŋgɔ́ lɛ, á mbū Atsyapuɔ, menzwí a te gɔ́ té ŋiŋ mbaŋa á. Ŋiŋ mbaŋa á zéŋ te gɔ́ té menzwí í.
46011012	Á épúp melaʼ mīi, Ndém a le lɔ̄k ajʉʼ nnɛ̄t ŋiŋ mbaŋa tɛ́ mbɔ́ á menzwí. Menzwí mé piīŋ nzhí á ŋiŋ mbaŋa, ntsem ntsem azō, é ké mbú efhó áa mbū Ndém.
46011013	Pɛ méŋwɛ̄t e enáʼ ŋkwaŋte njúʼ. Tɛ á péʼe, ŋ́gɔ́ mbɔŋ ŋ́gɛ, menzwí a eshʉʼ ntshí á mvhɔ epuɔ, éswíŋte á Ndém, té athū zí ŋgɔ́ ŋkwɛ́t kwɛ́t e?
46011014	Pɛ méŋwɛ̄t e ecʉ njʉ́ɔ páʼ, ŋgɔŋ e ziīŋ épúp, pɛ ka jʉ́ɔ ŋ́gɛ, é esē tɛʼ á mbū ŋiŋ mbaŋa, á letshi ntsɔʼ zi néŋ, é sak tɛʼ tɛʼ ɛ́ lɛ̄?
46011015	Ŋ́ké mbiŋ ŋgɔ́ á mbū menzwí, ŋ́gɔ́ ajūɔ mekuʼ, melaʼ mīi, Ndém a le yá á yí á sisia ntsɔʼ, ŋ́gɛ a elɔk ŋkápte athū zí.
46011016	A piŋɛ ŋgɔ́ éyi, ŋiŋ a piŋne anu jʉɔ mɛ́t, ŋgaŋ á zhɛ́ á légɛ, ḿpɛ te wɛ̄ emɔ̄ʼ ntií ndɛʼɛ, á lelɔk nnáŋ á. Emɔ̄ʼ melúŋ epɔ̄ Ndém é zéŋ te wɛ̄ azɔ́p mmɔʼ ntií ndɛʼɛ ɛ́.
46011017	Ajɔ̄ á tɔ́k páʼā. Anu zīi meŋ gɔ á eshúŋɔ tsetsɔŋɔ, meŋ te ndɔ̄kɔ ŋgɔ̄ á ŋkɔŋté pɛ ɛ́. Á efʉʼ metsem yīi, pɛ é cúʼte, ŋ́gɔ̄ á ŋguʼteē Ndém, menu mīi pɛ fʉʼtɛ, é té tswíte á wɛ́ á legʉɔ me mvhɔ ɔ́, é ghʉʉ̄ pɛ pīiŋ áa mé nzem.
46011018	Mvhɔ anu zīi, meŋ gɔ á eshúŋɔ e ejʉɔ. Mɛ́ ke shúŋ á gá ŋ́gɛ, efʉʼ metsem yīi pɛ é cúʼte, ŋ́gɔ̄ á ŋguʼté Ndém, pɛ fākte menɔ menɔ. Meŋ á kwaŋ ŋ́gɛ, á gɔ́ mmɔʼ mbɔ á anuúnē.
46011019	Á mbɔŋ ŋ́gɛ, pɛ ezi efākte menɔ menɔ, púp, mɛ́ elɔk nchʉ́ nnɛ̄t njʉ́ɔ epuɔ pīi, pɔ́ té kɔ̄ŋ á wɔ́p á lefakte menɔ menɔ ɔ́.
46011020	Afʉʼ zīi pɛ é cúʼte ŋgɔ́ á taʼ nchu, pɛ te ncúʼtɛ páʼā, ŋ́gɔ̄ á mpfɛ́t etsō lejhʉ̄ Atsyapuɔ ɔ́.
46011021	Pɛ cúʼtɛ páʼā, awíɛ awíɛ á lɛ ŋgáknɛ ŋgɔ̄ áa mpfɛ́t ecū mīi, a á ŋgwɛ̄. Púp páʼā, emɔ̄ʼ epuɔ é ge ekwhʉ́te nzi, mbɔ emɔ̄ʼ epuɔ é mpfɛ́t, ńnú tɛ mbíate.
46011022	Meŋ á kwaŋ ŋ́gɛ, memba mɛ́ é éwú mīi, pɛ gɔ enáŋte éwú mpfɛ́t, ńzéŋ nnú. Ndɛ́ʼ pɛ ezéŋ alúŋ epɔ̄ Ndém ntsēŋte. Ndɛ́ʼ pɛ ezéŋ nnéŋ esē á athū wɔ te kuʼ ánɛ azō. Meŋ á páʼa ezéŋ elé mé pɛ gɛ akɔ̄? Pɛ é kwaŋ ŋ́gɛ, meŋ gɔ ekɔ̄ŋte á wɛ́ ánɛ jʉɔ ntií lenāŋ mɛ́t lɛ́? Ŋgáŋ, meŋ gɔ le á wɛ́ kɔŋte.
46011023	Menu mīi meŋ nde ziʼné á wɛ́, é si ŋgɔ́ menu mīi Atsyapuɔ mé le ziʼné á gá. Meŋ nde ziʼné ndé ŋ́gɛ, á lɛ etsōʼ yīi, mɛ́ le nɔ̄ŋ ŋgɔ á eswiīŋ Atsyapuɔ Yɛɛ́so, á pɛ́ mblɛ,
46011024	ésyákne á Ndém éwú, ḿbwɔ́ʼte, ńdé ŋ́gɛ: «Ejʉɔ e é si ŋgɔ́ mbe nnɛ̄t za zīi, meŋ ŋgyáa á mbū pɛ. Pɛ ecʉ́ʼɛ nnáŋa ŋghʉ̄ɛ páʼa, ńdɔkɔ ŋkímtɛ á gá.»
46011025	Pɔ́ pfɛ́t tɛ é mi, á kʉɛ ndɔ̄ŋ meluʼ, ńzéŋ ndé ŋ́gɛ: «Emuɔ é si ŋgɔ́ metshi má mīi, Ndém a lɔkɔ ŋkʉɔ́ʼɔ eka eswhī. Efʉʼ metsem yīi, pɛ gɔ á nnú meluʼ muɔ mɛ́t, pɛ eghʉ̄ʉ páʼ meŋ á ghʉ épúp lā, ńnáŋa ndɔkɔ ŋkímtɛ á gá.»
46011026	Á páʼā ndɔkɔ ndʉ́ɛ́ ŋ́gɛ, efʉʼ metsem yīi, pɛ é pfɛ́t mblɛ ánɛ ejʉɔ ntií, ńzéŋ nnú meluʼ, pɛ elɔ̄kɔ ntswīi á mbū epuɔ ŋ́gɛ, Atsyapuɔ á le kwhʉ́, ńdɔk nzó á athū zímpɛ. Éláʼ eghʉ épúp elɔk etswii, tɛ a eláʼ mbīŋ nzem.
46011027	Páʼ á ké ŋgɔ́ páʼa lā, ŋiŋ a ge epfɛ́t mbe nnɛ̄t Atsyapuɔ, ézéŋ enú metshi mí, a te lɔ̄k ntií mbɔŋ ɔ́, mbɔ a á fa, melaʼ mīi, a á wák mbe nnɛ̄t pɔ́ metshi Atsyapuɔ.
46011028	Púp, awíɛ awíɛ a etsāʼ ntē yí, tɛ njʉ́ɔ mefa é le éwú ú, tɛ́ a epfɛ́t mbe nnɛ̄t Atsyapuɔ, ńzéŋ nnú metshi mí.
46011029	Ŋiŋ á ge epfɛ́t mblɛ Atsyapuɔ mɛ́t, ézéŋ enú meluʼ mí, a te wūʼte páʼ mbe nnɛ̄t pɔ́ metshi Yɛɛ́so lā á, mbɔ ŋgaŋ a lɔkɔ ŋkʉ̄ɛ ndɔ Ndém nnéŋɛ ánɛ yí méŋwɛ̄t.
46011030	Á melaʼ épúp tɛ́, megaŋ agɔ mbɔɔ melɔʼ é nnɔ pɛ nzáne. Á zeéŋ ŋgɔ́ melaʼ épúp tɛ́, emɔ̄ʼ epuɔ pɛ́ é lē ŋkwhʉ́te.
46011031	Ḿpɛ ge ezi, ńtsāʼ ntē yímpɛ tɛ́ mpfɛ́t, mbɔ Ndém a te etswá á yímpɛ ŋgʉɔ athʉ́ lepé ɛ́.
46011032	Atsyapuɔ Ndém a tswaá á yímpɛ ŋgʉɔ athʉ́ lepé páʼā, ńdɔkɔ nzíʼnɛ á yímpɛ azō. Ńdɔkɔ eshúŋɔ á yímpɛ ŋ́gɛ, aleʼé zīi a ŋaka epuɔ menɔŋ, a á le púte á yímpɛ a epuɔ ŋgɔŋ puɔ, ńtswá á.
46011033	Púp me epɔ̄ memía pá, pɛ cúʼtɛ nnɔŋ ŋgɔ̄ á mpfɛ́t etsō lejhʉ̄ Atsyapuɔ, pɛ ezwíʼte emɔ̄ʼ epɔ̄ memía pɛ́.
46011034	Nzi é nɔŋ nzáŋa á ŋiŋ, á té njhʉ̄ mpfɛ́t azō á mba yí, ḿbɔ́k á wɛ́ á lecūʼte, ŋiŋ á kʉɛ ndɔ Ndém. Ŋ́gɔ́ ánɛ emɔ̄ʼ menu ndɛʼɛ, mbɔ meŋ a láʼ eshʉʼ tɛ ekó á alāʼ pɛ, tɛ́ ecʉte.
46012001	Epɔ̄ memía, ŋ́gɔ́ ánɛ páʼ Azwakne Ndém á yaá eyi nthū awíɛ awíɛ á lelɔk ŋghʉ̄ mefaʼ Ndém lā, mbɔ meŋ á si ŋkɔ̄ŋɔ ŋ́gɛ, pɛ ecuŋte nzhɛ́ á anuúnē zīi á éwú.
46012002	Pɛ é si nzhɛ́ɛ páʼ, pɛ le zɛ́t te zhɛ́ á Yɛɛ́so Klísto, mɛ́ nɔŋ eshūŋnɛ á wɛ́ ndɔkɔ ŋgʉ̄ɔ mé ejʉʼ mesī, á piŋ nzī ŋgɔ́ yīi, mesī mɛ́t é gɔ́ le shúŋne.
46012003	Melaʼ épúp tɛ́, meŋ á si ŋkɔ̄ŋɔ ŋ́gɛ, pɛ ezhɛ́ á légɛ, Azwakne Ndém á gɔ́ le tshóne á ŋiŋ, á lé ŋ́gɛ: «Ndɔ e é athū Yɛɛ́so ó.» Pɛ ezéŋ nzhɛ́ á légɛ, ŋiŋ a gɔ le lé ŋ́gɛ: «Yɛɛ́so a á si ŋgɔ́ á Atsyapuɔ», tɛ́ gɔ́ yīi Azwakne Ndém mé tshóne á ŋgaŋ á.
46012004	Nthū á lelɔk ŋghʉ̄ mefaʼ Ndém, é ntií ntiī, taʼ Azwakne Ndém mé ké ŋgyá.
46012005	Mefaʼ Atsyapuɔ páʼ a tsekneé á mbū epuɔ, é gɔ́ ntií ntiī. Atsyapuɔ á ké ŋgɔ́ áa taʼ.
46012006	Memɛnzhɛ á lelɔk ŋghʉ̄ mefaʼ Ndém, é gɔ́ ntií ntiī. Táʼ, Ndém yīi a yáa awíɛ awíɛ mete á lelɔk ŋghʉ̄ mefaʼ mɛ́t ntsem, á ké ŋgɔ́ áa wɔ́mɔʼɔ́.
46012007	Ndém a tswiī á légɛ Azwakne zí ánɛ awíɛ awíɛ, á lelɔk ŋghʉ̄ ajū mīi a tswíte epuɔ metsem.
46012008	Azwakne Ndém, á yaá eyi nthū mmɔʼ ŋiŋ, á gɔ́ á yí á lelɔk eshúŋ anuúnē zīi, ánɛ Ndém. Ńzɛ́t áa Azwakne mɛ́t, ŋ́gyá eyi mmɔʼ ŋiŋ, é gɔ́ á yí á lelɔk nzhɛ́ metsō, éshúŋ.
46012009	Ŋ́gyá eyi mmɔʼ ŋiŋ, é gɔ́ á yí á letswhi efɛ́ nnɛ̄t ŋgyá á mbū Yɛɛ́so. Ńzɛ́t áa Azwakne mɛ́t, ŋ́gyá eyi nthū mmɔʼ ŋiŋ, é gɔ́ á yí á lezhɛ̄ á letɛ epuɔ.
46012010	Ŋ́kó ŋgyá eyi mmɔʼ ŋiŋ, é gɔ́ á yí á leghʉ meŋkʉʼne menu. Eyi nthū mmɔʼ ŋiŋ, é gɔ́ á yí á letswi ŋke yīi, é fhɔ́ɔ á mbū Ndém. Eyi mmɔʼ ŋiŋ, é gɔ́ á yí á lezhɛ̄ ajū mīi, á fhɔ́ɔ á mbū Azwakne Ndém, ńzhɛ́ azi á fhɔ́ɔ á mbū mesī. Eyi mmɔʼ ŋiŋ é kó ŋgɔ́ á yí, á leshūŋne elāʼ tsīi a laá nzíʼnɛ ɛ́. Ŋ́gyá eyi nthū mmɔʼ ŋiŋ, é gɔ́ á yí á lekɛ̄ʼte eshúŋ ajū mīi, ashuŋne mɛ́t á lɔkɔ ndʉ́ɛ́.
46012011	Menu muɔ mɛ́t ntsem, ndaʼ taʼ Azwakne mé yaá á awíɛ awíɛ mete, á lelɔk ŋghʉ̄. A yaá á mbū awíɛ awíɛ, nthū yīi, yí kɔŋ.
46012012	Ḿpɛ enáʼ mbɛ́ á taʼ efʉʼ. Mbe nnɛ̄t ŋiŋ e gɔ́ áa taʼ, ŋ́ké mbiŋ ŋgwɛ̄ ekim tɛ é záne. Mejʉʼ nnɛ̄t é piŋ nzá lɛ akɔ̄ lɛ́ páʼā, ńtsóʼne áa ánɛ taʼ mbe nnɛ̄t. Á zeéŋ ŋgɔ́ ndeŋ ndeŋ épúp, ánɛ Klísto.
46012013	Ńdɔkɔ ŋ́gɛ, mɛ́ le nōʼ á yímpɛ metsem á ntshi páʼā, mete ndaʼ Azwakne Ndém, é ghʉ, ḿpɛ púu ncʉ́ʼ á taʼ mbe nnɛ̄t. Tɛ o láʼa ké gɔ́ á ŋiŋ Yúda kɛ́ á ŋiŋ yīi, a te ŋiŋ Yúda á. Tɛ o láʼa ké gɔ́ ŋkwa, kɛɛ́ á ŋiŋ yīi, a naáŋ á ŋga athū yí lɛ́ɛ, mbɔ taʼ Azwakne mé le kó ánɛ pímpɛ.
46012014	Mbe nnɛ̄t e te wɛ̄ á taʼ ajʉʼ nnɛ̄t ndáʼ á, e wɛɛ̄ mejʉʼ nnɛ̄t tɛ é záne.
46012015	Akhu ŋiŋ á lʉ́ɛ́ ŋ́gɛ: «Páʼ meŋ te apū lā, meŋ te ajʉʼ mbe nnɛ̄t ɛ́.» Mbɔ a a lé tɛ gaá lɛ́, é ké ezɛ́t áa ajʉʼ nnɛ̄t.
46012016	Letuúŋ ŋiŋ é lʉ́ɛ́ ŋ́gɛ: «Páʼ meŋ te lezēk ɛ́ lā, meŋ te ajʉʼ mbe nnɛ̄t ɛ́.» Mbɔ e lé tɛ gaá lɛ́, éké ezɛ́t áa ajʉʼ nnɛ̄t.
46012017	Mbe nnɛ̄t ŋiŋ ntsem ntsem e le wíʼe ndɛ̄ ŋgɔ́ áa lezēk, mbɔ a lɔɔ̄k akɔ̄ njúʼ ejʉʼ ē? E le wíʼe ndɛ̄ ŋgɔ́ áa letuúŋ, mbɔ a lɔɔ̄k akɔ̄ njúʼ azík azō ō?
46012018	Ndém a le ké ndɛt aziɛ́ ajʉʼ nnɛ̄t, ánɛ mbe nnɛ̄t lɛ́, ánɛ páʼ a á kɔŋ.
46012019	Ndém a le wíʼe, ńdɛ ŋghʉ̄ áa taʼ ajʉʼ nnɛ̄t ŋiŋ, mbɔ e é páʼā, ńdɔkɔ te ŋgɔ́ mbe nnɛ̄t ɛ́.
46012020	Mejʉʼ nnɛ̄t é tɛ nzá páʼā, ŋ́ké ŋgɔ́ áa taʼ mbe nnɛ̄t.
46012021	Melaʼ épúp tɛ́, lezēk é gɔ le lé á mbū apū ŋ́gɛ: «O gɔ le tswíte á gá á leghʉ amɔ̄ʼ azō ɔ̄.» Athū á le lé á mbū mekhu ŋ́gɛ: «O gɔ le tswíte á gá á leghʉ amɔ̄ʼ azō ɔ́.»
46012022	Tɛ mbɔɔ épúp lɛ́, mejʉʼ nnɛ̄t mīi mɛ́ kwaāŋ ŋ́gɛ é té etsō ɔ́, etsiɛ́ mɛ́t, é tswiteé azɔ́p tswíte.
46012023	Mejʉʼ nnɛ̄t mīi, ḿpɛ kwaāŋ ŋ́gɛ, é té á nte afaʼ ghʉ̄ʉ, ḿpɛ chʉʉ́ nnɛ̄t ntúŋne etsiɛ́ ntɔ́k emɔ̄ʼ. Mejʉʼ nnɛ̄t mīi, ḿpɛ te gákne ntɔ́ŋ nzēŋ mɔ́p ɔ́, ḿpɛ chʉ́ nnɛ̄t ntúŋne etsiɛ́.
46012024	Mejʉʼ nnɛ̄t mīi, é té ejʉʼ esē ɛ́, mɛ́ té tswhi ntúŋne á wɔ́p ɔ́. Ndém a le ké ŋghʉ mejʉʼ nnɛ̄t, ánɛ ntií zīi, epuɔ menɔŋ é pɔɔ́ŋ á lewuʼte mejʉʼ nnɛ̄t mīi, mɛ́ té lɔk ntɔ́ŋ azō ɔ́.
46012025	A lɛɛ́ ŋghʉɛ épúp páʼā, ŋ́gɛ, ndɛ́ʼ tákátáká á gɔ́ ánɛ mbe nnɛ̄t. Á gɔ́ áa lɛ, mejʉʼ nnɛ̄t e etɔ́te mennɛ̄t mɔ́p nzeŋne zeŋné.
46012026	Taʼ ajʉʼ nnɛ̄t a nɔŋ njʉ́ɔ ŋgʉɔ̄ʼ, emɔ̄ʼ mejʉʼ nnɛ̄t ntsem é pú njʉ́ɔ azɔ́p ŋgʉɔ̄ʼ. Mɛ́ nɔŋ ŋgyáa mekuʼ ánɛ taʼ ajʉʼ nnɛ̄t, emɔ̄ʼ mejʉʼ nnɛ̄t ntsem é kák azɔ́p, páʼ aziɛ́ ajʉʼ mɛ́t lā.
46012027	Pɛ ké mbiŋ ŋgɔ́ páʼā, ŋ́gɔ́ mbe nnɛ̄t Klísto. Awíɛ awíɛ á gɔ́ ajʉʼ nnɛ̄t zí.
46012028	Ndém a le tshí awíɛ awíɛ ánɛ alúŋ epuɔ Yɛɛ́so lɛ́, ánɛ etsí letshiɛ́. A le gē ezi, ńtshí meziŋ‑ntō ánɛ etsɔ́p letshiɛ́. Ḿbáte, ńtshí metswi‑ŋke Yɛɛ́so ánɛ etsɔ́p letshiɛ́. Ḿbáte, ńtshí epuɔ pīi azɔ́p afaʼ á lezīʼne epuɔ anu zí Ndém, ánɛ etsɔ́p letshiɛ́. Ŋ́gɔ́ á mbū emɔ̄ʼ epuɔ, ŋ́gyá ewɔ́p nthū, é gɔ́ á leghʉ meŋkʉʼne menu. Eyi emɔ̄ʼ epuɔ, é gɔ́ á letɛ megɔ. Eyi emɔ̄ʼ epuɔ é gɔ́ á letswīte emɔ̄ʼ. Eyi emɔ̄ʼ epuɔ, é gɔ́ á letsaŋ emɔ̄ʼ. Eyi emɔ̄ʼ epuɔ, é gɔ́ á leshūŋne elāʼ tsīi, pɔ́ la zíʼnɛ ɛ́.
46012029	Epuɔ metsem é té meziŋ‑ntō ɔ́. Epuɔ metsem é té metswi‑ŋke Yɛɛ́so ó. Epuɔ metsem mé té ziʼné epuɔ anu Ndém ɛ́. Epuɔ metsem mé té wɛ̄ meshhʉ̄ á lelɔk ŋghʉ̄ meŋkʉʼne menu ú.
46012030	Epuɔ metsem mé té wɛ̄ nthū á lelɔk ntɛ̄ epuɔ ɔ́. Epuɔ metsem é gɔ le shúŋne elāʼ tsīi, mɛ́ la á wɔ́p zíʼnɛ ɛ́. Epuɔ metsem é gɔ le kɛ́ʼte eshúŋ epuɔ menu mīi, ashuŋne mɛ́t á lɔkɔ ndʉ́ɛ́ ɛ́.
46012031	Púp, pɛ esé ŋ́gɛ, Azwakne Ndém á eyá wɛ́ nthū, á leghʉ memía metsō. Tsetsɔŋɔ, meŋ gɔ á ntswīi pɛ á mbɔŋ mɛnzhɛ yīi, a puú ntshí mvhɔ, ánɛ epi emɔ̄ʼ ntsem.
46013001	Meŋ ŋgwíʼe nnɔ̄ŋ eshúŋnɛ elāʼ ntsem tsīi, epuɔ menɔŋ é shúŋnɛ, mbɔɔ etsi mecɔʼ Ndém é shúŋnɛ, ḿbiŋ te ŋkɔŋne á ntē meŋ wɛ̄ɛ, mbɔ meŋ á si mbáknɛ áa ejʉʼ, páʼ nzem azō zīi ŋiŋ a pfeŋtɛ ká atɔ̄ zīi, ŋiŋ a púʼtɛ lā.
46013002	Meŋ zi nnɔ̄ŋ ntswīi ŋke yīi, Ndém mé tswi, ńnɔŋ nzhɛ́ɛ á gá á leghʉ ajūɔ tsem, ńnɔŋ nzhɛ́ɛ ajūɔ tsem zīi, Ndém a le lʉ̄ɔ̄, ńzī efɛ́ nnɛ̄t ŋgyá á mbū Ndém tɛ ntsékne, tɛ ŋgɔ́ yīi meŋ gɔ elé á mbū lekwɛ̄t ŋ́gɛ, e efhó ega ntsɔ́ʼɔ. Meŋ gɔ́ épúp, ḿbīŋ te ŋkɔŋne á ntē meŋ wɛɛ̄, mbɔ meŋ mbuú te azō ɔ́.
46013003	Meŋ nzi ŋgāp etsō tsá ntsem, ŋ́gyá á mbū wɔ te kuʼ ánɛ azō, ńzī mbú ŋ́gyá athū nnɛ̄t zá ŋ́gɛ, mɛ́ etɔ̄ á mmók melaʼ Ndém, ŋ́gē eghʉ épúp, ŋkɔŋne é gɔ́ te á ntē meŋ ɛ́, mbɔ amɔ̄ʼ apɛ zīi, meŋ gɔ ejhʉ́, á té éwú ú.
46013004	Ŋiŋ yīi a kɔɔ̄ŋ epuɔ, á kwɛɛ́t ntē yí efʉʼ metsem, ńtswíte epuɔ. A te sɛ́h ntē wɛ. A te ŋīa. A te nnɛ̄t ŋáʼte.
46013005	A te ghʉ̄ menu esē ɛ́. A te ghʉ̄ ajū mīi yíléyī mé jhʉ́ apɛ éwú ú. A te gákne nzáŋ á lɔ́ŋ ɔ́. A te tém lefā ŋiŋ ɛ́.
46013006	Ŋgɔŋ te pɔ̄ŋ ntií ŋiŋ jʉɔ mɛ́t, ánɛ menu ŋgɛ́tte ɛ́. A cʉ́ʼɛ épúp mbɔ, e eké mbiŋ mbɔ̄ŋ á yí, ánɛ menu mīi, é anuúnē.
46013007	Ŋiŋ yīi a kɔɔ̄ŋ epuɔ, a á si ŋgɔ́ alʉɔ‑melɔ́ʼ. Ŋ́gɔ́ efʉʼ metsem, ḿvéŋ ŋ́gɛ anu zīi, mɛ́ shúŋɔ á yí, á anuúnē. Ŋ́gɔ́ efʉʼ metsem, nzhɛ́ á légɛ ajūɔ tsem á tɔɔ́k áa mbɔŋɔ́. Ŋ́gwɛ̄ á asekɛ́‑ntē.
46013008	Ŋiŋ yīi a kɔɔ̄ŋ epuɔ, a te néŋ té wɛ ŋkɔŋne á ntē yí í. Afʉʼ a fú ekuʼe, letswi ŋke yīi, é fhɔ́ɔ á mbū Ndém a emī. Leshūŋ meshuŋne mbɔ mɛ́ la zíʼnɛ ɛ́ a emī. Epuɔ é le zéŋ anuúnē zīi ánɛ Ndém nzhɛ́ ɛ́.
46013009	A egɔ́ épúp, melaʼ mīi ajū mīi ḿpɛ é zhɛɛ́, á gɔ́ áa méŋ agáʼ lɛ. Ŋke yīi Ndém a tswii ŋ́gɛ ḿpɛ etswī, é gɔ́ áa méŋ agáʼ lɛ.
46013010	Táʼ, afʉʼ zīi, Ndém a a láʼ eghʉ ḿpɛ ezhɛ́ ajūɔ tsem, á e láʼ ekuʼe, ajū mīi á ŋgɔ́ áa méŋ agáʼ lɛ, a epú mmī.
46013011	Meŋ nde zɛ́t á méŋ agáʼ mɔ́, ńnɔŋ eshúŋnɛ páʼ mɔ́ lā, ńnɔŋ ŋkwāŋa menu páʼ mɔ́ lā, leghi tsá é nɔŋ esáŋa menu áa páʼ mɔ́ lā. Meŋ ndē mbiŋ ntswhí tɛ ŋgɔ́ á ndʉɛ, meŋ te zéŋ ŋghʉ̄ menu páʼ méŋ agáʼ mɔ́ ɔ́.
46013012	Ḿpɛ é tsetsɔŋɔ, ńnɔŋ njʉ́ɔ etsō, ńnɔŋ njʉ́ɔ azō, áa ntsane tsane, páʼ ḿpɛ jʉ́ɔ azō ánɛ nzwiŋ ajʉɔ́‑eshhʉ̄ lā. A ké eláʼ amɔ̄ʼ afʉʼ, ḿpɛ echʉ́ nnɛ̄t ntɛ̄ʼte azō, mé menēk mímpɛ. Á tsetsɔŋɔ páʼā, meŋ enɔ̄ɔŋ nzhɛ́ɛ áa méŋ agáʼ azō lɛ, ánɛ ajūɔ tsem. A ké eláʼ afʉʼ mɛ́t, meŋ mbú nzhɛ́ ajūɔ tsem tɛ ntsékne, ndeŋ ndeŋ páʼ, Ndém a zhɛɛ́ á gá tɛ ntsékne.
46013013	Á shʉʉ̄ʼ ánɛ ajūɔ tsem, etsō tsɛ́tɛ́t é gɔ́ éwú tsīi, é gɔ le láʼ mmī í: ŋ́gɔ́ ŋiŋ á lefɛ̄ nnɛ̄t ŋgyá á mbū Ndém. Ŋ́gɔ́ á lenēŋ ntē nzwíʼte ajū mīi, Ndém a le laʼnēē. Ŋ́gɔ́ á lekɔŋ epuɔ. Azi á ké mbiŋ mbú éfáŋ, á gɔ́ áa lekɔŋ epuɔ.
46014001	Pɛ ekāk ete, lekɔŋ á ŋiŋ ntsem á egɔ́ á mía azō á mbū pɛ. Pɛ esé á wɛ́ á lewɛ mete mīi, Azwakne Ndém á yáa á mbū epuɔ, á lelɔk ŋghʉ̄ azō. Ńtswhi esé mete á lelɔk ntswī ŋke yīi, é fhɔ́ɔ á mbū Ndém, á mbū epuɔ.
46014002	Ŋiŋ yīi a gē eshúŋne elāʼ, mbɔ a laá nzíʼnɛ ɛ́, a te eshúŋnɛ á mbū epuɔ menɔŋ ɔ́, a shúŋnɛ áa mbū Ndém melaʼ mīi, ŋiŋnɔŋ a gɔ le júʼ anu zīi, a lʉ́ɛ́ ɛ́. Azwakne Ndém á tshoneé á yí, á shúŋ ŋkʉʼne zīi Ndém a le lʉ̄ɔ̄.
46014003	Ŋiŋ yīi a piŋɛ ntswīi ŋke yīi, é fhɔ́ɔ á mbū Ndém, a tswii á mbū epuɔ menɔŋ. Ńtswīi ndɔkɔ ntswítɛ á wɔ́p á lefɛ̄ nnɛ̄t ŋgyá á mbū Ndém, ńdɔk ŋgʉ̄ɔ mé mvhɔ. Ńtswīi ndɔkɔ ŋgyáa á wɔ́p ŋgate. Ńtswīi ndɔkɔ ŋ́gɛ, pɔ́ etswiʼne ŋkāk ete.
46014004	Ŋiŋ yīi a gē eshúŋne elāʼ, mbɔ a laá nzíʼnɛ ɛ́, a á páʼa, yí méŋwɛ̄t á lɔkɔ ntswhíɛ, ánɛ lefɛ̄ nnɛ̄t. Ŋiŋ yīi a piŋɛ ntswīi ŋke yīi, é fhɔ́ɔ á mbū Ndém, á nɔŋ ŋghʉ̄ɛ, alúŋ epuɔ Yɛɛ́so á tswhíɛ.
46014005	Meŋ á si ntsáa ŋ́gɛ, pɛ metsem e eshúŋne elāʼ tsīi, pɛ la zíʼnɛ ɛ́. Ŋ́ké nnɔŋ ntswhīɛ ŋkɔ̄ŋɔ ŋ́gɛ, pɛ egɔ́ epuɔ pīi, pɔ́ tswii ŋke yīi, é fhɔ́ɔ á mbū Ndém. Ŋiŋ yīi a tswii ŋke yīi, é fhɔ́ɔ á mbū Ndém, a á mvhɔ, ánɛ ŋiŋ yīi, a shúŋnɛ elāʼ, mbɔ a laá nzíʼnɛ ɛ́. Ńdaʼ éyi á gɔ́ éyi, a a zéŋ ekɛ́ʼte éshúŋ epuɔ Yɛɛ́so anu zīi, a lʉ́ɛ́, tɛ́ pɔ́ elɔk ntswhí ánɛ lefɛ̄ nnɛ̄t.
46014006	Tsetsɔŋɔ me epɔ̄ memía, ḿpɛ elɛ ndé ŋ́gɛ, meŋ á shʉʼ á alāʼ pɛ, ńdɛ nzī á gá á leshūŋne á mbū pɛ, mé alāʼ zīi, pɛ te si njúʼu, mbɔ meŋ ka lɔ̄k épúp, ńtswíte á wɛ́ á leghʉ amɔ̄ʼ azō ɔ́, melaʼ mīi, ashuŋne zá á ka tswíte á wɛ́ á lezhɛ̄ anuúnē zīi, á fhɔ́ɔ á mbū Ndém ɛ́. Á té tswíte á wɛ́ á lezhɛ̄ ajūɔ eswhī ɛ́, á té tswíte á wɛ́ á lejūʼ ŋke yīi, é fhɔ́ɔ á mbū Ndém ɛ́, ḿbiŋ te á wɛ́ anu eswhī zíʼne.
46014007	Á zeéŋ ŋgɔ́ ndeŋ ndeŋ épúp, ánɛ tsitsi lelúŋ páʼ akékwɛlé, ká ndendɔ̄ŋ lā. Mɛ́ gɔ́ te cūŋte njúʼ ajū mīi, ŋghi aziɛ́ azō lɛ́ e lʉ́ɛ́ ɛ́, mbɔ mɛ́ gɔ eghʉ̄ʉ páʼ lā, té nzhɛ́ ajū mīi, ndendɔ̄ŋ ká akékwɛlé á púʼu ū?
46014008	Ntɔŋ‑ntaŋ a gɔ́ te ghʉ̄, mɛ́ cuŋte njúʼ ŋghi ntaŋ á, mbɔ awɔ́ mmaʼ‑ncu á gɔ epɛ́tte nnɛ̄t zi, á legʉɔ ncu ū?
46014009	Ndeŋ ndeŋ épúp, o nɔŋ eshúŋnɛ á mbū epuɔ, mé alāʼ zīi pɔ́ te si njúʼu, mbɔ pɔ́ gɔ eghʉ̄ʉ páʼ lā, tɛ́ njúʼ anu zīi, o lʉ́ɛ́ ɛ̄? O ghʉɛ épúp, mbɔ o shúŋɔ ŋgwáʼ waʼé.
46014010	Meshuŋne alāʼ é ŋgɔŋ á ntií ntiī, mɛ́ piŋ ŋgē eshúŋ aziɛ́ lɛ́, ńdɔkɔ ndʉ́ɛ́ áa anu.
46014011	Ŋiŋ a nɔŋɔ eshúŋnɛ alāʼ zīi, meŋ te si njúʼɔ á mbū meŋ, mbɔ ŋgaŋ a a gɔ́ á mbū meŋ, égɔ́ áa ŋge, meŋ ezéŋ ŋgɔ́ azá á mbū yí, ŋ́gɔ́ áa ŋge.
46014012	Á zeéŋ ŋgɔ́ á mbū pɛ, ŋ́gɔ́ áa épúp. Pɛ efāʼ á légɛ, Azwakne Ndém a eyá á wɛ́ mete, á lelɔk ŋghʉ̄ menu. Pɛ esé épúp. Páʼ aziɛ́ mé si ŋké ŋkhʉ́nɛ á wɛ́ lā, pɛ esé épúp. Táʼ, a eké ŋgɔ́ áa lelɔk ŋghʉ̄, alúŋ epuɔ Yɛɛ́so, á tswiʼne efɛ́ nnɛ̄t, ńdɔk ŋgʉ̄ɔ mé mvhɔ.
46014013	Tɛ́ mbɔ, meŋ ndɔkɔ ŋ́gɛ, ŋiŋ yīi a shúŋnɛ alāʼ mbɔ a laá nzíʼnɛ, a pɔŋteé á leswīŋte á Ndém, ŋ́gɛ a elɛ nzéŋ ŋgyá á yí meshhʉ̄, á lelɔk ŋkɛ́ʼte eshúŋ epuɔ.
46014014	Meŋ nɔŋ eswíŋtɛ á Ndém mé meshuŋne mīi, meŋ te si njúʼu, mbɔ ntē gá é si eswíŋtɛ á Ndém. Táʼ, akwaŋte zá á pú te ánɛ aswiŋte mɛ́t tshí.
46014015	Ajū mīi á mbɔŋ á gá á leghʉ, a ajʉɔ. Azwakne Ndém á tshónɛ á gá á leswīŋte Ndém, mbɔ meŋ a swíŋte á yí, éké ezéŋ éswíŋte á yí mé alāʼ zīi, meŋ á si njúʼu. Azwakne Ndém á tshónɛ á gá á lezɔp, mbɔ meŋ a zɔpe, éké ezéŋ ezɔp, mé alāʼ zīi meŋ á si njúʼu.
46014016	O ge esyákne á Ndém, ńdɔ̄k áa ashuŋne zīi Azwakne Ndém mé néŋ á ntē wu, mé alāʼ zīi ŋiŋ a gɔ le júʼ, mbɔ ŋiŋ yīi, a lɛɛ̄ nnáŋ azí á esī njúʼu, a gɔ le júʼ tɛ ndé ŋ́gɛ: « Á páʼa á», melaʼ mīi a te si njúʼu ashuŋne jú zīi, o lɔkɔ esyáknɛ á Ndém ɛ́.
46014017	Tsya áa légɛ, o ó syákne á Ndém á mbɔŋɔ́ tɛʼ ánɛ anu jú, táʼ, leghʉ épúp, a ka tswíte emɔ̄ʼ ŋiŋ á lefɛ̄ nnɛ̄t, ńdɔk ŋgʉ̄ɔ mé mvhɔ ɔ́.
46014018	Meŋ á si esyáknɛ á Ndém tɛʼ, ánɛ páʼ a le ghʉ̄ʉ̄, meŋ eshúŋne elāʼ tsīi, meŋ ndaá nzíʼnɛ ɛ́, ḿbú ntɔ́k á wɛ́ metsem.
46014019	Táʼ, meŋ gʉɔ̄ tɛ ŋkó ánɛ taʼ alúŋ epuɔ Yɛɛ́so, ŋ́kɔ̄ŋ á gá á leshūŋ eshuŋne tsīi, mɛ́ e júʼe, tsɔ tsɛ́táa, ńdɔk nték emɔ̄ʼ epuɔ, ńtɔ́k á gá á leshūŋ meshuŋne ŋkhʉ, á piŋ ŋgɔ́ yīi, ŋiŋ a gɔ le júʼ.
46014020	Epɔ̄ memía, ndɛ́ʼ pɛ esáŋ menu páʼ mezízí ewɔŋkhʉ̄ lā. Pɛ esáŋ menu páʼ melʉɛ lā. Ŋ́gɔ́ ánɛ mefa, mbɔ pɛ egɔ́ páʼ mezízí ewɔŋkhʉ̄ lā, éwɔ te fa.
46014021	Á ntē aŋwaʼne Ndém, Ndém á lé ŋ́gɛ: «Meŋ a shʉʼ elɔk epuɔ pīi pɔ́ shúŋnɛ melāʼ ndɛʼɛ, éshúŋne á mbū epuɔ alāʼ puɔ. Meŋ a shʉʼ elɔk nchu wɔ shúŋne‑melaʼ ndɛʼɛ, tɛ́ eshúŋne á mbū pɔ́p. Éghʉ épúp, pɔ́ ezéŋ le nchu gá júʼ.»
46014022	Leshūŋne elāʼ tsīi mɛ́ la zíʼnɛ ɛ́, á si ŋgɔ́ ayiŋne zīi, Ndém a yáa á mbū wɔ te zhɛ́‑Yɛɛ́so, ḿbiŋ te ayiŋne á mbū wɔ zhɛ́‑Yɛɛ́so ó. Letswi ŋke yīi é fhɔ́ɔ á mbū Ndém, á si ŋgɔ́ ayiŋne á mbū wɔ zhɛ́‑Yɛɛ́so, ḿbiŋ te ayiŋne á mbū wɔ te zhɛ́‑Yɛɛ́so ó.
46014023	Ḿpɛ elɛ ndé ŋ́gɛ, alúŋ epuɔ Yɛɛ́so zɛ́ ntsem, á cúʼte, epuɔ metsem é gɔ́ éwú eshúŋɔ elāʼ tsīi, pɔ́ la zíʼne ɛ́, mbɔ epuɔ pīi pɔ́ lɛ enáŋ á esī njúʼu azɔ́p júʼe, ká wɔ te zhɛ́‑Yɛɛ́so pīi, pɔ́ é kó azɔ́p á ŋgyā, é té kwaŋ ŋ́gɛ, pɛ gɔ́ áa epia á lɛ́?
46014024	A piŋɛ ŋgɔ́ éyi, epuɔ metsem é si ntswīi ŋke yīi, é fhɔ́ɔ á mbū Ndém, mbɔ te zhɛ́‑Yɛɛ́so, ká ŋiŋ yīi a á kó á ŋgyā, ńdɛ nnɔŋ ńjúʼ júʼe, pɔ́ e júʼ páʼ ashuŋne ntsem zīi, pɔ́ júʼu, á si ntswīi á wɔ́p mefa mɔ́p. Mbɔ pɔ́ e júʼ páʼ á si ŋŋāka á wɔ́p.
46014025	Púp, ntsem zīi e é ŋgɔ́ á ntē awíɛ awíɛ á nnɔ pɔ́p, e egɔ́ esia sia. Awíɛ a elɛ ntswíʼte, ŋ́ŋɔ́ʼne tɛ athū zí a epfēŋ esī, ŋ́gūʼte á Ndém, ńdé ŋ́gɛ: «Anuúne, Ndém a á tsetsɛlɛ pɛ.»
46014026	Epɔ̄ memía, anu zīi meŋ a ge emakne, élé mé pɛ, a ajʉɔ páʼa. Pɛ cúʼtɛ nnɔ̄ŋ ŋgɔ̄ á eswíŋte Ndém, ŋ́gɔ́ éyi, ŋiŋ a gɔ ezɔ̄ɔp ntshi, á zɔp. Ŋ́gɔ́ éyi, ŋiŋ a gɔ eshúŋne, ńdɔk nték epuɔ, á shúŋne. Ŋ́gɔ́ éyi ŋiŋ a tswi ŋke yīi, é fhɔ́ɔ á mbū Ndém, á tswi. Ŋ́gɔ éyi ŋiŋ a gɔ elé anu mé alāʼ zīi, a laá nzíʼne ɛ́, ŋgaŋ á lé. Ŋ́gɔ́ éyi ŋiŋ a gɔ ekɛ́ʼte alāʼ mɛ́t eshúŋ epuɔ, ŋgaŋ á kɛ́ʼte eshúŋ. Ajūɔ tsem a eké ŋgɔ́ áa lelɔk ntswíte á leghʉ, alúŋ epuɔ Yɛɛ́so, á tswiʼne efɛ́ nnɛ̄t, ńdɔk ŋgʉ̄ɔ mé mvhɔ.
46014027	Ŋ́gɔ́ éyi mɛ́ e shúŋ elāʼ tsīi mɛ́ la zíʼne ɛ́, epuɔ mémpīa ká epuɔ métɛ́t ndaʼ, é lɛ eshúŋne. Taʼ ŋiŋ á ké eshúŋne tɛ ndáŋte, tɛ́ eyimɔʼ á shúŋne azí. Ŋiŋ á ké ŋgɔ́ á esī yīi, a a kɛ́ʼte ashuŋne mɛ́t, éshúŋ epuɔ.
46014028	Ŋiŋ a piŋɛ te á esī yīi, a a kɛ́ʼte eshúŋ epuɔ ɔ́, epuɔ pīi pɔ́ nnɔŋ ŋgɔ̄ á eshúŋnɛ á nnɔ alúŋ lā, pɔ́ lɛ ndáŋte, awíɛ awíɛ á shúŋne á ntē yí méŋwɛ̄t, á mbū Ndém.
46014029	Ŋ́gɔ́ mé letswi ŋke yīi, é fhɔ́ɔ á mbū Ndém, mbɔ á mbɔŋ ŋ́gɛ, epuɔ mémpīa ká epuɔ métɛ́t, e etswí á shuŋne ndɔ̄k ntswī. Emɔ̄ʼ epuɔ Yɛɛ́so, e esáŋ anu mɛ́t, ńjʉ́ɔ kɛ á ajʉʼ éwú, ŋ́gɔ́ épúp lɛ́ɛ.
46014030	Ŋiŋ á nɔŋ eshúŋnɛ, Ndém á tswī ŋke á mbū mmɔʼ ŋiŋ ánɛ alúŋ, ŋiŋ yīi a á nnɔŋ eshúŋnɛ, á náʼ ndáŋte.
46014031	Pɛ metsem é gɔ etswīi ŋke yīi, Ndém mé tswi, táʼ ŋiŋ á ké ntswī eyí tɛ ndáŋte, tɛ́ mmɔʼ á tswi eyí. Púp, ŋiŋ ntsem á lɔk nzhɛ́ anu eswhī, ńzéŋ ndɔk ńtswīʼne ńtēte ánɛ lefɛ̄ nnɛ̄t.
46014032	Ŋiŋ yīi a wɛɛ̄ mete á lelɔk ntswīi ŋke yīi, é fhɔ́ɔ á mbū Ndém, a kuūʼ á yí á lekūʼte nnɛ̄t zi, tɛ eshúŋne, áa afʉʼ zīi, a pɔŋteé á leshūŋne.
46014033	Melaʼ mīi, Ndém a te tákátáká kɔŋ, a kɔɔ̄ŋ áa apwɛne. Páʼ ánɛ aziɛ́ alúŋ epuɔ Yɛɛ́so lɛ́, ŋ́gɔ́ épúp lɛ́,
46014034	wɔnzwí é pɔŋteé á lelāŋte. Pɔ́ té pɔŋté á leshūŋne éwú ú. Pɔ́ pɔŋteé á lenɔŋ nnɛ̄t á esī páʼ lepé é zɛtteé épúp.
46014035	Pɔ́ nɔŋ ŋkɔ̄ŋɔ á wɔ́p á lecuŋte nzhɛ́ anu zīi, mɛ́ é shúŋ, pɔ́ kó á mba, ńzɛ́tte melō pɔ́p. Á té mbɔŋ ŋ́gɛ, menzwí a etswí ashuŋne á nnɔ alúŋ epuɔ Yɛɛ́so ó.
46014036	Pɛ é si ncuŋtɛ nzhɛ́ɛ páʼ, ashuŋne Ndém á lɛ te zī á alāʼ pɛ ɛ́. Pɛ é si nzéŋɛ nzhɛ́ɛ páʼ, pɛ méŋwɛ̄t ndaʼ mé lɛ te lɛ̄ njúʼ ashuŋne mɛt ɛ́.
46014037	Ŋiŋ a gɔ́ɔ á nnɔ pɛ, ńnɔŋ nzhɛ́ɛ á légɛ, yí é si ŋgɔ́ á ntswi‑ŋke Ndém, kɛɛ ńnɔŋ ŋkwāŋa ŋ́gɛ, Azwakne Ndém á le yá á yí mmɔʼ mete lɛ̄ɛ, ŋgaŋ á lɛ nzhɛ́ á légɛ, anu zīi meŋ tíi á mbū pɛ, é si ŋgɔ́ lepé, éfhɔ́ɔ á mbū Atsyapuɔ.
46014038	Ŋiŋ a gɔ te épúp zhɛ́, ŋgaŋ á zhɛ́ á légɛ, Ndém a te ezhɛ́ á yí azí í.
46014039	Púp me epɔ̄ memía, pɛ esé á wɛ́ á legɔ̄ wɔ tswii‑ŋke yīi, é fhɔ́ɔ á mbū Ndém. Ndɛ́ʼ pɛ pīiŋ mvɛ́ne á ŋiŋ, á leshūŋne elāʼ tsīi, a la zíʼnɛ ɛ́.
46014040	Ńdaʼ ŋ́gɛ, akʉ̄ɛ akʉ̄ɛ a eké nzīŋ áa páʼ, a pɔŋteé á leziŋ épúp, té tákátáká.
46015001	Epɔ̄ memía, meŋ á si ŋkímtɛ á wɛ́ ŋke mbɔŋ yīi, meŋ nde tswī á mbū pɛ, pɛ ejúʼ mvéŋ, ńzéŋ nzīŋ páʼ é si ndʉ́ɛ́ épúp.
46015002	Ndém a a láʼ ezápa ánɛ ŋke mbɔŋ mɛ́t, tɛ́ eghʉ pɛ etswɛ́t, éyi á gɔ́ yīi, pɛ kuʼteé ndeŋ ndeŋ páʼ, meŋ nde ziʼné á wɛ́ épúp. Tɛ á té épúp ɔ́, mbɔ pɛ le júʼ mvéŋ páʼā, á gɔ́ áa ndémndēm.
46015003	Meŋ nde zī mvhɔ, ńzíʼne á wɛ́ ajū mīi, mɛ́ le tsekné mé meŋ, anu mɛ́t á gɔ́ lɛ: Klísto a le kwhʉ́ melaʼ mefa mímpɛ, á gɔ́ páʼ mɛ́ le tí á ntē aŋwaʼne Ndém épúp.
46015004	Mɛ́ le túŋ á yí, Ndém á piŋ ŋghʉ̄, á zím ánɛ lewhʉ̄, ánɛ páte eleʼé tɛ́t, ńdeŋ ndeŋ páʼ, mɛ́ le tí á ntē aŋwaʼne Ndém épúp.
46015005	A le zím épúp, ńtswī nnɛ̄t zi á mbū Piɛ, ńzéŋ mbú ntswīi á mbū emɔ̄ʼ meziŋ‑ntō.
46015006	A le zéŋ ntshí á taʼ legʉɔ, ńtswī nnɛ̄t zi á mbū epɔ̄ memía ŋkhʉ táa tɛ ntɔ́k. Emɔ̄ʼ epuɔ á nnɔ pɔ́p, é zɛɛ́t á ŋgɔŋ tɛ ntshí ayáʼa, mbɔ emɔ̄ʼ é lē ŋkwhʉ́te.
46015007	A le zéŋ ntswī nnɛ̄t zi á mbū Jáak, mbɔɔ á mbū meziŋ‑ntō metsem.
46015008	A le gē ezoko, ńtswī nnɛ̄t zi á mbū meŋ azá, tɛ́ meŋ eké ŋgɔ́ páʼ mɔ́ yīi, mɛ́ é zhí té kuʼ lā.
46015009	Meŋ á páʼ mɔ́ yīi, mɛ́ le zhí te kuʼ melaʼ mīi, meŋ á nzoknzem ánɛ meziŋ‑ntō. Meŋ zi te kūʼ yīi, mɛ́ gɔ etɔ́ŋ á gá lɛ nziŋ‑ntō ɔ́, melaʼ mīi meŋ nde lʉɔ́ʼ epuɔ Ndém.
46015010	Táʼ, Ndém a le ké nzápa ánɛ apɔŋɔ́ ntē te ndhʉ zí, tɛ́ ŋghʉ̄ meŋ ecʉ́ʼ ajū mīi, meŋ á ayáʼa ŋgɔ́ aziɛ́ la. Apɔŋɔ́ ntē te ndhʉ mɛ́t zīi, a le wɛ̄ ánɛ meŋ, á lɛ te ndémndēm azō ɔ́. A cʉ́ʼɛ épúp mbɔ, meŋ nde ghʉ̄ afaʼ ntɔ́k meziŋ‑ntō metsem. Meŋ te ndʉ́ɛ́, ńdɔ̄k mete má tɛ́ ŋghʉ̄ afaʼ á, mete Ndém mé le tswité á gá á leghʉ.
46015011	A zi ŋgɔ́ éyi meŋ mé le tswī ŋke mbɔŋ á mbū pɛ loo, ŋ́gɔ́ éyi pɔ́p mé le tswī loo, mbɔ pek é si sáʼa eshúŋɔ áa taʼ azō, á piŋ ŋgɔ́ anu zīi pɛ le veŋéē.
46015012	Pek é si esáʼa eshúŋɔ ŋ́gɛ, Ndém a le ghʉ̄ʉ̄, Klísto á zím ánɛ lewhʉ̄. Emɔ̄ʼ epuɔ á nnɔ pɛ é gɔ epīiŋ ŋghʉ̄ páʼ lā, ńdé ŋ́gɛ, mepfhō é té fú ezím ánɛ lewhʉ̄ ɛ̄?
46015013	A gɔ́ éyi mepfhō é té fú ezím ánɛ lewhʉ̄ ɛ́, mbɔ á páʼā ndɔkɔ ndʉ́ɛ́ ŋ́gɛ, Klísto azí, a lɛ te zím ánɛ lewhʉ̄ ɛ́.
46015014	A piŋɛ ŋgɔ́ éyi, Klísto a lɛ te zím ánɛ lewhʉ̄ ɛ́, mbɔ á páʼā ndɔkɔ ndʉ́ɛ́ ŋ́gɛ, ŋke yīi pek tswii, é gɔ́ áa ndémndēm. Wɛ́ á lefɛ̄ nnɛ̄t ŋgyá á mbū Ndém, á zéŋ ŋgɔ́ áa ndémndēm.
46015015	A gɔ́ éyi, á anuúnē á légɛ, mepfhō é té fú ezím ɛ́, mbɔ á páʼā ndɔkɔ ndʉ́ɛ́ ŋ́gɛ, pek é si ntáŋa mela ánɛ Ndém, melaʼ mīi pek ke lé á mbū epuɔ ŋ́gɛ, Ndém a le ghʉ̄ʉ̄, Klísto á zím ánɛ lewhʉ̄, té gɔ́ yīi, a le ghʉ̄ épúp.
46015016	Á ŋgɔ́ yīi, mepfhō é té fú ezím ánɛ lewhʉ̄ ɛ́, mbɔ Ndém a lɛ te ghʉ̄, Klísto á zím ánɛ lewhʉ̄ ɛ́.
46015017	A piŋɛ ŋgɔ éyi, Ndém a lɛ te ghʉ̄ Klísto á zím ánɛ lewhʉ̄ ɛ́, mbɔ wɛ́ lefɛ̄ nnɛ̄t ŋgyá á mbū Ndém, a gɔ́ áa ndémndēm. Mbɔ á páʼā, pɛ elɔ̄kɔ nzɛ́t áa á ntē mefa mɛ́.
46015018	Mbɔ á páʼā, ńdɔkɔ ŋ́gɛ, epuɔ pīi pɔ́ le gē ekwhʉ́, éfɛ́ nnɛ̄t ŋgyá á mbū Klísto, é lē ndákne.
46015019	A gɔ́ éyi, ḿpɛ le gē emaʼ ŋgua zímpɛ eyá á mbū Klísto, ńdɔkɔ efāʼa ŋghʉ̄ɛ áa lɛ, a elɛ ntswíte á yímpɛ á esī atsetsáʼ ega ndaʼ, mbɔ ḿpɛ é nnɔ epuɔ menɔŋ metsem, ŋ́gɔ́ á kwaʼ epuɔ pīi, mɛ́ gɔ ecʉ́ʼɛ ndāa á wɔ́p la.
46015020	Ŋgáŋ, á té épúp ɔ́. Klísto a le zím ánɛ lewhʉ̄, ŋ́gɔ́ mvhɔ ŋiŋ zīi Ndém a ghʉɛ, á zímɛ ánɛ lewhʉ̄. Púp, epuɔ pīi pɔ́ le ŋkwhʉtéē, é láʼ ezéŋ ezím azɔ́p ánɛ lewhʉ̄.
46015021	Páʼ lewhʉ̄ a le zapá ánɛ taʼ ŋiŋ tɛ ŋkó á ŋgɔŋ lā, lezīm ánɛ lewhʉ̄ a le zéŋ nzī áa ánɛ taʼ ŋiŋ.
46015022	Páʼ epuɔ menɔŋ metsem é si ŋgɔ́ ndhu Ádam lā, pɔ́ e láʼ ekwhʉ́te azɔ́p. Ńdeŋ ndeŋ épúp, epuɔ pīi pɔ́ lɛtneē ánɛ Klísto, e láʼ ezím ánɛ lewhʉ̄.
46015023	Éké ezím áa ánɛ azɔ́p afʉʼ. Klísto a lē ndáʼ nzī mvhɔ nzím. Epuɔ pīi é lɛtneē ánɛ yí, e láʼ epáte, á afʉʼ zīi, a piŋɛ nzem.
46015024	Épáte, ŋgɔŋ e pú mmī. Klísto a a láʼ epík ajūɔ tsem zīi, á swɛ́tɛ epuɔ á esī atsetsáʼ, épík mefɔ pɔ́p, épík ajūɔ tsem zīi, á wɛɛ̄ mete, épík épúp, élɛ etsɔ́ʼ lefɔ eyá á mbū Mɔʼɔ́ yi Ndém.
46015025	Á mbɔŋ ŋ́gɛ Klísto a esáʼ ŋgɔŋ, tɛ Ndém a eláʼ ŋghʉ̄, megaŋ mbo pí metsem e enɔ̄ŋte á mekhu yí.
46015026	Nzoknzem ŋgaŋ mbo yīi, a a láʼ epíke, a á si ŋgɔ́ á lewhʉ̄.
46015027	Ndém a le lé á ntē aŋwaʼne yí ŋ́gɛ, yí le yá mete á mbū Klísto á lelɔk esáʼ ajūɔ tsem. Púp, á lɔkɔ ntswīi ndeŋ ndeŋ á légɛ, Klísto a te eláʼ esáʼ á Ndém ɛ́, melaʼ mīi, yí Ndém mé le yá mete á mbū yí.
46015028	Ndém a a láʼ egɔ́ tɛ eghʉ, Klísto a ecʉ́ʼɛ esáʼa ajūɔ tsem, yí Klísto Méŋ Ndém a ezɛ́t njúʼɔ áa mbū Ndém, páʼ a ke ghʉ̄ yí mé cʉ́ʼɛ esáʼa ajūɔ tsem lā. A egɔ́ épúp, Ndém mé lɔkɔ mbúu ncʉ́ʼɛ esáʼa azō ntsem.
46015029	A gɔ́ éyi mɛ́ té e fú ezím ánɛ lewhʉ̄ ɛ́, mbɔ melaʼ akɔ̄ emɔ̄ʼ epuɔ é veéŋ ŋ́gɛ, mɛ́ enōʼ á wɔ́p á ntshi ánɛ ajʉʼ mepfhō ō? Pɔ́ véŋɛ ŋ́gɛ mɛ́ enōʼ á wɔ́p á ntshi, ánɛ ajʉʼ mepfhō páʼā, ńdɔkɔ efāʼa akɔ̄?
46015030	A gɔ́ éyi mɛ́ té e fú ezím ánɛ lewhʉ̄ ɛ́, mbɔ melaʼ akɔ̄ pek é efʉʼ metsem, ḿvéŋ á wék á legɔ̄ á nchu lewhʉ̄ ʉ̄?
46015031	Epɔ̄ memía, á kwaʼ anuúnē, meŋ á efʉʼ metsem ŋgɔ́ áa nchu lewhʉ̄. Á zéŋ ŋgɔ́ á anuúnē á légɛ, ŋgɔŋ é si mbɔ̄ŋɔ á gá tɛʼ, páʼ pɛ lɛtneē ánɛ Yɛɛ́so Klísto Atsyapuɔ yímpɛ.
46015032	Pek a epuɔ menɔŋ pīi, é páʼ mena mbaʼ lā, é ke lʉɔ́ʼ á tésɔŋ Efɛze ega páʼa. Á ŋgwíʼe ŋgɔ́ éyi, meŋ nde gē elʉɔ́ʼ épúp, leghi tsá é tshí áa ánɛ menu ŋgɔŋ muɔ, mbɔ lelʉɔ̄ʼ mɛ́t, a a tswíte á gá ánɛ akɔ̄? A ŋgwíʼe ŋgɔ́ éyi, mepfhō é té fú ezím ánɛ lewhʉ̄ ɛ́, mbɔ meŋ gɔ elé azá páʼ emɔ̄ʼ epuɔ ŋ́gɛ: «Ḿpɛ epfɛ́t, ńnú, melaʼ mīi ḿpɛ e shʉʼ ezɔ́ mmɔʼ, ékwhʉ́.»
46015033	Ndɛ́ʼ azō á kʉɛ leghi tsɛ́: «Pɛ ŋgaŋ atswhī tepɔŋ é nɔŋ nzīŋɛ, mbɔ o o láʼ egē emakne, éfʉʼne á yí.»
46015034	Pɛ echʉ́ nnɛ̄t tɛ́ ŋgɔ̄ nnɛ̄t zɛ, ndɛ́ʼ pɛ ezéŋ ŋgwhʉ̄ ánɛ mefa. Emɔ̄ʼ epuɔ á nnɔ pɛ, é té á Ndém á mbɔŋɔ́ zhɛ́, á gɔ́ á anu esē tɛ́ʼ á mbū pɛ.
46015035	Emɔ̄ʼ epuɔ é gɛ nzɛ́ttɛ ŋ́gɛ: «Ndém a a láʼ eghʉ, mepfhō e ezím ánɛ lewhʉ̄ lɛ akɔ̄ lɛ́? Ŋ́gɛ mbe nnɛ̄t ŋiŋ yīi, a a láʼ ezím ánɛ lewhʉ̄, e e láʼ egɔ́ lɛ akɔ̄?»
46015036	O zɛ́ttɛ épúp, mbɔ o gɔ́ áa atsetseŋ, o te si nzhɛ́ɛ á légɛ, o phiī azō á esī páʼā, á zi mvhɔ, ŋ́kwhʉ́, tɛ́ mbiŋ esáʼ á lɛ̄?
46015037	Ajū mīi o phiɛ, á lɛ ŋgɔ́ áa mvem azō. Ázō páʼ mvem ŋgesáŋ ká mvem amɔ̄ʼ azō ndɛʼɛ. Á té si ŋgɔ́ atɔ̄p ajū mīi, á kó ecʉ́ʼɛ etswhí tswhí ɛ́.
46015038	O phiī mvem azō mɛ́t épúp, tɛ́ Ndém á kó ŋghʉ̄, é sáʼ, ńcʉ́ʼ atɔ̄p azō, páʼ a á kɔŋ. Eziɛ́ mvem azō lɛ́, e pɔɔ́ŋ azí atɔ̄p zīi, á mbɔŋ á mbū yí.
46015039	Azō tɛ nnɔ̄ŋ ŋŋɛ̄nnɛ, á pɔɔ́ŋ ezi mbe nnɛ̄t, é tswhi tswhi. Mbe nnɛ̄t epuɔ menɔŋ e tswhīi, ezi mena é tswhi, ezi meséŋ é tswhi, ezi mesōh é tswhi.
46015040	Etsō é athʉ́ lephū, emɔ̄ʼ é gɔ́ á esī atsetsáʼ. Ecū mīi é athʉ́ lephū, é pɔɔ̄ŋ ánɛ ezɔp ntií, etsi é esī atsetsáʼ é pɔŋ ánɛ ezɔp ntií.
46015041	Lezēk nu é ŋwaŋneē ánɛ ezi ntií, lezēk saŋ é ŋwaŋne ánɛ ezi ntií. Mecɔ̄ʼ saŋ é ŋwaŋne ánɛ ezɔp ntií. Tɛ mbɔɔ á nnɔ mecɔʼ saŋ, ewiɛ́ cɔʼ saŋ lɛ́, a ŋwaŋneē ánɛ ezi ntií.
46015042	A láʼ ezéŋ egɔ́ ndeŋ ndeŋ épúp, á afʉʼ zīi mepfhō é zímɛ ánɛ lewhʉ̄. Apfhō ŋiŋ zīi mɛ́ é túŋ, á koó á ntē esī, ńdʉ́. Ḿbiŋ nzím ánɛ lewhʉ̄ páʼā, á té fú nzéŋ ndʉ́ ʉ́.
46015043	Mɛ́ le gē etúŋ, á gɔ́ awaʼá‑azō, á piŋ ŋgē ezím ánɛ lewhʉ̄, ńcʉ́ʼɛ ŋgɔ́ɔ áa ajūɔ ŋkɔ̄ʼ. Mɛ́ le gē etúŋ, á nɔŋ mbwɛ́tɛ, á piŋ ŋgē ezím ánɛ lewhʉ̄, ńnɔŋ ntʉ̄ɛ̄ lɛ túúúŋ.
46015044	Mɛ́ tuúŋ apfhō ŋiŋ páʼā, é gɔ́ áa mbe nnɛ̄t ŋiŋnɔŋ zīi, mɛ́ néŋɛ á esī. Á piŋ ŋgē ezím ánɛ lewhʉ̄ páʼā, ŋ́gɔ́ mbe nnɛ̄t, Azwakne Ndém á gɔ́ éwú. Ḿpɛ wɛɛ̄ mbe nnɛ̄t á esī atsetsáʼ ega páʼā, mbe nnɛ̄t zīi Azwakne Ndém á éwú, é zéŋ ŋgɔ́ éwú.
46015045	É melaʼ épúp tɛ́, mɛ́ le tí á ntē aŋwaʼne Ndém ŋ́gɛ: «Ndém a le ghʉ̄ʉ̄, Ádam, ḿvhɔ ŋiŋnɔŋ, á gɔ́ á ŋgɔŋ. A le ké nzéŋ ŋ́ghʉ̄, nzoknzem Ádam á shʉʼ, ŋ́gɔ́ á Azwakne, ŋ́ghʉ̄ɛ mɛ́ gɔ́ɔ éwú.
46015046	Ajū mīi á lɛ mvhɔ, é lɛ te mbe nnɛ̄t zīi, e fhɔ́ɔ á mbū Azwakne ɛ́, e lɛ áa mbe nnɛ̄t zīi, ŋiŋnɔŋ a wɛɛ̄ á esī atsetsáʼ. Mbe nnɛ̄t zīi e fhɔ́ɔ á mbū Azwakne, é le shʉ̄ʼ áa nzem.
46015047	Ndém a le lɔ̄k atsetsáʼ tɛ́ mbɔ́ mvhɔ ŋiŋnɔŋ. Melaʼ épúp tɛ́, a gɔ́ áa ŋiŋ esī atsetsáʼ. Mbáte epīa ŋiŋ, á ke mbīŋ efhó áa lephū.
46015048	Epuɔ metsem á ndo esī atsetsáʼ, é swhií á ŋiŋ yīi, Ndém le lɔ̄k atsáʼ tɛ́ mbɔ́. Epuɔ metsem pīi pɔ́ e láʼ egɔ́ á lephū, pɔ́ e láʼ eswhí á ŋiŋ yīi, a fhɔ́ɔ á lephū.
46015049	Ndeŋ ndeŋ páʼ ḿpɛ swhií á ŋiŋ yīi, Ndém a le lɔ̄k atsáʼ mbɔ́ lā, ḿpɛ e láʼ aleʼé, ézéŋ eswhí á ŋiŋ yīi, a fhɔ́ɔ á lephū.
46015050	Epɔ̄ memía, anu zīi meŋ ndɔkɔ ndʉ́ɛ́ a a jʉɔ. Mbe nnɛ̄t páʼ e é si ŋgɔ́ mbap pɔ́ metshi lā, e gɔ le náŋ á ajʉʼ zīi, Ndém a naáŋ éwú esáʼa epuɔ ɔ́. Ajū mīi á gɔ ekwhʉ́, pɔ́ azi á naáŋ á lemiʼɛ, á gɔ le púte ajʉʼ nnáŋ á.
46015051	Meŋ a sia emɔ̄ʼ ntsem eshúŋ á wɛ́. Ḿpɛ metsem é té fú ekwhʉ́tɛ ɛ́. Táʼ, Ndém a a fú eghʉ, mbe nnɛ̄t zímpɛ metsem e esɛ̄nne.
46015052	Ésɛ̄nne épúp lɛ glɛ, páʼ mɛ́ míŋɛ lezēk lā. Ésɛ̄nne épúp á afʉʼ zīi, mɛ́ é júʼ ŋghi nzoknzem ntaŋ. Mɛ́ e fú etɔ́ŋ ntaŋ, mepfhō e ezím ánɛ lewhʉ̄ mé mbe nnɛ̄t zīi, e gɔ le zéŋ ŋkwhʉ́ ɛ́. Mbiŋ ŋgɔ́ mé pímpɛ, Ndém a eghʉ̄, ḿpɛ ewɛ̄ mbe nnɛ̄t eswhī.
46015053	Meŋ a páʼā ndɔkɔ ndʉ́ɛ́ ŋ́gɛ, mbe nnɛ̄t jʉɔ zīi, e gɔ ekwhʉ́, e e láʼ esɛnne, écʉ́ʼ mbe nnɛ̄t zīi, é gɔ le zéŋ ŋkwhʉ́ ɛ́. Ŋ́gɛ, mbe nnɛ̄t jʉɔ zīi e gɔ elʉ́, e e láʼ esɛnnɛ, écʉ́ʼ mbe nnɛ̄t zīi, e e gɔ le zéŋ ndʉ́ ʉ́.
46015054	Mbe nnɛ̄t zímpɛ e e láʼ esɛnne, tɛ e é le zéŋ ŋkwhʉ́ ɛ́. E e láʼ esɛnne tɛ e é le zéŋ ndʉ́ ʉ́, anu zīi Ndém a le lé á ntē aŋwaʼne yí, a elɛ mbō. A le lé ŋ́gɛ: «Mɛ́ é pú mbík á lewhʉ̄. Mɛ́ é lʉɔ́ʼ á yí tɛ njhʉ́.
46015055	«Léwhʉ̄, emú mete á lelɔk njhʉ́ ncu, é gɔ́ egɔ́? Léwhʉ̄, eseŋ zīi, o lɔkɔ nzwhítɛ epuɔ lā, e egɔ́?»
46015056	Eseŋ zīi lewhʉ̄ a lɔkɔ nzwhítɛ epuɔ, e é si ŋgɔ́ mefa. Ajū mīi mefa é lɔkɔ ntʉ̄ɛ̄, é gɔ́ lepé Ndém.
46015057	Ḿpɛ esyákne á Ndém, páʼ a zapaá ánɛ Atsyapuɔ yímpɛ Yɛɛ́so Klísto, ŋ́ghʉ̄ ḿpɛ etsyāa á lewhʉ̄.
46015058	Púp me mepɔŋ mesoó pá, pɛ etswīʼne efók ŋkwɛ, ńdɛ̄tne ánɛ Klísto, amɔ̄ʼ azō á le pú efāŋne á wɛ́ ɛ́, pɛ etswiʼne ŋghʉ̄ mefaʼ Atsyapuɔ Ndém, ńdɔk ŋgʉ̄ɔ mé mvhɔ. Ńnɔŋ nzhɛ́ɛ á légɛ, ŋgʉɔ̄ʼ zīi pɛ jʉ́ɔ á nzem Atsyapuɔ, e te e láʼ etó ndémndēm ɛ́.
46016001	Ŋ́gɔ́ mé ncup, á lelɔk ntswíte epuɔ Yɛɛ́so á Yelósalɛm, mbɔ pɛ eghʉ̄ ndeŋ ndeŋ páʼ, meŋ nde lé ŋ́gɛ, mɛ́ eghʉ̄ épúp, ánɛ melúŋ epuɔ Yɛɛ́so, á tésɔŋ Ŋgalati.
46016002	A efú ŋgɔ́ɔ mvhɔ aleʼé ánɛ ŋgap alāʼ, awíɛ awíɛ a eféŋɛ azō ánɛ páʼ, a á kuʼ éwú, tɛ pɛ é le láʼ nzóko nzwíʼtɛ ŋ́gɛ, meŋ eshʉ̄ʼ, tɛ́ pɛ emāʼ ncup ɔ́.
46016003	Meŋ a shʉʼ eshʉʼe tɛ e kó egā, étí mekɛtte, élɔk etó epuɔ pīi pɛ é tsɔ́ʼ, pɔ́ egʉɔ ŋgyá ajū mīi, pɛ é cúʼte, á mbū alúŋ epuɔ Yɛɛ́so á Yelósalɛm.
46016004	Á shʉʼɛ ŋgɔ́ mbɔŋ ŋ́gɛ, meŋ méŋwɛ̄t e egʉ̄ɔ éwú, mbɔ pek a pɔ́p é gʉɔ.
46016005	Meŋ a shʉʼ ege eshʉʼe á alāʼ pɛ, été njhʉ̄ egʉɔ á Maseduan. Meŋ a shʉʼ efhó éwú tɛ́ eshʉʼe.
46016006	A gɔ́ aleʼé, meŋ eshʉ̄ʉʼ tɛ nnáʼ nnáŋ á alāʼ pɛ, tɛ ŋgɔ́ amɔ̄ʼ, meŋ mbú nnáŋ éwú, tɛ afʉʼ mbeŋ á láʼ mmī. A egɔ́ épúp, pɛ etswíte á gá á lelɔk á leziŋ ga ŋgʉ̄ɔ mé mvhɔ.
46016007	Meŋ te si ŋkɔ̄ŋɔ á gá á lege ejʉ́ɔ á wɛ́ tsetsɔŋɔ, ńnɔŋ ŋkʉ̄ne kʉne ɛ́. Meŋ á si ŋkɔ̄ŋɔ ŋ́gɛ, Atsyapuɔ a véŋɛ, ḿpɛ enáʼ nnáŋ.
46016008	Táʼ, meŋ á si ŋké ŋkɔ̄ŋɔ á gá á lenāŋ á tésɔŋ Efɛze ega, tɛ lekāk Paŋtekɔt é láʼ ntɔ́k.
46016009	Ńnáŋa éwú épúp, melaʼ mīi, mmɔʼ mbɔŋ mɛnzhɛ a ke tsɔ́ʼɔ̄ á mbū meŋ éwú, á lelɔk afaʼ zá ŋgʉ̄ɔ mé mvhɔ, tsya áa légɛ, megaŋ mbo pá é éwú tɛ nzáne.
46016010	Timotɛ a shʉʼɛ, pɛ eghʉ̄ʉ tɛ a á le pɔ́k amɔ̄ʼ azō á nnɔ pɛ ɛ́. Pɛ eghʉ̄ épúp, melaʼ mīi a á si ŋghʉ̄ɛ azí afaʼ Atsyapuɔ, páʼ meŋ.
46016011	Púp, ndɛ́ʼ ŋiŋ á ŋé á yí. Pɛ etswíte á yí á lege eshʉʼ me lezēŋ tsá, ŋ́gɔ́ á ntē apwɛne. Pek a epɔ̄ memía é ega nzwíʼtɛ á yí.
46016012	Ŋ́gɔ́ mé méŋ mɔ́ yímpɛ Apolos, mbɔ meŋ ndé zi ntswíʼte á yí tɛ́ʼ, ŋ́gɛ pɔ́ a emɔ̄ʼ epɔ̄ memía e eshʉ̄ʼ á alāʼ pɛ. A te si mbúu ŋkɔ̄ŋɔ á yí á leshʉʼ tsetsɔŋɔ ɔ́. A a shʉʼ ewɛ njhʉ̄, tɛ́ eshʉʼe.
46016013	Ndɛ́ʼ ŋiŋ á lí, pɛ echʉ́ nnɛ̄t ŋkúʼte anu Klísto tɛ a etē, pɛ egɔ́ á kwaʼ mbaŋa, ndɛ́ʼ amɔ̄ʼ azō á faŋne á wɛ́.
46016014	Ŋ́ké ndɔ̄k áa ŋkɔŋne, ŋ́ghʉ̄ ajūɔ tsem.
46016015	Epɔ̄ memía, amɔ̄ʼ ajū mīi, meŋ a zéŋ elɔk esemte á wɛ́, a a jʉɔ. Pɛ é si nzhɛ́ɛ páʼ Stefanas pɔ́ atseŋ ŋgyā zí, é si ŋgɔ́ mvhɔ epuɔ pīi, é le fɛ́ nnɛ̄t ŋgyá á mbū Yɛɛ́so, á apak ŋgɔŋ Akayi. Pɔ́ neéŋ athū á leghʉ afaʼ zīi, á tswíte epuɔ Yɛɛ́so.
46016016	Pɛ ejúʼ nchu ntií epuɔ jʉɔ mɛ́t, ńjúʼ nchu epuɔ pīi, pɔ́ ghʉʉ̄ afaʼ té ká páʼ pɔ́p.
46016017	Ŋgɔŋ e é si mbúu mbɔ̄ŋɔ á gá tɛʼ, páʼ Stefanas, ŋ́ghʉ̄ á Fɔɔtunátus mbɔɔ Akayikus, é shʉʼ tɛ ŋgɔ́ á lezēŋ meŋ. Nzi zɛ zīi, e é nnɔŋ nzáŋa á gá, pɔ́ é ghʉ é mi.
46016018	Pɔ́ é ghʉ ntē gá é ŋímne nnáŋ, ńdeŋ ndeŋ páʼ pɔ́ le ghʉ̄ʉ̄, ewɛ́ é ŋímne nnáŋ. Pɛ ezhɛ́ á wɛ́ á lewuʼ nzwiŋ ntií epuɔ jʉɔ mɛ́t.
46016019	Melúŋ epuɔ Yɛɛ́so mīi é apak ŋgɔŋ Azíi, é tsaʼte á wɛ́. Akilas pɔ́ Plisil, ŋ́ghʉ̄ megaŋ alúŋ epuɔ Yɛɛ́so pīi, pɔ́ gɛ ncúʼtɛ á ŋgyā pɔ́p, é chʉ́ nnɛ̄t ntsāʼtɛ á wɛ́, ánɛ lezēŋ Atsyapuɔ.
46016020	Epɔ̄ memía metsem é tsaʼte á wɛ́. Pɛ etsāʼte mennɛ̄t mɛ́ nzeŋne zeŋné, ésēŋte á awɔ́ lɛ́ á nnɔ pɛ, á mbɔŋɔ́.
46016021	Meŋ méŋwɛ̄t Pɔ́ɔl, méŋ á lɔk apū zá ntí ajʉɔ ajʉʼ, ńdɔk ntsāʼte á wɛ́.
46016022	A gɔ́ éyi, ŋiŋ a te Atsyapuɔ kɔ̄ɔŋ, mbɔ Ndém a a láʼ eghʉ, ŋgaŋ a elákne. Malana ta.
46016023	Ŋ́gɛ Atsyapuɔ Yɛɛ́so a elɛ ŋghʉ̄ anu mbɔŋ té ndhʉ, ánɛ pɛ.
46016024	Meŋ ndɔɔ̄k páʼ, ḿpɛ metsem é lɛtneē ánɛ Yɛɛ́so Klísto, ŋ́kɔ̄ŋ á wɛ́ metsem.
47001001	Meŋ Pɔ́ɔl nziŋ‑ntō Yɛɛ́so Klísto, páʼ Ndém a le kɔ̄ŋ épúp mé tíi akɛtte jʉɔ páʼa. Pek méŋ mɔ́ yímpɛ Timotɛ mé tíi, ŋ́gyáa á mbū alúŋ epuɔ Ndém, á tésɔŋ Kɔlɛŋte, mbɔɔ á mbū epuɔ Ndém ntsem pīi, pɔ́ puú ŋgɔ́ á ntē apak alāʼ zīi, mɛ́ tɔ́ŋɔ lɛ Akayi.
47001002	Ŋ́gɛ Mɔʼɔ́ yímpɛ Ndém pɔ́ Atsyapuɔ Yɛɛ́so Klísto, e elɛ ŋghʉ̄ anu mbɔŋ té ndhʉ ánɛ pɛ, ŋ́ghʉ̄ pɛ enáŋ mé apwɛne.
47001003	Awuʼte a egɔ́ á mbū Ndém, á Mɔʼɔ́ Atsyapuɔ yímpɛ Yɛɛ́so Klísto. Á Mɔʼɔ́ yīi, atsāmezeŋɛ ntsem á fhoó á mbū yí. Á Ndém yīi, a zhɛɛ́ á leswīte ntē ŋiŋ ntsem.
47001004	A switeé ntē yímpɛ, éfʉʼ metsem yīi, ḿpɛ é ntē ŋgʉɔ̄ʼ. Ńdɔkɔ efāʼa ŋ́gɛ, ḿpɛ efhó ánɛ páʼ, a á swíte ntē yímpɛ lā, ŋ́kūʼ á leswīte ntē epuɔ metsem pīi, pɔ́ é azɔ́p á ntē ŋgʉɔ̄ʼ.
47001005	Ḿpɛ é si njʉ́ɔ ŋgʉɔ̄ʼ efʉʼ metsem, ńdeŋ ndeŋ páʼ Klísto a le jʉ́ɔ azí épúp. Ndeŋ ndeŋ épúp, Ndém a á si nzápa ánɛ Klísto, ḿbúu eswítɛ ntē yímpɛ efʉʼ metsem.
47001006	Pek é si njʉ́ɔ ŋgʉɔ̄ʼ páʼā, á gɔ́ áa lelɔk ŋghʉ̄, Ndém á swíte ntē wɛ́, ŋ́ghʉ̄ pɛ etswɛ́t. Ndém a á si eswíte ntē wék páʼā, ńdɔkɔ efāʼa ŋ́gɛ, pek eswíte ntē wɛ́ azɛ́, tɛ́ pɛ elɔk ŋkūʼ á wɛ́ á lekwɛ̄t ntē, ánɛ ŋgʉɔ̄ʼ zīi pɛ jʉ́ɔɔ, ńdeŋ ndeŋ páʼ, pek méŋwɛ̄t é si njʉ́ɔ azék épúp.
47001007	Ajū mīi pek é si ntsáa, ńnɔŋ nzhɛ́ɛ á légɛ, á épúp á mbū pɛ, á si ŋgɔ́ á légɛ, pɛ etswiʼne efɛ́ nnɛ̄t ŋgyá á mbū Yɛɛ́so. Pek é si nzhɛ́ɛ á légɛ, ḿpɛ é si njʉ́ɔ á taʼ ŋgʉɔ̄ʼ, ńnɔŋ nzhɛ́ɛ á légɛ, Ndém a á si eswítɛ ntē wɛ́, páʼ a á si eswítɛ ewék.
47001008	Epɔ̄ memía, pek é si ŋkɔ̄ŋɔ ŋ́gɛ, pɛ ezhɛ́ ntií ŋgʉɔ̄ʼ zīi, pek le jʉ́ɔ̄, á apak ŋgɔŋ Azíi. Ŋgʉɔ̄ʼ mɛ́t, e le zɛ̄t á wék tɛ ntɔ́k ndhʉ, tɛ pek te zɛ́t ŋkūʼ ɔ́. Ŋ́gɔ́ gɔ́ɔ, tɛ pek te zhɛ́ á légɛ, pek gɔ ezéŋ nnáŋ á ŋgɔŋ ɔ́.
47001009	Ńcʉ́ʼɛ njʉ́ɔ á gɔ́ áa páʼ, mɛ́ é ndáʼ nzápa á légɛ, pek gɔ á ŋkwhʉ́tɛ lā. Á lɛ épúp páʼā, ńdɔkɔ nzíʼnɛ á wék á legɔ̄ le sáŋ ánɛ mete mék méŋwɛ̄t ɛ́, ńcʉ́ʼɛ esáŋa áa ánɛ Ndém páʼ, a ghʉʉ̄, mɛ́ zím ánɛ lewhʉ̄.
47001010	Yí mé le kú á wék á mbū ejʉɔ ntií lewhʉ̄ mɛ́t, ézéŋɛ enáŋa ekúu á wék épúp. Pek kʉʉ̄ŋ mbú ḿmāʼ ŋgua zek ŋgyá á mbū yí. A a náŋa ezéŋɛ ekúu á wék á mbū lewhʉ̄.
47001011	Pɛ azɛ́, e elɔ̄k á leswīŋte Ndém ánɛ athū zék, ńnéŋ azɛ́ apū éwú. Púp, Ndém a ejúʼ aswiŋte zīi, epuɔ tɛ nzáne é ghʉ, ḿbwɛ̄t á mbū pek. Epuɔ tɛ nzáne e epiŋ esyákne á yí, ánɛ azék athū.
47001012	Ajū mīi ḿpek lɔkɔ ŋkāʼtɛ, á si ŋgɔ́ páʼ akwaŋte zék á té si ŋŋāka á wék ɛ́. Pek lɔɔ̄k á ndeŋ ndeŋ pɔ́ anuúnē zīi, á fhɔ́ɔ á mbū Ndém, tɛ́ nnáŋ á ŋgɔŋ ega. Ńtswhi ŋgwɛ̄ á ndeŋ ndeŋ pɔ́ anuúnē mɛ́t, ánɛ pɛ. Ŋ́gē ewɛ épúp, á té fhɔ́ɔ ánɛ azhɛ̄‑anu ŋiŋnɔŋ ɔ́, á fhɔ́ɔ áa ánɛ apɔŋɔ́ ntē te ndhʉ zīi, Ndém a wɛɛ̄ ánɛ pek.
47001013	Pek ka tí amɔ̄ʼ azō ŋgyá á mbū pɛ, té gɔ́ áa azi pɛ é si ntɔ́ŋɔ njúʼu ú. Meŋ á ké ŋkwāŋ ŋ́gɛ, pɛ é si nchʉ́ɛ nnɛ̄t njúʼu ajū mīi, pek tíi.
47001014	Azi pɛ kɛ te júʼ tɛ ntsékne ɛ́, a ajʉɔ páʼa: a láʼ aleʼé zīi, Atsyapuɔ yímpɛ Yɛɛ́so, a piŋɛ nzem, pek elɔ̄k á wɛ́ ŋkāʼte, pɛ elɔ̄k á wék ŋkāʼte.
47001015	Meŋ nde nɔ̄ŋ ncuŋtɛ nzhɛ́ɛ épúp, akwaŋte mɛ́t á tshóne á gá, meŋ nɔ̄ŋ ŋkɔ̄ŋɔ á gá á lezi mvhɔ, éshʉ̄ʼ á alāʼ pɛ, ŋgɔŋ é zéŋ mbɔ̄ŋ á wɛ́ mmɔʼ legʉɔ,
47001016	tɛ́ eshʉʼ efhó á alāʼ pɛ, ŋgʉ̄ɔ mé Maseduan, ḿbiŋ efhó á Maseduan, ńzéŋ eswáŋ nnɛ̄t á alāʼ pɛ, tɛ́ pɛ etswíte á gá á legʉɔ mé Yudéa.
47001017	Meŋ nde gē ekwaŋte épúp, ńcuŋtɛ nzhɛ́ɛ ajū mīi, meŋ ghʉɛ. Meŋ ndɛ te ŋkwāŋte menu páʼ epuɔ ŋgɔŋ puɔ, tɛ ŋgɔ́ yīi meŋ gɔ egē evéŋ anu, ńdɔkɔ ndʉ̄ʼɛ ɛ́.
47001018	Anu zīi meŋ shúŋɔ, meŋ tshií á mvhɔ Ndém tɛ́ eshúŋɔ. Anu zīi pek le shúŋ á wɛ́, á té si ŋgɔ́ á ŋŋ, ńzéŋ ŋgɔ́ á ŋ́ŋŋ́ ŋ́,
47001019	melaʼ mīi, Yɛɛ́so Klísto Méŋ Ndém, páʼ pek Silvɛŋ mbɔɔ Timotɛ é le shʉ̄ʼ á alāʼ pɛ, éshúŋ á wɛ́ á ŋiŋ yīi, a á ewiɛ́ lā, a te si ŋgɔ́ á ŋŋ, ńzéŋ ŋgɔ́ á ŋ́ŋŋ́ ŋ̄, a á efʉʼ metsem, ŋ́gɔ́ áa ŋŋ.
47001020	Ajūɔ tsem zīi Ndém a le laʼnēē, á le zapá ánɛ Klísto tɛ́ mbō. Púp, ḿpɛ zeéŋ nzápa ánɛ Klísto mɛ́t, tɛ́ mvéŋ ŋ́gɛ, Á ÉPÚP á mbū Ndém, ńdɔkɔ ŋgūʼtɛ á yí.
47001021	Ndém mé le tsɔ́ʼ á yímpɛ, ńdɔk ŋghʉ̄ epuɔ pí, yí mé si ŋghʉ̄ɛ pek mbɔɔ pɛ, é kúʼtɛ á Klísto mé taʼ ntē.
47001022	Yí yīi a le tshí ayiŋne zí ánɛ pímpɛ, a le néŋ Azwakne zí á ntē pímpɛ, ńdɔkɔ ntswī á légɛ, ŋkwa mecū mīi, a le laʼnē á leyā mé pímpɛ, a a láʼ eyá.
47001023	Ajū mīi á le ghʉ̄ tɛ meŋ te á Kɔlɛŋte shʉ̄ʉʼ, a ajʉɔ páʼa: meŋ nde nɔ̄ŋ te ŋkɔ̄ŋɔ á gá á leghʉ, ntē wɛ́ é záŋ á. A gɔ́ éyi meŋ ndátɛ, Ndém á lɛ nzwhí á gá.
47001024	Á té ndɔ̄kɔ ŋ́gɛ, pek e ŋyɛt á wɛ́ ŋyɛt, tɛ́ pɛ efɛ́ nnɛ̄t ŋgyá mé Klísto ó. Pek lɔkɔ efāʼa á lenēŋ azék apū, ánɛ lepɔŋ tsɛ́. Pɛ é si ncuŋtɛ efíɛ́ nnɛ̄t, ŋ́gyáa á mbū Klísto.
47002001	A gɔ́ mé meŋ, mbɔ meŋ nde néŋ á ntē meŋ á légɛ, meŋ gɔ le pīŋ nzem á alāʼ pɛ, ńzéŋ ŋghʉ̄, ntē wɛ́ é záŋ á.
47002002	Meŋ ŋgwiʼe ŋghʉ̄, ntē wɛ́ é záŋ, mbɔ awɔ́ a gɔ epiŋ ŋghʉ̄, ntē gá é gáŋte ē? Ŋiŋ yīi meŋ á ghʉ, ntē yí é záŋ, a gɔ egaá ŋghʉ̄, ntē gá é gáŋte ē?
47002003	Ajū mīi á le ghʉ̄ʉ̄, meŋ tí akɛtte, á lɛ: meŋ nde nɔ̄ŋ te ŋkɔ̄ŋɔ á gá á lege eshʉʼe, ntē gá é nɔŋ nzáŋa melaʼ epuɔ pīi, pɔ́ mbɔ́ŋte á leghʉ, meŋ gáŋte ɛ́. Meŋ á si ncuŋtɛ nzhɛ́ɛ á légɛ, á mbū pɛ, ntē gá é nɔŋ ŋgáŋtɛ páʼā, pɛ metsem é gɔ́ azɛ́ á ntē lekāk.
47002004	Meŋ ke gē etí akɛtte mɛ́t, ntē gá é nɔŋ nzáŋa tɛʼ. Mbe za é nɔŋ ntsyɛ̄ttɛ, meŋ nɔ̄ɔŋ ndāa tɛ ntshi nnēk é túɔ́. Á ke te gɔ́ épúp, meŋ ndɔ̄kɔ efāʼa á légɛ, ntē wɛ́ e ezáŋ á. Meŋ ndɔ̄kɔ efāʼa ŋghʉ̄ áa lɛ, pɛ ezhɛ́ á légɛ, meŋ ŋgwɛɛ̄ á mía mía ŋkɔŋne ánɛ pɛ.
47002005	Meŋ á kwaŋ ŋ́gɛ, mmɔʼ ŋiŋ a le ghʉ̄ʉ̄, ntē epuɔ é záŋ. Ŋgaŋ a lɛ te ghʉ̄ ntē gá ndaʼ mé záŋ á, a le ghʉ̄ ntē wɛ́ metsem é záŋ, meŋ te néŋɛ ŋgokó ó.
47002006	Epuɔ te nzá á nnɔ pɛ, é lɛ te véŋ anu zīi, ŋiŋ wuɔ mɛ́t a á ghʉ ɛ́, ńcɔ́k á yí, á kuʼ épúp.
47002007	Melaʼ épúp tɛ́ á tsetsɔŋɔ, pɛ epɔ́ŋte á lelekne mefa mɛ́t á mbū yí, éswíte ntē yí, ḿbɔ́k ntē yí á lezāŋ tɛ nzíʼ ndhʉ.
47002008	É zeéŋ ŋgɔ́ melaʼ épúp tɛ́, meŋ á si ntsáa ŋ́gɛ, pɛ etswī á ŋiŋ wuɔ mɛ́t á légɛ, pɛ zɛɛ́t ŋkɔŋ á yí kɔŋ.
47002009	Meŋ nde ge etí azi amɔ̄ʼ akɛtte, ńdɔkɔ nzwíʼɛ á wɛ́, ŋ́gɔ̄ á njʉ́ɔ kɛ pɛ zɛɛ́t ŋkúʼtɛ menu ntsem mīi, meŋ nde shúŋ á wɛ́ lɛ́ɛ.
47002010	Pɛ leknɛ mefa ŋiŋ, meŋ ndēkne azá á mbū ŋgaŋ. Meŋ ndeknɛ mefa ŋiŋ, páʼ meŋ á ghʉ épúp la, mbɔ meŋ ndeknɛ melaʼ mɛ́, ńtshí á mvhɔ Klísto tɛ́ ndēknɛ.
47002011	Ŋ́ghʉ̄ɛ épúp páʼa, ŋ́gɛ ndɛ́ʼ Sɛ́ta á pɔpte á yímpɛ. Ḿpɛ te si mbūŋnɛ ajū mīi, a á nzem pímpɛ efāʼa á.
47002012	Meŋ nde gʉ̄ɔ á tésɔŋ Tloas, á ntswiī ŋke mbɔŋ Klísto, ŋ́kó éwú, Atsyapuɔ á ghʉ, mmɔʼ mbɔŋ mɛnzhɛ á tsɔ́ʼɔ á mbū meŋ, á lelɔk ŋghʉ̄ á afaʼ mɛ́t.
47002013	Táʼ, mbe nnɛ̄t za é ké nnɔ̄ŋ ntsyɛ̄tte tsyɛtte, melaʼ mīi, meŋ nde kó éwú, meŋ te jʉ́ɔ á méŋ mɔ́ yímpɛ Tíit ɛ́. Púp, ńdɛ ndāʼne epuɔ tésɔŋ mɛ́t, ŋgʉ̄ɔ mé apak ŋgɔŋ Maseduan, á efaāʼ yí.
47002014	Awuʼte a eké ŋgɔ́ á mbū Ndém. A á efʉʼ metsem, ŋ́ghʉ̄ pek gɔ́ á nnɔ wɔ asaʼa‑ndʉɔ́ʼ, Klísto á tshí mvhɔ. A zapaá ánɛ pek, ŋ́ghʉ̄ mɛ́ zhɛ́ á Klísto ejʉʼ tsem, páʼ azík alamńda á jhʉ́ɛ ejʉʼ tsem lā.
47002015	Á épúp, pek é si ŋgɔ́ páʼ azík zīi, á pɔɔ̄ŋ á Ndém lā, melaʼ mīi, pek é si ŋghʉ̄ɛ, mɛ́ zhɛ́ɛ á Klísto. Ŋ́ghʉ̄ɛ, epuɔ pīi Ndém a le tshí á wɔ́p ánɛ mɛnzhɛ letswɛ̄t, mbɔɔ epuɔ pīi, pɔ́ é ánɛ mɛnzhɛ lepī, é zhɛ́ɛ á yí.
47002016	Pek é mbū epuɔ pīi, é ánɛ mɛnzhɛ lepī, ŋ́gɔ́ páʼ azík zīi, á gɔ ezwhí á ŋiŋ lā. Ŋ́gɔ́ á mbū epuɔ pīi, é ánɛ mɛnzhɛ letswɛ̄t, ŋ́gɔ́ páʼ azík mbɔŋ lā. Pɔ́ kuʼteé ashuŋne zék, éfú eta á lezēŋ Ndém. Awɔ́ a gɔ epīiŋ ŋghʉ̄ ajʉɔ afaʼ mɛ́t é?
47002017	Pek te si ŋgɔ́ páʼ emɔ̄ʼ epuɔ pīi, pɔ́ lɔkɔ ashuŋne Ndém ntáŋa esaá á. Pek é si ŋgē eshúŋɔ anu Ndém, ńdɛ̄tne ánɛ Klísto, ńdɔ̄kɔ anuúnē tɛ́ eshúŋɔ, Ndém mé túɔ́ á wék, pek a pɔ́p mé gɔ́ nnɔ.
47003001	Pɛ é páʼa ndɔkɔ ndʉ́ɛ́ ŋ́gɛ, pek méŋwɛ̄t é si efāʼa á lezēŋ eshúŋ á légɛ pek é kwaʼ meziŋ‑ntō lɛ́? Á té si nzɛ́ttɛ ŋ́gɛ, pek eláʼ ndɔ̄k akɛtte tɛ́ ntswī á wɛ́ pá emɔ̄ʼ epuɔ, á légɛ, pek é si ŋgɔ́ á kwaʼ meziŋ‑ntō ɔ́. Pek te si nzɛ́ttɛ ŋ́gɛ, pɛ etí akɛtte ŋgyá mé pek, ńdɔk eshúŋ emɔ̄ʼ epuɔ á légɛ, pek é si ŋgɔ́ meziŋ‑ntō ɔ́.
47003002	Pɛ mé si ŋgɔ́ azék akɛtte. Klísto mé tí akɛtte mɛ́t á ntē pek, tɛ ŋgɔ́ yīi, awíɛ awíɛ a gɔ ejʉ́ɔ, ńtɔ́ŋ.
47003003	Á kwaʼ anuúnē, pɛ é si ŋgɔ́ akɛtte, Klísto mé tí ntsékne ŋ́gɛ, pek elɔ̄k afaʼ zék eshúŋ á wɛ́. A lɛ te lɔ̄k nzɔ̄ŋ tɛ́ tí aziɛ́ akɛtte mɛ́t ɛ́, a le lɔ̄k áa Azwakne Ndém páʼ á naáŋ ntē, tɛ́ ntí. A te tí ánɛ metaáflɛ tɔ́ ɔ́, a le tí áa ánɛ atá ntē zɛ́.
47003004	Pek lʉ́ɛ́ épúp melaʼ mīi, Klísto a le ghʉ̄ pek cuŋte nzhɛ́ á légɛ, Ndém mé le tó á wék.
47003005	Pek lɛ te lɔ̄k mete mék méŋwɛ̄t, tɛ́ ŋkūʼ á leghʉ mefaʼ mɛ́t, tɛ ŋgɔ́ yīi pek gɔ epú ŋŋáʼne ɛ́. Ndém mé si ŋgyáa á wék mete á lelɔk ŋkūʼ á leghʉ ajūɔ tsem.
47003006	Yí mé le ghʉ̄ʉ̄, pek kūuʼ á legɔ̄ megaŋ afaʼ á ntē eka eswhī. Eka eswhī mɛ́t é té si ŋgɔ́ lepé, tɛ mɛ́ tí tií í, é fhɔ́ɔ áa mbū Azwakne Ndém. Lepé tsīi mɛ́ le tíī, é ghʉʉ̄, ŋiŋ á pí pií. Azwakne Ndém á piŋ ŋghʉ̄, mɛ́ gɔ́ éwú.
47003007	Mɛ́ le gē etí mbé ánɛ metaáflɛ tɔ́, shʉ́shɔ́k Ndém á nɔŋ ŋŋwāŋnɛ, eshhʉ̄ Mɔɔ́sɛ é nɔŋ ŋŋwāŋnɛ tɛ ŋgɔ́ yīi, epuɔ Islaɛl é le gɔ le kūʼ á lecʉte á yí í. Shʉ́shɔ́k mɛ́t á le lɛ ŋwaŋne áa ánɛ méŋ atsém njhʉ̄ lɛ. Páʼ mɛ́ le gē etí mbé mīi, é ghʉʉ̄ mɛ́ pí pií, shʉ́shɔ́k Ndém á ŋwaŋne épúp lā,
47003008	afaʼ Azwakne Ndém á ghʉʉ̄, shʉ́shɔ́k Ndém á ŋwaŋne ntɔ́k épúp.
47003009	Ndém a le gē eyá lepé á mbū epuɔ menɔŋ, shʉ́shɔ́k yi á nɔŋ ŋwāŋnɛ, lepé mɛ́t mé shʉʼ ŋghʉ̄, á tswá epuɔ menɔŋ. A gɔ le néŋ té ghʉ, shʉ́shɔ́k yi á tswhi ŋwāŋne á mbū epuɔ pīi, é si ŋghʉ̄ɛ afaʼ, ńdɔkɔ ntshónɛ epuɔ, á legɔ̄ ndeŋ ndeŋ á mvhɔ yí í.
47003010	Mɛ́ gɔ elé ŋ́gɛ, ntií zīi shʉ́shɔ́k Ndém á si ndɔkɔ ntswhīɛ ŋwāŋnɛ tsetsɔŋɔ épúp, e é si ndɔkɔ mbíktɛ á shʉ́shɔ́k yīi, a le zī ŋwaŋne efʉʼ mvhɔ.
47003011	Páʼ shʉ́shɔ́k a le sóʼo ánɛ ajū mīi, á gɔ le náŋ lā, tɛ ŋgʉɔ shɔ́ʼɔ́ ánɛ ajū mīi, a náŋ enáŋa á lemiʼɛ ɛ̄?
47003012	Pek é si eshúŋɔ menu mɛ́t esia sia, melaʼ mīi, pek é si ncuŋtɛ nzhɛ́ɛ á légɛ, é kwaʼ anuúnē.
47003013	Pek te si ŋghʉ̄ɛ páʼ Mɔɔ́sɛ, páʼ a le lɔ̄k azō nzhó ŋkápte eshhʉ̄ yí, ńdɔkɔ te ŋkɔ̄ŋɔ ŋ́gɛ, epuɔ Islaɛl e ejʉ́ɔ páʼ shʉ́shɔ́k Ndém a á mi á eshhʉ̄ yí í.
47003014	Mɔɔ́sɛ a le ghʉ̄ épúp, táʼ, leghi tsɔ́p é ké ntsɛ́te tsɛ́te. Tɛ ntshí ayáʼa, mɛ́ nɔɔ̄ŋ ntɔ́ŋɔ meŋwaʼne á ntē nzwiŋ eka, leghi tsɔ́p é zɛ́t tsɛ́te tsɛ́te. Azō nzhó á gɔ́ nzɛ́t ŋkáptɛ leghi tsɔ́p kápte. Lefɛ̄ nnɛ̄t ŋgyá mé Klísto mé ghʉʉ̄, leghi ŋiŋ é tsɔ́ʼɔ.
47003015	Á épúp, tɛ ntshí ayáʼa, pɔ́ nɔɔ̄ŋ ntɔ́ŋɔ meŋwaʼne Mɔɔ́sɛ, azō á kʉŋɛ leghi tsɔ́p, páʼ mɛ́ é lɔk azō nzhó ŋkápte lā.
47003016	Ŋiŋ a gɔ te gɔ̄ nnɛ̄t zi, esɛ̄t nnɛ̄t á mbū Atsyapuɔ ɔ́, mbɔ ajūɔ nzhó zīi, á ŋkʉŋɛ leghi tsí, á gɔ le ŋáʼa.
47003017	Atsyapuɔ a á si ŋgɔ́ Azwakne. Ajʉʼ zīi Azwakne Atsyapuɔ á piīŋ ŋgɔ́ éwú, epuɔ menɔŋ é ajʉʼ mɛ́t, ńnáŋ á ŋga athū pɔ́p.
47003018	Ajūɔ nzhó á gɛ te nzɛ́t ŋkʉ̄ŋɛ eshhʉ̄ ŋiŋ á nnɔ pímpɛ ɛ́. Shʉ́shɔ́k Atsyapuɔ a gɛ ncʉ́ʼɛ nzápa ánɛ pímpɛ, tɛ́ ŋwāŋnɛ. Ḿpɛ lē esɛnne, ncʉ́ʼɛ ŋgɔ́ɔ áa páʼ Atsyapuɔ lā, ŋ́gwɛ̄ á shʉ́shɔ́k yīi, a á eséŋɛ́ lɛ́, ńtswiʼne efáŋ fáaŋ. Á páʼa, ŋ́gɔ́ afaʼ zīi Atsyapuɔ, páʼ a á si ŋgɔ́ Azwakne lā, a ghʉʉ̄ ánɛ pímpɛ.
47004001	Púp, páʼ Ndém a le lɔ̄k atsāmezeŋɛ zí, ńtsékne ajʉɔ afaʼ á mbū pek lā, pek te pɔŋté á lezāŋte nnɛ̄t ɛ́.
47004002	Pek le pú ndʉ̄ʼ ajūɔ tsem zīi, mɛ́ kɔ́ŋne kɔŋné tɛ́ ŋghʉ̄, ńdʉ̄ʼ ajūɔ tsem zīi, á gɔ enéŋ esē á athū pek. Pek te si mbɔ̄ptɛ epuɔ ɔ́. Pek te si ŋkúmnɛ anu zīi, ashuŋne Ndém á si ndʉ́ɛ́. A cʉ́ʼɛ épúp, mbɔ pek é si ŋghʉ̄ɛ mɛ́ zhɛ́ɛ anuúnē ndeŋ ndeŋ, ńdɔkɔ efāʼa á leghʉ, epuɔ menɔŋ metsem, é zhɛ́ á légɛ, pek é si ŋgɔ́ epuɔ ndeŋ ndeŋ, á mvhɔ Ndém.
47004003	A piŋɛ ŋgɔ́ éyi, ŋke mbɔŋ yīi pek tswii, é té si ŋgyáa á lejūʼ ú, mbɔ epuɔ menɔŋ pīi, pɔ́ é ánɛ mɛnzhɛ lepī mé té njúʼ ú.
47004004	Pɔ́ té mvéŋɛ ŋke mɛ́t ɛ́ melaʼ mīi, Sɛ́ta ndém ŋgɔŋ wuɔ, a lē ŋkápte leghi tsɔ́p, ḿbɔ́k ŋkaʼ yīi é fhɔ́ɔ ánɛ ŋke mbɔŋ, á lekɛʼɛ á wɔ́p. Ŋke mbɔŋ é si mbiŋɛ ntswīi páʼ, shʉ́shɔ́k Klísto a á épúp. Mɛ́ jʉɔ́ á Klísto, ńzhɛ́ á légɛ mɛ́ é jʉ́ɔ á Ndém.
47004005	Pek é si ŋgē etswii ŋke mbɔŋ á mbū pɛ páʼā, pek te efāʼa áa leshūŋ á wɛ́ epuɔ pīi, pek é epiɛ́ ɛ́, pek é si ŋghʉ̄ɛ áa lɛ, pɛ ezhɛ́ á légɛ, Yɛɛ́so Klísto a á si ŋgɔ́ á Atsyapuɔ. Ŋ́gɔ́ mé pek, mbɔ pek é si ndʉ́ɛ́ ŋ́gɛ, pek é megaŋ afaʼ pɛ́, melaʼ Yɛɛ́so.
47004006	Púp melaʼ mīi, Ndém yīi a le lé ŋ́gɛ: «Á pɔŋ ŋ́gɛ ŋkaʼ e ekɛ̄ʼɛ ánɛ nzém», yí méŋwɛ̄t mé le zéŋ ŋghʉ̄, ŋkaʼ yí é kɛʼɛ á ntē pek. Ńdɔkɔ efāʼa ŋ́gɛ, pek ezhɛ́ á légɛ, ŋkaʼ mɛ́t é si ŋgɔ́ á shʉ́shɔ́k yi, ńnɔŋ ŋwāŋnɛ ánɛ eshhʉ̄ Yɛɛ́so Klísto.
47004007	Pek é si ŋgɔ́ ajūɔ ndʉne lʉné, páʼ meŋgwʉ́ŋ lā, táʼ, Ndém a le ké ŋghʉ̄, ŋkaʼ yí mɛ́t é kɛʼɛ á ntē pek, á lɔkɔ ntswīi á légɛ, mete te ndhʉ á lelɔk ŋghʉ̄ afaʼ zí, é fhɔ́ɔ á mbū yí, é té efhɔ́ɔ á mbū pek ɛ́.
47004008	Pek é si njʉ́ɔ á ntií ntiī ŋgʉɔ̄ʼ, táʼ, ŋgʉɔ̄ʼ mɛ́t é ké nnɔ̄ŋ te swɛ́tɛ á wék ɛ́. Ńnɔŋ ntāpnɛ, ŋ́ké te páŋne mbū nnáŋ á esī í.
47004009	Epuɔ é si ndʉɔ́ʼ á wék, Ndém á ké nnɔ̄ŋ ŋkáptɛ á wék. Ŋ́gɔ́ amɔ̄ʼ afʉʼ, ńtém ŋkaʼte wék á esī, pek ke te kwhʉ́te.
47004010	Mɛ́ é ŋkwa efʉʼ, éfāʼ á lezwhī á wék páʼ mɛ́ le zwhí á Yɛɛ́so épúp, pek ké mbīŋ ŋgɔ́ nte páʼa, tɛ́ epuɔ menɔŋ e ezápa ánɛ pek, ńjʉ́ɔ á légɛ, Yɛɛ́so a á nte.
47004011	Pek é ndo esī atsetsáʼ ega, ŋ́gɔ́ efʉʼ metsem, ńzápne áa nchu lewhʉ̄ melaʼ Yɛɛ́so. Pek ké ŋgɔ́ nte páʼā, tɛ́ epuɔ menɔŋ é ezápa ánɛ pek, nzhɛ́ á légɛ, Yɛɛ́so a á nte, tɛ́ á piŋ ŋgɔ́ yīi, pek e fú eláʼ ekwhʉ́ kwhʉ́.
47004012	Pek é efʉʼ metsem, nzápne áa nchu lewhʉ̄, ńdɔkɔ ntswīi ŋke mbɔŋ. Ewiɛ́ mé si ŋghʉ̄ɛ, pɛ gɔ́ɔ éwú.
47004013	Aŋwaʼne Ndém á leé ŋ́gɛ: «Meŋ ndē efɛ́ nnɛ̄t za ŋgyá á mbū Ndém, melaʼ épúp tɛ́, meŋ shúŋɔ anu zí.» Pek azék, é le fɛ́ nnɛ̄t ŋgyá á mbū Ndém ánɛ ejʉɔ ntií mɛ́t, melaʼ épúp tɛ́, pek shúŋɔ anu zí.
47004014	Pek é si ncuŋtɛ nzhɛ́ɛ á mbɔŋɔ́ á légɛ, Ndém, páʼ a le ghʉ̄ʉ̄, Atsyapuɔ Yɛɛ́so á zím ánɛ lewhʉ̄ lā, a a láʼ ezéŋ eghʉ, pek azék, e ezím ánɛ lewhʉ̄, pek a Yɛɛ́so e egɔ́ nnɔ. Éghʉ, pek egɔ́ á lezēŋ yí, pɛ ezéŋ ŋgɔ́ azɛ́ éwú.
47004015	Mefaʼ mɛ́t ntsem mīi pek ghʉɛ, mbɔɔ ŋgʉɔ̄ʼ zīi pek jʉ́ɔ, é páʼa, ŋ́gɔ́ áa melaʼ mɛ́, pek elɔ̄kɔ efāʼa ŋ́gɛ, Ndém a ewɛ̄ atsāmezeŋɛ té ndhʉ, ánɛ epuɔ tɛ nzáne. Púp, epuɔ tɛ nzáne, e esyákne á Ndém, ŋ́gūʼte á yí.
47004016	Melaʼ épúp tɛ́, pek é efʉʼ metsem, ŋ́kāk ete. Azi ŋgɔ́ éyi, mbe nnɛ̄t jʉɔ e é si ncútɛ, éláʼ ekwhʉ́, mbɔ pek ké ŋgɔ́ á ntē pek, ńzhɛ́ á légɛ, pek te e fú ekwhʉ́ ɛ́. Ndém a á eleʼé tsem, ŋ́gyá á wék mete, á lelɔk ŋkúʼte épúp.
47004017	Ŋgʉɔ̄ʼ zīi pek é tsetsɔŋɔ njʉ́ɔ, e puú te kūʼ azō, ánɛ mía mía tee nzwiŋ shʉ́shɔ́k te mi yīi, ŋgʉɔ̄ʼ jʉɔ mɛ́t, e cuŋtɛ á mbū pek ɛ́.
47004018	Pek te tshí ntē wék ánɛ ajū mīi, mɛ́ é si ndɔ̄kɔ menēk njʉ́ɔ ɔ́, pek tshií ntē wék áa ánɛ ajū mīi, mɛ́ té lɔ̄k menēk njʉ́ɔ ɔ́. Ajū mīi, mɛ́ lɔɔ̄k menēk njʉ́ɔ á gɔ emīi, azi mɛ́ té lɔ̄k menēk njʉ́ɔ ɔ́, á náŋ á lemiʼɛ.
47005001	Ḿpɛ é si nzhɛ́ɛ á légɛ, ntap zīi ḿpɛ naáŋ éwú, á esī atsetsáʼ ega, meŋ ndɔkɔ ndʉ́ɛ́ mbe nnɛ̄t zímpɛ, e táka, mbɔ Ndém a a shʉʼ eyá ezi ndɛʼɛ, á athʉ́ lephū, e egɔ́ ezi, ŋiŋnɔŋ mé ka lɔ̄k mbū mí ŋghʉ̄ ɛ́. Ejʉɔ ntap mɛ́t, e te ndáʼa ntáka á.
47005002	Ḿpɛ é tsetsɔŋɔ ndāa, ńnɔŋ nchʉ́ɛ nnɛ̄t esʉ́ɛ́ ŋ́gɛ, Ndém a eyá á yímpɛ mbe nnɛ̄t eswhī, á athʉ́ lephū.
47005003	Eziɛ́ mbe nnɛ̄t e nɔŋ ŋkáptɛ á yímpɛ, ḿpɛ é le gɔ́ á mvhɔ Ndém, ŋ́gɔ́ atseŋ te nzhó ɔ́.
47005004	Á anuúnē, ḿpɛ pīi ḿpɛ é naŋteé á ntē mentap muɔ á esī atsetsáʼ ega, menu é si eswɛ́tɛ á yímpɛ, ḿpɛ nɔ̄ɔŋ ntswīɛ̄. Táʼ, á ké te ndɔ̄kɔ ŋ́gɛ, ḿpɛ é si ŋkɔ̄ŋɔ á lefhō á ntē mentap mɛ́t ntúɔ́. Ḿpɛ é si ŋkɔ̄ŋɔ áa lekō á ntē mentap ndɛʼɛ, tɛ́ ajū mīi á naáŋ á lemiʼɛ, a kápte á azi á gɔ ekwhʉ́.
47005005	Ndém mé le kɔ̄ŋ ŋ́gɛ, yí e láʼ eghʉ épúp á mbū pímpɛ, yí mé neéŋ Azwakne zí á ntē pímpɛ, ńdɔkɔ ntswī á légɛ, ŋkwa ecū mīi, a le laʼnē á leyā mé pímpɛ, a a láʼ eyá.
47005006	Púp, ḿpɛ é efʉʼ metsem, ńnɔŋ mbúu ŋkāka ete, ŋ́ké nnɔŋ nzhɛ́ɛ á légɛ, ḿpɛ náŋa nnáŋa áa me mbe nnɛ̄t jʉɔ, mbɔ ḿpɛ e náŋa egáne gané, égɔ́ á ŋgia sisia á lekō á lezēŋ Atsyapuɔ.
47005007	Ńdɔkɔ ndʉ́ɛ́ ŋ́gɛ, ḿpɛ te lɔ̄k ajū mīi, ḿpɛ é si njʉ́ɔɔ mé menēk tɛ́ nnáŋ á, ḿpɛ lɔɔ̄k áa lefɛ̄ nnɛ̄t ŋgyá mé Ndém, tɛ́ nnáŋ.
47005008	Á épúp, ḿpɛ é si mbúu ŋkāka ete, ńnɔŋ njʉ́ɔ ŋ́gɛ, á mbɔŋ á lefhō ánɛ mbe nnɛ̄t jʉɔ ntó, ŋ́gʉɔ nnáŋ á lezēŋ Atsyapuɔ.
47005009	Ḿpɛ é si ŋké ntsáa áa leghʉ ajū mīi, a pɔŋ á yí, tɛ a láʼa ŋgɔ́ éyi, ḿpɛ e fhó ánɛ mbe jʉɔ etó, kɛ ḿpɛ ezɛ́t enáŋ éwú lɛ́,
47005010	melaʼ mīi, ḿpɛ metsem, e láʼ etshí á mvhɔ Klísto, a ezáʼ ntsaŋ zímpɛ. Éfhó ánɛ mefaʼ mīi, awíɛ awíɛ a le zɛ́t á esī atsetsáʼ ega, ŋ́ghʉ̄ɛ, kɛ emi mbɔŋ lɛ̄ɛ, kɛ emi tepɔŋ lɛ̄ɛ, ńzápa azí anu á alá apū yí.
47005011	Pek é si nzhɛ́ɛ anu zīi, lewuʼte Atsyapuɔ, á páʼā ndɔkɔ ndʉ́ɛ́, ńnɔŋ efāʼa á leghʉ, tɛ epuɔ menɔŋ é véŋ azɔ́p. Ndém a zhɛɛ́ á wék tɛ ntsékne. Meŋ á kwaŋ ŋ́gɛ, pɛ méŋwɛ̄t é zhɛɛ́ á gá azá tɛ ntsékne, á ntē pɛ.
47005012	Pek te si efāʼa á wék á lezēŋ eshúŋ á wɛ́ á légɛ pek é kwaʼ meziŋ‑ntō ɔ́. Pek é si efāʼa á leghʉ, tɛ pɛ lɔ̄ɔk á wék ŋkāʼte, tɛ́ ndɔk ŋkūʼ á wɛ́ á lewɛ anu zīi, pɛ gɔ epwɛ̄ɛt á mbū epuɔ pīi, pɔ́ é si ndɔ̄kɔ páʼ, pɔ́ é épúp ŋkāʼtɛ, pɔ́ té ndɔ̄kɔ páʼ, ntē wɔ́p é épúp ɔ́.
47005013	A gɔ́ éyi pek é metsetseŋ, mbɔ é gɔ́ áa melaʼ Ndém. Ḿbiŋ ŋgɔ́ éyi athū zék á éwú, mbɔ pek lɔkɔ efāʼa áa letswīte á wɛ́.
47005014	Ŋkɔŋ te ndhʉ zīi, Klísto a wɛɛ̄ ánɛ pek, mé tshoneé á wék á leghʉ ajūɔ tsem, melaʼ mīi pek é si ncuŋtɛ nzhɛ́ɛ á légɛ, yí ndaʼ mé le kwhʉ́ á athū epuɔ metsem. Epuɔ metsem é tsia épúp, ŋ́kwhʉ́ ánɛ mefa mɔ́p.
47005015	A le kwhʉ́ ánɛ athū epuɔ metsem páʼā, ńdɔkɔ ŋ́gɛ, ndɛ́ʼ wɔ náŋ á ndo esī atsetsáʼ, é zéŋ ŋghʉ̄ páʼ pɔ́ kɔŋ. Ŋ́gɛ pɔ́ ecʉ́ʼɛ nzīŋɛ áa ánɛ lekɔŋ ŋiŋ yīi, a le kwhʉ́ á athū pɔ́p, Ndém á ké ŋghʉ̄ á zím ánɛ lewhʉ̄.
47005016	Melaʼ épúp tɛ́, tɛ efhó épúp, pek gɛ te nzɛ́t ndɔ̄kɔ ntií zīi, epuɔ menɔŋ é lɔkɔ ncʉ̄ʉ epuɔ, tɛ́ njʉ́ɔ epuɔ menɔŋ ɔ́. Pek lɛ amɔ̄ʼ afʉʼ, ńdɔ̄kɔ áa ntií zīi, epuɔ menɔŋ é lɔkɔ njʉ́ɔ á ŋiŋ, tɛ́ njʉ́ɔ á Klísto. Á piīŋ ŋgɔ́ tsetsɔŋɔ, pek te zɛ́t njʉ́ɔ á yí ánɛ ntií mɛ́t ɛ́.
47005017	Ŋiŋ a lɛtneē ánɛ Klísto páʼā, ńcʉ́ʼ á ŋiŋ eswhī, mbɔ nzwiŋ atswhī ŋgaŋ, a á mi. Á cʉ́ʼɛ ŋgwɛ̄ áa atswhī eswhī.
47005018	Ndém mé le pú ŋghʉ épúp, á yí yīi, a le zapá ánɛ Klísto, ŋ́ghʉ̄ ḿpɛ a pɔ́p é zéŋ ncʉ́ʼ á taʼ nchu, á tsékne afaʼ á leghʉ pɔ́ a epuɔ menɔŋ é cʉ́ʼ á taʼ nchu, á mbū pek.
47005019	Yí méŋwɛ̄t a le zapá ánɛ Klísto, ŋ́ghʉ̄, pɔ́ a epuɔ menɔŋ é cʉ́ʼ á taʼ nchu páʼā, a te zéŋ mefa mɔ́p esáŋ á. Ńtsékne ashuŋne á lelɔk ŋghʉ̄, pɔ́ á epuɔ menɔŋ é cʉ́ʼ á taʼ nchu, á mbū pek.
47005020	Pek é páʼā ndɔk ŋgɔ́ wɔ mɛmekém Klísto, púp, Ndém méŋwɛ̄t mé nɔŋ nzápa ánɛ pek, ńtɔ́ŋɔ á wɛ́. Pek é swíŋte á wɛ́ ánɛ lezēŋ Klísto, pɛ elɛ ncʉ́ʼ, pɛ a Ndém e ecʉ́ʼ á taʼ nchu.
47005021	Klísto a lɛ á te fa, Ndém á piŋ ŋgyá apiʼ mefa mímpɛ á mbū yí, ńdɔkɔ ŋ́gɛ ḿpɛ elɔ̄k páʼ, ḿpɛ lɛtneē ánɛ Klísto, ńcʉ́ʼ epuɔ ndeŋ ndeŋ á mvhɔ Ndém.
47006001	Páʼ pek a Ndém mé si mbútɛ ŋghʉɛ afaʼ lā, pek é si swíŋtɛ á wɛ́ ŋ́gɛ, ndɛ́ʼ pɛ elɔ̄ɔk apɔŋɔ́ ntē te ndhʉ zīi, Ndém a le néŋ á ntē pɛ, ŋ́ghʉ̄ mega.
47006002	Ndém yí méŋwɛ̄t a leé á ntē aŋwaʼne yí ŋ́gɛ: «Afʉʼ á le náŋ tɛ ŋkūʼ, ázi meŋ gɔ á ŋghʉɛ́ anu mbɔŋ ánɛ wu, meŋ ejúʼ aswiŋte jú. Afʉʼ á le náŋ tɛ ŋkūʼ, ázi meŋ gɔ eghʉ o etswɛ́t, meŋ shʉ̄ʉʼ ntswíte á wú.» Pek ké nzhɛ́ á légɛ, afʉʼ zīi Ndém a gɔ á ŋghʉɛ́ anu mbɔŋ ánɛ pɛ, a ajʉɔ páʼa. Tsetsɔŋɔ á si ŋgɔ́ afʉʼ zīi Ndém a gɔ eghʉ, pɛ etswɛ́t.
47006003	Pek te si ŋkɔ̄ŋɔ á leghʉ tsɔ azō, tɛ ŋgɔ́ yīi, á gɔ etshóne á ŋiŋ, ńnéŋ á ntē mefa á, ńdɔkɔ efāʼa ŋ́gɛ, ndɛ́ʼ ŋiŋ, á jʉ́ɔ ajū mīi, a gɔ elɔ̄ɔk nthú alɔ́ʼ, ánɛ afaʼ zék.
47006004	A cʉ́ʼɛ épúp, mbɔ pek méŋwɛ̄t é si ntswīi á légɛ, pek é si ŋgɔ́ megaŋ afaʼ Ndém, ánɛ ajūɔ tsem zīi, pek ghʉɛ. Ńdɔ̄k á wék á lekak ete, á afʉʼ zīi, pek é ntē ŋgʉɔ̄ʼ, á afʉʼ zīi, mɛ́ é si ndʉɔ́ʼɔ á wék, mbɔɔ afʉʼ zīi, pek é ntē atapne, tɛ́ ntswī.
47006005	Ńdɔ̄k á wék á lekak ete, á afʉʼ zīi, mɛ́ é si ntswáa á wék, á afʉʼ zīi, pek é ŋgyā atʉɛ́, mbɔɔ afʉʼ zīi, mɛ́ swite alāʼ ŋ́gɛ, a elʉɔ́ʼ á wék, tɛ́ ntswī. Ńdɔ̄k á wék á lekak ete, á afʉʼ zīi, pek é si ŋkáa, á afʉʼ zīi, pek te wɛ̄ njhʉ̄ á lelɔk ndí í, mbɔɔ á afʉʼ zīi, pek te wɛ̄ njhʉ̄ á lelɔk mpfɛ́t azō ɔ, tɛ́ ntswī.
47006006	Ńdɔ̄k á wék á lelʉɔ̄ʼte ajū mīi, á gɔ etsēŋte á wék, ńdɔ̄k á lezhɛ̄ azō, ńdɔ̄k á lekwɛ̄t ntē, ńdɔ̄k ntē mbɔŋ, tɛ́ ntswī. Ńdɔ̄k á Azwakne Ndém páʼ á ntē pek lā, ńdɔk á wék á lekɔŋ epuɔ té sɛt nzem, tɛ́ ntswī.
47006007	Ńdɔ̄k anu zīi, pek shúŋɔ á gɔ́ anuúnē, ńdɔ̄k mete Ndém, tɛ́ ntswī. Ńdɔ̄k ewek tsitsi ncu, á lelɔk nták, mbɔɔ á lelɔk ndhʉ̄ athū zék ánɛ mɛnzhɛ ndeŋ ndeŋ, tɛ́ ntswī.
47006008	Ńtswī á légɛ pek é megaŋ afaʼ Ndém, á afʉʼ zīi mɛ́ é si ŋghʉ̄ɛ mekuʼ mék, mbɔɔ ánɛ afʉʼ zīi mɛ́ é si ŋgwáka á wék. Ńtswī épúp, á afʉʼ zīi mɛ́ zɔtɛ á wék, mbɔɔ ánɛ afʉʼ zīi, mɛ́ é si ŋgūʼtɛ á wék. Ńtswī épúp mbɔɔ ánɛ afʉʼ zīi, mɛ́ é si ndɔ̄kɔ á wék ntɔ́ŋɔ wɔ táŋ‑mela, pek ké nnɔ̄ŋ eshúŋɔ áa anuúnē.
47006009	Ńtswī épúp afʉʼ zīi, mɛ́ é si ŋghʉ̄ɛ páʼ, mɛ́ té si nzhɛ́ɛ á wék ɛ́ lā, ŋ́ké nnɔŋ nzhɛ́ɛ á wék zhɛ́. Ńtswī épúp ánɛ afʉʼ zīi, mɛ́ é si ndɔ̄kɔ á wék ntɔ́ŋɔ apfhō azō, káʼā pek ké ŋgɔ́ epuɔ mete. Ńtswī épúp ánɛ afʉʼ zīi, mɛ́ é si ndɔ̄kɔ ŋgʉɔ̄ʼ, ŋ́gɔ̄ʼɔ á wék, pek ké te ŋkwhʉ́tɛ ɛ́.
47006010	Mɛ́ kwaāŋ ŋ́gɛ, pek é si mmēkɛ azō, káʼā, pek é piŋ ŋgɔ́ áa ánɛ lekāk efʉʼ metsem. Mɛ́ kwaāŋ ŋ́gɛ, pek é wɔ te kuʼ ánɛ azō, káʼā, pek ké mbīŋ nnɔŋ ŋghʉ̄ɛ, epuɔ tɛ nzáne, é wiɛ lewūʼ. Mɛ́ kwaāŋ ŋ́gɛ, pek te azō wɛ, káʼā, pek pīiŋ ŋgwɛ̄ etsō tsem.
47006011	Pɛ epuɔ Kɔlɛŋte, mépɔŋ mesoó pék, pek ke pú ntsɔ́ʼ ntē wék ntshí, éshúŋne á mbū pɛ esia esia.
47006012	Pek kɛ te néŋ té kɔŋ á wɛ́ ɛ́, pɛ mé kɛ te véŋ á letsɔ̄ʼ ntē wɛ́ ntshí á mbū pek ɛ́.
47006013	Meŋ shúŋnɛ á mbū pɛ, páʼ meŋ shúŋnɛ á mbū ewɔŋkhʉ̄ pá lā. Pɛ etsɔ́ʼ apiŋ ŋkɔŋne zék, ḿbú ntsɔ́ʼ ntē wɛ́ ntshí á mbū pek.
47006014	Ndɛ́ʼ pɛ a wɔ te véŋ‑Ndém é kwɛ́t nnɔ. Ajū mīi á ndeŋ ndeŋ pɔ́ azi alɔ́ʼ á éwú, á gɔ eghʉ̄ʉ páʼ lā, ŋ́gɔ́ nnɔ ɔ́? Ŋkaʼ pɔ́ nzém é gɔ eghʉ̄ʉ páʼ lā, ŋ́kwɛ́t nnɔ ɔ́?
47006015	Klísto pɔ́ Beliaa é gɔ eghʉ̄ʉ páʼ lā, ńjúʼne é? Ŋiŋ Yɛɛ́so pɔ́ te véŋ‑Yɛɛ́so é gɔ́ eghʉ̄ʉ páʼ lā, ŋ́gɔ́ á taʼ nchu ū?
47006016	Ŋgyā Ndém pɔ́ mesī é te azō wɛ. Ḿpɛ mé si ŋgɔ́ ŋgyā Ndém yīi, a naáŋ ntē lā, yí méŋwɛ̄t á le lé ŋ́gɛ: «Meŋ a shʉʼ enáŋ á tsetsɛlɛ pɔ́p, pek a pɔ́p e egɔ́ nnɔ. Meŋ egɔ́ á Ndém wɔp, pɔ́ egɔ́ epuɔ alāʼ pá.»
47006017	Melaʼ épúp tɛ́, Atsyapuɔ a le zéŋ ndé ŋ́gɛ: «Pɛ efhó á tsetsɛlɛ wɔ te véŋ‑Ndém ntó, ndɛ́ʼ pɛ a pɔ́p é zéŋ ŋgɔ́ nnɔ. Ndɛ́ʼ pɛ epfēeŋ ajū mīi, epe é éwú, meŋ mbiŋ ŋkókne á wɛ́.»
47006018	Atsyapuɔ ŋgaŋ mete ntsem, a le zéŋ ndé ŋ́gɛ: «Meŋ a shʉʼ egɔ́ á mbū pɛ, égɔ́ á Mɔʼɔ́ wɛ, pɛ egɔ́ á mbū meŋ, ŋ́gɔ́ ewɔŋkhʉ̄ pá epi mbaŋa, mbɔɔ epi wɔnzwí.»
47007001	Mepɔŋ mesoó pá, Ndém a le laʼnē á lelāʼ ŋghʉ̄ menu muɔ mɛ́t ntsem á mbū pímpɛ. Púp, ḿpɛ méŋwɛ̄t e esōk epe ntsem á mbe nnɛ̄t pímpɛ, mbɔɔ á ntē pímpɛ, ŋ́kāk ete á legɔ̄ té alɔ́ʼ, ńnɔŋ njúʼu nchu Ndém.
47007002	Pɛ eghʉ̄, pek ewɛ̄ á ajʉʼ á ntē pɛ. Pek kɛ te fā anu á mbū ŋiŋ ɛ́. Pek te ghʉ̄, ŋiŋ á fhó ánɛ mɛnzhɛ Ndém ntúɔ́. Pek te pɔ̄p á ŋiŋ, ŋ́kú ajūɔ zí í.
47007003	Meŋ te ndʉ́ɛ́ páʼa, ńdɔkɔ nthúɔ amɔ̄ʼ alɔ́ʼ ánɛ pɛ ɛ́. Meŋ ndē ndáʼ eshúŋ á wɛ́, anu zɛ́ á ntē pek tɛ ŋgɔ́ yīi, pek zi nnɔ̄ŋ ŋkwhʉ́ kwhʉʉ́, kɛ á lenāŋ á ŋgɔŋ lɛ́, pek ekɔ̄ɔŋ á wɛ́ kɔŋ.
47007004	Meŋ á si mbúu ntémɛ nzem za ŋgyáa mé pɛ, ńnɔŋ ŋkáka tɛʼ melaʼ mɛ́, ntē gá é nɔŋ mbúu eswítɛ tɛʼ. Ntē gá é si mbúu ŋkáka tɛ nzíʼɛ ndhʉ, tɛ mbɔɔ páʼ pek ke nɔ̄ŋ njʉ́ɔ á ntií ntiī ŋgʉɔ̄ʼ.
47007005	Á lɛ, pek le gʉ̄ɔ tɛ ŋkó á tésɔŋ Maseduan páʼā, ḿbú te wɛ̄ njhʉ̄ á lelɔk nzwītɛ ɛ́, ŋgʉɔ̄ʼ é pú eshʉ̄ʼ á mbū pek á ŋkɔʼɔ́ ŋkɔʼɔ́. Epuɔ é nɔŋ ndʉɔ́ʼɔ á wék, ntē wék é nɔŋ te ŋímnɛ nnáŋa á.
47007006	Táʼ, Ndém, páʼ a switeé ntē epuɔ pīi, anu á tsya á wɔ́p lā, a le gē eswíte ntē wék, ŋ́ghʉ̄, Tíit á shʉʼ tɛ ŋkó ega.
47007007	Yí á leshʉʼ ndaʼ, mé lɛ te swíte ntē wék ɛ́, ntē wék é le zéŋ ŋ́ge eswíte, á gɔ́ páʼ, a á shúŋ á wék páʼ, pɛ le swité eyí ntē épúp. A le shúŋ á wék páʼ, pɛ é si mbúu ntsáa á lezēŋ njʉ́ɔ á gá épúp. Éshúŋ á wék páʼ pɛ é si mmēkɛ ánɛ anu zá épúp, mbɔɔ páʼ pɛ é si ŋkhʉ́nɛ á lelhʉ athū zá épúp. Meŋ júʼ épúp, ḿbú nzéŋ ntswīʼne ŋ́kák tɛʼ.
47007008	A zi ŋgɔ́ éyi, azi amɔ̄ʼ akɛtte zīi meŋ nde tí á mbū pɛ, á le ghʉ̄ʉ̄, pɛ mēek, mbɔ ntē gá é té si ŋŋāka á gá melaʼ épúp ɔ́. Meŋ nde jʉ́ɔ́ páʼ akɛtte mɛ́t, á ghʉ, pɛ náʼ mmēk ánɛ méŋ afʉʼ, ńjʉ́ɔ épúp, ntē gá é ŋak á gá.
47007009	Meŋ ké ŋgɔ́ tsetsɔŋɔ, ńnɔŋ ŋgáŋtɛ, á ké te páʼ meŋ nde ghʉ̄ʉ̄, pɛ mēek ɛ́. Á gɔ́ áa melaʼ páʼ, lemek mɛ́t, á le ghʉ̄ʉ̄, pɛ egɔ nnɛ̄t zɛ, ŋ́gwáʼ atswhī tepɔŋ zɛ́. Pɛ le ge emek páʼā, á gɔ́ áa páʼ Ndém a á kɔŋ épúp. Ńdɔkɔ ŋ́gɛ, á mbū pek, mbɔ pek lɛ te fā amɔ̄ʼ anu á mbū pɛ ɛ́.
47007010	Ŋiŋ a gē emeke, á gɔ́ páʼ Ndém mé kɔŋ páʼā, a te ndɔ̄kɔ efāʼa ŋ́gɛ, ntē ŋgaŋ, e eŋāk á yí í, ńdɔkɔ efāʼa ŋghʉ̄ áa lɛ, lemek mɛ́t a eghʉ̄, ŋgaŋ a egɔ̄ nnɛ̄t zi, ŋ́gwáʼ atswhī tepɔŋ zí, a eláʼ ŋghʉ̄, a etswɛ́t. Ŋiŋ a piŋɛ mmēk ánɛ ntií zīi, epuɔ ŋgɔŋ puɔ é lɔkɔ mmēkɛ, mbɔɔ ŋgaŋ a lē ŋkwhʉ́ ndáʼne á ndo ŋgia.
47007011	Pɛ eké mbīŋ njʉ́ɔ ajū mīi, lege meke, mbɔ Ndém mé kɔŋ, á ke ghʉ̄ ánɛ pɛ: á ke ghʉ̄ʉ̄, pɛ te zéŋ eféŋ alɔ́ʼ ŋiŋ ɛ́. Ŋ́ghʉ̄, pɛ egákne mvéŋ mefa mɛ́. Ŋ́ghʉ̄, esē é kú á wɛ́ ánɛ menu mīi, pɛ ke fʉʼtēē. Ŋ́ghʉ̄, pɛ ecɔʼ apiŋ ŋghʉʉ́‑menu mɛ́. Ŋ́ghʉ̄, pɛ etsá á lezēŋ njʉ́ɔ á gá. Ŋ́ghʉ̄, pɛ ekhʉ́ne á leghʉ afaʼ Ndém. Ŋ́ghʉ̄, pɛ ekɔ̄ɔŋ á letswā ŋiŋ ŋgʉɔ athʉ́ lepé. Pɛ ke tswī ánɛ meshhʉ̄ metsem á légɛ, pɛ lɛ á ntē anu mɛ́t páʼā, ŋ́gɔ́ áa ndendem.
47007012	Meŋ ndɛɛ́ te ntíi akɛtte páʼā, melaʼ ŋiŋ yīi, a le fā ā, meŋ te ntií melaʼ ŋiŋ yīi, mɛ́ le fā á mbū yí í. Meŋ ndɛɛ́ ntíi, ńdɔ̄kɔ efāʼa áa letswi á wɛ́ ndeŋ ndeŋ, á mvhɔ Ndém á légɛ, pɛ kɔɔ̄ŋ á wék mé taʼ ntē.
47007013	Á si ŋgɔ́ ajū mīi, á le ghʉ̄ʉ̄, ntē wék é swíte. Ntē wék é lɛ te swíte ndaʼ á, é le zéŋ mbúu ŋgáŋte páʼ, pek le jʉ́ɔ̄, Tíit á nɔŋ ŋkáka melaʼ mīi, pɛ metsem é le pú eswíte ntē yí.
47007014	Meŋ nde lɔ̄k á wɛ́ ŋkāʼte á mvhɔ yí, pɛ ké te ghʉ̄, esē é kú á gá á. Páʼ pek kɛ efʉʼ metsem, éshúŋ á wɛ́ áa anuúnē lā, ajū mīi pek ke lɔ̄k ndɔk á wɛ́ ŋkāʼte á mvhɔ Tíit, á ke zéŋ ntó áa anuúnē.
47007015	A á si ŋkímtɛ páʼ pɛ metsem, é kuʼteé menu mīi a ke shúŋ á wɛ́, mbɔɔ páʼ pɛ le gē ekókne á yí, ńnɔŋ ncɔ̄ʼɔ, ńnɔŋ mvɛ̄tɛ lɛ lák lak lak. Ŋ́kímte épúp, ŋkɔŋne zīi a wɛɛ̄ ánɛ pɛ, é nɔŋ ntswīʼnɛ efáŋ faáŋ.
47007016	Meŋ á si mbúu ŋkáka melaʼ mīi, meŋ á zhɛ́ á légɛ, meŋ gɔ esáŋ ánɛ pɛ, ánɛ ajūɔ tsem.
47008001	Epɔ̄ memía, pek é si ŋkɔ̄ŋɔ ŋ́gɛ, pɛ ezhɛ́ á apɔŋɔ́ ntē te ndhʉ zīi, Ndém a le tswī ánɛ melúŋ epuɔ Yɛɛ́so, á apak ŋgɔŋ Maseduan.
47008002	Ntií ntiī ŋgʉɔ̄ʼ e le shʉ̄ʼ ánɛ pɔ́p, táʼ, lekāk tsīi é ntē pɔ́p, é zá nzíʼ ndhʉ, pɔ́ tswi á légɛ, pɔ́ zhɛɛ́ á lewɛ azō, ŋ́gyá á ŋiŋ, tɛ mbɔɔ páʼ, pɔ́ é kwaʼ wɔ te kuʼ ánɛ azō.
47008003	Meŋ shúŋɔ, ŋ́gɔ́ á njhʉɛ‑njʉɔ́. Pɔ́ le fhó ánɛ ajū mīi pɔ́ kuūʼ éwú, ŋ́gyá azō ndɔk mbʉ́ʼte afaʼ Ndém, ŋ́gyá tɛ á zá ntɔ́k. Ŋ́gyá páʼ á kɔ́ʼ á ntē pɔ́p.
47008004	Pɔ́ le zɛtté á wék ŋŋiŋ ŋiíŋ ŋ́gɛ, pek lɛ mvéŋ, pɔ́ enéŋ azɔ́p apū, ńdɔk ntswíte epuɔ Ndém.
47008005	Ajū mīi pɔ́ ke ghʉ̄ʉ̄, á ke tɔ́k azi pek ke nɔ̄ŋ nzwíʼtɛ. Pɔ́ ke pú mmaʼ ŋgua zɔp ŋgyá á mbū Atsyapuɔ, ńzéŋ mmaʼ ŋ́gyá á mbū pek, ánɛ páʼ Ndém a á kɔŋ épúp.
47008006	Aziɛ́ mé ke ghʉ̄ʉ̄, pek swíŋte á Tíit ŋ́gɛ, a ezéŋ mbīŋ nzem á alāʼ pɛ, ńtswíʼte á wɛ́ á lewɛ azō ŋgyá á ŋiŋ, ńdɔk ŋgʉ̄ɔ mé mvhɔ, páʼ á le zī épúp.
47008007	Pɛ wɛɛ̄ ajūɔ tsem, tɛ á zá ntɔ́k: á lefɛ̄ nnɛ̄t ŋgyá á mbū Ndém, á lezhɛ̄ leshūŋ anu Ndém, á lezhɛ̄ anu Ndém, á lekhʉ̄ne ánɛ mefaʼ Ndém ntsem, á lewɛ ŋkɔŋne páʼ pek le ziʼné á wɛ́ épúp. Púp, pɛ ezéŋ ŋkó ánɛ anu jʉɔ mɛ́t, ńtswī á mbɔŋɔ́ á légɛ, pɛ zhɛɛ́ á lewɛ azō ŋgyá á ŋiŋ.
47008008	Meŋ te ndʉ́ɛ́ páʼa, ńdɔkɔ nnéŋɛ mmɔʼ lepé á mbū pɛ ɛ́. Meŋ shúŋɔ á wɛ́ páʼ, emɔ̄ʼ epuɔ Yɛɛ́so é si ŋkhʉ́nɛ á leyā azō á mbū emɔ̄ʼ epuɔ páʼā, ńdɔkɔ efāʼa ŋ́ghʉ̄ áa lɛ, pɛ etswī á kwaʼ ŋkɔŋne zīi, pɛ wɛɛ̄ á mbū emɔ̄ʼ epuɔ.
47008009	Pɛ é si nzhɛ́ɛ apɔŋɔ́ ntē te ndhʉ zīi, Atsyapuɔ yímpɛ Yɛɛ́so Klísto a wɛɛ̄ ánɛ pɛ, ajūɔ tsem á lɛ á alá apū yí, á véŋ á lecʉ̄ʼ á te kuʼ ánɛ azō melaʼ mɛ́, ńdɔkɔ efāʼa ŋ́gɛ, pɛ etsīa épúp, ŋ́gwɛ̄ ajūɔ tsem.
47008010	Azá akwaŋte ánɛ anu jʉɔ mɛ́t, a ajʉɔ: pɛ pīi pɛ lɛ ŋguʼ afʉʼ páʼa, ŋ́gɔ́ megaŋ mvhɔ á leyā azō, mbɔ pɛ mé nzi ŋgɔ́ megaŋ mvhɔ á lekwaŋte épúp, á mbɔŋ ŋ́gɛ, pɛ eghʉ̄ épúp, ńdɔk ŋgʉ̄ɔ mvhɔ.
47008011	Tsetsɔŋɔ, pɛ ezōko afaʼ jʉɔ mɛ́t zīi, pɛ le zīī. Pɛ efhó ánɛ ajū mīi pɛ wɛɛ̄, ńdɔ̄k ntē mbɔŋ, ńzōko afaʼ jʉɔ mɛ́t, ńdeŋ ndeŋ páʼ, pɛ le lɔ̄k ntē mbɔŋ, ńzī épúp.
47008012	Ŋiŋ a ge eyá azō á mbū Ndém, ńdɔ̄k á taʼ ntē, mbɔ Ndém a a fhó ánɛ ajū mīi, ŋgaŋ a wɛ̄ɛ, évéŋ azō mɛ́t. A á le fhó ánɛ ajū mīi ŋgaŋ a te wɛ ɛ́.
47008013	Á páʼā, meŋ te ndɔ̄kɔ ndʉ́ɛ́ ŋ́gɛ, pɛ eyá azō á mbū emɔ̄ʼ epuɔ, pɔ́ gē elɔk ejúʼ á mbɔŋɔ́, pɛ ekó á ntē mbūŋ ɔ́. Meŋ ndɔkɔ ndʉ́ɛ́ ŋghʉ̄ɛ áa lɛ, pɛ efāʼ eshhʉ̄, tɛ ŋgē ewɛ azō lɛ akɔ̄ lɛ́, emɔ̄ʼ epuɔ e ezéŋ ŋgwɛ̄ azɔ́p.
47008014	Á tsetsɔŋɔ, pɛ wɛ̄ɛ azō tɛ á zá, tɛ ŋgɔ́ yīi pɛ gɔ ekūʼ á letswīte epuɔ pīi, pɔ́ é si mbúŋɔ azō. Á piŋɛ efú ŋgɔ́ amɔ̄ʼ afʉʼ, pɛ nɔ̄ŋ mbúŋɔ azō, pɔ́ pīŋ ŋgwɛ̄ azō tɛ á zá, mbɔ pɔ́ e shʉʼ etswíte á wɛ́, a gɔ́ épúp, awíɛ awíɛ a elɔk ŋgwɛ̄ azō.
47008015	Á lɔk mbō páʼ, mɛ́ leé á ntē aŋwaʼne Ndém ŋ́gɛ: «Ŋiŋ yīi a le laktē etsō tɛ é zá, a lɛ te wɛ̄ tɛ é tɔ́k tsīi, é gɔ ekūuʼ á mbū yí í. Ŋiŋ yīi a le laktē á méŋ agáʼ, amɔ̄ʼ azō á lɛ te á mbū yí kíŋ.»
47008016	Meŋ á si esyáknɛ Ndém, páʼ a á si ŋghʉ̄ɛ, Tíit á khʉ́nɛ á letswīte á wɛ́, ńdeŋ ndeŋ páʼ pek é si ŋkhʉ́nɛ azék épúp.
47008017	Pek le swiŋté á Tíit ŋ́gɛ, a eshʉ̄ʼ á alāʼ pɛ, á véŋ, anu mɛ́t á khʉ́ne á yí khʉ́ne, tɛ́ á lɛ ndū á esī afʉʼ mɛ́t afʉʼ mɛ́t, ŋgʉ̄ɔ mé alāʼ zɛ́.
47008018	A lɛ te gʉ̄ɔ yíléyī í, pek le tó á wɔ́p mmɔʼ méŋ mɔ́ yīi a á ega, melúŋ epuɔ Yɛɛ́so ntsem é wuʼ nzwiŋ yí melaʼ afaʼ zīi, a ghʉɛ ánɛ letswi ŋke mbɔŋ.
47008019	É té ndaʼ épúp ɔ́, melúŋ epuɔ Yɛɛ́so é le zéŋ ntsɔ́ʼ á yí ŋ́gɛ, a egɔ́ á ŋiŋ nnɔ wek, ánɛ leziŋ ŋghʉ̄ afaʼ a leyā azō, ńdɔk ntswíte emɔ̄ʼ epuɔ. Pek é si ŋghʉ̄ɛ afaʼ jʉɔ mɛ́t, ńdɔkɔ efāʼa ŋ́gɛ, lezēŋ Atsyapuɔ méŋwɛ̄t e egɔ́ ŋguʼte wuʼte. Ńzéŋɛ ndɔkɔ efāʼa á leghʉ, akwaŋte mbɔŋ zīi pek le wɛ̄ɛ̄, á po.
47008020	Pek é si mbúu efāʼa meshhʉ̄ á lelɔk ŋghʉ̄ tɛ, ŋiŋ a á le kūʼ á lelaʼ á wék ánɛ ntií zīi, pek lɔkɔ mbātɛ ejʉɔ mbwɔʼ ŋkāp á.
47008021	Pek é si efāʼa a leghʉ ajū mīi, á mbɔŋ á mbū Atsyapuɔ. Á le gɔ́ mbɔŋ á mbū Atsyapuɔ ndaʼ á, ńzéŋ ŋgɔ́ mbɔŋ á mbū epuɔ menɔŋ.
47008022	Pek le tó epuɔ mémpīa pwɔ̄, pɔ́ a mmɔʼ méŋ mɔ́ wek. Á gɔ́ ŋiŋ, mbɔ pek lé zii nzwíʼ á yí ánɛ menu tɛ nzáne, ŋ́gɔ̄ á njʉ́ɔ páʼ, a khʉneé épúp, ánɛ mefaʼ Ndém. A á tsetsɔŋɔ, ŋ́ké ntswiʼnɛ ŋkhʉ́nɛ, ńdɔkɔ ŋgʉ̄ɔ mé mvhɔ, ánɛ páʼ, a á si mbúu mmāʼa ŋgua zi, ŋ́gyáa mé pɛ.
47008023	Tíit a á si ŋgɔ́ á ŋgaŋ akhu ga, pek yí é nɔŋ mbútɛ ŋghʉ̄ɛ afaʼ á mbū pɛ. Epi emɔ̄ʼ epuɔ pīi, pɔ́ a pɔ́p é nnɔ, é gɔ́ epɔ̄ memía pék, mbɔ melúŋ epuɔ Yɛɛ́so mé tsɔ́ʼ á wɔ́p, ńtó á wɔ́p. Epuɔ e jʉ́ɔ afaʼ zɔ́p, éwuʼte á Klísto.
47008024	Púp, pɛ etswī á mbū melúŋ epuɔ Yɛɛ́so á légɛ, pɛ kɔɔ̄ŋ epuɔ puɔ mɛ́t, mbɔɔ á légɛ á té ndémndēm tɛ́, pek lɔkɔ á wɛ́ ŋkāʼtɛ ɛ́.
47009001	Éshʉ̄ʼ ánɛ leyā azō ndɔk ntswíte epuɔ Ndém, mbɔ meŋ tíi á mbū pɛ, ńdɔ̄k eshúŋ á wɛ́ anu éwú, á le á wɛ́ tswíte,
47009002	melaʼ mīi, meŋ á si nzhɛ́ɛ á légɛ, pɛ wɛɛ̄ akwaŋte mbɔŋ á lelɔk ntswíte epuɔ. Meŋ ke zéŋ ndɔk á wɛ́ ŋkāʼte, á mvhɔ epuɔ apak ŋgɔŋ Maseduan. Éshúŋ á wɔ́p ŋ́gɛ, tɛ efhó ŋguʼ afʉʼ a, epuɔ Ndém á ntē apak ŋgɔŋ Akayi, é lē ndáʼ mbɛ́tte á leyā azō, ńdɔk ntswíte epuɔ Ndém. Pɔ́ júʼ páʼ pɛ é si ŋkhʉ́nɛ á leyā azō épúp, ńtswiʼne ŋkɔ̄ŋ á leyā azɔ́p azō, ńdɔk ntswíte á wɔ́p.
47009003	Meŋ ké ntúɔ́ emɔ̄ʼ epɔ̄ memía á mbū pɛ páʼā, ńdɔkɔ efāʼa ŋ́gɛ, pɛ epɛ́tte azɛ́ nnɛ̄t, páʼ meŋ á zi ndé épúp lā, tɛ́ lekaʼte yīi, pek ke lɔ̄k á wɛ́ ŋkāʼte, ánɛ anu jʉɔ mɛ́t, a á le tó ndémndēm ɛ́.
47009004	Pek a epuɔ Maseduan é gɔ́ péʼe, ŋ́gē eshʉʼe, pɛ zɛ́t té pɛ́tte á leyā azō, mbɔ esē é kú á wék ánɛ páʼ, pek le nɔ̄ŋ nzhɛ́ɛ té miʼte á légɛ, pɛ lē ndáʼ mbɛ́tte. Meŋ eké nzéŋ ŋ́gɛ akɔ̄, ánɛ esē á lekū á wɛ́ ɛ́?
47009005	Melaʼ épúp tɛ́, meŋ ke jʉ́ɔ ŋ́gɛ, á mbɔŋ á letō epɔ̄ memía puɔ mɛ́t á mbū pɛ, pɔ́ pik, ńcúʼte ncup zīi, pɛ le laʼnēē. Tɛ meŋ ŋgē eshʉʼe, e egɔ́ mbo poo. A egɔ́ épúp, ńdɔk ntswīi á légɛ, pɛ lɔɔ̄k á lekɔŋ, tɛ́ ŋgyá, mɛ́ té kōne á wɛ́ kone ɛ́.
47009006	Pɛ ekímte á légɛ, ŋiŋ yīi a phiī á kʉɔ́k, a a láʼ ezéŋ efaʼe, a ekʉɔ́k. Ŋiŋ yīi a phiī á zá, a a láʼ ezéŋ efaʼe, a ezá.
47009007	Púp, awíɛ awíɛ a eyá páʼ, ntē yí é si ndʉ́ɛ́ épúp, té zwɛ́tte, té mɛ́ ŋkōne á yí, melaʼ mīi Ndém a kɔɔ̄ŋ á ŋiŋ yīi, a á ge eyá, ntē yí é nɔŋ ŋgáŋtɛ.
47009008	Ndém a kuūʼ á leyā á ntií ntiī etsō mbɔŋ té ndhʉ á mbū pɛ, ńdɔkɔ efāʼa ŋ́gɛ, pɛ egɔ́ efʉʼ metsem, ŋ́gwɛ̄ ajūɔ tsem zīi, á kuʼ á mbū pɛ, tɛ nzéŋ ŋgwɛ̄ azi, pɛ gɔ eyá, ńdɔ̄k ntswíte á leghʉ mefaʼ mbɔŋ ntsem.
47009009	Á gɔ́ páʼ, mɛ́ leé á ntē Aŋwaʼne Ndém ŋ́gɛ: «Apū Ndém, á zaŋneē á leyā azō, á mbū wɔ te kuʼ ánɛ azō. Apɔŋɔ́ ntē zí á té ndáʼa mmī í.»
47009010	Páʼ Ndém mé yaá nzwɛt etsō á mbū mbhi‑etsō, ńzéŋ ŋgyá á yí ajū mīi, a a pfɛ́t lā, a a shʉʼ ezéŋ eyá nzwɛt etsō á mbū pɛ, éghʉ, e etswhí, ńzém. Púp, epuɔ menɔŋ e ejhʉ́ apɛ ánɛ apɔŋɔ́ ntē zīi, pɛ wɛ̄ɛ.
47009011	A a shʉʼ eyá á wɛ́ ajūɔ tsem, pɛ ecʉ́ʼ megaŋ lewūʼ, ńdɔ̄k apɔŋɔ́ ntē, ŋ́gāp ajū mīi pɛ wɛ̄ɛ. Epuɔ pīi pek gapa ecū mīi, pɛ é yá á mbū pɔ́p, e esyákne á Ndém melaʼ etsō mɛ́t.
47009012	Pɛ ezhɛ́ á légɛ, ncup zīi pɛ maʼa, e te lɛ ŋgɔ́ áa lelɔk ntswíte epuɔ Ndém ndaʼ á, é si nzéŋ ŋgɔ́ á lelɔk ŋghʉ̄, epuɔ tɛ nzáne é syákne á Ndém.
47009013	Púp, pɔ́ ewūʼ nzwiŋ afaʼ jʉɔ mɛ́t zīi pɛ ghʉɛ, ŋ́gūʼte á Ndém ánɛ páʼ, pɛ kuʼteé ŋke mbɔŋ Klísto. Ńzéŋ ŋgūʼte á yí melaʼ mīi pɛ wɛɛ̄ azō, ŋ́gap ŋgyá azɔ́p, mbɔɔ azi emɔ̄ʼ epuɔ metsem.
47009014	A egɔ́ épúp, pɔ́ enáŋa eswíŋtɛ á Ndém á athū pɛ, ńdɔk ntswī á légɛ pɔ́ kɔɔ̄ŋ á wɛ́, éghʉ épúp, melaʼ nda‑jʉ́ɔ apɔŋɔ́ ntē te ndhʉ zīi, Ndém a wɛɛ̄ ánɛ pɛ.
47009015	Ḿpɛ esyákne á Ndém melaʼ ajūɔ mbɔŋ té ndhʉ zīi, a le yá mé pímpɛ.
47010001	Meŋ Pɔ́ɔl méŋwɛ̄t, á gá yīi emɔ̄ʼ epuɔ é si ndʉ́ɛ́ ŋ́gɛ, meŋ shʉʉ̄ʼ tɛ ŋkó á tsetsɛlɛ pɛ, ḿbwɛ́ne, ḿbiŋ efhó á tsetsɛlɛ pɛ ŋgʉ̄ɔ, ńcʉ́ʼɛ eshúŋnɛ á mbū pɛ, áa ncɔk cɔké, meŋ á si ndɔ̄kɔ apwɛne mbɔɔ apɔŋɔ́ ntē zīi, Yɛɛ́so a le wɛ̄ɛ, ḿmāʼa ŋghi á mbū pɛ.
47010002	Éswíŋtɛ á wɛ́ ŋ́gɛ, ndɛ́ʼ pɛ eghʉ̄ʉ, meŋ eshʉ̄ʉʼ tɛ ŋkó á tsetsɛlɛ pɛ, ńdɔ̄k ncɔ̄k, éshúŋne á mbū pɛ, páʼ meŋ á si esáŋa á lelɔk ncɔ̄k, éshúŋne té pɔ́k á mbū epuɔ pīi, pɔ́ é si ŋkwāŋa ŋ́gɛ, meŋ á si ŋgē eghʉɛ menu, mbe nnɛ̄t za mé tshónɛ á gá.
47010003	Á anuúnē, pek é si ŋgɔ́ epuɔ menɔŋ. Táʼ, ŋ́ké nnɔ̄ŋ te ndʉɔ́ʼɔ ncu páʼ, epuɔ ŋgɔŋ puɔ é lʉɔ́ʼɔ épúp ɔ́.
47010004	Tsitsi ncu yīi pek lɔkɔ ndʉɔ́ʼɔ, a te fhɔ́ɔ á mbū ŋiŋnɔŋ ɔ́, á fhɔ́ɔ áa mbū Ndém. Mete é gɔ́ éwú á lelɔk mbík megaŋ mbo Ndém. Pek tsɛɛ́t nchu epuɔ pīi, pɔ́ é si eshúŋɔ epoó‑enu.
47010005	Ḿbík ajūɔ tsem zīi, á lɔkɔ á leŋia, ńtɛ́nnɛ á lezhɛ̄ á Ndém. Ŋ́ghʉ̄, epuɔ é wáʼ mekwaŋte mīi, é ntē pɔ́p, ńjúʼ á mbū Klísto.
47010006	Pɛ metsem e láʼ egɔ́ tɛ enɔŋ epúu ejúʼu nchu Ndém, njhʉ̄ e lɔkɔ ŋkūʼu, á wék á letswā ŋgʉɔ athʉ́ lepé, ánɛ epuɔ pīi, pɔ́ é si ntʉ̄ɛ̄ athū á mbū Ndém.
47010007	Pɛ ejʉ́ɔ ajūɔ tsem páʼ á épúp ndeŋ ndeŋ. Ŋiŋ a nɔŋɔ ncūŋtɛ nzhɛ́ɛ á ntē yí légɛ, yí é ŋiŋ Klísto, á pú ncūŋte nzhɛ́ á taʼ legʉɔ á légɛ, páʼ a á ŋiŋ Klísto lā, pek zeéŋ ŋgɔ́ azék epuɔ Klísto.
47010008	Atsyapuɔ a le yá mete á mbū pek, á lelɔk ŋghʉ̄, pɛ etswhí ánɛ lefɛ̄ nnɛ̄t. É lɛ te á lelɔk mbík á wɛ́ ɛ́. A zi mbú ŋgɔ́ éyi, meŋ nde lɔ̄k mete mɛ́t, ŋ́kāʼte tɛ ntɔ́k ndhʉ, mbɔ esē é té si ŋkúu á gá melaʼ épúp ɔ́.
47010009	Meŋ te si efāʼa á gá á lelɔk mekɛtte mīi, meŋ tíi á mbū pɛ, éfāŋne á wɛ́ ɛ́.
47010010	Meŋ ndʉ́ɛ́ páʼā melaʼ mīi, mɛ́ é si ndʉ́ɛ́ ŋ́gɛ, meŋ á si ndɔ̄kɔ áa ncɔ̄k tɛ́ eshúŋnɛ á mbū pɛ té pɔ́k, á ntē mekɛtte. Ḿbiŋ eshʉ̄ʼ tɛ ŋkó á tsetsɛlɛ pɛ, ńcʉ́ʼ á aŋwɛɛ́‑ŋiŋ, ashuŋne zá á pú te zɛ́t azō ɔ́.
47010011	Ŋiŋ yīi a á si ndʉ́ɛ́ páʼa mɛ́t, a ecuŋte nzhɛ́ á mbɔŋɔ́ á légɛ, ajū mīi pek é lʉ́ɛ́ á ntē akɛtte, áfʉʼ zīi pek te tsetsɛlɛ pɛ ɛ́, pek e láʼ eshʉʼ tɛ ekó á tsetsɛlɛ pɛ, pɛ efhó ánɛ atswhī zék, ńjʉ́ɔ á légɛ, á ndeŋ ndeŋ épúp.
47010012	Pek te ŋkwāŋtɛ á wék á letshī á ajʉʼ epuɔ pīi, pɔ́ méŋwɛ̄t é tswii ajū mīi, pɔ́ aziɛ́ ɛ́, ńnɔŋ te efāʼa á lepɛ̄ efʉʼ ánɛ pɔ́p ɔ́. Athū epuɔ mɛ́t á té tshí. Pɔ́ zhɛɛ́ á légɛ, mɛ́ gɔ epɛ́ efʉʼ áa ánɛ pɔ́p, ńzhɛ́ á légɛ, mɛ́ fhoó ánɛ pɔ́p, tɛ́ nzhɛ́ ajū mīi, ŋiŋ a á aziɛ́.
47010013	Ŋ́ké ŋgɔ́ mé pek, mbɔ pek lɔɔ̄k áa afaʼ zīi, Ndém a le tsekné á mbū pek, tɛ́ ŋkāʼte, é ké le zíʼ ndhʉ ɛ́. Pek pɛɛ́ efʉʼ áa ánɛ ndhʉ ŋkāʼ afaʼ yīi, Ndém a le tsekné á mbū pek, páʼ a le ghʉ̄ʉ̄, pek egʉɔ tɛ ŋkó mbɔɔ á alāʼ pɛ.
47010014	Pek le wíʼe, pek te shʉ̄ʼ tɛ ŋkó á alāʼ pɛ ɛ́, mbɔ pek é tsetsɔŋɔ eshʉ̄ʼɛ páʼa, ńdɔkɔ nzíʼɛ ndhʉ ŋkāʼ afaʼ wék. Pek le gɔ á kwaʼ megaŋ mvhɔ, á lelɔk ŋke mbɔŋ Klísto, éshʉ̄ʼ á alāʼ pɛ.
47010015	Pek te si ŋkāʼtɛ tɛ nzíʼɛ ndhʉ, tɛ á gɔ́ páʼ pek é si ndɔ̄kɔ mefaʼ emɔ̄ʼ epuɔ, ŋ́ŋīa á. A cʉ́ʼɛ épúp, mbɔ pek é si ntsáa, ńnɔŋ nzhɛ́ɛ á légɛ, pɛ etswiʼne efɛ́ nnɛ̄t eyá á mbū Ndém. Púp, afaʼ zék á tsetsɛlɛ pɛ, á etswiʼne ŋgʉ̄ɔ mé mvhɔ, ŋ́ké le zíʼ ndhʉ yīi, Ndém a le kīa ā.
47010016	Ŋ́gʉ̄ɔ mé mvhɔ épúp, pek egʉ̄ɔ emɔ̄ʼ mejʉʼ ndɛʼɛ, ńtswī ŋke mbɔŋ éwú. Ŋ́ké le lɔ̄k mefaʼ mīi, emɔ̄ʼ epuɔ é le ghʉ̄ á ŋkāʼ afaʼ pɔ́p, ŋ́kāʼtɛ ɛ́.
47010017	Ŋiŋ a nɔŋ mpfēŋɛ á kíkhí yi, á fhó áa ánɛ ajū mīi, Atsyapuɔ a le ghʉ̄ʉ̄, tɛ́ mpfēŋ.
47010018	Ŋiŋ yí méŋwɛ̄t é tswiī ajū mīi, yí é aziɛ́ páʼā, Atsyapuɔ a te á yí véŋ. A veéŋ áa ŋiŋ yīi, yí Atsyapuɔ mé tswiī ajū mīi, ŋgaŋ a á aziɛ́.
47011001	Tsetsɔŋɔ, meŋ gɔ enáʼ eshúŋne á mbū pɛ, páʼ meŋ á apia lā, pɛ elɛ mvéŋ épúp. Tsɔ́ʼɔtsɔ̄ʼ, pɛ evéŋ épúp.
47011002	Meŋ kɔɔ̄ŋ á wɛ́, tɛ meŋ te véŋ ŋ́gɛ, ŋiŋ a shʉʼ nnéŋ á atāk á nnɔ pɛ ɛ́. Ezíɛ ntií ŋkɔŋne mɛ́t, e fhoó á mbū Ndém. Meŋ nde cuŋtē á légɛ, pɛ a taʼ ŋiŋ wɔ́mɔʼɔ́ páʼa, e eshʉʼ ndá ŋgyā, ŋgaŋ á gɔ́ á Klísto. Meŋ á si ŋké ntsáa ŋ́gɛ, pɛ egɔ́ té alɔ́ʼ, púp, meŋ eshʉʼ ŋgē etswi á wɛ́ á mbū yí, mbɔ pɛ la emɔ̄ʼ ŋiŋ ndɛʼɛ zhɛ́ ɛ́, páʼ mɛ́ gē etswi á mɔ́ ŋgɔ á mbū ndō yi, á gɔ́ épúp.
47011003	Meŋ á si mbiŋɛ mbɔ́kɔ ŋ́gɛ, ndɛ́ʼ ŋiŋ á kʉlɛ leghi tsɛ́, pɛ fhó ánɛ mbɔŋ mɛnzhɛ Klísto ntó, ńdeŋ ndeŋ páʼ Éva a le cʉ́ʼ, nnū é pɔpte á yí, á fa nzhɛ.
47011004	Meŋ ndʉ́ɛ́ páʼa, melaʼ mīi awɔ́ ŋiŋ lɛ́, a lɛɛ̄ eshʉʼ á mbū pɛ, éshúŋ á wɛ́ menu ndɛʼɛ ánɛ Yɛɛ́so, é gɔ́ te emi, pek le shúŋ á wɛ́ ɛ́, pɛ véŋ veéŋ. Ńnɔŋ ŋgyáa á wɛ́ azwakne ndɛʼɛ, á gɔ́ te Azwakne Ndém ɛ́. Ńnɔŋ ntswīi mmɔ̄ʼ ŋke á mbū pɛ, é té gɔ́ ŋke mbɔŋ yīi, pek le tswī á mbū pɛ ɛ́, pɛ véŋ veéŋ.
47011005	Pɛ kwaāŋ ŋ́gɛ, epuɔ puɔ mɛ́t é memía meziŋ‑ntō, táʼ, meŋ ké nzhɛ́ á ntē meŋ á légɛ, pɔ́ té gá tsya.
47011006	A gɔ́ mmɔʼ, mbɔ meŋ te zhɛ́ á gá á leshūŋne páʼ pɔ́p ɔ́. Táʼ, ŋ́ké nnɔŋ nzhɛ́ɛ ajū mīi, meŋ shúŋɔ. Pek le lɔ̄k meshhʉ̄ metsem, ńtswī á wɛ́ efʉʼ metsem á légɛ, pek é si ŋgē eshúŋnɛ, ŋ́gwɛ̄ ŋgwɛ́t.
47011007	Meŋ nde tswī ŋke mbɔŋ Ndém á mbū pɛ ndémndēm, meŋ méŋwɛ̄t é sóʼne nnɛ̄t za mé esī, ńdɔk ŋkɔ́ʼne á wɛ́. Meŋ nde ghʉ̄ épúp páʼā, ńdɔkɔ efāa lɛ́?
47011008	Meŋ ndɛ á alāʼ pɛ, emɔ̄ʼ melúŋ epuɔ Yɛɛ́so mé nɔŋ ŋgyáa azō á mbū meŋ. Meŋ nde pāk alák ánɛ pɔ́p, ńdɔk ŋghʉ̄ afaʼ á mbū pɛ.
47011009	Á lɛ afʉʼ zīi meŋ ndɛ á alāʼ pɛ, azō á nɔŋ ŋkíŋɛ á mbū meŋ, meŋ te ŋiŋ lɔ́. Epɔ̄ memía é le fhó á apak alāʼ Maseduan, tɛ́ eshʉʼ ŋgyá ajū mīi á si ŋkíŋɛ, ńdɔk ntswíte á gá. Meŋ ndɛ te kɔ̄ŋ á gá á legɔ̄ apiʼ á mbū pɛ, ánɛ amɔ̄ʼ azō ɔ́, épīŋ le láʼ aleʼé ŋgɔ́ ɔ́.
47011010	Meŋ á lɔk anuúnē Klísto, páʼ a á ntē meŋ, ńdé ŋ́gɛ: meŋ gɔ le gʉ̄ɔ tɛ ŋkó á apak alāʼ Akayi, ŋiŋ á tɔʼ á gá á lelɔk ewuɔ legɔ̄ mɛ́t ŋkāʼte ɛ́.
47011011	Pɛ é kwaŋ ŋ́gɛ, meŋ ndʉ́ɛ́ páʼa melaʼ akɔ̄? Melaʼ mīi meŋ te á wɛ́ kɔŋ lɛ́? Ŋgáŋ, Ndém a á si nzhɛ́ɛ á légɛ, meŋ kɔɔ̄ŋ á wɛ́.
47011012	Atswhī jʉɔ mɛ́t zīi, meŋ á tsetsɔŋɔ ŋgwɛ̄, meŋ a shʉʼ ezéŋ etswiʼne ewɛ épúp, élɔk egʉɔ mé mvhɔ. Élɔk le yá eshhʉ̄ á lekaʼte á mbū epuɔ pīi, pɔ́ é si ŋŋīa, á legɔ̄ yīi, pek a pɔ́p é si ŋghʉ̄ɛ á taʼ afaʼ á.
47011013	Epiɛ́ epuɔ mɛ́t, é si ŋgɔ́ wɔ táŋ‑mela ŋ́gɛ, pɔ́ é meziŋ‑ntō Yɛɛ́so. Pɔ́ é si ŋghʉ̄ɛ afaʼ, ńdɔkɔ mbɔ̄pɔ epuɔ ŋ́gɛ, mɛ́ ejʉ́ɔ á wɔ́p páʼ meziŋ‑ntō Klísto lā.
47011014	Ajū mīi pɔ́ ghʉɛ, á gɔ́ le á ŋiŋ kʉ̄ʼne, melaʼ mīi Sɛ́ta a gɛ nzéŋɛ mbɔ̄pɔ epuɔ ŋ́gɛ, yí é si ŋgɔ́ á cɔʼ Ndém yīi, a ŋwaŋnēe.
47011015	Á pú te á nte azō á mbū epuɔ puɔ mɛ́t, á lepɔp epuɔ ŋ́gɛ, pɔ́ é megaŋ afaʼ kwaʼ Ndém ɛ́. Pɔ́ e ké eláʼ ewɛ ntsɔʼɔ́‑afaʼ wɔ́p, e egɔ́ ndeŋ ndeŋ páʼ mefaʼ mɔ́p.
47011016	Meŋ ezéŋ ncūŋte éshúŋ á wɛ́ ŋ́gɛ, ndɛ́ʼ ŋiŋ á kwaŋ ŋ́gɛ, meŋ á si ŋgɔ́ a apia. Ŋ́gɔ́ te épúp ɔ́, pɛ evéŋ ŋ́gɛ, meŋ á apia, tɛ́ meŋ ndɔ̄ɔk ŋkūʼ á gá azá á lenāʼ ŋŋīa.
47011017	Ékē egē eŋia, ézhɛ́ ajū mīi meŋ ndɔkɔ ŋŋīa. Anu zīi meŋ gɔ á eshúŋ elɔk eŋia, á té fhɔ́ɔ á mbū Atsyapuɔ ɔ́. Meŋ gɔ á eshúŋnɛ páʼ agaáʼ‑apia lā.
47011018	Páʼ epuɔ tɛ nzáne é si ndɔ̄kɔ menu ŋgɔŋ muɔ tɛ́ ŋŋīa lā, meŋ a zéŋ eŋia azá.
47011019	Pɛ kwaāŋ ŋ́gɛ athū zɛ́ á éwú, ŋ́ké mbiŋ ŋ́gɔ́ si mvéŋɛ á letswīʼte epia.
47011020	Epuɔ é nɔɔ̄ŋ ndɔkɔ á wɛ́ ŋghʉ̄ɛ meŋkwa mɔ́p, ńnɔŋ njʉ̄ʉ etsō tsɛ́, ńnɔŋ mbɔ̄pɔ á wɛ́ ŋkúu etsō tsɛ́, ńnɔŋ ncʉ̄ʉ á wɛ́ ŋgwáka á wɛ́, ńnɔŋ ŋŋɔ́ʼɔ á wɛ́, pɛ evéŋ veéŋ.
47011021	Esē é si ŋkúu á gá á lelē ŋ́gɛ, pek lɛ te ghʉ̄ azék páʼ pɔ́p ɔ́. Tsetsɔŋɔ, meŋ gɔ á eshúŋnɛ páʼ apia lā, meŋ gɔ ezéŋ elɔk ajū mīi, epuɔ menɔŋ é lɔkɔ ŋŋīa, éŋia azá.
47011022	Pɔ́ é si ŋgɔ́ epuɔ Eble, meŋ gɔ́ azá ewiɛ́. Ŋ́gɔ́ á ntē eka epuɔ Islaɛl, meŋ gɔ́ azá éwú. Ŋ́gɔ́ ndhu Ablaham, meŋ gɔ́ azá eziɛ́.
47011023	Ŋ́gɔ́ megaŋ afaʼ Klísto, meŋ a shúŋne páʼ apia lā, meŋ gɔ́ azá ewiɛ́ tɛ ntɔ́k á wɔ́p. Meŋ nde ghʉ̄ afaʼ ntɔ́k á wɔ́p. Ŋgɔ́ me lekō á atʉɛ́, mbɔ meŋ ndé kó ntɔ́k á wɔ́p. Mɛ́ lé pú ntswá á gá, ńtɔ́k á wɔ́p. Meŋ ndé zápne á nchu lewhʉ̄, ánɛ meŋgʉɔ tɛ nzáne.
47011024	Á gɔ́ ŋgʉɔ ntáa, páʼ epuɔ Yúda é le tshí á taʼ legʉɔ, ńtswá á gá ntɛ̄ ntsɔp levuʼɔ́ megēm ntɛ́t.
47011025	Á gɔ́ ŋgʉɔ ntɛ́t, páʼ epuɔ Lóma é le lɔ̄k ntɛ̄ ntswá á gá. Mɛ́ lɛ amɔ̄ʼ aleʼé, ńdɔ̄k metɔ́ ndʉɔ́ʼ á gá, ŋ́gɔ̄ á nzwhíɛ. Á gɔ́ ŋgʉɔ ntɛ́t páʼ á le cʉ́ʼ á méŋ agáʼ, mɛtúa ntshi a a lɔ̄k á gá ŋgʉ̄ɔ á ntshi. Meŋ ndé zók á taʼ aleʼé, ŋ́kó ndáʼ, á atseŋ ntshi.
47011026	Meŋ ndé ziŋ tɛʼ, ŋ́kó á nziŋɛ́, ntshi é nek á gá, metsɔ́ŋ é nek á gá, epuɔ alāʼ pék é nek á gá, epuɔ pīi é té epuɔ alāʼ pek ɛ́, é nek á gá. Meŋ ndé zápne á nchu lewhʉ̄, á ntē metésɔŋ, ńzápne á nchu lewhʉ̄ á késáatswɛt, ńzápne á nchu lewhʉ̄ á ndo mía ntshi, ńzápne á nchu lewhʉ̄ melaʼ wɔ táŋ‑mela ŋ́gɛ, pɔ́ é epuɔ Yɛɛ́so.
47011027	Meŋ ndé kɔ́ŋ aziʼne ánɛ mefaʼ. Ŋ́gɔ́ amɔ̄ʼ afʉʼ, ndáʼ té lí. Nzi é záŋ á gá, agāk zá á shhʉ́. Ŋ́gɔ́ amɔ̄ʼ afʉʼ, ḿbúŋ ajū mīi meŋ gɔ epfɛ́t. Efwɔ̄k é kú á gá, meŋ te wɛ̄ nzhó zīi, meŋ gɔ emāaʼ á.
47011028	Meŋ ndé jʉ́ɔ ŋgʉɔ̄ʼ tɛ záne, meŋ ké ka kím ntsem ɛ́. Ajū mīi á ntē meŋ eleʼé metsem, á si ŋgɔ́ á gá á lefhʉte ánɛ melúŋ epuɔ Yɛɛ́so ntsem.
47011029	Ŋiŋ a nɔɔ̄ŋ ŋkáa ánɛ mɛnzhɛ Ndém páʼā, á záŋ á gá páʼ meŋ méŋwɛ̄t mé káa lā. Ŋiŋ a whʉʉ̄ ánɛ mefa, á pú nzáŋ á gá tɛʼ.
47011030	Azi ŋgɔ́ éyi meŋ a ŋia, mbɔ meŋ a lɔk ecū mīi, é tswii á légɛ meŋ soʼneé nnɛ̄t za ŋgyá á esī, tɛ́ eŋia.
47011031	Ndém, á Mɔʼɔ́ Atsyapuɔ yímpɛ Yɛɛ́so, a á si nzhɛ́ɛ á légɛ, meŋ te ntáŋa mela á. Awuʼte a egɔ́ á mbū yí á lemiʼɛ.
47011032	Meŋ nde gʉ̄ɔ tɛ́ ŋkó á tésɔŋ Damas, ŋwɛ́t alāʼ yīi, Aletas, efɔ tésɔŋ mɛ́t, á le zapáā, á tswi mɛ́ tshíte á menchu tésɔŋ, mbípɛ á gá, ŋ́gɔ̄ á ŋgɔɔ̄ meŋ.
47011033	Tɛ́ mɛ́ néŋ á gá á ntē túŋ akelaʼ, ńtɔ́kne ánɛ atɔ̄k akɛ tésɔŋ, ésóʼne á gá á mbe akɛ, ńtshí á nzem mmɔʼ, meŋ vūʼu á yí.
47012001	Á mbɔŋ ŋ́gɛ, meŋ eŋīa lɛ́? Meŋ ghʉɛ épúp, mbɔ á gɔ le tswíte ánɛ amɔ̄ʼ azō ɔ́. Tsetseŋɔ, meŋ ŋké ŋgɔ á eshúŋ pɛ menjʉɔ te lí, pɔ́ emɔ̄ʼ menu mīi, Atsyapuɔ a le ŋaʼá menēk má, meŋ njʉ́ɔ.
47012002	Meŋ á si nzhɛ́ɛ emɔ̄ʼ ŋiŋ Klísto yīi a á éwú, mbɔ á ayáʼa ŋguʼ ntsɔp lekua mé legēm, páʼ Ndém a le lɔ̄k á yí ŋgʉ̄ɔ tɛ ŋkó á ajʉʼ zīi, yí méŋwɛ̄t Ndém a naáŋ éwú. Kɛ ŋgaŋ a lɛ péʼe, ńdíi athū lɛ́, mbɔ meŋ ka zhɛ́ ɛ́. Kɛ a le lɔ̄k á kwaʼ mbe nnɛ̄t zi lɛ́, mbɔ meŋ ka zhɛ́ ɛ́. Ndém méŋwɛ̄t mé si nzhɛ́ɛ.
47012003	Meŋ á si ŋké nzhɛ́ɛ á légɛ, á épúp. Kɛ ŋgaŋ a lɛɛ́ ndíi athū lɛ́, kɛ a le lɔ̄k á kwaʼ mbe nnɛ̄t zi lɛ́ɛ, mbɔ meŋ ka zhɛ́ ɛ́. Ndém méŋwɛ̄t mé si nzhɛ́ɛ.
47012004	Á épúp, Ndém a le lɔ̄k á ŋiŋ wuɔ mɛ́t, ŋ́kɔ́ʼ tɛ ŋkó á ajʉʼ zīi, yí méŋwɛ̄t Ndém a naáŋ éwú. A le lɔ̄k á yí ŋkɔ́ʼ épúp, á júʼ menu mīi, mɛ́ gɔ le zhɛ́ páʼ mɛ́ gɔ eshúŋ épúp ɔ́. Ŋiŋnɔŋ á zi te pɔŋté á le zi eshúŋ ɔ́.
47012005	Meŋ gɔ elɔ̄ɔk á ŋiŋ mɛ́t, ŋ́ŋīa. Ŋ́ké ŋgɔ́ mé meŋ, mbɔ meŋ gɔ elɔ̄ɔk áa ecū mīi é tswii á légɛ, meŋ soʼneé nnɛ̄t za, tɛ́ ŋŋīa.
47012006	Meŋ á nzi ŋgwíʼe nnɔ̄ŋ ŋkɔ̄ŋɔ á gá á leŋia, mbɔ meŋ te ndɔ̄kɔ ŋgɔ́ɔ apia á, mbɔ meŋ ndɔkɔ eshúŋɔ áa anuúnē. Táʼ, meŋ ké ka kɔ̄ŋ á gá á leŋia á, melaʼ mīi, meŋ te si ŋkɔ̄ŋɔ ŋ́gɛ, epuɔ ewɛ̄ á akwaŋte ndɛʼɛ, tɛ a etɔ́k ajū mīi, pɔ́ é si njʉ́ɔ á gá á leghʉ, ká ázi pɔ́ é si njúʼu á gá á leshūŋ ɔ́.
47012007	Páʼ menu mīi Atsyapuɔ a le ghʉ̄ meŋ jʉ́ɔ, é lɛ mɛgém anu lā, a lɛ te kɔ̄ŋ ŋ́gɛ meŋ ndɔk ŋŋīa á. Melaʼ épúp tɛ́, a le véŋ ŋ́gɛ, ŋgʉɔ̄ʼ e eshʉ̄ʼ ánɛ meŋ, páʼ nzɔ̄ŋ e epwɔ́ʼɔ ánɛ ŋiŋ, ŋ́gyáa á yí ŋgʉɔ̄ʼ épúp, ŋ́gɔ́ á cɔʼ Sɛ́ta yīi, a a náŋ ezapa á gá efʉʼ metsem, ḿbɔ́k á gá á leŋia.
47012008	Meŋ ndé eswíŋte á Ndém ŋgʉɔ ntɛ́t, ŋ́gɛ a lɛ efók ŋgʉɔ̄ʼ mɛ́t ánɛ meŋ.
47012009	Tɛ́ á tsɔ́ʼ mé meŋ ŋ́gɛ: «Apɔŋɔ́ ntē te ndhʉ zīi, meŋ ŋgwɛɛ̄ ánɛ wu, á kuūʼ á mbū wú á lelɔk mbīʼ ŋgʉɔ̄ʼ mɛ́t, melaʼ mīi meŋ ntswiteé á ŋiŋ yīi, a á si mbwɛ́tɛ páʼā, tɛ á zhɛ́ mete má á mbɔŋɔ́.» Púp, meŋ gɔ elɔ̄ɔk áa ecū mīi, é tswii á légɛ, meŋ soʼneé nnɛ̄t za, tɛ́ ŋŋīa, a egɔ́ épúp, tɛ́ mete Klísto e egɔ́ ánɛ meŋ.
47012010	Melaʼ épúp tɛ́, meŋ nɔɔ̄ŋ mbwɛ́tɛ lɛ akɔ̄ lɛ́, mɛ́ nɔŋ nzɔ̄tɛ á gá lɛ akɔ̄ lɛ́, Eziɛ́ ntií ŋgʉɔ̄ʼ é nɔ̄ŋ eshʉ̄ʼɛ ánɛ meŋ lɛ́, mɛ́ nɔŋ ndʉɔ́ʼɔ á gá lɛ akɔ̄ lɛ́, meŋ gɔ́ á ntē eziɛ́ ntií atapne melaʼ anu Klísto lɛ́, ntē gá é nɔŋ ké ŋgáŋte gaŋté, melaʼ mīi meŋ nɔɔ̄ŋ mbwɛ́tɛ páʼā, tɛ́ mete Ndém é ghʉ, meŋ ekāak ete.
47012011	A awuɔ yīi, meŋ á shúŋne páʼ apia lā, mbɔ pɛ mé ké ntshóne á gá. Pɛ mé ké gɔ́, pɛ eshúŋ á ŋiŋ yīi, meŋ á ewiɛ́. Azi ŋgɔ́ éyi á mbū pɛ, meŋ te azō ɔ́, mbɔ meŋ ké nzhɛ́ á ntē meŋ á légɛ, epuɔ pīi pɛ tɔ́ŋɔ á wɔ́p lɛ memía meziŋ‑ntō, é té á gá tsya.
47012012	Meŋ ndɛ á tsetsɛlɛ pɛ, ŋ́ghʉ̄ menu mīi é tswii á légɛ, meŋ á si ŋgɔ́ á nziŋ‑ntō. Á gɔ́ á lekwɛ̄t ntē ánɛ menu ntsem, ŋ́gɔ́ á leghʉ nda jʉɔ́ menu, ŋ́gɔ́ á leghʉ meŋkʉʼne menu, ŋ́gɔ́ á leghʉ menu mīi, é tswii mete Ndém.
47012013	Amɔ̄ʼ anu mbɔŋ zīi, meŋ nde ghʉ̄ ánɛ melúŋ epuɔ Yɛɛ́so, té ghʉ ánɛ pɛ azɛ́, á té éwú ú. Ńdaʼ ŋ́gɛ, á gɔ́ mé meŋ, mbɔ meŋ ndɛ te apiʼ á mbū pɛ ɛ́. Pɛ elɛ ndēkne ŋgyá á mbū meŋ, melaʼ épúp lɔ.
47012014	Awuɔ yīi meŋ á ndáʼ mbɛ́tte nnɛ̄t, ŋ́gɔ̄ eshʉʼ á alāʼ pɛ, ánɛ páte métɛ́t legʉɔ lāa. Éshʉʼ épúp, ézéŋ le gɔ́ apiʼ á mbū pɛ ɛ́, melaʼ mīi meŋ te si efāʼa etsō tsɛ́ ɛ́, meŋ á si efāʼa áa á wɛ́ méŋwɛ̄t. Á lɔk ŋgɔ́ páʼ, ewɔŋkhʉ̄ mé té pɔŋté á lefēŋ azō á mbū memɔʼɔ́ pɔ́p ɔ́. Memɔʼɔ́ mé pɔŋteé á lefēŋ azō á mbū ewɔŋkhʉ̄ pɔ́p.
47012015	Ŋ́gɔ́ mé meŋ, mbɔ meŋ zi mbú ntsēŋte ajū mīi, meŋ ŋgwɛɛ̄ melaʼ mɛ́, ḿbú ŋgyá athū nnɛ̄t zá melaʼ mɛ́, mbɔ amɔ̄ʼ azō á gɔ le á gá pék. Á si ŋgɔ́ páʼ ŋkɔŋne zīi, meŋ ŋgwɛɛ̄ á mbū pɛ, e é tswiʼne ŋgʉ̄ɔ mé mvhɔ, ŋkɔŋne zīi pɛ wɛɛ̄ ánɛ meŋ, é piŋ nnɔ̄ŋ ntswɛ́ttɛ lā.
47012016	Pɛ evéŋ azɛ́ á légɛ, meŋ kɛ te apiʼ á mbū pɛ ɛ́. Táʼ, emɔ̄ʼ epuɔ é tsetsɛlɛ pɛ ndʉ́ɛ́ ŋ́gɛ: «Pɔ́ɔl a kɛ á ŋghi, á ke pɔptē á wék, ŋ́kú etsō tsék.»
47012017	Pɛ ejʉ́ɔ á awɔ́ ŋiŋ lɛ́ yīi, pɛ é kɔŋ, á nnɔ epuɔ pīi, meŋ nde tó á wɔ́p á mbū pɛ, meŋ nde zapá á nzem emɔ̄ʼ, ŋ́gɔ́ apiʼ á mbū pɛ kɛ?
47012018	Meŋ nde swiŋté á Tíit, ńtó á yí ŋ́gɛ, a eshʉ̄ʼ á alāʼ pɛ, pɔ́ méŋ mɔ́ yīi, pɛ é si nzhɛ́ɛ á yí lā. Tíit a le pɔ́p á wɛ́, ńtswí etsō tsɛ́ kɛ? Pɛ lɛ te jʉ́ɔ, pek yí é wɛ áa taʼ akwaŋtɛ lɛ́? Pɛ lɛ te jʉ́ɔ, pek yí, é nɔŋ nzīŋɛ áa ánɛ taʼ mɛnzhɛ lɛ̄?
47012019	Tɛ efhó tɛ afʉʼ, pɛ nɔ̄ɔŋ ŋkwāŋa ŋ́gɛ, pek é si ndhʉ̄ɛ athū zék á mvhɔ pɛ lɛ́? Ŋgáŋ, pek zapaá ánɛ Klísto, ńtshí á mvhɔ Ndém tɛ́ eshúŋnɛ. Ŋ́ghʉ̄ɛ épúp me epɔ̄ memía, ńdɔkɔ efāʼa á légɛ, pɛ efɛ́ nnɛ̄t ŋgyá á mbū Ndém, ńdɔk ŋgʉ̄ɔ mé mvhɔ.
47012020	Meŋ á si mbɔ́kɔ á gá á lekō á alāʼ pɛ, meŋ ńde jʉ́ɔ pɛ wɛ̄ɛ atswhī zīi, meŋ á si ŋkɔ̄ŋɔ ŋ́gɛ, pɛ ewɛ̄ ɛ́. Púp, pɛ azɛ́, pɛ é le jʉ́ɔ meŋ gɔ́ páʼ, pɛ é si ŋkɔ̄ŋɔ ŋ́gɛ, meŋ egɔ́ épúp ɔ́. Meŋ á si mbɔ́kɔ á gá á legē eshʉʼe, ńjʉ́ɔ membo é gɔ́ á tsetsɛlɛ pɛ, pɛ nɔ̄ɔŋ ŋgwīɛ̄ á sɛ́h ntē á nnɔ pɛ, ńnɔŋ nzáŋa á lɔ́ŋ, ńnɔŋ nnɛ́ttɛ, ńnɔŋ ntáŋa mela, ńnɔŋ esɛ́ʼɛ epuɔ, ńnɔŋ nzɔ̄ɔ epuɔ, ńnɔŋ ntáktɛ ejʉʼ.
47012021	Meŋ á si mbɔ́kɔ á gá á leshʉʼ tɛ ŋkó á alāʼ pɛ, Ndém ga, á maʼ esē á athū meŋ á mvhɔ pɛ, ŋ́ghʉ̄ meŋ ndāa, melaʼ epuɔ tɛ nzáne pīi, pɔ́ zɛɛ́t ntswiʼnɛ efāa páʼ, pɔ́ lɛɛ́ ŋghʉɛ épúp. Épuɔ pīi pɔ́ la gɔ̄ nnɛ̄t zɔp, ŋ́gwáʼ atswhī tepɔŋ zɔ́p, ésōk epe ánɛ pɔ́p, éfhó ánɛ mɛnzhɛ tepɔŋ ntó, éfhó ánɛ agā ntó ɔ́.
47013001	Mbáte ntɛ́t legʉɔ á awuɔ, éyi meŋ gɔ eshʉʼ á alāʼ pɛ. Ékó éwú, ḿpɛ e efhó ánɛ ashuŋne wɔ njhʉɛ‑njʉ́ɔ mémpīa ká métɛ́t, ńzáʼ anu ntsem zīi, á esī, ńdeŋ ndeŋ, páʼ ashuŋne Ndém á leé épúp.
47013002	Meŋ nde shʉ̄ʼ á alāʼ pɛ, ánɛ páte mémpīa legʉɔ, ńtswɛ̄te epuɔ pīi, meŋ nde ge eshʉʼe, mbɔ pɔ́ gɛ efāa, mbɔɔ emɔ̄ʼ epuɔ metsem. Meŋ á si nzéŋɛ ntswɛ̄tɛ á wɛ́ leswhī leswhī, é tsetsɔŋɔ yīi, meŋ te á tsetsɛlɛ pɛ ɛ́ lā, ŋ́gɛ meŋ a shʉʼ eshʉʼe tɛ ekó á tsetsɛlɛ pɛ, étswá ŋgʉɔ athʉ́ lepé té tsá á ŋiŋ, á athū ŋiŋ ntsem yīi, a á fa,
47013003	melaʼ mīi pɛ é si efāʼa á lejʉ̄ɔ ayiŋne zīi, á tswii á légɛ, Klísto mé zápa ánɛ meŋ eshúŋnɛ. A nɔɔ̄ŋ ŋghʉɛ afaʼ á tsetsɛlɛ pɛ páʼā, a te ká, a lɔɔ̄k áa mete mí tɛ́ ŋghʉ̄.
47013004	Á anuúnē á légɛ, mɛ́ le kwɛtē á yí ánɛ mbaŋne paŋné páʼā, á lɔkɔ esóʼnɛ nnɛ̄t zi, tɛ ncʉ́ʼɛ apwɛɛ́t‑ŋiŋ. Táʼ, á ké ŋgɔ́ tsetsɔŋɔ, mbɔ Ndém a lē ndɔk mete mí, ŋ́ghʉ̄ á cʉ́ʼ nte. Páʼ pek lɛtneē ánɛ yí lā, pek zeéŋ ŋgɔ́ azék epwɛɛ́t‑epuɔ. Táʼ, Ndém a shʉʼ elɔk mete mīi a wɛɛ̄ ánɛ pek, éghʉ, pek egɔ́ azék nte. A a shʉʼ elɔk á leghʉ afaʼ á tsetsɛlɛ pɛ, tɛ́ etswi.
47013005	Pɛ méŋwɛ̄t e etsāʼ nnɛ̄t zɛ, ńjʉ́ɔ kɛ pɛ zɛɛ́t ntswiʼnɛ efíɛ́ nnɛ̄t ŋgyáa á mbū Yɛɛ́so lɛ́. Awíɛ awíɛ a ethú alɔ́ʼ zí méŋwɛ̄t. Pɛ te si nzhɛ́ɛ á légɛ, Yɛɛ́so Klísto a á ntē pɛ ɛ́ lɛ̄? Ńdaʼ yīi, awíɛ awíɛ a á tsaʼ nnɛ̄t zi, ńjʉ́ɔ pɔ́ yí é gɔ́ té nnɔ ɔ́.
47013006	Meŋ á si ŋké ŋkwāŋa ŋ́gɛ, pɛ é si nzhɛ́ɛ á légɛ, á gɔ́ me pek, mbɔ pek ke tswī á légɛ, pek é si ŋgɔ́ á kwaʼ meziŋ‑ntō Yɛɛ́so.
47013007	Pek é si eswíŋtɛ á Ndém ŋ́gɛ, a lɛ ŋghʉ̄, pɛ é le tsɔ anu tepɔŋ ghʉ̄ʉ. Pek te ndɔ̄kɔ efāʼa á letswi á légɛ, pek ke ghʉ̄ afaʼ á mbɔŋ ɔ́, pek lɔkɔ ntsáa áa lejʉ̄ɔ á wɛ́ á leghʉ anu mbɔŋ. Púp, epuɔ é ezhɛ́ á légɛ, pek ke ghʉ̄ afaʼ mbɔŋ á nnɔ pɛ.
47013008	Pek gɔ le kūʼ á lelʉɔ̄ʼ anuúnē ɛ́. Pek gɔ ekūuʼ áa leghʉ páʼ anuúnē á si nzɛ́ttɛ.
47013009	Pɛ nɔɔ̄ŋ ntetɛ ánɛ mɛnzhɛ Ndém páʼā, ntē wék é gáŋte, tɛ a zi ŋgɔ́ éyi, pek é si mbwɛ́tɛ. Melaʼ épúp tɛ́, ajū mīi pek é si eswíŋtɛ á Ndém ndɔ́ɔ, á si ŋgɔ́ á légɛ, pɛ etswiʼne ntswhí ánɛ mɛnzhɛ yi.
47013010	Ajū mīi á ghʉɛ, meŋ zɛ́t á tɛ ŋgia sisia, ńtíi menu muɔ mɛ́t á mbū pɛ, á si ŋgɔ́ lɛ, ndɛ́ʼ meŋ shʉ̄ʉʼ tɛ ŋkó á alāʼ pɛ, ŋ́gē ejʉ́ɔ, ńdɔ̄k mete mīi Atsyapuɔ a le yá me meŋ, éshúŋne á mbū pɛ ncɔk cɔké. Mete mɛ́t é si ŋgɔ́ áa lelɔk mbʉ́ʼte, é té á lelɔk nták á.
47013011	Tsetsɔŋɔ, epɔ̄ memía, meŋ a ge elaʼne á wɛ́, elé gɛ, pɛ enáŋ mé lekāk. Pɛ ekāk ete, ńtswiʼne ntswhí ánɛ mɛnzhɛ Ndém. Pɛ etɔ́te mennɛ̄t mɛ́, ńzeŋne zeŋné. Pɛ ewɛ̄ á taʼ nchu á nnɔ pɛ. Pɛ enáŋ mé apwɛne. Púp, Ndém, á ŋwɛ́t ŋkɔŋne, ŋ́gɔ́ á ŋwɛ́t apwɛne, a egɔ́ mé pɛ.
47013012	Awíɛ awíɛ a etsāʼte á méŋ mɔ́ yi, ésēŋte á yí. Epuɔ Ndém metsem, é si ntsāʼtɛ á wɛ́.
47013013	Ŋ́gɛ Atsyapuɔ Yɛɛ́so Klísto, a eghʉ̄ anu mbɔŋ té ndhʉ ánɛ pɛ metsem. Ŋ́gɛ Ndém, a ewɛ̄ ŋkɔŋ ánɛ pɛ metsem. Ŋ́gɛ Azwakne Ndém, páʼ á ghʉʉ̄ mɛ́ náŋ ŋgɔ́ á taʼ nchu, a egɔ́ mé pɛ metsem.
48001001	Meŋ Pɔ́ɔl, nziŋ‑ntō Yɛɛ́so Klísto mé tíi akɛtte jʉɔ páʼa, mbɔ epuɔ menɔŋ mé lɛ te lɔ̄k á gá ŋghʉ̄ á nziŋ‑ntō ɔ́, meŋ te zába á nzem ŋiŋ, tɛ́ ncʉ́ʼ á nziŋ‑ntō ɔ́. Klísto, mbɔɔ Ndém Mɔʼɔ́, mé le ghʉ̄ʉ̄, meŋ ecʉ́ʼ á nziŋ‑ntō wɔp. Yɛɛ́so Klísto mɛ́t, Ndém a le ghʉ̄ á zím ánɛ lewhʉ̄.
48001002	Meŋ, mbɔɔ emɔ̄ʼ epɔ̄ memía pīi, pek a pɔ́p é nnɔ, é tsaʼte elúŋ epuɔ Yɛɛ́so tsīi, é apak ŋgɔŋ Ŋgalati.
48001003	Ŋ́gɛ, Mɔʼɔ́ yímpɛ Ndém, pɔ́ Atsyapuɔ Yɛɛ́so Klísto, e elɛ ŋghʉ̄ anu mbɔŋ té ndhʉ ánɛ pɛ, ŋ́ghʉ̄ pɛ enáŋ mé apwɛne.
48001004	Klísto mɛ́t, a le yá athū nnɛ̄t zí, ńdɔk ŋghʉ̄ ḿpɛ etswɛ́t ánɛ mefa mímpɛ. Éfhó á mbū tepɔŋ mete ŋgɔŋ muɔ, ŋ́kú á yímpɛ. Á gɔ́ afaʼ zīi Mɔʼɔ́ yímpɛ Ndém, a le nɔ̄ŋ ŋkɔŋɔ ŋ́gɛ a eghʉ̄.
48001005	Epuɔ metsem e epú ŋgūʼte á Ndém á meŋguʼ meŋguʼ. Á épúp.
48001006	Á si mbúu ntsyā á gá tɛʼ, ánɛ ntií zīi, pɛ é lɔk ŋgákne efhó á nzem Ndém ntó épúp. Tɛ́ mbɔ yí mé le zapá ánɛ Klísto, ńdɔ̄k apɔŋɔ́ ntē te ndhʉ Klísto mɛ́t, ńtsɔ́ʼ á wɛ́ ŋ́gɛ, pɛ egɔ́ epuɔ pí. Pɛ kʉʉ̄ŋ mbiŋ ŋgwáʼ á yí, ńcʉ́ʼɛ ŋkúʼtɛ áa mmɔʼ ŋke ndɛʼɛ, ńnɔŋ ŋkwāŋa ŋ́gɛ, ewiɛ́ mé ŋke mbɔŋ.
48001007	Meŋ eké eshúŋ á wɛ́, mmɔʼ ŋke mbɔŋ ndɛʼɛ é zi te éwú ú. A cʉ́ʼɛ épúp, mbɔ emɔ̄ʼ epuɔ mé si efāʼa á lemaʼ atāk á nnɔ pɛ, ńnɔŋ ŋkɔ̄ŋɔ á wɔ́p á lekūmne ŋke mbɔŋ yīi é cʉteē á Klísto.
48001008	A zi mbú ŋgɔ́ áa awɔ́ lɛ́, tɛ mbɔɔ pek, tɛ mbɔɔ taʼ cɔʼ Ndém yīi, a fhɔ́ɔ á lephū, éshʉ̄ʼ ntswī mmɔʼ ŋke mbɔŋ ndɛʼɛ á mbū pɛ, té gɔ́ áa eyi pek é le tswīī, Ndém á lɛ nnéŋ ndɔ á athū yí.
48001009	Pek é lē ndáʼ eshúŋ á wɛ́, tsetsɔŋɔ, meŋ ezéŋ nchʉ́ nnɛ̄t eshúŋ á wɛ́: ŋiŋ a shʉʼɛ ntswī mmɔʼ ŋke mbɔŋ ndɛʼɛ, tɛ é té gɔ́ áa eyi pek le tswī á mbū pɛ, pɛ evéŋ ɛ́, Ndém á lɛ nnéŋ ndɔ á athū yí.
48001010	Pɛ é kwaŋ ŋ́gɛ á tsetsɔŋɔ, meŋ nɔ̄ɔŋ efāʼa ŋ́gɛ, epuɔ menɔŋ e ekɔ̄ŋte á gá lɛ́? Ŋgáŋ, meŋ á si efāʼa ŋ́gɛ, Ndém a ekɔ̄ŋte á gá. Meŋ te si efāʼa á gá á leghʉ ajū mīi, epuɔ menɔŋ é lɔk ewuʼte á gá á. Á ŋgwíʼe ŋgɔ́ éyi, meŋ á si ntsáa á gá á leghʉ, epuɔ menɔŋ é wuʼte á gá, mbɔ meŋ gɔ le ghʉ̄ épúp, ḿbiŋ ŋgɔ́ á ŋgaŋ afaʼ Klísto ó.
48001011	Epɔ̄ memía, meŋ chʉ́ɛ nnɛ̄t eshúŋɔ á wɛ́ ŋ́gɛ, ŋke mbɔŋ yīi, meŋ ndɛɛ́ ntswii á mbū pɛ, é té efhɔ́ɔ á mbū ŋiŋnɔŋ ɔ́.
48001012	Ŋiŋnɔŋ mé lɛ te tswī ŋke mɛ́t, á mbū meŋ ɛ́. Ŋiŋnɔŋ mé té zíʼne á gá anu zīi, ŋke mɛ́t é lʉ́ɛ́ ɛ́. Yɛɛ́so Klísto mé le kɛʼɛ́ atseŋ ŋke mɛ́t, ŋ́ghʉ̄ meŋ ezhɛ́.
48001013	Pɛ le chʉ́ nnɛ̄t njúʼ ntií atswhī zīi, meŋ ndɛɛ́ ŋgwīɛ̄ á afʉʼ zīi, meŋ nde zɛ́t ŋkúʼte á mɛt epuɔ Yúda. Ńnɔŋ nzhɛ́ɛ páʼ azá azō á lɛ áa lefōk mbʉʼ, ńdʉɔ́ʼ megaŋ alúŋ epuɔ Ndém, ḿbú mbík á wɔ́p.
48001014	Meŋ ndɛ ánɛ mɛt epuɔ Yúda wuɔ mɛ́t, ńnɔŋ ŋkāka ete ŋgʉ̄ɔ mé mvhɔ, ńtɔ́kɔ emɔ̄ʼ epuɔ Yúda ánɛ akhu ŋkaŋa zék. Akhʉne zīi á lɛ á ntē meŋ, á nɔŋ ntshónɛ á gá á lekūʼte á mɛt memɔʼɔ́ pá.
48001015	Táʼ, meŋ nde ké nzɛ́t á levem mɛ́ ga, Ndém á fhó ánɛ apɔŋɔ́ ntē te ndhʉ zí, ŋ́kāŋ á gá. Ńtsɔ́ʼ á gá, ŋ́gɛ meŋ efú ncʉ́ʼɛ ŋgɔ́ɔ áa ánɛ alá apū zí. Afʉʼ zīi yí mé kɔŋ, á le kūʼe,
48001016	á sia eshúŋ á gá páʼ Méŋ yi, a á épúp. Ésīa épúp páʼā, ŋ́gɛ meŋ ndɛ ŋgʉ̄ɔ á nnɔ epuɔ pīi, é té epuɔ Yúda á, éshúŋ páʼ Méŋ yi mɛ́t, a á épúp. Meŋ nde pīŋ te gʉ̄ɔ ntswí mmɔʼ ntekné ndɛʼɛ, á mbū ŋiŋnɔŋ ɔ́.
48001017	Meŋ te pē ŋgʉ̄ɔ á Yelósalɛm, ńzɛ́tte ntekné ndɛʼɛ á mbū epuɔ pīi, é le té njhʉ̄ ŋgɔ́ meziŋ‑ntō Yɛɛ́so ó. A cʉ́ʼɛ épúp, mbɔ meŋ nde lɛ̄ ŋgʉɔ mé apak ŋgɔŋ Alabi, éshʉʼ eswáŋ nnɛ̄t mé tésɔŋ Damas.
48001018	Éfhó épúp, á tɔ́k ŋguʼ tɛ́t, meŋ mbēe ŋgʉ̄ɔ mé Yelósalɛm, á ŋgúa Piɛ, ŋ́kó éwú, pek yí é náŋ eleʼé ntsɔp táa mé legēm.
48001019	Meŋ te ŋgʉ̄ɔ ŋgúa mmɔʼ nziŋ‑ntō ndɛʼɛ ɛ́, ńdaʼ Jáak, méŋ mɔ́ Yɛɛ́so.
48001020	Anu zīi meŋ shúŋɔ á wɛ́, á si ŋgɔ́ anuúnē, meŋ tshií á mvhɔ Ndém tɛ́ eshúŋnɛ, é té epoó‑anu ú.
48001021	Ḿbáte, ŋ́gʉ̄ɔ mé apak ŋgɔŋ Sili mbɔɔ á Silisi.
48001022	Á gɔ́ épúp páʼā, mbɔ melúŋ epuɔ Klísto mīi é ŋgɔŋ Yudéa, pɔ́ la lezēk ánɛ meŋ tshí ɛ́.
48001023	Pɔ́ le lɛ̄ njúʼ áa mɛ́ lelē ánɛ meŋ ŋ́gɛ: «Ŋiŋ yīi a ke nɔ̄ŋ ndʉɔ́ʼɔ á yímpɛ á amɔ̄ʼ afʉʼ lā, a piīŋ ŋgɔ́ tsetsɔŋɔ, ńcʉ́ʼɛ ntswīi áa ŋke mbɔŋ, ánɛ lefɛ̄ nnɛ̄t ŋgyá mé Klísto, tɛ́ mbɔ a ke nɔ̄ŋ efóko akwɛ́, ḿbíkɛ ŋke mbɔŋ mɛ́t píke.»
48001024	Pɔ́ lé épúp, ńcʉ́ʼɛ ŋgūʼtɛ áa Ndém ánɛ lezēŋ tsá.
48002001	Á fhó épúp, ńtɔ́k ŋguʼ ntsɔp lekua mé legēm, pek Baanabas é zéŋ mbē mé Yelósalɛm, ŋ́gē egʉɔ, pek a Tíit é gɔ́ nnɔ.
48002002	Meŋ nde gē epe egʉɔ épúp, mbɔ Ndém mé sia eshúŋ á gá. Meŋ kó éwú, pek a wɔ tshí‑mvhɔ ánɛ alúŋ epuɔ Yɛɛ́so, é ghʉ acuʼte. Meŋ kó ánɛ acuʼte mɛ́t, ŋ́kɛ́ʼte ŋke mbɔŋ yīi, meŋ á si ntswīi á tsetsɛlɛ epuɔ Yɛɛ́so pīi, é té epuɔ Yúda á, eshúŋ á wɔ́p, ḿbɔ́k afaʼ zīi, meŋ ke ghʉ̄ʉ̄, mbɔɔ azi meŋ á tsetsɔŋɔ ŋghʉ̄ɛ, á lege ezoko, ńtó ndémndēm.
48002003	Mɛ́ piŋ te ŋíŋ ŋíŋ ŋ́gɛ, mɛ́ eláʼ ntém á Tíit ŋgaŋ akhu ga á, tɛ́ á gɔ́ á ŋiŋ Glɛk.
48002004	Tɛ mbɔɔ páʼ wɔ táŋ‑mela ŋ́gɛ pɔ́ é epuɔ Yɛɛ́so, é kɛ si ŋŋíŋɛ ŋ́gɛ mɛ́ etém á yí. Wɔ wɛtɛ‑ŋkó puɔ mɛ́t, é le ŋɛté ŋkó á nnɔ pek, ŋ́gɔ̄ á mbápnɛ, éjʉ́ɔ páʼ, pek naáŋ á ŋga athū pek melaʼ mīi, pek lɛtneē ánɛ Yɛɛ́so. Ézéŋ eghʉ, pek epiŋ ncʉ́ʼ epuʼ lepé epuɔ Yúda.
48002005	Pek lɛ te véŋ á mbū epuɔ puɔ mɛ́t ɛ́, tɛ tsɔ méŋ agáʼ lɛ, ńdɔkɔ mbɔ́kɔ á wɔ́p á lekūmne anuúnē zīi, pek kuʼteé ánɛ ŋke mbɔŋ melaʼ pɛ.
48002006	Ŋ́gɔ́ mé epuɔ pīi mɛ́ jʉɔ́ á wɔ́p páʼ wɔ tshí‑mvhɔ, mbɔ epuɔ puɔ mɛ́t, é lɛ te tshí amɔ̄ʼ apiʼ ndɛʼɛ, á athū meŋ ɛ́. Ajū mīi pɔ́ lɛ aziɛ́, á pú te si eshúŋɔ á gá azō ɔ́. Ńzi te épúp ɔ́, mbɔ Ndém a te cʉtē á ajʉʼ zīi, ŋiŋ a tshií éwú ú.
48002007	Epuɔ puɔ mɛ́t, é le jʉ́ɔ páʼ Ndém a le tsekné á letswi ŋke mbɔŋ á mbū epuɔ pīi, é té epuɔ Yúda á, á mbū meŋ, ńdeŋ ndeŋ páʼ, a le tsekné á letswi ŋke mbɔŋ á mbū epuɔ Yúda, á mbū Piɛ.
48002008	Ndém yīi a le yá mete á mbū Piɛ, á cʉ́ʼ á nziŋ‑ntō yi á mbū epuɔ Yúda, a le zéŋ ŋgyá mete á mbū meŋ, meŋ ncʉ́ʼ á nziŋ‑ntō yi, á mbū epuɔ pīi, é té epuɔ Yúda á.
48002009	Jáak pɔ́ Piɛ mbɔɔ Jáaŋ, é le fhó épúp, ńzhɛ́ apɔŋɔ́ ntē te ndhʉ zīi, Ndém a wɛɛ̄ ánɛ meŋ, á wɔ́p pīi, pɔ́ é si ŋgɔ́ mentɔ̄ ánɛ alúŋ epuɔ Yɛɛ́so. Pɔ́ le zhɛ́ épúp, ńtswí apū zék, á azá mbɔɔ azi Baanabas, ńdɔk ntswī á légɛ, pek a pɔ́p é taʼ nchu. Púp, pek gē egʉɔ á ntswiī ŋke mbɔŋ á mbū epuɔ pīi, é té epuɔ Yúda á, pɔ́ gʉɔ ntswī á mbū epuɔ Yúda.
48002010	Pɔ́ le lɛ ntswɛte á wék ánɛ taʼ azō ndaʼ, ŋ́gɛ ndɛ́ʼ pek elekne té tswíte wɔ te kuʼ ánɛ azō ánɛ alúŋ epuɔ Yɛɛ́so á tésɔŋ pɔ́p, á Yelósalɛm. Á gɔ́ ajū mīi, meŋ ke ghʉ̄ mé taʼ ntē.
48002011	Piɛ á shʉʼ eshʉ̄ʼ á Aŋtiɔsh, meŋ kyákne á yí á mvhɔ epuɔ, mbɔ a á fa taʼ azō.
48002012	Anu mɛ́t á gɔ́ lɛ̄ɛ, epuɔ pīi Jáak a le tó á wɔ́p, é le gē eshʉʼe, Piɛ pɔ́ a epuɔ pīi é té epuɔ Yúda á é nɔŋ mbútɛ mpfɛ́tɛ azō. Epuɔ mɛ́t é shʉʼ tɛ ŋkó éwú, á fak nnɛ̄t, a te zéŋ ŋkɔ̄ŋ á wɔ́p a pɔ́p á lepūte mpfɛ́t azō ɔ́, ḿbɔ́k epuɔ Yúda mɛ́t á lezhɛ̄.
48002013	Emɔ̄ʼ epuɔ Yúda é jʉ́ɔ, ńzī á leghʉ azɔ́p épúp. Tɛ mbú nzéŋ éshūŋ á Baanabas nnéŋ ánɛ meziŋɛ́ afho nzem pīa muɔ mɛ́t.
48002014	Meŋ jʉ́ɔ páʼ epuɔ puɔ, é té si nzīŋɛ ndeŋ ndeŋ páʼ anuúnē zīi, ánɛ ŋke mbɔŋ á si nzɛ́ttɛ épúp ɔ́, ńdé á mbū Piɛ á mvhɔ epuɔ metsem ŋ́gɛ: «Yaāa me Piɛ, wu yīi, o ó ŋiŋ Yúda, ḿbiŋ nnɔ̄ŋ nnáŋa páʼ ŋiŋ yīi, a te ŋiŋ Yúda á, o te náŋa páʼ ŋiŋ Yúda á, o gɔ epīiŋ ŋgā á, ŋ́ŋíŋ ŋ́gɛ, epuɔ pīi é té epuɔ Yúda á, e enáŋ páʼ epuɔ Yúda ā?»
48002015	Ḿpɛ é páʼā, mbɔ mɛ́ le zhí á yímpɛ, ḿpɛ gɔ́ epuɔ Yúda. Ḿpɛ é té epuɔ pīi, é té epuɔ Yúda á, épuɔ pīi ḿpɛ jʉɔ́ á wɔ́p páʼ megaŋ mefa lá á.
48002016	Ḿpɛ é si ŋké nzhɛ́ɛ á légɛ, Ndém a te fhó ánɛ ŋiŋ á lekūʼte mbé mí, tɛ́ ntɔ́ŋ á ŋgaŋ lɛ, ŋiŋ ndeŋ ndeŋ ɛ́. A fhoó áa ánɛ ŋiŋ á lefɛ̄ nnɛ̄t ŋgyá á mbū Yɛɛ́so Klísto. Ḿpɛ azímpɛ é le fɛ́ nnɛ̄t ŋgyá á mbū Yɛɛ́so Klísto, ńdɔkɔ efāʼa ŋ́gɛ, a etsīa ánɛ lefɛ̄ nnɛ̄t mɛ́t, ńtɔ́ŋ á yímpɛ lɛ, epuɔ ndeŋ ndeŋ. A á le zápa ánɛ pímpɛ á lekūʼte mbé mí í, melaʼ mīi, Ndém a gɔ le fhó ánɛ ŋiŋ á lekūʼte mbé mí, tɛ́ ntɔ́ŋ á ŋgaŋ lɛ, ŋiŋ ndeŋ ndeŋ ɛ́.
48002017	Ḿpɛ epiŋ ŋkó á lefaʼ á légɛ, Ndém a ezápa ánɛ Klísto, ńtɔ́ŋ á yímpɛ lɛ, epuɔ ndeŋ ndeŋ, epuɔ é piŋ ndɔ̄k á yímpɛ nzóko ntɔ́ŋɔ megaŋ mefa, mbɔ á lɔkɔ ndʉ́ɛ́ ŋ́gɛ, Klísto a á si ntshónɛ epuɔ nnéŋɛ á mbū mefa lɛ́? Ŋgáŋ, á té épúp ɔ́.
48002018	Ŋiŋ a náŋa, tɛ a te zéŋ ŋkúʼte lepé ɛ́, melaʼ mīi é té si ntswítɛ á yí á legɔ̄ ŋiŋ ndeŋ ndeŋ ɛ́, ḿbīŋ nnáŋ tɛ nzéŋ efāʼ á yí á lezēŋ mbīŋ nzem ánɛ mbé mɛ́t, mbɔ ŋgaŋ a á páʼā, ńnēŋtɛ lepé mɛ́t.
48002019	Ŋ́gɔ́ mé meŋ, mbɔ á gɔ́ azō tɛ ncʉ̄te lepé, mɛ́ zhɛ́ á légɛ meŋ ndē ndáʼ ŋkwhʉ́, lepé é lē ndáʼ ŋghʉ̄ meŋ kwhʉ́. Meŋ ghʉ̄ɛ épúp, ńdɔkɔ efāʼa á gá á lenāŋ á ŋgɔŋ, ŋ́ghʉ̄ mefaʼ Ndém. Mɛ́ le gē ekwɛte á Klísto ánɛ mbaŋne paŋné páʼā, ḿbú ŋkwɛ̄te á gá azá.
48002020	Meŋ naáŋ á ŋgɔŋ páʼā, meŋ mé té zɛ́t nnáŋ éwú ú, Klísto mé zápa ánɛ meŋ, ńnáŋ éwú. Gá á lenāŋ á ŋgɔŋ, a á si ŋgɔ́ á gá á lefɛ̄ nnɛ̄t ŋgyá á mbū Méŋ Ndém. A le kɔ̄ŋ á gá, tɛ ŋgyá athū nnɛ̄t zí melaʼ má.
48002021	Meŋ te si ŋkɔ̄ŋɔ á gá á lewāʼ apɔŋɔ́ ntē te ndhʉ zīi Ndém a wɛɛ̄ ánɛ meŋ ɛ́, melaʼ mīi, á ŋgwíʼe ŋgɔ́ éyi Ndém a gē etɔ́ŋ á ŋiŋ lɛ, ŋiŋ ndeŋ ndeŋ, éfhó ánɛ yí á lekūʼte lepé, mbɔ á lɔkɔ ndʉ́ɛ́ ŋ́gɛ, Klísto a le kwhʉ́ páʼā, á gɔ́ áa anu te athū.
48003001	Pɛ epuɔ Ŋgalati, pɛ gɔ̄ áa wɔ tee‑athū kɛ. Pɛ ke gaā mvéŋ ŋ́gɛ, mɛ́ ekʉ̄lɛ leghi tsɛ́ ɛ́? Tɛ́ mbɔ meŋ ke kɛʼté eshúŋ á wɛ́, á ŋiŋ yīi Yɛɛ́so Klísto, páʼ mɛ́ le kwɛtē á yí ánɛ mbaŋne paŋné, a ewiɛ́.
48003002	Pɛ elɛ mbwɛ̄t anu jʉɔ eshúŋ á gá. Ndém a le gē eyá Azwakne zí á mbū pɛ péʼe, á gɔ́ melaʼ mīi pɛ kuʼteé mbé mí, kɛ á gɔ́ melaʼ mīi, pɛ le júʼ ŋke mbɔŋ, ḿvéŋ ŋ́?
48003003	Athū zɛ́ á te pɔŋté á lepī tɛ ntshí páʼa á. Pɛ pīi, pɛ ke gē ezi, ŋ́gwɛ̄ mete Azwakne Ndém, pɛ piīŋ ŋgɔ́ tsetsɔŋɔ, ńcʉ́ʼɛ efāʼa áa lelɔk mete mɛ́ méŋwɛ̄t, ŋ́gʉɔ tɛ ŋkó lɛ́?
48003004	Azwakne Ndém á le sóʼo ánɛ pɛ, ŋ́ghʉ̄ menu membɔŋ á nnɔ pɛ páʼā, á gɔ́ áa ndémndēm kɛ? Meŋ ka kwāŋ ŋ́gɛ á lɛ ndémndēm ɛ́.
48003005	Ndém a le gē eyá Azwakne zí á mbū pɛ, ŋ́gē eghʉ meŋkʉʼne anu á nnɔ pɛ páʼā, a te efhó ánɛ wɛ́ á lekūʼte mbé mí í. A le fhó ánɛ páʼ pɛ le júʼ ŋke mbɔŋ, ḿvéŋ.
48003006	Pɛ enáʼ ŋkwāŋte á Ablaham, a le fɛ́ nnɛ̄t zi ŋgyá á mbū Ndém, Ndém á jʉ́ɔ épúp, ńtɔ́ŋ á yí lɛ ŋiŋ ndeŋ ndeŋ.
48003007	Pɛ echʉ́ nnɛ̄t njúʼ á mbɔŋɔ́. Epuɔ pīi é fɛɛ́ nnɛ̄t ŋgyá á mbū Ndém, pɔ́ mé si ŋgɔ́ epɔ̄ Ablaham.
48003008	Ndém a le té njhʉ̄, ńdé á ntē aŋwaʼne yí ŋ́gɛ, yí e láʼ eghʉ, epuɔ pīi é té epuɔ Yúda á, e ecʉ́ʼ epuɔ ndeŋ ndeŋ, éfhó ánɛ wɔ́p á lefɛ̄ nnɛ̄t ŋgyá á mbū yí. A le lé épúp, ńtswī ŋke mbɔŋ wuɔ á mbū Ablaham ŋ́gɛ, yí e láʼ ezápa ánɛ yí, énéŋ mbwɛ́né ánɛ elāʼ ntsem.
48003009	Púp, epuɔ pīi pɔ́ fɛɛ́ nnɛ̄t ŋgyá á mbū Ndém, a neéŋ mbwɛ́né ánɛ pɔ́p, ndeŋ ndeŋ páʼ Ablaham a le fɛ́ nnɛ̄t ŋgyá á mbū yí, á néŋ mbwɛ́né ánɛ yí.
48003010	Ndém a a láʼ enéŋ ndɔ á athū epuɔ metsem pīi, pɔ́ kuʼteé lepé, éfāʼa á legɔ̄ ndeŋ ndeŋ á mvhɔ yí. Ndém a le lé á ntē aŋwaʼne yí ŋ́gɛ, yí e láʼ enéŋ ndɔ á athū ŋiŋ ntsem yīi, a te kuʼté mbé ntsem, efʉʼ metsem ɛ́. Á ŋiŋ ntsem yīi, a te si nzīŋɛ ánɛ mbé ntsem mīi, mɛ́ le tí á ntē aŋwaʼne mbé ɛ́.
48003011	Á anuúnē á légɛ, Ndém a te fhó ánɛ ŋiŋ á lekūʼte mbé, tɛ́ ntɔ́ŋ á yí lɛ ŋiŋ ndeŋ ndeŋ ɛ́. Á anuúnē épúp melaʼ mīi, a leé á ntē aŋwaʼne yí ŋ́gɛ, ŋiŋ yīi yí tɔɔ́ŋ á yí lɛ ŋiŋ ndeŋ ndeŋ, melaʼ mīi ŋgaŋ a á fɛ́ nnɛ̄t ŋgyá á mbū Ndém, a a láʼ ekwaʼ egɔ́ éwú.
48003012	Ŋiŋ a piŋɛ njʉ́ɔ ŋ́gɛ, yí e kúʼte áa lepé, ŋgaŋ á zhɛ́ á légɛ, lefɛ̄ nnɛ̄t ŋgyá á mbū Ndém pɔ́ lepé é té azō wɛ. Á gɔ́ páʼ mɛ́ zeéŋ ntí á ntē aŋwaʼne Ndém ŋ́gɛ: «Ŋiŋ yīi a kuʼteé mbé ntsem, mbé mɛ́t mé láʼ eghʉ tɛ́ a egɔ́ éwú.»
48003013	Páʼ lekūʼte mbé a le ghʉ̄ʉ̄, ḿpɛ é kʉɛ ndɔ lā, Klísto a le ké mbiŋ eshʉ̄ʼ ńtshí á ajʉʼ pímpɛ, Ndém á néŋ ndɔ á athū yí. A le ghʉ̄ épúp, tɛ́ ndɔk nzó á athū zímpɛ, tɛ ŋgɔ́ yīi, Ndém a gɔ le zéŋ nnéŋ ndɔ, á athū pímpɛ ɛ́. Éfhó ánɛ páʼ mɛ́ tií á ntē aŋwaʼne Ndém ŋ́gɛ: «Ŋiŋ yīi mɛ́ le kɔʼné á yí ŋkwɛ̄ ánɛ athʉ́, yí tɛ́ Ndém a le néŋ ndɔ á athū yí.»
48003014	Klísto a le ghʉ̄ épúp, ńdɔkɔ ŋ́gɛ, etsō mbɔŋ tɛ nzáne tsīi, Ndém a le phʉ́ á mbū Ablaham, a efhó ánɛ páʼ epuɔ pīi, é té epuɔ Yúda á, é fɛɛ́ nnɛ̄t ŋgyá á mbū Yɛɛ́so Klísto, ŋ́gyá etsō mbɔŋ mɛ́t á mbū pɔ́p azɔ́p. Klísto a lɛɛ́ nzéŋɛ ndɔkɔ ŋ́gɛ, páʼ ḿpɛ é fɛɛ́ nnɛ̄t ŋgyá á mbū yí lā, Ndém a eyá á yímpɛ Azwakne zí zīi, a le phʉ́ʉ̄.
48003015	Epɔ̄ memía, meŋ a pɛ́ efʉʼ ánɛ menu mīi, ḿpɛ é si njʉ́ɔ eleʼé tsem, élɔk ekɛ́ʼte, éshúŋ á wɛ́. Ŋiŋ pɔ́ ŋiŋ é cuŋteē anu á mbɔŋɔ́ tɛ nzyɛ̄t péʼe, ŋ́gɔ́ éyi ŋiŋ a gɔ eshʉ̄ʉʼ mbík anu mɛ́t e? Ŋ́gɔ́ éyi ŋiŋ a gɔ eshʉ̄ʉʼ ntswīʼne anu éwú u?
48003016	Á zeéŋ ŋgɔ́ ndeŋ ndeŋ épúp, á mbū Ndém. A le ghʉ̄ alaʼne á mbū Ablaham, ńzéŋ ŋghʉ̄ á mbū taʼ ŋiŋ ánɛ ndhu zi. Aŋwaʼne Ndém á té lé ŋ́gɛ, Ndém a le ghʉ̄ alaʼne á mbū Ablaham, mbɔɔ á mbū nzwɛt zi ntsem, tɛ á gɔ́ páʼ á le ghʉ̄ á mbū athū atʉtʉ epuɔ, ánɛ nzwɛt zi lā á. Mɛ́ le tí ŋ́gɛ, á mbū taʼ ŋiŋ ánɛ nzwɛt ju, ńdɔkɔ ndʉ́ɛ́ á Klísto.
48003017	Anu zīi meŋ ndɔkɔ ndʉ́ɛ́ a ajʉɔ. Ndém pɔ́ Ablaham é le té njhʉ̄, éshúŋ anu á mbɔŋɔ́ tɛ nzyɛ̄t. Á tɔ́k ŋguʼ ŋkhʉ lekua mé megēm tɛ́t, á tó mbé ŋgyá á mbū epuɔ Islaɛl. Mbé é piŋ te anu mɛ́t pík. Tɛ ŋgɔ́ yīi é le pík, mbɔ á lɔkɔ ŋ́gɛ, anu zīi Ndém a le laʼnē á mbū Ablaham, á gɔ́ áa ŋŋiké.
48003018	Á ŋgwíʼe ŋgɔ́ éyi, Ndém a gē eyá á ŋiŋ azō, éfhó ánɛ páʼ ŋgaŋ a kuʼteé lepé, mbɔ á lɔkɔ ndʉ́ɛ́ ŋ́gɛ, a te ŋgyáa á ŋiŋ azō melaʼ mīi, a le laʼnēē ɛ́. Táʼ, Ndém a le gē etswi apɔŋɔ́ ntē te ndhʉ zí á mbū Ablaham, á gɔ́ páʼ a le laʼnē épúp.
48003019	Ŋiŋ a gɔ epīiŋ nzɛ́tte ŋ́gɛ, á piŋ ŋgɔ́ épúp, mbɔ Ndém a lɛɛ́ ŋgyáa mbé, á mbū epuɔ Islaɛl melaʼ akɔ̄? Ndém a lɛɛ́ ŋgyáa mbé á mbū pímpɛ, ńdɔkɔ ŋ́gɛ, ḿpɛ ezhɛ́ ajūɔ tsem zīi, á mbū yí, á té pɔŋ. A lɛɛ́ ŋgyáa ńdɔkɔ ŋ́gɛ, ḿpɛ ekúʼte ndɔk nzwíʼte á afʉʼ zīi, taʼ ŋiŋ ánɛ nzwɛt Ablaham mɛ́t, éyi alaʼne á cʉteē á yí, a a láʼ eshʉʼe. Ndém a le yá mbé á mbū mecɔʼ pí ŋ́gɛ, pɔ́ egʉɔ eshúŋ á mbū epuɔ menɔŋ. Taʼ mɛmekém á gɔ́ á tsetsɛlɛ epuɔ menɔŋ pɔ́ a Ndém, éshúŋ á wɔ́p.
48003020	Mɛmekém a gɛ mbīŋɛ ŋgɔ́ áa tsetsɛlɛ tsɔ epuɔ mémpīa, a te eyi taʼ ŋiŋ ɛ́. Ndém yíléyī mé le pīŋ ŋghʉ̄ alaʼne, á mbū Ablaham.
48003021	Á páʼā ndɔkɔ ndʉ́ɛ́ ŋ́gɛ, mbé pɔ́ ajū mīi Ndém a le phʉ́ á yímpɛ, é tshií áa nzéŋ nzéŋ lɛ́? É puú te á nzéŋ nzéŋ tshí. Á ŋgwíʼe ŋgɔ́ éyi Ndém a lɛɛ́ ŋgyáa mbé á mbū epuɔ, ŋ́gɛ e eghʉ̄ mɛ́ egɔ́ éwú, mbɔ epuɔ pīi é kuʼteé mbé mɛ́t, é si ŋgɔ́ epuɔ ndeŋ ndeŋ, á mvhɔ Ndém.
48003022	Ndém a leé á ntē aŋwaʼne yí ŋ́gɛ, epuɔ metsem á ndo esī atsetsáʼ, é si ŋgɔ́ apuʼ mefa, tɛ́ Ndém a etsīa épúp, ŋ́gyá ajū mīi, a le laʼnēē, á mbū epuɔ pīi, é fɛɛ́ nnɛ̄t ŋgyā á mbū Yɛɛ́so Klísto.
48003023	Á lɛ afʉʼ mvhɔ, mɛnzhɛ á lelɔk efɛ́ nnɛ̄t ŋgyá me Klísto, á zɛ́t te gɔ́ éwú á mbū pímpɛ, ḿpɛ é gɔ́ ŋkwa lepé, tɛ ndáʼ ntshí ánɛ afʉʼ zīi, Ndém a le tó á Yɛɛ́so Klísto, ŋ́gɛ mɛ́ efɛ́ nnɛ̄t ŋgyá á mbū yí.
48003024	Á lɛ páʼā, lepé é lɔk ŋgɔ́ páʼ ŋiŋ yīi, a tshií lezēk tsí ánɛ pímpɛ, ńdɔkɔ nzwíʼtɛ afʉʼ zīi, Klísto a a láʼ eshʉʼe, éghʉ ḿpɛ e efhó ánɛ lefɛ̄ nnɛ̄t yímpɛ ŋgyá á mbū yí, ŋ́gɔ́ epuɔ ndeŋ ndeŋ á mvhɔ Ndém.
48003025	Táʼ, tɛ efhó páʼ ḿpɛ é le zī á lefɛ̄ nnɛ̄t ŋgyá á mbū Klísto, ḿpɛ te pɔŋté á lezēŋ njúʼ á mbū ŋiŋ mɛ́t ɛ́.
48003026	Pɛ metsem é zi ŋgɔ́ epɔ̄ Ndém, éfhó ánɛ páʼ pɛ lɛtneē ánɛ Yɛɛ́so Klísto, éfɛ́ nnɛ̄t zɛ ŋgyá á mbū yí.
48003027	Á épúp, melaʼ mīi, mɛ́ le nōʼ á wɛ́ metsem á ntshi páʼā, ńdɔkɔ ntséknɛ á wɛ́ á mbū Klísto. Pɛ lɔ̄kɔ ncʉ́ʼɛ azɛ́ ndeŋ ndeŋ, páʼ Klísto a á épúp.
48003028	Á tsia épúp, pɛ metsem lɔkɔ ncʉ́ʼɛ á taʼ azō á mvhɔ Ndém, tɛ mɛ́ le zéŋ ntɛ̄ʼte ŋ́gɛ, ŋiŋ Yúda a awuɔ, ŋiŋ Glɛk á gɔ́ ewuɔ ɔ́. Ŋ́gɛ ŋkwa e ejʉɔ, ŋiŋ yīi a naáŋ á ŋga athū yí á gɔ́ ewuɔ ɔ́. Ŋ́gɛ menzwí a awuɔ, ŋiŋ mbaŋa á gɔ́ ewuɔ ɔ́, mbɔ pɛ é zápa ánɛ Yɛɛ́so Klísto, ńcʉ́ʼ á taʼ.
48003029	Páʼ pɛ é ndáʼ ŋgɔ́ epuɔ Klísto lā, pɛ é páʼa, ńdɔkɔ ncʉ́ʼɛ ndhu Ablaham. Ńcʉ́ʼ wɔ wɛ‑ajūɔ tsem zīi, Ndém a le laʼnē á leyā mé pɔ́p.
48004001	Meŋ á páʼā ndɔkɔ ndʉ́ɛ́ ŋ́gɛ, ŋiŋ yīi a á ge ejhʉ́ ŋgyā, ńzɛ́t á méŋ agáʼ mɔ́, pɔ́ ŋkwa é té azō gap. Tɛ́ yí mé ké mbīŋ ŋgɔ́ á ŋwɛ́t etsō tsem tsīi a á jhʉ́.
48004002	A zɛɛ́t á mɔ́ páʼā, ḿbɔ́ŋte á lejūʼ á mbū epuɔ pīi é kɔ́ʼtɛ á yí. Mbɔɔ á mbū epuɔ pīi pɔ́ tɛ́nɛ menu mí. Tɛ eláʼ etshí ánɛ afʉʼ zīi, mɔʼɔ́ yi a le zapáā.
48004003	Á zeéŋ ŋgɔ́ ndeŋ ndeŋ épúp, á mbū pímpɛ. Á lɛ afʉʼ zīi ḿpɛ le zɛ́t páʼ ewɔŋkhʉ̄ lā, ḿpɛ nɔ̄ɔŋ nnáŋa páʼ ntií lewuʼte melém e é si ŋkɔ̄ŋɔ ŋ́gɛ, ḿpɛ enáŋ épúp. Ŋ́gɔ́ meŋkwa mɔ́p.
48004004	Táʼ, afʉʼ zīi Ndém a le ké mbiŋ ńzápa, á shʉʼ nnáŋ tɛ ŋkūʼ, á tó á Méŋ yi á ndo esī atsetsáʼ. Taʼ menzwí mé zhí á yí, mɔ́ mɛ́t á náŋ ánɛ páʼ lepé Mɔɔ́sɛ é si nzɛ́ttɛ.
48004005	Ńtó á yí épúp, ŋ́gɛ a eshʉʼ ncūʼ epuɔ pīi, pɔ́ é si ŋgɔ́ meŋkwa lepé Mɔɔ́sɛ. Púp, ḿpɛ epúu ncʉ́ʼ epɔ̄ Ndém.
48004006	Meŋ á gɛ epɔ̄ Ndém, pɛ zi ŋgɔ́ á kwaʼ epiɛ́. Ndém a le gē etswi á légɛ, pɛ é si ŋgɔ́ á kwaʼ epiɛ́, ńtó á Azwakne Méŋ yi á ntē pímpɛ. Aziɛ́ mé tshoneé á yímpɛ, ḿpɛ lāa ntɔ́ŋ á Ndém é lɛ Abba, ńdɔkɔ ŋ́gɛ Mɔ́ʼɔ.
48004007	Á páʼā, o lɔ̄kɔ te nzɛ́tɛ ŋkwa amɔ̄ʼ azō ɔ́. O lɔ̄kɔ ncʉ́ʼɛ áa méŋ Ndém. Páʼ o ó piŋ ncʉ́ʼ á méŋ Ndém lā, a a shʉʼ eyá á wú ajū mīi a feéŋ á mbū epɔ̄ pí.
48004008	Á lɛ afʉʼ zīi pɛ le zɛ́t te zhɛ́ á Ndém, pɛ gɔ́ meŋkwa melém, tɛ́ pɔ́ zi te á Ndém ɛ́.
48004009	Tsetsɔŋɔ, pɛ é si ŋké nchʉ́ɛ nnɛ̄t nzhɛ́ɛ á kwaʼ Ndém. Á ŋgɔ́ éyi a ke gɔ́, meŋ ndé ŋghʉ̄ áa lɛ, yí mé si nchʉ́ɛ nnɛ̄t nzhɛ́ɛ á wɛ́, pɛ gɔ epīiŋ ŋgāa, ńzéŋ mbīŋ á mbū melém pīi, é té ecū ɔ́, ńzi mbú te mete wɛ ɛ̄? Pɛ é si nɔŋ ŋkɔ̄ŋɔ, á lezēŋ ncʉ́ʼ meŋkwa mɔ́p leswhī leswhī lɛ́?
48004010	Pɛ kuʼteé emɔ̄ʼ meleʼé lekāk, ŋ́kúʼte emɔ̄ʼ mesaŋ, ŋ́kúʼte emɔ̄ʼ mefʉʼ alāʼ, ŋ́kúʼte emɔ̄ʼ meŋguʼ alāʼ tɛ é te.
48004011	Meŋ á si mbɔ́kɔ tɛʼ, ánɛ ajū mīi pɛ é si ŋghʉ̄ɛ lā. Ḿbɔ́kɔ ŋ́gɛ, ndɛ́ʼ afaʼ zīi, meŋ ke ghʉ̄ á tsetsɛlɛ pɛ, á tó ndémndēm.
48004012	Páʼ meŋ ndē ncʉ́ʼ páʼ pɛ lā, pɛ eké mbiŋ mbɛ́ efʉʼ ánɛ meŋ, ánɛ menu muɔ mɛ́t, meŋ á swíŋte á wɛ́ me epɔ̄ memía. Tɛ efhó páʼ meŋ nde zɛ́t á tsetsɛlɛ pɛ, pɛ eláʼ te tsɔ méŋ anu tepɔŋ ánɛ meŋ ghʉ̄ʉ.
48004013	Pɛ é si ncuŋtɛ nzhɛ́ɛ páʼ meŋ nde gē etswi ŋke mbɔŋ á mbū pɛ, ánɛ mvhɔ legʉɔ, éfhó ánɛ páʼ meŋ nde nɔ̄ŋ ŋgɔɔ.
48004014	Agɔ á le tswá á gá tɛ mbe nnɛ̄t é pú mbék, pɛ ké ndáʼ te á gá ŋyaŋne, ńdáʼ te á gá wáʼ. A cʉ́ʼɛ épúp, mbɔ pɛ le kokné á gá, páʼ mɛ́ kóknɛ cɔʼ Ndém épúp, ŋ́kókne á gá, páʼ mɛ́ kóknɛ á Yɛɛ́so Klísto lā.
48004015	Á lɛ afʉʼ mɛ́t, ŋgɔŋ é pú mbɔ̄ŋ á wɛ́, tɛ pɛ é gɔ́ mé letsɔ̄ʼ menēk mɛ́ ŋgyá mé meŋ. Meŋ nde chʉ́ nnɛ̄t, ńdɔ̄k menēk má njʉ́ɔ, lekāk wɛ mɛ́t, a ke pīŋ ŋghʉ páʼ lā mmī í?
48004016	Á páʼā, tsetseŋɔ, meŋ ndɔ̄kɔ ncʉ́ʼɛ á ŋgaŋ mbo wɛ, éfhó ánɛ páʼ meŋ ke shúŋ á wɛ́ anuúnē lɛ́?
48004017	Wɔ zíʼne á wɛ́ menu é si ŋkhʉ́nɛ á letswi á wɛ́ á légɛ, pɔ́ zíʼnɛ wɛ́ páʼā, ńdɔkɔ ŋkɔ̄ŋɔ á wɛ́. Pɔ́ té ndɔkɔ ŋgɔ̄ á efʉʉ́ʼ pɛ anu mbɔŋ ɔ́. Pɔ́ faʼa áa lelɔk efhó á nzem meŋ efók á wɛ́, pɛ cʉ́ʼɛ ŋkɔ̄ŋɔ áa wɔ́p.
48004018	Ajū mīi á mbɔŋ á lezhɛ̄, á lɛ: á mbɔŋ á lekhʉ̄ne á leghʉ anu mbɔŋ, ŋ́ké ŋghʉ̄ áa efʉʼ metsem. Pɛ é le lɛ̄ ŋghʉ̄ áa afʉʼ zīi, meŋ á tsetsɛlɛ pɛ ɛ́.
48004019	Ewɔŋkhʉ̄ pá, meŋ á si nzéŋɛ njʉ́ɔ ŋgʉɔ̄ʼ, páʼ menzwí yīi, a jʉ́ɔ ŋgʉɔ̄ʼ ŋgɔ̄ á nzhíɛ lā. Éláʼ ejʉ́ɔ ŋgʉɔ̄ʼ mɛ́t épúp, tɛ eláʼ etshí ánɛ afʉʼ zīi, pɛ é kuʼ á wɛ́ á leziŋ ánɛ mekhu Nzaʼ‑Ŋkhʉ.
48004020	Ásɛ, á tsetsɔŋɔ páʼa, meŋ nɔ̄ɔŋ ntsáa á gá á legɔ̄ á tsetsɛlɛ pɛ, tɛ́ ndɔk nzhɛ́ ntií zīi, meŋ gɔ elɔ̄ɔk eshúŋne á mbū pɛ, melaʼ mīi meŋ ncʉʼɛ́ ŋkwaŋa menu mɛ́, ńtāpne tapne.
48004021	Pɛ pīi pɛ kɔŋɔ ŋ́gɛ, mbé Mɔɔ́sɛ mé esáʼ á wɛ́, pɛ eshúŋ á gá. Pɛ te si ncūŋtɛ nzhɛ́ɛ ajū mīi, mbé mɛ́t é lʉ́ɛ́ ɛ́.
48004022	Mɛ́ le tí á ntē aŋwaʼne mbé mɛ́t ŋ́gɛ, Ablaham a le wɛ̄ ewɔŋkhʉ̄ mémpīa, mmɔʼ á gɔ́ mbɔ a le zhí ánɛ ŋkwa zi, eyimɔʼ á gɔ́ mbɔ pɔ́ kwaʼ nzwí yi mé le zhíī.
48004023	Mɔ́ yīi ŋkwa a le zhíī, menzwí pɔ́ ŋiŋ mbaŋa mé le kɔ̄ŋ nzhí á yí. Eyi kwaʼ nzwí yi a le zhíī, mɛ́ le gē ezhí á yí, á fhó ánɛ páʼ, Ndém a le laʼnē épúp á mbū Ablaham.
48004024	Anu jʉɔ mɛ́t á lɛ páʼā, ńdɔkɔ ŋgɔ́ɔ á ashuŋne lepúʼ: wɔnzwí puɔ mémpīa é páʼā, ńdɔk ŋgɔ́ ayiŋne eka ntií pīa. Agáa, á menzwí yīi a lɛ ŋkwa lā, a á páʼā ndɔkɔ ŋgɔ́ ayiŋne eka yīi, Ndém pɔ́ Mɔɔ́sɛ é le kʉɔ́ʼ á ndo lekwɛ̄t tsīi, mɛ́ tɔɔ́ŋ lɛ Sinayi. Ndhu ŋkwa jʉɔ mɛ́t, é zéŋ ŋ́gɔ́ azɔ́p meŋkwa.
48004025	Lekwɛ̄t Sinayi cʉ̄ɔ mɛ́t, é ntē apak ŋgɔŋ Alabi. Tésɔŋ Yelósalɛm ayáʼa, a á páʼā ndɔk ŋgɔ́ páʼ Agaa lā, melaʼ mīi epuɔ metsem pīi, pɔ́ naŋteé éwú, pɔ́ é si mbúu ŋgɔ́ meŋkwa.
48004026	Mmɔʼ Yelósalɛm ndɛʼɛ a piīŋ ŋgɔ́ éwú, ŋ́gɔ́ á athʉ́ lephū, ńnáŋ á ŋga athū yí. Yelósalɛm mɛ́t, mé si ŋgɔ́ á mía wek.
48004027	Á lɔk ŋgɔ́ páʼ mɛ́ le tí á ntē aŋwaʼne Ndém ŋ́gɛ: «Ŋkíŋ menzwí, á menzwí yīi a la zhí ɛ́, a enáŋ mé lekāk. Menzwí yīi, mɔ́ a zi laá nzáŋ á yí í, a ekák tɛ ŋghi zi e ekɔ́ʼ á athʉ́. Ewɔŋkhʉ̄ menzwí yīi mɛ́ lē ŋgwáʼ á yí, e shʉʼ ezá, étɔ́k epi menzwí yīi a á me ndō.»
48004028	Éshʉ̄ʼ ánɛ pɛ me epɔ̄ memía, pɛ é si ŋgɔ́ ewɔŋkhʉ̄, mɛ́ zhí á wɛ́ ánɛ páʼ Ndém a le laʼnēē, ńdeŋ ndeŋ páʼ Izak lā.
48004029	Á lɛ efʉʼ mvhɔ, mɔ́ yīi ŋiŋ mbaŋa pɔ́ menzwí mé kɔŋ nzhí, á gɔ́ efʉʼ metsem, ńdʉɔ́ʼɔ éyi Azwakne Ndém á le tswī tɛ́ mɛ́ zhí. Á zeéŋ ŋgɔ́ épúp, tɛ ntshí ayáʼa.
48004030	Aŋwaʼne Ndém á piīŋ ndé ŋ́gɛ akɔ̄? Á leé ŋ́gɛ, mɛ́ ejūŋ á menzwí yīi a á ŋkwa, pɔ́ méŋ yi. Á ka pɔ̄ŋ ŋ́gɛ, méŋ ŋkwa a ewɛ̄ atekɛ́ páʼ méŋ menzwí yīi, a á ŋgyā á.
48004031	Púp me epɔ̄ memía, ḿpɛ é té si ŋgɔ́ ewɔŋkhʉ̄ menzwí yīi, a á ŋkwa á. Ḿpɛ é si ŋgɔ́ ewɔŋkhʉ̄ menzwí yīi, a á ŋgyā.
48005001	Klísto a le kɛʼɛ́ ŋkhʉ apuʼ á ntɔ̄ŋ pímpɛ, ńdɔkɔ ŋ́gɛ, ḿpɛ enáŋ á ŋga athū pímpɛ. Pɛ ekāk ete, ndɛ́ʼ pɛ evéŋ, mɛ́ zéŋ nnéŋ akʉɔʼté meŋkwa, á ntɔ̄ŋ pɛ.
48005002	Meŋ Pɔ́ɔl, meŋ shúŋɔ á wɛ́. Pɛ véŋɛ ŋ́gɛ mɛ́ etém á wɛ́, pɛ lɔ̄kɔ mvéŋɛ ŋ́gɛ, anu zīi Klísto a le ghʉ̄ á mbū pɛ, á puú te si ntswítɛ á wɛ́ ɛ́.
48005003	Meŋ á si nzéŋɛ ntswɛ̄tɛ á ŋiŋ ntsem yīi, a á véŋ tɛ mɛ́ tém á yí, ŋ́gɛ a eké nzéŋ ŋ́kúʼte mbé Mɔɔ́sɛ ntsem, té tsya emɔ̄ʼ.
48005004	Pɛ pīi, pɛ é si ŋkwāŋa ŋ́gɛ, pɛ é epuɔ ndeŋ ndeŋ á mvhɔ Ndém, melaʼ mīi pɛ é kuʼteé mbé Mɔɔ́sɛ, pɛ ezhɛ́ á légɛ, pɛ lē efak nnɛ̄t ánɛ Klísto. Púp pɛ lɔ̄kɔ ntémɛ nzem, ŋ́gɛ ndɛ́ʼ Ndém á ghʉ anu mbɔŋ té ndhʉ ánɛ pɛ.
48005005	Ŋ́gɔ́ mé pek, mbɔ pek é si nzwíʼtɛ ŋ́gɛ, Ndém a eshʉʼ ntɔ́ŋ á wék lɛ epuɔ ndeŋ ndeŋ á mvhɔ yí, melaʼ mīi pek lē efɛ́ nnɛ̄t zek ŋgyá á mbū Klísto. Azwakne Ndém mé si ntswítɛ á wék á lezwīʼte épúp.
48005006	Ńdɔkɔ ŋ́gɛ, ŋiŋ a lɛtnɛ ánɛ Yɛɛ́so Klísto, mbɔ letēm á ŋiŋ pɔ́ legɔ̄ le á yí tém, é pú ŋgɔ́ le á yí tswíte. Mía anu a gɔ́ áa á yí á lefɛ̄ nnɛ̄t ŋgyá á mbū Klísto, lefɛ̄ nnɛ̄t mɛ́t á tshóne á yí á lekɔŋ epuɔ menɔŋ.
48005007	Pɛ kɛ si nzīŋɛ á mbɔŋɔ́ péʼe, awɔ́ a á si mbīŋɛ mvɛ́nɛ á wɛ́, á lezēŋ nzīŋ ánɛ mɛnzhɛ anuúnē mɛ́t é?
48005008	Anu zīi mɛ́ lɔkɔ efāʼa a lesɛt á wɛ́, á té efhɔ́ɔ á mbū ŋiŋ yīi, a le tɔ́ŋ á wɛ́ ɛ́.
48005009	Ashuŋne lepúʼ á leé ŋ́gɛ: «Méŋ agáʼ levwi páʼa, mé gɛ ŋghʉ̄ɛ tɛ́ mblɛ é kɔ́ʼɔ.»
48005010	Páʼ ḿpɛ puú ntsóʼne áa ánɛ Atsyapuɔ lā, meŋ á tém nzem za ŋgyá mé pɛ, ńnɔŋ nzhɛ́ á légɛ, pɛ gɔ le lɔ̄k mmɔʼ nzhɛ ndɛʼɛ, té gɔ́ ezi meŋ ke tswī á wɛ́ ɛ́. Ŋiŋ yīi a á si mmāʼa atāk á tsetsɛlɛ pɛ, azi mbú ŋgɔ́ áa awɔ́ lɛ́, mbɔ Ndém a a láʼ etswá á yí ŋgʉɔ athʉ́ lepé.
48005011	Ŋ́gɔ́ mé meŋ me epɔ̄ memía, á ŋgwíʼe ŋgɔ́ á anuúnē á légɛ, meŋ nzɛɛ́t nzíʼnɛ á mbū epuɔ á légɛ, mɛ́ pɔŋteé á letēm á wɔ́p, mbɔ mɛ́ té pɔŋté á lezēŋ ndʉɔ́ʼ á gá á. Púp, legɔ̄ yīi Klísto a le kwhʉ́ ánɛ mbaŋne paŋné lā, á lɔkɔ te nzɛ́t ŋgēnɛ á ŋiŋ ɛ́.
48005012	Epuɔ pīi, pɔ́ maʼa atāk á tsetsɛlɛ pɛ, pɔ́ egʉɔ ŋghʉ̄ mɛ́ eshʉ́ á wɔ́p mbɔɔ shʉʉ́.
48005013	Ŋ́ké ŋgɔ́ mé pɛ me epɔ̄ memía, mbɔ Ndém a lɛɛ́ ntɔ́ŋɔ á wɛ́ páʼā, ŋ́gɛ pɛ enáŋ á ŋga athū pɛ. Ńdaʼ ŋ́gɛ, ndɛ́ʼ pɛ elɔ̄ɔk á légɛ, pɛ naáŋ á ŋga athū pɛ, ńcʉ́ʼɛ ŋghʉ̄ɛ ajū mīi, mbe nnɛ̄t zɛ é si ntshónɛ á wɛ́ ŋ́gɛ pɛ eghʉ̄. Tɛ ncʉ́ʼ épúp, pɛ elɔ̄ɔk páʼ ŋkɔŋne e é tsetsɛlɛ pɛ lā, ńtswíte mennɛ̄t mɛ́,
48005014	melaʼ mīi, lepé tsīi é puú ŋkwɛ́t athū mbé ntsem, é gɔ́ áa ndaʼ lɛ̄ɛ: «Kɔŋ á ŋiŋ ntsem, páʼ athū nnɛ̄t jú lā.»
48005015	A piŋɛ ŋgɔ́ éyi, pɛ é si ndʉɔ́ʼɔ tɛ mpfɛ́nɛ mennɛ̄t mɛ́, pɛ epá. A te épúp ɔ́, mbɔ pɛ e láʼ ege emakne, épú epík mennɛ̄t mɛ́.
48005016	Meŋ á páʼa, ńnɔŋ ŋ́gɛ, pɛ elɔ̄k á leziŋ páʼ Azwakne Ndém á si ndʉ́ɛ́ épúp, ŋgʉ̄ɔ mé mvhɔ. Púp, pɛ é le zéŋ ŋghʉ̄ ajū mīi, mbe nnɛ̄t é si ntshónɛ á wɛ́ ŋ́gɛ pɛ eghʉ̄ ɛ́.
48005017	Menu mīi mbe nnɛ̄t ŋiŋ e tshoneé á yí ŋ́gɛ a eghʉ̄, é té si ŋgɔ́ emi, Azwakne Ndém á si ŋkɔ̄ŋɔ ŋ́gɛ, á eghʉ̄ ɛ́. Emi Azwakne Ndém á si ŋkɔ̄ŋɔ, é gɔ́ te emi mbe nnɛ̄t e é si ŋkɔ̄ŋɔ ɔ́. Pɔ́ efʉʼ metsem nnɔŋ ndʉ̄ʼne lʉʼne. Aziɛ́ mé ghʉ̄ʉ, pɛ eghʉ̄ʉ ajū mīi, pɛ te si ŋkɔ̄ŋɔ.
48005018	Táʼ, pɛ ké mvéŋ ŋ́gɛ Azwakne Ndém á ezɛ́t ntswiʼnɛ ntsāŋa á wɛ́, mbɔ lepé é té zéŋ mbɔ́ŋte é lesāʼ á wɛ́ ɛ́.
48005019	Mɛ́ é si ncuŋtɛ nzhɛ́ɛ menu mīi, mbe nnɛ̄t e tshoneé á ŋiŋ á leghʉ: é si ŋgɔ́ á lefaʼ mbaŋa ká wɔnzwí. Ŋ́gɔ́ á leghʉ menu mīi, o o kʉɛ epe éwú. Ŋ́gɔ́ á leghʉ agā.
48005020	Ŋ́gɔ́ á lewuʼte ajūɔ tsem zīi, á té Ndém ɛ́. Ŋ́gɔ́ á lewɛt lekaŋ. Ŋ́gɔ́ á lekɔ mbo. Ŋ́gɔ́ á lewɛ ndʉʼne. Ŋ́gɔ́ á lewɛ sɛ́h ntē. Ŋ́gɔ́ á lezāŋ á lɔ́ŋ. Ŋ́gɔ́ á lenɛ̄te. Ŋ́gɔ́ á lenēŋ mefakne á nnɔ epuɔ. Ŋ́gɔ́ á lenēŋ mefakne ánɛ menɔ.
48005021	Ŋ́gɔ́ á lewɛ á kegʉɔʼ. Ŋ́gɔ́ á lenū meluʼ tɛ mbía. Ŋ́gɔ́ á lewɛ agege. Ŋ́gɔ́ á lepū nzéŋ ŋ́ghʉ̄ emɔ̄ʼ menu, páʼ emi meŋ á zi nté lā. Meŋ ke zī eshúŋ á wɛ́, meŋ zéŋɛ ntswɛ̄tɛ á wɛ́ ŋ́gɛ, epuɔ pīi, pɔ́ fʉʼteē ejʉɔ ntií menu, pɔ́ té láʼ éwɛ lepɔŋ tsīi é ntē Lefɔ Ndém ɛ́.
48005022	Pɛ eké njʉ́ɔ ntá zīi, Azwakne Ndém á ghʉ̄ʉ, ŋiŋ á zém. Á ghʉʉ̄, ŋiŋ á wɛ ŋkɔŋne. Ŋ́ghʉ̄, ŋiŋ á náŋ mé lekāk. Ŋ́ghʉ̄, ŋiŋ á náŋ mé apwɛne. Ŋ́ghʉ̄, ŋiŋ a te gákne nzáŋ á lɔ́ŋ ɔ́. Ŋ́ghʉ̄, ŋiŋ á wɛ apɔŋɔ́ ntē. Ŋ́ghʉ̄, ŋiŋ tswíte emɔ̄ʼ epuɔ. Ŋ́ghʉ̄, ŋiŋ á gɔ́ ŋiŋ yīi, mɛ́ gɔ etém nzem ŋgyá á mbū yí.
48005023	Ŋ́ghʉ̄, ŋiŋ á gɔ́ ŋgwāŋ á lɔ́ŋ. Ŋ́ghʉ̄, ŋiŋ á kuʼ á lekūʼte mbe nnɛ̄t zi. Mmɔʼ lepé, é te si mvɛ́nɛ á ŋiŋ á leghʉ ecʉɔ etsō mɛ́t ɛ́.
48005024	Epuɔ pīi, pɔ́ lɛtneē ánɛ Klísto, pɔ́ lē mbú ŋgwáʼ ajūɔ tsem zīi, mbe nnɛ̄t e gɔ etshóne á wɔ́p á leghʉ. Menu mīi mbe nnɛ̄t e gɔ etshóne á wɔ́p á letshī ntē éwú, mbɔɔ a leghʉ, pɔ́ lē mbú ntó éwú.
48005025	Páʼ Azwakne Ndém mé si ŋghʉ̄ɛ ḿpɛ gɔ́ɔ éwú lā, ḿpɛ ecʉ́ʼ, Azwakne mɛ́t, mé ezɛ́t ntswiʼnɛ ntsāŋa á yímpɛ.
48005026	Ndɛ́ʼ ḿpɛ ezéŋ ŋŋīa, Ndɛ́ʼ ḿpɛ ezéŋ ŋgwɛ̄ á tákté á tsetsɛlɛ pímpɛ, ndɛ́ʼ ḿpɛ ezéŋ ŋgwɛ̄ á kegʉɔʼ á tsetsɛlɛ pímpɛ.
48006001	Epɔ̄ memía, ŋiŋ a kemɛ á ŋiŋ, á nɔ̄ŋ ŋghʉ̄ɛ mefa, mbɔ pɛ pīi, Azwakne Ndém mé si ntsāŋa á wɛ́, pɛ mé pɔŋteé á leghʉ, ŋgaŋ á fhó ánɛ mɛnzhɛ tepɔŋ ntó. Ŋ́ké ŋgē eghʉ épúp, ńdɔ̄k áa apwɛne. Ńnɔŋ mbáa azɛ́ athū, melaʼ mīi, táté a gɔ ezéŋ ntshóne á wú ajú, ńnéŋ á ntē mefa.
48006002	Pɛ ekʉ̄ɛ apiʼ zɛ́ mbīʼ nzeŋne zeŋné. Pɛ ghʉɛ épúp, á gɔ́ yīi pɛ lɔkɔ nzīŋɛ ánɛ lepé tsīi, Klísto a le néēŋ.
48006003	Ŋiŋ a gɔ́ɔ te azō ɔ́, ḿbīŋ nɔŋ ŋkwāŋa ŋ́gɛ, yí kūʼe, mbɔ ŋgaŋ a á páʼā, ńdɔkɔ mbɔ̄ptɛ áa athū nnɛ̄t zí.
48006004	Awíɛ awíɛ mé pɔŋteé á letsaʼ ŋghʉʉ́‑anu tsí, ŋ́gɔ́ éyi a á jʉ́ɔ ajū mīi, a gɔ elɔ̄ɔk ŋkāʼte, mbɔ lekaʼte yi mɛ́t, a fhɔ́ɔ áa ánɛ ajū mīi, a á jʉ́ɔ, a té fhɔ́ɔ ánɛ páʼ, a á si ndēŋtɛ ŋghʉʉ́‑anu tsí, ánɛ etsi emɔ̄ʼ epuɔ ɔ́,
48006005	melaʼ mīi, awíɛ awíɛ a pɔŋteé á leghʉ menu mīi, Ndém a le tsekné á mbū yí.
48006006	Ŋiŋ yīi, mɛ́ é si nzíʼnɛ á yí menu Ndém, a pɔŋteé á legap ajū mīi a wɛ̄ɛ, ŋ́gyá azi ŋiŋ yīi a zíʼnɛ á yí.
48006007	Ndɛ́ʼ ŋiŋ á pɔp athū nnɛ̄t zí, ndɛ́ʼ ŋiŋ á kwaŋ ŋ́gɛ, yí gɔ eŋɛne á Ndém. Ŋiŋ a kaáp áa ntá athʉ́ zīi, a le phīī.
48006008	A gɔ́ éyi ŋiŋ a le phī ajū mīi, a lɛ elɔk etswíte áa mbe nnɛ̄t zi, mbɔ a a láʼ ezéŋ ekáp áa ajū mīi, á fhɔ́ɔ ánɛ mbe nnɛ̄t, azō mɛ́t á gɔ́ á lekwhʉ̄ ŋkó ŋ́kwhʉ́. Ḿbīŋ ŋgɔ́ éyi ŋiŋ a le phī ajū mīi, á gɔ epɔ̄ɔŋ Azwakne Ndém, mbɔ a a láʼ ezéŋ ekáp ajū mīi, á fhɔ́ɔ á mbū Azwakne Ndém, azō mɛ́t, á gɔ́ á lefū ntā á lezēŋ Ndém.
48006009	Ndɛ́ʼ ḿpɛ eká á yímpɛ, á leghʉ anu mbɔŋ. Ḿpɛ nɔŋ ŋghʉ̄ɛ anu mbɔŋ ndɔkɔ ŋgʉ̄ɔ mé mvhɔ, mbɔ afʉʼ a fú ekuʼe, Ndém a eghʉ̄, ḿpɛ ekáp ntá mbɔŋ.
48006010	Ńdɔkɔ ŋ́gɛ, efʉʼ metsem yīi esa e é tsɔ́ʼɔ, ḿpɛ elɔ̄ɔk ŋghʉ̄ afaʼ zīi, a etswíte epuɔ metsem, áfaʼ zīi a tswhi etswíte epuɔ pímpɛ pīi, pɔ́ lé fɛ́ nnɛ̄t ŋgyá á mbū Klísto.
48006011	Tsetsɔŋɔ, pɛ ejʉ́ɔ páʼ emuɔ menēk akɛtte é faŋteé épúp ánɛ ajʉɔ ajʉʼ, é páʼā meŋ méŋwɛ̄t mé lɔkɔ apū zá ntíi.
48006012	Epuɔ pīi pɔ́ é si ŋíŋɛ ŋ́gɛ, mɛ́ eláʼ ntém á wɛ́, é si ŋgɔ́ epuɔ pīi, pɔ́ kɔŋɔ ŋ́gɛ, epuɔ menɔŋ e eshúŋne á mbɔŋɔ́ ánɛ pɔ́p. Ndaʼ ajū mīi, pɔ́ é si efāʼa, á si ŋgɔ́ á légɛ, ndɛ́ʼ mɛ́ lʉɔ́ʼ á wɔ́p. Pɔ́ shúŋɔ anu ánɛ Klísto páʼ mɛ́ le kwɛtē á yí ánɛ mbaŋne paŋné, mbɔ mɛ́ e lʉɔ́ʼ á wɔ́p.
48006013	Epuɔ puɔ mɛ́t pīi, pɔ́ ŋíŋɛ lā, pɔ́ zi te si ŋkúʼtɛ azɔ́p lepé ɛ́. Pɔ́ é si ŋké ŋkɔ̄ŋɔ ŋ́gɛ, mɛ́ etém á wɛ́, tɛ́ a etsīa épúp, pɔ́ elɔk ŋŋīa á légɛ, pɔ́ mé ke tswī tɛ́ mɛ́ tém á wɛ́.
48006014	Ŋ́ké ŋgɔ́ mé meŋ, mbɔ amɔ̄ʼ azō á gɔ le ghʉ̄, meŋ eŋīa té gɔ́ áa páʼ, mɛ́ le kwɛtē á Atsyapuɔ yímpɛ Yɛɛ́so Klísto, ánɛ mbaŋne paŋné ɛ́. Mɛ́ le kwɛtē á yí páʼā, ajūɔ tsem á lɔk mbú ńcʉ́ʼ á mbū meŋ, ŋ́gɔ́ áa páʼ apfhō azō lā. Meŋ méŋwɛ̄t azá, meŋ zéŋ ncʉ́ʼ páʼ apfhō azō lā, á mbū epuɔ ŋgɔŋ puɔ.
48006015	Ajū mīi á mbū meŋ ŋgɔ́ á mía azō, á té si ŋgɔ́ á letēm ŋiŋ, kɛ á legɔ̄ le á yí tém lɛ́ ɛ́. Á si ŋgɔ́ áa lewɛ lenāŋ leswhī.
48006016	Ŋ́gɔ́ á mbū epuɔ pīi, pɔ́ é si nzīŋɛ páʼa mɛ́t, ŋ́gɛ Ndém a elɛ ŋgyá á wɔ́p apwɛne, ńtswíte á wɔ́p á leghʉ anu mbɔŋ, ńtswíte epuɔ Islaɛl azɔ́p, á kwaʼ alāʼ Ndém.
48006017	Tɛ efhó tsetsɔŋɔ, ndɛ́ʼ ŋiŋ á zéŋ ŋghʉ̄ meŋ jʉ́ɔ ŋgʉɔ̄ʼ. Melák meféŋ mīi é zi ŋgɔ́ á mbe nnɛ̄t meŋ, é si ntswīi á légɛ, meŋ á ŋiŋ Yɛɛ́so.
48006018	Epɔ̄ memía, ŋ́gɛ Atsyapuɔ yímpɛ Yɛɛ́so Klísto, a elɛ ŋghʉ̄ anu mbɔŋ té ndhʉ ánɛ pɛ, ŋ́gɔ́ mé pɛ efʉʼ metsem. Á páʼa.
49001001	Meŋ Pɔ́ɔl, nziŋ‑ntō Yɛɛ́so Klísto, páʼ Ndém a le kɔ̄ŋ épúp, mé tíi akɛtte jʉɔ á mbū epuɔ Ndém, á tésɔŋ Efɛze, épuɔ pīi pɔ́ kuʼteé áa Yɛɛ́so tɛ́ ndɔk nnáŋ.
49001002	Ŋ́gɛ Mɔʼɔ́ yímpɛ Ndém, pɔ́ Atsyapuɔ Yɛɛ́so Klísto, e eghʉ̄ anu mbɔŋ té ndhʉ ánɛ pɛ, ŋ́ghʉ̄ pɛ enáŋ mé apwɛne.
49001003	Awuʼte a egɔ́ á mbū Ndém, á Mɔʼɔ́ Atsyapuɔ yímpɛ Yɛɛ́so Klísto. A le fhó á lephū, ńzápa ánɛ páʼ ḿpɛ lɛtneē ánɛ Klísto, ŋ́gyá á yímpɛ etsō mbɔŋ ntsem tsīi, e tswíte á yímpɛ á lenāŋ páʼ a á si ŋkɔŋɔ.
49001004	A le zapá ánɛ yí, ŋ́kāŋ á yímpɛ, tɛ nzī nzɛ́t áa té nɔŋ ŋgɔŋ, ŋ́gɛ ḿpɛ egɔ́ epuɔ pí, ŋ́gɔ́ á menēk yí, ŋ́gɔ́ epuɔ pīi, mɛ́ té si ndāʼa á wɔ́p ɔ́, ŋ́ghʉ̄ɛ épúp, ńdɔkɔ ŋkɔ̄ŋɔ á yímpɛ.
49001005	A le té njhʉ̄ ŋkɔ̄ŋ ŋ́gɛ, ḿpɛ ezápa ánɛ Yɛɛ́so Klísto, ńcʉ́ʼ epɔ̄ pí. Á páʼa tɛ́, a le fhó ánɛ apɔŋɔ́ ntē zí, ŋ́kɔ̄ŋ épúp.
49001006	Púp, ḿpɛ ewūʼte á yí, melaʼ mía apɔŋɔ́ ntē te ndhʉ zīi, a le zapá ánɛ Méŋ yi, ŋ́ghʉ̄ ánɛ pímpɛ, a kɔɔ̄ŋ á Méŋ yi mɛ́t tɛʼ.
49001007	Méŋ yi mɛ́t a le lɔ̄k metshi mí, ńzó athū zímpɛ, ŋ́ghʉ̄, Ndém á fhó ánɛ mía apɔŋɔ́ ntē te ndhʉ zí, ńdēkne mefa mímpɛ.
49001008	Ndém a le ghʉ̄ anu mbɔŋ té ndhʉ ánɛ pímpɛ, ŋ́gyá á yímpɛ azhɛ̄‑anu ntsem, ŋ́gyá á yímpɛ leghi.
49001009	A le ghʉ̄ʉ̄, ḿpɛ é zhɛ́ ajū mīi, a le nɔ̄ŋ ŋkwaŋtɛ á ntē ntsem, áju mīi yí méŋwɛ̄t a le té njhʉ̄, éfhó ánɛ apɔŋɔ́ ntē zí, ŋ́kwāŋte á leghʉ.
49001010	Afʉʼ á fú nnáŋ tɛ ŋkūʼ, Ndém á ghʉ, anu mɛ́t zīi a le nɔ̄ŋ ŋkwaŋtɛ, á po, ŋ́gɔ́ á lepū ncúʼte ŋgɔŋ ntsem, ájū mīi á lephū mbɔɔ azi á esī atsetsáʼ, ńcúʼte ajūɔ tsem jʉɔ mɛ́t, ńnɔ̄ŋ á mekhu taʼ Efɔ, á Klísto.
49001011	Ndém a le fhó ánɛ páʼ pek kuʼteé á Klísto, ŋ́gyá azék akim, á gɔ́ páʼ, a le té njhʉ̄ ŋkāŋ á wék. A le ghʉ̄ épúp, á gɔ́ páʼ, a le kwaŋtēē, ńzéŋ ŋkɔ̄ŋ á leghʉ épúp.
49001012	Ŋ́ghʉ̄ épúp ŋ́gɛ, epuɔ e ejʉ́ɔ á mía mía ajū mīi, a le ghʉ̄ á mbū pek pīi, pek le té njhʉ̄ mmāʼ ŋgua zek, ŋgyá á mbū Klísto, ńjʉ́ɔ epúp, ŋ́gūʼte á Ndém.
49001013	Pɛ ezɛ́, é ke zapá ánɛ Klísto, ńjúʼ ŋke yīi é si ŋgɔ́ anuúnē, ŋ́ke mbɔŋ yīi é ghʉɛ mɛ́ tswɛ́tɛ. Pɛ le júʼ ŋke mbɔŋ mɛ́t, éfɛ́ nnɛ̄t ŋgyá á mbū Klísto, Ndém á néŋ ayiŋne zí ánɛ pɛ, á gɔ́ Azwakne zí zīi a le phʉ́ʉ̄.
49001014	Azwakne Ndém, á si ŋgɔ́ á ajū mīi á si ntswīi á légɛ, Ndém a a láʼ eyá ecū mīi a le phʉ́ʉ̄, á mbū pímpɛ. Ḿpɛ e láʼ ewɛ etsō mɛ́t ntsem, áleʼé zīi, ḿpɛ é pú efhó ánɛ ŋgʉɔ̄ʼ ntó. Ḿpɛ ewūʼte á Ndém, páʼ a faáŋ lā.
49001015	Melaʼ épúp tɛ́, tɛ efhó páʼ meŋ nde júʼ azá á légɛ, pɛ é si efíɛ́ nnɛ̄t ŋgyáa á mbū Atsyapuɔ Yɛɛ́so, ńzéŋ njúʼ á légɛ, pɛ é si ŋkɔ̄ŋɔ epuɔ Ndém metsem,
49001016	meŋ te si nnéŋɛ té kím lezēŋ tsɛ́, á afʉʼ zīi, meŋ á si eswíŋtɛ á Ndém ɛ́. Meŋ á si esyákne á yí, ánɛ athū zɛ́ efʉʼ metsem.
49001017	Ŋ́gɛ Ndém yīi, Atsyapuɔ yímpɛ Yɛɛ́so Klísto a wuʼtɛ, á Mɔʼɔ́, ŋ́gɔ́ á ŋwɛ́t shʉ́shɔ́k, a eyá á wɛ́ á kwaʼ azhɛ̄‑anu zīi, a ŋáʼa menēk mɛ́, pɛ ecuŋte nzhɛ́ á ŋiŋ yīi, Ndém a á ewiɛ́.
49001018	Ŋ́gɛ a elɛ ndɔ̄k ŋkaʼ yí ŋkɛ̄ʼɛ ntē wɛ́, pɛ ecuŋte nzhɛ́ ajū mīi, a lɛɛ́ ntɔ́ŋɔ á wɛ́ páʼā, ŋ́gɔ̄ eyá mé pɛ, ńcuŋte nzhɛ́ páʼ, mía mía lewūʼ yīi, a yáa á mbū epuɔ pīi é lɛtneē ánɛ yí, a á épúp.
49001019	Ńcuŋte nzhɛ́ á mía mía mete yīi, a lɔkɔ ntswítɛ á yímpɛ wɔ fɛ́‑nnɛ̄t ŋgyá mé yí. A le lɔ̄k á mía mía mete mí mɛ́t, páʼ é pɔɔ́ŋ mbʉʼ lā,
49001020	tɛ́ ŋghʉ̄, Klísto á zím ánɛ lewhʉ̄, á kɔ́ʼne á yí nnáŋ á ŋkɔʼɔ́ apū ete yí, á athʉ́ lephū.
49001021	Á naáŋ éwú, ḿbú ntsyā ajūɔ tsem zīi á wɛɛ̄ mete, ńtsyā ajūɔ tsem zīi, á sáʼa mbʉʼ, ḿbú ntsyā ajūɔ tsem zīi, á sáʼa lefɔ, ḿbú ntsyā ajūɔ tsem zīi, á sáʼa ŋgɔŋ, ńzéŋ mbú ńtsyā ajūɔ tsem zīi, mɛ́ gɔ ekím lezēŋ tsí á ndo esī atsetsáʼ ega, tɛ mbɔɔ á ntē ŋgɔŋ zīi, e e fú tɛ́ eshʉʼe.
49001022	Ndém a le pú ŋghʉ̄ ŋ́gɛ, ajūɔ tsem a enɔ̄ŋ á mekhu Klísto, ŋ́ghʉ̄ á gɔ́ á ntshi‑mvhɔ ánɛ ajūɔ tsem, ŋ́gɔ́ á ntshi‑mvhɔ ánɛ alúŋ epuɔ Yɛɛ́so.
49001023	Alúŋ epuɔ Yɛɛ́so á páʼā, ŋ́gɔ́ mbe nnɛ̄t Klísto. Klísto á gɔ́ mé alúŋ mɛ́t efʉʼ metsem, Ndém á gɔ́ mé yí.
49002001	Á lɛ amɔ̄ʼ afʉʼ, pɛ gɔ́ wɔ ekwhʉɛ‑ndáʼne á ndo ŋgia melaʼ menu tepɔŋ pɔ́ mefa mɛ́.
49002002	Pɛ lɛ afʉʼ mɛ́t, ŋ́kúʼte menu tepɔŋ pɔ́ mefa mɛ́t tɛ é te, ńnɔŋ nzīŋɛ páʼ mete ŋgɔŋ muɔ é tshoneé á ŋiŋ, á ziŋ épúp, ńnɔŋ njúʼɔ nchu efɔ metsō tepɔŋ, páʼ a á si nnéŋɛ mbo á tsetsɛlɛ Ndém á athʉ́ lephū, pɔ́ a epuɔ menɔŋ á ndo esī atsetsáʼ. Yí mé tsetsɔŋɔ, ńtshónɛ wɔ tʉɛ‑athū á mbū Ndém, á leghʉ mefa.
49002003	Ḿpɛ metsem é le zéŋ ŋgɔ́ azímpɛ páʼ pɔ́p lā, ńnɔŋ nnáŋa páʼ mbe nnɛ̄t zímpɛ, é si ntshónɛ á yímpɛ ŋ́gɛ, ḿpɛ enáŋ épúp. Ḿpɛ le nɔ̄ŋ ŋghʉɛ páʼ mbe nnɛ̄t zímpɛ e é si ŋkɔ̄ŋɔ, ńnɔŋ nzīŋɛ páʼ á kɔ́ʼ á athū pímpɛ épúp. Ndém a lɛ eláʼ ezáŋ á lɔ́ŋ á mbū pímpɛ, páʼ a záŋa á mbū awɔ́ ŋiŋ lɛ́ yīi, a teē athū á mbū yí.
49002004	Táʼ, atsāmezeŋɛ Ndém á te ndhʉ. Ŋkɔŋ zīi a wɛɛ̄ ánɛ pímpɛ, é faáŋ tɛʼ.
49002005	É melaʼ épúp tɛ́, a le zapá ánɛ Klísto, ŋ́ghʉ̄ ḿpɛ é gɔ́ éwú, tɛ mbɔɔ páʼ, á le gɔ́ mbɔ mefa mímpɛ, é lē ŋghʉ̄, ḿpɛ gɔ́ wɔ kwhʉɛ‑ndáʼne á ndo ŋgia. Ndém a le fhó ánɛ apɔŋɔ́ ntē te ndhʉ zí, tɛ́ ŋghʉ̄ pɛ tswɛ́t.
49002006	Ndém a le fhó ánɛ páʼ, ḿpɛ lɛtneē ánɛ Klísto, ŋ́ghʉ̄ ḿpɛ a Klísto é zím ánɛ lewhʉ̄. Ŋ́ghʉ̄ ḿpɛ a pɔ́p é kó á ntē lefɔ tsí, á athʉ́ lephū.
49002007	Ndém a le zapá ánɛ Yɛɛ́so Klísto, ńtswī apɔŋɔ́ ntē zí ánɛ pímpɛ, ńdɔkɔ ntwīi á mbū epuɔ, á meŋguʼ meŋguʼ ŋ́gɛ, yí é ŋiŋ té mmɔʼ, éyi a ghʉʉ̄ anu mbɔŋ té ndhʉ.
49002008	Pɛ ezhɛ́ á légɛ, Ndém a le zapá ánɛ apɔŋɔ́ ntē te ndhʉ zí, tɛ́ ŋghʉ̄ pɛ tswɛ́t, éfhó ánɛ wɛ́ lefɛ̄ nnɛ̄t ŋgyá á mbū yí. Ewuɔ legɔ̄ mɛ́t, á ké te fhó á mbū pɛ ɛ́, a fhó áa ánɛ páʼ, Ndém mé kɔŋ ŋghʉ̄ épúp ndémndēm.
49002009	A te fhó ánɛ mefaʼ mɛ́ ɛ́, ńdɔkɔ ŋ́gɛ, ndɛ́ʼ ŋiŋ á lɔk épúp ŋŋīa.
49002010	Ndém mé le pɔ́ á yímpɛ, a le zapá ánɛ Yɛɛ́so, té mbɔ́ á yímpɛ. Ŋ́ghʉ̄ɛ épúp, ńdɔkɔ ŋ́gɛ, ŋghʉʉ́‑menu mímpɛ é egɔ́ mbɔŋ, ńzīŋ ánɛ nzhɛ zīi, Ndém a le té njhʉ̄ ŋkīa á mbū pímpɛ, ḿpɛ pīiŋ mbɔ́ŋte á leziŋ éwú.
49002011	Epuɔ Yúda é wɛɛ̄ ayiŋne zīi, á tswii légɛ, mɛ́ lē ntém á wɔ́p á mbe nnɛ̄t pɔ́p. Pɔ́ kɔɔ̄ŋ ŋ́gɛ, mɛ́ etɔ́ŋ á wɔ́p lɛ «epuɔ pīi, mɛ́ lē ntém á wɔ́p.» Pɛ pīi mɛ́ lɛ te gē ezhí á wɛ́, pɛ gɔ́ epuɔ Yúda á, pɛ te wɛ̄ ayiŋne mɛ́t, á mbe nnɛ̄t pɛ ɛ́. Pɔ́ tɔɔ́ŋ á wɛ́ lɛ «epuɔ pīi, mɛ́ la á wɔ́p tém ɛ́.» Pɛ ekímte ajū mīi, pɛ lɛ aziɛ́ á amɔ̄ʼ afʉʼ.
49002012	Á lɛ efʉʼ mɛ́t, pɛ nɔ̄ɔŋ te nzwíʼtɛ á Nzaʼ‑Ŋkhʉ ɛ́, ŋ́gɔ́ á nnɔ epuɔ Islaɛl, ŋ́gɔ́ mege. Mɛ́ nɔŋ te esáŋa á wɛ́ ánɛ alaʼne zīi, Ndém a le ghʉ̄ á mbū epuɔ Islaɛl, tɛ pɔ́ a pɔ́p é kʉɔ́ʼ eka á. Pɛ lɛ á ŋgɔŋ, ńnɔŋ te nzwíʼtɛ amɔ̄ʼ azō ɔ́, pɛ a Ndém é zi te nnɔ ɔ́.
49002013	Á piīŋ ŋgɔ́ tsetsɔŋɔ, pɛ pīi pɛ le tshí tɛ éwú, ánɛ Ndém, mbɔ Ndém a le fhó ánɛ páʼ, pɛ lɛtneē ánɛ Yɛɛ́so Klísto, ńdɔ̄k metshi Klísto mɛ́t, ŋ́ghʉ̄ pɛ náŋ mbáte á yí.
49002014	Yí Klísto, mé si nnéŋɛ apwɛne, á tsetsɛlɛ pímpɛ. Éfhó ánɛ páʼ, a le ghʉ̄ʉ̄, epuɔ Yúda, pɔ́ a epuɔ pīi é té epuɔ Yúda á, é temte, ńcʉ́ʼ á taʼ. Mbɔɔ páʼ a le yá athū nnɛ̄t zí, ńdɔk nták akɛ zīi, á lɛɛ́ efaknɛ á wɔ́p, ŋ́ghʉ̄ɛ pɔ́ gɔ́ɔ megaŋ mbo.
49002015	A le gē eták akɛ mɛ́t, ḿbík lepé Mɔɔ́sɛ tsīi, é tswii ŋ́gɛ, mɛ́ eghʉ̄ á ajʉɔ, ká azi. A lɛɛ́ ŋghʉɛ épúp, ńdɔkɔ mbhīɛ apwɛne, éfāʼa ŋ́gɛ, epuɔ Yúda pɔ́ a epuɔ pīi, é té epuɔ Yúda á, e ezápa ánɛ yí, ńcʉ́ʼ á taʼ, ŋ́gɔ́ epuɔ meswhī.
49002016	Ńzéŋɛ ndɔkɔ efāʼa á lefhō ánɛ páʼ, a le kwhʉ́ ánɛ mbaŋne paŋné, ńcúʼte á wɔ́p, pɔ́ cʉ́ʼ á taʼ nnɔ. Ńcʉ́ʼ á taʼ nnɔ épúp, pɔ́ metsem pɔ́ a Ndém é gɔ́ á taʼ nchu. A le lɔ̄k á yí á lekwhʉ̄ ánɛ mbaŋne paŋné, ḿbú mbík mbo.
49002017	A le shʉ̄ʼ á ntswiī ŋke mbɔŋ yīi, é yáa apwɛne, á mbū pɛ pīi, pɛ lɛ á tɛ éwú ánɛ Ndém, mbɔɔ á mbū epuɔ pīi, pɔ́ naáŋ mbáte á Ndém.
49002018	É melaʼ Klísto, tɛ́ ḿpɛ metsem, épuɔ Yúda mbɔɔ epuɔ pīi, é té epuɔ Yúda á, é zapaá ánɛ ndaʼ Azwakne Ndém, ŋ́kūʼ á letshī á lezēŋ Ndém Mɔʼɔ́.
49002019	Púp, pɛ te zɛ́t á tsetsɛlɛ epuɔ Yúda, ŋ́gɔ́ metsia‑nzhɛ ɛ́, pɛ te gɔ́ mege ɛ́. Pɛ é tsetsɔŋɔ ŋgwɛ̄ azɛ́ ajʉʼ, á nnɔ epɔ̄ Ndém, ŋ́gɔ́ epuɔ atseŋ ŋgyā Ndém.
49002020	Pɛ lē ncʉ́ʼ ŋgyā Ndém. Meziŋ‑ntō Yɛɛ́so, mbɔɔ metswi‑ŋke pí, é gɔ́ páʼ mentɔ̄ ŋgyā mɛ́t lā, Yɛɛ́so Klísto yí méŋwɛ̄t á gɔ́ tɔ́ yīi, a piīʼ ŋgyā mɛ́t.
49002021	Yí mé si ŋghʉ̄ɛ, ŋgyā mɛ́t é tetɛ, ńtswhíɛ ŋgʉ̄ɔ mé mvhɔ, ŋ́gɔ́ ajʉʼ te alɔ́ʼ zīi, Atsyapuɔ a naáŋ éwú.
49002022	Ndém a le fhó ánɛ páʼ, pɛ azɛ́, é lɛtneē ánɛ Klísto lā, tɛ́ ŋghʉ̄ pɛ egɔ́ mmɔʼ ŋkaŋa ánɛ ŋgyā mɛ́t, pɛ a emɔ̄ʼ epuɔ é pú ncʉ́ʼ ŋgyā zīi, a lɔɔ̄k Azwakne zí nnáŋ éwú.
49003001	Melaʼ épúp tɛ́ meŋ Pɔ́ɔl, meŋ á ŋgyā atʉɛ́ melaʼ afaʼ Yɛɛ́so Klísto páʼa, melaʼ wɛ́ pīi, pɛ te epuɔ Yúda á. Meŋ á si eswíŋtɛ á Ndém, á athū pɛ.
49003002	Pɛ le júʼ páʼ, Ndém a le lɔ̄k apɔŋɔ́ ntē te ndhʉ zí, ńtsékne á gá á leghʉ afaʼ, á athū pɛ.
49003003	Pɛ le zéŋ njúʼ páʼ, Ndém a le kɛʼté ntsem zi, ŋ́ghʉ̄ meŋ ezhɛ́. Meŋ á ndáʼ nnáʼ ŋkia éshúŋ á wɛ́.
49003004	Pɛ e kó á ntɔ́ŋɔ akɛtte zá jʉɔ, ékuʼ á lejʉ̄ɔ páʼ, meŋ zhɛɛ́ ntsem zīi, e cʉteē á Klísto.
49003005	Ntsem mɛ́t, Ndém a lɛɛ́ te ŋghʉ̄ɛ ŋ́gɛ, epuɔ efʉʼ mvhɔ, e ezhɛ́ ɛ́. Táʼ, á piīŋ ŋgɔ́ tsetsɔŋɔ, mbɔ a á zápa ánɛ Azwakne zí, ŋ́ghʉ̄, meziŋ‑ntō mbɔɔ metswi‑ŋke pīi, a le tsɔ́ʼ á wɔ́p, ńtsékne á afaʼ á mbū pɔ́p, é zhɛ́.
49003006	Ntsem mɛ́t, e ejʉɔ: epuɔ pīi é té epuɔ Yúda á, é zapaá ánɛ ŋke mbɔŋ, ńdɛ̄tne ánɛ Yɛɛ́so Klísto, ŋ́gwɛ̄ azɔ́p akim, páʼ epuɔ Yúda lā, ánɛ ajū mīi, Ndém a le phʉ́ʉ̄. Á páʼā, pɔ́ lɔkɔ mbúu ncʉ́ʼɛ á taʼ mbe nnɛ̄t, pɔ́ a epuɔ Yúda, éfú ewɛ azɔ́p ajū mīi, Ndém a le laʼnēē.
49003007	Ndém a le fhó ánɛ apɔŋɔ́ ntē te ndhʉ zīi, a wɛɛ̄ ánɛ meŋ, ŋ́ghʉ̄ meŋ cʉ́ʼ á ŋgaŋ afaʼ yi, á letswi ŋke mbɔŋ. A le lɔ̄k mete mí, tɛ́ ŋghʉ̄ épúp.
49003008	Meŋ yīi, meŋ gɔ́ áa kwaʼ nzoknzem, á nnɔ epuɔ Ndém metsem, Ndém a le ké nzápa ánɛ apɔŋɔ́ ntē te ndhʉ zīi, a wɛɛ̄ ánɛ meŋ, ŋ́ghʉ̄, meŋ egʉ̄ɔ eshúŋ epuɔ pīi, é té epuɔ Yúda á, léwūʼ tsīi, é ánɛ Klísto. Lewūʼ mɛ́t é te mi lewūʼ.
49003009	A le zéŋ ŋgyá á gá meshhʉ̄ á lelɔk ŋghʉ̄, epuɔ é zhɛ́ páʼ, a á si ŋghʉ̄ɛ, anu zīi a le sáŋ á ntē ntsem, á puɔ. Anu mɛ́t, yí Ndém Nnɔŋ‑Ŋgɔŋ, a le lʉ̄ɔ̄, tɛ efhó á nzií‑ŋgɔŋ.
49003010	A le ghʉ̄ʉ̄, epuɔ é zhɛ́ épúp, tɛ á tsetsɔŋɔ, ajūɔ tsem zīi, á sáʼa lefɔ mbɔɔ mete á methʉ́, a ezápa ánɛ alúŋ epuɔ Yɛɛ́so, ńjʉ́ɔ azhɛ̄‑anu Ndém. Ndém a tswiī azhɛ̄‑anu mɛ́t, ánɛ mentií tɛ nzáne.
49003011	A le ghʉ̄ épúp, ńdɔk ŋghʉ̄, anu zīi a le sáāŋ, tɛ nzī nzɛ́t áa te nɔŋ ŋgɔŋ, á zápa ánɛ Atsyapuɔ yímpɛ Yɛɛ́so Klísto, ḿbō.
49003012	Ḿpɛ lɛtneē ánɛ Klísto, ńnɔŋ efíɛ́ nnɛ̄t ŋgyáa á mbū yí. Púp, ḿpɛ gɔ etshóte nnɛ̄t mbáte á Ndém, ésa saá, ńnɔŋ mmāʼa ŋgua zímpɛ ŋgyáa á mbū yí.
49003013	Á épúp tɛ́, meŋ á si ntswɛ̄tɛ á wɛ́ ŋ́gɛ, ndɛ́ʼ pɛ ecʉ́ʼ, ŋgʉɔ̄ʼ zīi meŋ á si njʉ́ɔ melaʼ mɛ́, é ghʉ, pɛ eká ánɛ lefɛ̄ nnɛ̄t. Ŋgʉɔ̄ʼ mɛ́t e é si ŋgɔ́ á lelɔk ŋghʉ̄, pɛ ekāʼte.
49003014	Melaʼ épúp tɛ́, meŋ tswiʼteé á esī, á mvhɔ Ndém Mɔʼɔ́,
49003015	á ŋiŋ yīi, metseŋ ŋgyā ntsem á athʉ́ lephū, mbɔɔ á esī atsetsáʼ, é fhoó á mbū yí.
49003016	Ŋ́gɛ a elɛ efhó ánɛ te ndhʉ lewūʼ tsí, ńzápa ánɛ Azwakne zí, ŋ́gyá á wɛ́ mete, tɛ́ agega zɛ́ a elɔk nnáŋ efʉʼ metsem, ńtēte.
49003017	Ŋ́gɛ Ndém a ezápa ánɛ wɛ́ lefɛ̄ nnɛ̄t ŋgyá mé Klísto, ŋ́ghʉ̄, Klísto mɛ́t a enáŋ á ntē pɛ. Ŋ́gɛ ŋkɔŋne e egɔ́ á tsetsɛlɛ pɛ, ńtēte, páʼ athʉ́ zīi meŋgaŋ mí, é lɛtneē á esī lā, mbɔɔ páʼ ŋgyā zīi, e tshií ánɛ kwaʼ atsék lā.
49003018	A egɔ́ épúp, pɛ a epuɔ Ndém metsem, e elɔk ŋkūʼ á wɛ́ á lezhɛ̄ páʼ, ŋkɔŋ zīi Klísto a wɛɛ̄ ánɛ epuɔ menɔŋ, e faáŋ épúp, ésāk épúp, ésɛ̄h épúp, ŋ́kɔ́ʼ mé athʉ́ épúp.
49003019	Ńzhɛ́ ŋkɔŋ Klísto mɛ́t, tɛ mbɔɔ páʼ, e puú efáŋ ńtɔ́k ajūɔ tsem zīi, ŋiŋ a gɔ ezhɛ́. Ńzhɛ́ épúp, tɛ́ ndɔk ŋgwɛ̄ ajūɔ tsem zīi, Ndém a wɛɛ̄, púp, Ndém a gɔ́ mé pɛ tɛ ntsékne.
49003020	Ndém a pɔɔ́ŋ mete, á lelɔk ŋghʉ̄ azō á mbū pímpɛ. A kuūʼ á leyā á yímpɛ azō, tɛ á pú nzá ntɔ́k azi, ḿpɛ é nzi ndɔ́ á yí. Ŋ́kūʼ á leyā, tɛ á zá ntɔ́k azi, ḿpɛ gɔ ekwāaŋ ŋ́gɛ, a gɔ eyá. A kuūʼ á leyā tɛ pú nzá, ńtɔ́k nzíʼ ndhʉ.
49003021	Ŋ́gɛ epuɔ Yɛɛ́so metsem, e ezápa ánɛ Yɛɛ́so Klísto, ŋ́gūʼte á Ndém mɛ́t, efʉʼ metsem, á meŋguʼ meŋguʼ. Á épúp.
49004001	Meŋ yīi meŋ á ŋgyā atʉɛ́, melaʼ mīi meŋ á ŋgaŋ afaʼ Atsyapuɔ, meŋ a fhó ánɛ menu mīi, meŋ á shúŋ á wɛ́, étswɛte á wɛ́. Ŋ́gɛ pɛ ezīŋ ánɛ mekhu anu zīi, Ndém a le tɔ́ŋ á wɛ́ ŋ́gɛ, pɛ ezīŋ éwú ndeŋ ndeŋ.
49004002	Pɛ epú esóʼne nnɛ̄t zɛ ŋgyá á esī, ánɛ ajūɔ tsem, ńdɔ̄k apwɛne tɛ́ nnáŋ. Pɛ ekwɛ́t ntē wɛ́, éfhó ánɛ ŋkɔŋne zīi, e é ntē pɛ, ntɔ́te mennɛ̄t mɛ́ nzeŋne zeŋné.
49004003	Pɛ efhó ánɛ apwɛne zīi, pɛ lɔɔ̄k nnáŋ, ŋ́kāk ete, ńdɔ̄k Azwakne Ndém, ńtswiʼne nnáŋ mé taʼ nchu, á nnɔ pɛ.
49004004	Alúŋ epuɔ Yɛɛ́so á gɔ́ áa taʼ, Azwakne Ndém á zéŋ ŋgɔ́ áa taʼ. Ndeŋ ndeŋ épúp, ajū mīi Ndém a lɛɛ́ ntɔ́ŋɔ á wɛ́, ŋ́gɔ̄ eyá mé pɛ, á gɔ́ áa taʼ.
49004005	Atsyapuɔ a gɔ́ áa taʼ. Lefɛ̄ nnɛ̄t ŋgyá á mbū yí, á zéŋ ŋgɔ́ á taʼ ntií. Mɛ́ le nōʼ á yímpɛ á ntshi, áa ánɛ lezēŋ taʼ ŋiŋ.
49004006	Taʼ Ndém mé gɔ́ éwú, ŋ́gɔ́ á Mɔʼɔ́ epuɔ metsem. Yí mé puú esáʼ epuɔ metsem. Yí mé lɔɔ̄k á ŋiŋ ntsem, ŋ́ghʉ̄ mefaʼ. A puú ŋgɔ́ á ntē ŋiŋ ntsem.
49004007	Ndém a le ke ŋgyá etsō mbɔŋ té ndhʉ á mbū pímpɛ, Klísto á piŋ ŋgāp ŋgyá á azi awíɛ awíɛ.
49004008	É melaʼ épúp tɛ́, mɛ́ le tí á ntē aŋwaʼne Ndém ŋ́gɛ: «A le pē mé athʉ́ lephū, ŋ́gē epe, ńdɔ̄k epuɔ pīi, a le gɔ̄ á wɔ́p, pɔ́ cʉ́ʼ epuʼ ncu. A le zéŋ ŋgyá eyi nthū awíɛ awíɛ.»
49004009	Púp, mɛ́ leé ŋ́gɛ: «Ŋ́kɔ́ʼ mé athʉ́ lephū», ńdɔkɔ ŋ́gɛ akɔ̄? Ńdɔkɔ ŋ́gɛ, Klísto a le té njhʉ̄ esóʼo, tɛ ŋkó á tɛ esī atsetsáʼ.
49004010	Ŋiŋ yīi a le pīŋ esóʼo tɛ ŋkó á esī atsetsáʼ, ŋgaŋ mé le zéŋ ŋkɔ́ʼ mé tɛ athʉ́ lephū, tɛ́ egɔ́ mé ajūɔ tsem.
49004011	Ajū mīi a le yá á mbū epuɔ menɔŋ, á si ŋgɔ́ páʼ, a le lɔ̄k emɔ̄ʼ, ŋ́ghʉ̄ meziŋ‑ntō, ńdɔ̄k emɔ̄ʼ, ŋ́ghʉ̄ metswi‑ŋke, ńdɔ̄k emɔ̄ʼ, ŋ́ghʉ̄ metswi‑ŋke mbɔŋ ánɛ Yɛɛ́so, ńdɔ̄k emɔ̄ʼ, ŋ́ghʉ̄ mepfɛnne‑memvhō Ndém, pɔ́ zeéŋ ŋgɔ́ wɔ zíʼne‑epuɔ anu Ndém.
49004012	A le ghʉ̄ épúp, ńdɔkɔ efāʼa ŋ́gɛ, epuɔ Ndém, e ekūʼ á wɔ́p á leghʉ afaʼ, á lelɔk ŋghʉ̄, mbe nnɛ̄t Klísto, álúŋ epuɔ pí, á tswhí ŋgʉ̄ɔ mé mvhɔ.
49004013	Púp tɛ́, ḿpɛ metsem e ekūʼ á lenāŋ mé taʼ nchu, ánɛ lefɛ̄ nnɛ̄t, mbɔɔ ánɛ lezhɛ̄ á ŋiŋ yīi, Méŋ Ndém a á ewiɛ́, ńcʉ́ʼ epuɔ pīi pɔ́ é tswhí, ńtswiʼne ntswhí, ntēte ánɛ lefɛ̄ nnɛ̄t mɛ́t, tɛ ŋgɔ́ páʼ Klísto a á azí épúp.
49004014	Ajɔ̄ afʉʼ, ḿpɛ é le zɛ́t ewɔŋkhʉ̄ ɛ́. Epuɔ pīi é táŋa mela, pɔ́ le zéŋ ndɔ̄k anu zīi, pɔ́ zíʼnɛ epuɔ, ŋ́ghʉ̄ ḿpɛ fāa nzhɛ ɛ́. Pɔ́ le zéŋ ndɔ̄k á yímpɛ ŋgáne, páʼ ntshi é lɔkɔ azaŋné akɛnūʼ, ŋ́gánɛ lá á.
49004015	A cʉ́ʼɛ épúp, ḿpɛ é náŋ mé ŋkɔŋne, ńnáŋ mé anuúnē, ńdɔk ntswhí ánɛ ajūɔ tsem, tɛ mbú ncʉ́ʼ páʼ Klísto a á épúp, á yí yīi, a á si ŋgɔ́ athū, ánɛ alúŋ epuɔ pí.
49004016	Yí mé ghʉʉ̄, mbe zi, épuɔ Klísto metsem, é gɔ́ á taʼ nchu, awíɛ á náŋ á lenaŋá yí, ńtsóʼne ánɛ méŋ mɔ́ yi, páʼ mejuŋɔ́ nnɛ̄t é ghʉʉ̄, ajʉʼ nnɛ̄t á tsóʼne ánɛ amɔ̄ʼ. Aziɛ́ ajʉʼ nnɛ̄t lɛ́, á ghʉʉ̄ azí afaʼ á mbɔŋɔ́ páʼā, tɛ́ ndɔk ŋghʉ̄, mbe nnɛ̄t é tswhí. Ndeŋ ndeŋ épúp, epuɔ Yɛɛ́so é lɔɔ̄k ŋkɔŋne nnáŋ páʼā, nnɔ wɔ́p é tswhí.
49004017	Anu zīi meŋ gɔ á eshúŋɔ la, meŋ ndɔkɔ lezēŋ Atsyapuɔ tɛ́ eshúŋɔ, á gɔ́ ajʉʼ éwú ŋgɔ́ épúp: ndɛ́ʼ pɛ ezéŋ nnáŋ páʼ, wɔ te zhɛ́‑kwaʼ Ndém. Akwaŋte zɔ́p, á té gʉɔ tɛ ntsóʼne ánɛ amɔ̄ʼ azō ɔ́.
49004018	Nzém e lē mbú njhʉ́ leghi tsɔ́p. Pɔ́ é ánɛ lenāŋ leswhī tsīi, Ndém a yáa, ŋgɔ́ áa mege, melaʼ mīi, pɔ́ teē athū á mbū yí, tɛ mbú te zhɛ́ á ŋiŋ yīi, a á ewiɛ́ ɛ́.
49004019	Esē é gɛ te nzɛ́t ŋkúu á wɔ́p, ánɛ amɔ̄ʼ azō ɔ́. Pɔ́ puú ntshí ntē wɔ́p áa leghʉ menu epe. Á kɔɔ́ʼ á athū pɔ́p, á leghʉ aziɛ́ anu esē lɛ́, pɔ́ ghʉ, té pú ŋkúʼte nnɛ̄t zɔp.
49004020	Ŋ́gɔ́ mé pɛ, mbɔ á té épúp tɛ́, mɛ́ le ziʼné á wɛ́ anu Klísto ó.
49004021	Páʼ pɛ le júʼ anu tsem zīi, á cʉteē á Yɛɛ́so lā, páʼ mɛ́ le lɔ̄k anuúnē zīi á fhɔ́ɔ á mbū Yɛɛ́so, ńzíʼne á wɛ́ á ŋiŋ yīi, a á ewiɛ́ lā,
49004022	pɛ pɔŋteé á lepū ŋgwáʼ á nzwiŋ atswhī yīi, pɛ lɛɛ́ ŋgwiɛ, éfhó ánɛ nzwiŋ lenāŋ ntó. Ecū mīi pɛ seé ánɛ nzwiŋ lenāŋ wuɔ mɛ́t, é pɔpte á wɛ́ pɔpte, ŋ́gɔ̄ eghʉ, pɛ eláʼ ndákne.
49004023	Á pɔŋ ŋ́gɛ, pɛ ecʉ́ʼ, Ndém a esɛ̄t ntē wɛ́, ŋ́ghʉ̄ pɛ ecʉ́ʼ epuɔ meswhī.
49004024	Pɛ ewɛ̄ lenāŋ leswhī, ŋiŋ yīi a wɛɛ̄ lenāŋ cʉɔ mɛ́t, a swhií á Ndém. Anuúnē á ghʉʉ̄, á lɔk á ndeŋ ndeŋ tɛ́ nnáŋ, Ndém á piŋ nnɔ̄ŋ te ndāʼa á yí í.
49004025	Páʼ pɛ wɛɛ̄ lenāŋ leswhī lā, pɛ efhó ánɛ mela ntó, awíɛ awíɛ a eshúŋ anuúnē á mbū méŋ mɔ́ yi, melaʼ mīi, ḿpɛ metsem é si mbú ŋgɔ́ ekim taʼ mbe nnɛ̄t.
49004026	Á gɔ́ afʉʼ zīi pɛ é si nzáŋa á lɔ́ŋ, ndɛ́ʼ pɛ cʉ́ʼ lɔ́ŋ mɛ́t, á ké ntshóne á wɛ́ nnéŋ á ntē mefa. Á mbɔŋ ŋ́gɛ, nzem e gē eséŋ, mbɔ lɔ́ŋ mɛ́t a á ndáʼ mbwɛ́t.
49004027	Ndɛ́ʼ pɛ eyá eshhʉ̄ á mbū Sɛ́ta, á lejhʉ̄ á wɛ́.
49004028	Ŋiŋ yīi a ke nɔ̄ŋ njʉʉ, ndɛ́ʼ á zéŋ njʉ̄. A evéŋ á lejʉ̄ɔ ŋgʉɔ̄ʼ, ńdɔ̄k mbū mí ŋghʉ̄ afaʼ té mekɛ̄t, tɛ́ ndɔk ŋkūʼ á lewɛ ajū mīi, a gɔ egāp ŋ́gyá azi ŋiŋ yīi, azō á si ŋkíŋɛ á mbū yí.
49004029	Ndɛ́ʼ anu tepɔŋ á tó á nchu pɛ, azi ŋgɔ́ éyi ashuŋne a tó á nchu pɛ, á gɔ́ azi mbɔŋ, pɛ eshúŋ ndɔ̄k ḿbʉ́ʼte epʉ́ʼte, ńdɔk ntswíte epuɔ pīi, pɔ́ é si njúʼɔ á wɛ́ á leshūŋne.
49004030	Ndɛ́ʼ pɛ eghʉ̄ʉ, Azwakne Ndém zīi, a le néŋ á ntē pɛ, á záŋ á lɔ́ŋ. Azwakne mɛ́t á si ŋgɔ́ ayiŋne zīi, á tswii á wɛ́ á légɛ, Ndém a a fú ekú á wɛ́ ánɛ ŋgʉɔ̄ʼ.
49004031	Pɛ epú efhó á ntē pɛ, éfók ajūɔ tsem zīi, á si ŋghʉ̄ɛ, ntē wɛ́ é gwhiɛ. Éfók ajūɔ tsem zīi, á ghʉɛ pɛ cɔ́kɔ. Éfók ajūɔ tsem zīi, á ghʉɛ pɛ záŋa á lɔ́ŋ. Éfók ajūɔ tsem zīi, á ghʉɛ pɛ lhʉ̄ɛ mekwɛt. Éfók ajūɔ tsem zīi, á ghʉɛ pɛ thúɔ nchu. Pɛ epú efhó á nnɔ, éfók á ntií ntiī akwaŋte tepɔŋ.
49004032	Pɛ ewɛ̄ ntē mbɔŋ á nnɔ pɛ, ńzeŋne zeŋné, ŋ́gwɛ̄ á atsāmézeŋɛ. Pɛ elēkne mefa emɔ̄ʼ epuɔ, ńdeŋ ndeŋ páʼ, Ndém a le zapá ánɛ Klísto, ńdēkne mefa mɛ́ lā.
49005001	Páʼ pɛ é si ŋgɔ́ ewɔŋkhʉ̄ Ndém, á kɔŋ á wɛ́ lā, pɛ efāʼ á leswhī á yí.
49005002	Pɛ elɔ̄k ŋkɔŋne tɛ́ nnáŋ, ńdeŋ ndeŋ páʼ Klísto a le náŋ épúp. A le kɔ̄ŋ á yímpɛ, tɛ ŋgyá athū nnɛ̄t zí méŋwɛ̄t, melaʼ mímpɛ, ńdɔ̄k nnɔ̄ŋ epɔʼ yīi, é pɔɔ̄ŋ á Ndém.
49005003	Pɛ é si ŋgɔ́ epuɔ Ndém, púp á ka pɔ̄ŋ ŋ́gɛ, agā, mbɔɔ eziɛ́ ntií anu epe lɛ́, mbɔɔ atsɔʼɔ́‑ntɔ̄ŋ, a ezi mbú ŋgɔ́ á nnɔ pɛ ɛ́.
49005004	Ndɛ́ʼ pɛ eshúŋ meshuŋne esē, ndɛ́ʼ pɛ eshúŋ meshuŋne mīi, methū é té éwú ú, ndɛ́ʼ pɛ eshúŋ meleém eshuŋne. Á épúp páʼā, á té pɔŋ. Pɛ nɔŋ eshúŋnɛ, pɛ eshúŋne ndɔ̄k esyákne á Ndém.
49005005	Pɛ ezhɛ́ á mbɔŋɔ́ á légɛ, megaŋ agā, mbɔɔ megaŋ epe, é té e láʼ ewɛ azɔ́p ajʉʼ á ntē Lefɔ Ndém pɔ́ Klísto ó. Megaŋ atsɔʼɔ́‑ntɔ̄ŋ é té e láʼ ewɛ azɔ́p ajʉʼ éwú ú, melaʼ mīi, ŋgaŋ atsɔʼɔ́‑ntɔ̄ŋ, a á si ŋgɔ́ páʼ ŋiŋ yīi, a wuʼtɛ mesī lā.
49005006	Ndɛ́ʼ pɛ ecʉ́ʼ, ŋiŋ á lɔk ashuŋne te methū mbɔ̄p á wɛ́. Menu tepɔŋ muɔ mɛ́t ntsem mé ghʉʉ̄, Ndém á záŋ á lɔ́ŋ á mbū epuɔ pīi, é teē athū á mbū yí.
49005007	Púp, ndɛ́ʼ pɛ a ntií epuɔ jʉɔ mɛ́t, é púte ŋghʉ̄ azō.
49005008	Á lɛ amɔ̄ʼ afʉʼ, pɛ náŋ áa ntē nzém, á ké mbiŋ ŋgɔ́ tsetsɔŋɔ, mbɔ pɛ kʉʉ̄ŋ ncʉ́ʼ ŋkaʼ, éfhó ánɛ páʼ pɛ lɛtneē ánɛ Atsyapuɔ. Púp, pɛ enáŋ páʼ epuɔ pīi, pɔ́ naáŋ á ntē ŋkaʼ lā.
49005009	Ŋiŋ yīi a naáŋ á ntē ŋkaʼ, a eghʉ̄ menu membɔŋ, ńzīŋ ndeŋ ndeŋ, ńnáŋ mé anuúnē.
49005010	Pɛ etsāʼ á ntē pɛ, tɛ nzhɛ́ ajū mīi, á pɔɔ̄ŋ á Atsyapuɔ Yɛɛ́so.
49005011	Ndɛ́ʼ pɛ a epuɔ pīi, é naáŋ á ntē nzém, é púte azō ŋghʉ̄. A cʉ́ʼɛ épúp, pɛ esīate wɔ́p. Pɔ́ gɔ le ghʉ̄ azō, tɛ methū é tó ɔ́.
49005012	Ajū mīi, epuɔ puɔ mɛ́t, é lʉɔnɛ ŋghʉ̄ɛ, á tɛ esē é kú epuɔ á leshūŋ.
49005013	Mɛ́ piŋ ŋgɔ́ tɛ esīa, ŋkaʼ é ghʉ, mɛ́ pú njʉ́ɔ.
49005014	Ajūɔ tsem zīi, mɛ́ piŋ esīa, ŋkaʼ é ghʉʉ̄, mɛ́ pú njʉ́ɔ. Á épúp tɛ́, mɛ́ zɔɔ̄p ŋ́gɛ: «Wu yīi o ó si ndíi, ziɛ̄, fhó á nnɔ mepfhō, ḿbʉ́ʼɛ nnɛ̄t, Klísto a elɔ̄k ŋkaʼ yí, ŋ́kɛ̄ʼɛ á wú.»
49005015	Púp, pɛ elāk athū zɛ́ ánɛ ntií atswhī zīi, pɛ lɔɔ̄k nnáŋ. Ndɛ́ʼ pɛ enáŋ páʼ metsetseŋ lā, pɛ enáŋ áa páʼ megaŋ azhɛ̄‑anu lā.
49005016	Pɛ ejhʉ́ apɛ, ánɛ njhʉ̄ zīi pɛ lɔɔ̄k nnáŋ tsetsɔŋɔ, melaʼ mīi, meleʼé alāʼ mīi, ḿpɛ lɔɔ̄k nnáŋ á ayáʼa, é té si mbɔ̄ŋɔ ɔ́.
49005017	Ndɛ́ʼ pɛ enáŋ páʼ metsetseŋ lā, pɛ egɔ́ efʉʼ metsem, éfāʼ á lezhɛ̄ ajū mīi, Atsyapuɔ a á si ŋkɔ̄ŋɔ ŋ́gɛ pɛ eghʉ̄.
49005018	Ndɛ́ʼ pɛ ecʉ́ʼ meluʼ é jhʉ́ á wɛ́, melaʼ mīi meluʼ é tshóne á ŋiŋ, á fate menu. Pɛ ecʉ́ʼ, Azwakne Ndém a epú njhʉ́ á wɛ́.
49005019	Pɛ egɔ́ á nnɔ pɛ, ńzɔ̄p mezɔp ntshi mīi, é ntē aŋwaʼne Ndém, ńdɔk ŋgūʼte á Ndém, ńzɔ̄p mezɔp ntshi epuɔ Yɛɛ́so, ńzɔ̄p mezɔp ntshi mīi, Azwakne Ndém á néŋ á ntē pɛ. Pɛ ezɔ̄p mé ntē wɛ́ ntsem, ńdɔk ŋgūʼte á Atsyapuɔ.
49005020	Pɛ egɔ́ efʉʼ metsem, ńzápa ánɛ lezēŋ Atsyapuɔ yímpɛ Yɛɛ́so Klísto, ésyákne á Ndém Mɔʼɔ́, ánɛ ajūɔ tsem.
49005021	Páʼ pɛ́ é si njúʼɔ nchu Klísto lā, pɛ esóʼne nnɛ̄t ŋgyá á esī, á nnɔ pɛ nzeŋne zeŋné.
49005022	Ewiɛ́ menzwí lɛ́, a esóʼne nnɛ̄t ŋgyá á esī, á mvhɔ ndō yi, ńdeŋ ndeŋ páʼ a soʼneé nnɛ̄t ŋgyá á mbū Atsyapuɔ Yɛɛ́so épúp,
49005023	melaʼ mīi, á mbū menzwí páʼā, ndō yi mé gɔ́ eyi efɔ, ńdeŋ ndeŋ páʼ, ánɛ alúŋ epuɔ Klísto páʼā, Klísto mé gɔ́ á efɔ. Yí yīi a le ghʉ̄ʉ̄, alúŋ mɛ́t, páʼ á si ŋgɔ́ mbe nnɛ̄t zi lā, á tswɛ́t.
49005024	Páʼ alúŋ epuɔ Yɛɛ́so á nɔɔ̄ŋ nnɛ̄t á esī á mvhɔ yí lā, á pɔŋ ŋ́gɛ, ewiɛ́ menzwí lɛ́, a enɔ̄ŋ nnɛ̄t á esī, ánɛ ajūɔ tsem, á mvhɔ ndō yi.
49005025	Ŋ́gɔ́ mé pɛ mbaŋa, awíɛ awíɛ a ekɔ̄ŋ á nzwí yi, ńdeŋ ndeŋ páʼ Klísto a kɔɔ̄ŋ alúŋ epuɔ pí épúp. A le kɔ̄ŋ alúŋ epuɔ pí kɔɔŋ, tɛ ŋgyá athū nnɛ̄t zí melaʼ mɔ́p.
49005026	A le kɔ̄ŋ á yí á lelɔk épúp, ŋ́ghʉ̄, alúŋ epuɔ pí, á kuʼ á legɔ̄ ajūɔ Ndém, ŋ́gē eghʉ epúp, ńdɔ̄k ashuŋne zí pɔ́ ntshi esōk á wɔ́p.
49005027	Klísto a le kɔ̄ŋ á légɛ, alúŋ epuɔ pí a egē etshí á mvhɔ yí, ńnɔŋ ŋwāŋnɛ, ŋ́gɔ́ té alɔ́ʼ, ŋ́gɔ́ té nchʉ́, ŋ́gɔ́ té atswɛ́t. A le kɔ̄ŋ ŋ́gɛ, alúŋ epuɔ pí a ekūʼ á legɔ̄ ajūɔ Ndém, tɛ Ndém a nɔ̄ŋ le ndāʼa á wɔ́p ɔ́.
49005028	Á páʼa tɛ́, ndō a pɔŋteé á lekɔŋ á nzwí yí épúp, páʼ athū nnɛ̄t zí lā. Ŋiŋ a kɔɔ̄ŋ á nzwí yi páʼā, ńdɔkɔ ŋkɔ̄ŋɔ athū nnɛ̄t zí méŋwɛ̄t.
49005029	Mɛ́ laá njʉ́ɔ, ŋiŋ á gene mbe nnɛ̄t zi, yí méŋwɛ̄t ɛ́, a cʉ́ʼɛ épúp mbɔ, a tuŋneé á yí, ńzék á yí á mbɔŋɔ́. Á si ŋgɔ́ ajū mīi, Klísto a ghʉʉ̄, ánɛ alúŋ epuɔ pí,
49005030	ŋ́ghʉ̄ɛ épúp, melaʼ mīi, ḿpɛ é si ŋgɔ́ mekim mbe nnɛ̄t zi.
49005031	Á gɔ́ páʼ mɛ́ le tí á ntē aŋwaʼne Ndém ŋ́gɛ: «Melaʼ épúp tɛ́, ŋiŋ mbaŋa a a fú enáŋ tɛ efak nnɛ̄t, ánɛ mɔʼɔ́ yi pɔ́ mɛ́ wɔp, égʉɔ ekwɛ́tɛ nnɛ̄t ánɛ nzwí yi, pɔ́ mémpīa e ekwɛ́tɛ ncʉ́ʼ á taʼ.»
49005032	Anuúne zīi á lʉɔneē ánɛ anu jʉɔ mɛ́t, á faáŋ tɛʼ. Meŋ á jʉ́ɔ azá ŋ́gɛ, á cʉteē á Klísto pɔ́ alúŋ epuɔ pí.
49005033	Á zeéŋ ncʉ̄te á wɛ́ azɛ́: awɔ́ ŋiŋ nnɔ wɛ lɛ́, a pɔŋteé á lekɔŋ á nzwí yi, páʼ athū nnɛ̄t zí lā, ewiɛ́ menzwí lɛ́, á pɔ́ŋte á lejūʼ nchu ndō yi.
49006001	Ŋ́gɔ́ mé pɛ ewɔŋkhʉ̄, awɔ́ lɛ́, a ejúʼ nchu mɔʼɔ́ yi pɔ́ mɛ́ wɔ́p, páʼ Atsyapuɔ a á si ŋkɔ̄ŋɔ épúp. Á si ŋgɔ́ ndeŋ ndeŋ, ajū mīi pɛ pɔŋteé á leghʉ.
49006002	Mvhɔ lepé tsīi, Ndém a le gē eyá, ŋ́ghʉ̄ á alaʼne éwú, é leé ŋ́gɛ, ŋiŋ a eghʉ̄ mekuʼ mɔʼɔ́ yi pɔ́ mɛ́ wɔp.
49006003	Alaʼne mɛ́t á gɔ́ lɛ, ŋiŋ a ghʉɛ épúp, mbɔ a a wɛ lepɔŋ, égɔʼ enáŋ á ndo esī atsetsáʼ.
49006004	Ŋ́gɔ́ mé pɛ memɔʼɔ́ epɔ̄, ndɛ́ʼ pɛ eswite ewɔŋkhʉ̄ pɛ́. Pɛ gē ekɔ́ʼte á wɔ́p, ńdɔ̄k meshuŋne mīi, é fhɔ́ɔ á mbū Atsyapuɔ, ńték á wɔ́p, ńzéŋ ndɔ̄k ńtswɛ̄te á wɔ́p.
49006005	Ŋ́gɔ́ me pɛ meŋkwa, pɛ ejúʼ nchu epuɔ pīi, pɔ́ pɔɔ́ŋ á wɛ́, ŋ́ghʉ̄ mekuʼ mɔ́p, ésóʼne nnɛ̄t mé esī á mvhɔ pɔ́p, ŋ́gwɛ̄ ntē mbɔŋ á mbū pɔ́p. Pɛ epú ŋghʉ̄ épúp, ndeŋ ndeŋ páʼ pɛ ghʉʉ̄ á mbū Klísto épúp.
49006006	Ndɛ́ʼ pɛ lɛ ŋghʉ̄ áa afʉʼ zīi, mɛ́ é si mbípnɛ á wɛ́. Ndɛ́ʼ pɛ eghʉ̄ʉ tɛ á gɔ́ páʼ, pɛ lɛ ndɔ̄kɔ efāʼa áa légɛ, mɛ́ ekɔ̄ŋ á wɛ́ lā. Pɛ eghʉ̄ áa páʼ, meŋkwa Klísto pīi, pɔ́ é si ŋkhʉ́nɛ á leghʉ ajū mīi, Ndém a á si ŋkɔ̄ŋɔ lā.
49006007	Pɛ elɔ̄k ntē mbɔŋ, ŋ́ghʉ̄ afaʼ á mbū pɔ́p, páʼ pɛ ghʉɛ á mbū Atsyapuɔ lā, tɛ á le gɔ́ áa páʼ, pɛ ghʉɛ á mbū epuɔ menɔŋ lā á.
49006008	Pɛ é si nzhɛ́ɛ á légɛ: Atsyapuɔ a shʉʼ eyá ntaŋá á mbū awíɛ awíɛ yīi, a ghʉʉ̄ afaʼ mbɔŋ, tɛ ŋgaŋ a láʼa le gɔ́ ŋkwa, ká á ŋiŋ yīi, a naáŋ á ŋga athū yí.
49006009	Ŋ́gɔ́ mé pɛ wɔ pɔ́ŋ‑meŋkwa, mémɔʼɔ́ pɔ́p, pɛ eghʉ̄ azɛ́ ndeŋ ndeŋ épúp, á mbū meŋkwa mɛ́. Ndɛ́ʼ pɛ ekāak á wɔ́p kake. Pɛ ezhɛ́ ŋ́gɛ, pɛ a pɔ́p é wɛɛ̄ áa taʼ Mɔʼɔ́, á gɔ́ á athʉ́ lephū. Epuɔ menɔŋ metsem é mbū yí, ŋ́gɔ́ áa taʼ.
49006010	Meŋ a ge ezoko, élé gɛ, páʼ pɛ lɛtneē ánɛ Atsyapuɔ lā, pɛ ezápa ánɛ mía mía mete mīi, a yáa á mbū pɛ, ńtswiʼne ntēte.
49006011	Pɛ ezwík á tsitsi ncu ntsem yīi, a fhɔ́ɔ á mbū Ndém, tɛ́ ndɔk ŋkūʼ á wɛ́ á lete, éfʉʼ metsem yīi, Sɛ́ta a á si efāʼa ŋ́gɛ, pɛ efā nzhɛ.
49006012	Ḿpɛ te páʼā, ńnɔŋ ndʉɔ́ʼɔ epuɔ menɔŋ ɔ́, ḿpɛ é si ndʉɔ́ʼɔ áa ajūɔ tsem zīi, á sáʼa lefɔ, ájuɔ tsem zīi á sáʼa mete, éwɔ sáʼ‑ŋgɔŋ jʉɔ, páʼ e ké ŋgɔ́ áa ntē nzém lā, ńdʉɔ́ʼɔ ajūɔ tepɔŋ ntsem zīi, á wɛɛ̄ mete á methʉ́.
49006013	Melaʼ épúp tɛ́, pɛ ezwík á tsitsi ncu yīi, a fhɔ́ɔ á mbū Ndém, ńzhɛ́ páʼ, á gɔ́ɔ aleʼé zīi, á ka láŋa, pɛ etēe athū á mbū ŋgaŋ mbo, ńdʉɔ́ʼ tɛ njhʉ́, ńzɛ́t ntē tee.
49006014	Púp, pɛ etshíte á ajʉʼ, ḿbíp, anuúnē a egɔ́ á mbū pɛ, ŋ́gɔ́ páʼ ekɔp yīi, pɛ cuúŋ á mbembéŋ pɛ lā. Leghʉ anu ndeŋ ndeŋ, a egɔ́ á mbū pɛ, ŋ́gɔ́ páʼ nzhó ncu zīi, mɛ́ lɔɔ̄k atʉɛ́ ncūŋte lā.
49006015	Lekhʉ̄ne á letswi ŋke mbɔŋ, páʼ é yáa apwɛne lā, a egɔ́ á mbū pɛ, ŋ́gɔ́ páʼ meláŋ mīi, pɛ zwiík á mekhu pɛ lā.
49006016	Lefɛ̄ nnɛ̄t ŋgyá á mbū Ndém, á egɔ́ á mbū pɛ, ŋ́gɔ́ páʼ kʉ́ʼɛ́ ncu lā. Kʉ́ʼɛ́ ncu mɛ́t a etswíte á wɛ́ á lepīk mmók yīi, Efɔ menu tepɔŋ a á yɛt ánɛ mekɔŋ, tɛ́ ndɔk ndʉɔ́ʼ á wɛ́.
49006017	Pɛ evéŋ ŋ́gɛ, Ndém a eghʉ̄, pɛ etswɛ́t. Letswɛ̄t mɛ́t a egɔ́ á mbū pɛ, ŋ́gɔ́ páʼ ezɛ́ nta ncu zīi, mɛ́ lɔɔ̄k atʉɛ́, ńcūŋte lā. Pɛ ekúʼte ŋŋí ncu zīi, Azwakne Ndém, á yáa á mbū pɛ, á gɔ́ ashuŋne Ndém.
49006018	Pɛ eswíŋte á Ndém, ánɛ ajūɔ tsem. Azwakne Ndém a etswíte á wɛ́, á lelɔ̄ á Ndém azō efʉʼ metsem. Ndɛ́ʼ ŋiŋ á lí, pɛ eswíŋte á Ndém té ká, á athū epuɔ Ndém metsem.
49006019	Pɛ eswíŋte á Ndém, mbɔɔ ánɛ azá athū. Éswíŋte ŋ́gɛ, Ndém a enéŋ ashuŋne zí á nchu meŋ, meŋ ndɔk ntɛ̄ʼte éshúŋ ntsem zīi, e lʉɔneē ánɛ ŋke mbɔŋ.
49006020	Meŋ á si ŋgɔ́ á ŋiŋ yīi, a tɔ́ktɛ ntswīi ŋke mbɔŋ mɛ́t. É melaʼ púp tɛ́, meŋ á ŋgyā atʉɛ́. Púp, pɛ eswíŋte ŋ́gɛ, Ndém a eghʉ̄, meŋ etswī ŋke mbɔŋ mɛ́t, ntɛʼte tɛʼte, páʼ meŋ mbɔŋteé á gá á leghʉ épúp.
49006021	Meŋ á si ŋkɔ̄ŋɔ ŋ́gɛ, pɛ ezɛ́, e ezhɛ́ ajʉʼ zīi, meŋ á tsetsɔŋɔ ntshí éwú, ńzhɛ́ ajū mīi, meŋ á si ŋghʉ̄ɛ. Melaʼ épúp tɛ́, Tishik méŋ mɔ́ yímpɛ, meŋ kɔ̄ɔŋ á yí tɛʼ, á nɔŋ ŋghʉ̄ɛ afaʼ Atsyapuɔ mé taʼ ntē, a a shʉʼ eshʉʼe, éshúŋ á wɛ́ menu meswhī ntsem ánɛ meŋ.
49006022	Meŋ túɔ́ á yí á mbū pɛ mé ntií, ŋ́gɛ a eshʉʼ eshúŋ á wɛ́ páʼ pek é épúp, ŋ́kó esēmte á wɛ́.
49006023	Ŋ́gɛ Ndém Mɔʼɔ́ mbɔɔ Atsyapuɔ Yɛɛ́so Klísto, e eghʉ̄, epɔ̄ memía metsem, e enáŋ mé apwɛne, ńnáŋ mé ŋkɔŋne á tsetsɛlɛ pɔ́p, éfɛ́ nnɛ̄t ŋgyá á mbū Ndém.
49006024	Ŋ́gɛ Ndém a elɛ ŋghʉ̄ anu mbɔŋ té ndhʉ, ánɛ epuɔ metsem pīi, pɔ́ kɔɔ̄ŋ Atsyapuɔ yímpɛ Yɛɛ́so Klísto, mé ŋkɔŋne zīi, e te ndáʼa mmī í.
50001001	Meŋ Pɔ́ɔl mé tíi akɛtte jʉɔ páʼa. Pek Timotɛ, mégaŋ afaʼ Yɛɛ́so Klísto. Ńtíi á mbū pɛ metsem pīi, pɛ le zapá ánɛ Yɛɛ́so Klísto, ńcʉ́ʼ epuɔ Ndém, á wɛ́ pīi pɛ naáŋ á tésɔŋ Fílíip. Ńtíi mbɔɔ á mbū wɔ tshí‑mvhɔ pɔ́ wɔ tɛ́ne‑alúŋ epuɔ Yɛɛ́so.
50001002	Ŋ́gɛ Ndém, á Mɔʼɔ́ yímpɛ, pɔ́ Atsyapuɔ Yɛɛ́so Klísto, e elɛ ŋghʉ̄ anu mbɔŋ té ndhʉ ánɛ pɛ. Ŋ́ghʉ̄ pɛ enáŋ mé apwɛne.
50001003	Meŋ kwaŋteē á wɛ́ efʉʼ akɔ̄ lɛ́, ésyákne á Ndém ga ánɛ athū zɛ́.
50001004	Efʉʼ akɔ̄ lɛ́ yīi, meŋ á si eswíŋtɛ á Ndém á athū pɛ metsem lɛ́, meŋ ndɔ̄ɔk áa lekāk tɛ́ eswíŋte,
50001005	éfhó ánɛ ntií zīi, pɛ lɔɔ̄k ntswíte á gá á leghʉ, ŋke mbɔŋ é saŋ ejʉʼ, tɛ efhó aleʼé zīi pɛ le júʼē, ḿvéŋ, ŋ́gʉɔ ŋkó á ayáʼa.
50001006	Meŋ chʉʉ́ nnɛ̄t nzhɛ́ á légɛ, Ndém, páʼ a ke zī afaʼ mbɔŋ á ntē pɛ lā, a a lɔk egʉɔ mé mvhɔ, tɛ etsékne, áleʼé zīi, Yɛɛ́so Klísto a piŋɛ nzem.
50001007	Á mbɔŋ á mbū meŋ, á lewɛ ejʉɔ ntií akwaŋte ánɛ pɛ metsem, melaʼ mīi, meŋ tshií ntē gá tɛʼ, ánɛ pɛ. Mbɔɔ páʼ Ndém a ke tswī apɔŋɔ́ ntē te ndhʉ ánɛ pímpɛ, ŋ́ghʉ̄ pɛ etswíte á gá á afʉʼ zīi, meŋ ke nɔ̄ŋ nchʉ́ɛ nnɛ̄t ntswīi páʼ, ŋke mbɔŋ é anuúnē, mɛ́ piŋ mbɔ́ŋte á lenēŋ ntē éwú. Ńzéŋ ntswíte á gá tsetsɔŋɔ, páʼ meŋ á ŋgyā atʉɛ́.
50001008	Ndém a á si nzhɛ́ɛ páʼ, á anuúnē á légɛ, meŋ kɔɔ̄ŋ á wɛ́ metsem tɛʼ, mé ŋkɔŋne zīi Yɛɛ́so Klísto a le néŋ á ntē meŋ.
50001009	Aswiŋte zīi, meŋ á si ŋghʉ̄ɛ á mbū Ndém á athū pɛ, a ajʉɔ: meŋ á si ndɔ́ɔ ŋ́gɛ, Ndém a eghʉ̄, pɛ etswiʼne ŋkɔ̄ŋne mennɛ̄t mɛ́, ńdɔk ŋgʉ̄ɔ mé mvhɔ. Púp, ńdɔk nzhɛ́ páʼ Ndém a á épúp, ḿbiŋ ŋghʉ̄ menu mīi, é mbɔŋ á leghʉ.
50001010	A egɔ́ épúp, pɛ elɔk ŋkūʼ á lesāŋ tɛ ŋkāŋ nzhɛ mbɔŋ, ŋ́kúʼte. Ńdɔk ndáʼ mbú ŋ́gɔ́ té alɔ́ʼ, épuɔ pīi Yɛɛ́so Klísto, a te e láʼ enɔŋ elaʼa á wɔ́p, á aleʼé zīi, a piŋɛ nzem ɛ́.
50001011	Yɛɛ́so mɛ́t, a a shʉʼ eghʉʉ, ajūɔ tsem zīi, pɛ ghʉɛ, a egɔ́ áa mbɔŋ. Epuɔ menɔŋ e ejʉ́ɔ épúp, ŋ́ghʉ̄ mekuʼ Ndém, ńzéŋ ŋgūʼte á yí.
50001012	Epɔ̄ memía, meŋ á si ŋkɔ̄ŋɔ ŋ́gɛ, pɛ ezhɛ́ á légɛ anu zīi, á ke ghʉ̄ á gá la, á gɔ́ áa mmɔʼ mɛnzhɛ, á lelɔk ŋghʉ̄, ŋke mbɔŋ é tswiʼne esāŋ ejʉʼ.
50001013	Á épúp tɛ́ wɔ lʉɔ́ʼ‑ncu tɛ mmī, épi é pípɛ mba ŋgɔpna, mbɔɔ epuɔ tɛ nzáne, é si nzhɛ́ɛ á légɛ, meŋ á ŋgyā atʉɛ́ páʼa, melaʼ anu Klísto.
50001014	Emɔ̄ʼ epɔ̄ memía tɛ nzáa, é ke jʉ́ɔ páʼ meŋ á ŋgyā atʉɛ́, ńtswiʼne nnéŋ ntē ánɛ Atsyapuɔ, tɛ pɔ́ é tsetsɔŋɔ, ńcʉ́ʼɛ ntswīi ŋke mbɔŋ, ńdɔkɔ ŋgʉ̄ɔ mé mvhɔ, té pɔ́k.
50001015	Á anuúnē á légɛ, emɔ̄ʼ epuɔ é si eshúŋɔ anu Klísto, ŋ́ké eshúŋɔ páʼā, ńdɔkɔ efāʼa azō ánɛ meŋ, ńzéŋɛ ndɔkɔ eséŋɛ ntē ánɛ meŋ. Emɔ̄ʼ epuɔ é piŋ nnɔ̄ŋ eshúŋɔ azɔ́p, mé taʼ ntē.
50001016	Ŋ́ghʉ̄ɛ épúp páʼā, ńdɔkɔ ŋkɔ̄ŋɔ á gá. Pɔ́ é si nzhɛ́ɛ á légɛ, meŋ á ŋgyā atʉɛ́ ega páʼa, éfaʼa á gá á lechʉ̄ nnɛ̄t ntswī á légɛ, ŋke mbɔŋ é anuúnē.
50001017	Epi emɔ̄ʼ epuɔ é piŋ nnɔ̄ŋ eshúŋɔ anu Klísto páʼā, ńdɔkɔ efāʼa azō ánɛ meŋ. Ajū mīi á tshónɛ á wɔ́p á letswi ŋke, á té ndeŋ ndeŋ ɛ́. Pɔ́ é si ŋkwāŋa ŋ́gɛ, pɔ́ e ghʉ épúp, élɔk etswiʼne ŋgʉɔ̄ʼ za á ŋgyā atʉɛ́ ega.
50001018	Mɛ́ nɔŋ eshúŋɔ anu Klísto mé taʼ ntē, kɛɛ́ eshúŋɔ ndɔkɔ efāʼa azō ánɛ meŋ lɛ́, mbɔ á té si eshúŋɔ á gá á azō ɔ́. Mía anu á gɔ́ áa lɛ, mɛ́ eshúŋ anu Klísto. Ntē gá é si ŋgáŋtɛ melaʼ épúp, éshʉʼ ezéŋ etswiʼne egáŋte.
50001019	Pɛ é si eswíŋtɛ á Ndém á athū meŋ. Azwakne Yɛɛ́so Klísto á zéŋ nnɔ̄ŋ ntswítɛ á gá. Pɛ eghʉ̄ɛ épúp páʼā, ńdɔkɔ ŋ́gɛ menu muɔ mɛ́t ntsem, e eshʉʼ ŋghʉ̄, meŋ etswɛ́t.
50001020	Á páʼa ŋgɔ́ ajū mīi, meŋ á si nzwíʼtɛ ŋkone kone. Amɔ̄ʼ ajū mīi á gɔ eghʉ̄ʉ, esē é kú á gá, á té éwú ú. A cʉ́ʼɛ épúp, mbɔ tɛ efhó tsetsɔŋɔ, mbɔɔ páʼ, á gɛ nzī ŋgɔ́ɔ, meŋ chʉʉ́ nnɛ̄t ŋkúʼte á ntē meŋ á lelɔk ega legɔ̄, ŋ́ghʉ̄, epuɔ menɔŋ é wuʼte á Klísto, tɛ meŋ ndáʼa ŋkwhʉ́ kwhʉ̄ʉ, kɛ gá á lezɛ̄t nte lɛ̄ɛ.
50001021	Á mbū meŋ, gá á legɔ̄ á ŋgɔŋ, á gɔ́ áa lelɔk ŋgūʼte á Klísto. Meŋ ké mbīŋ ŋkwhʉ́, á gɔ́ á mbū meŋ, ŋ́gɔ́ áa apɛ.
50001022	A piŋɛ ŋgɔ́ éyi, meŋ zéŋɛ nnáŋ á ŋgɔŋ, mefaʼ má é tswíte epuɔ, mbɔ á páʼā, meŋ te zɛ́t nzhɛ́ eshhʉ̄ yīi, meŋ a kaŋ á.
50001023	Menu muɔ mɛ́t mɛ́mbīa, é si eshūŋnɛ á gá. Meŋ á si ŋkɔ̄ŋɔ á gá á legʉɔ ntswɛ́tte á Klísto, pek yí mé cʉ́ʼɛ nnáŋa. Púp mé mbū meŋ, ŋ́gɔ́ á mía anu.
50001024	Táʼ, mvhɔ a á gá á lenāŋ á ŋgɔŋ, melaʼ mɛ́.
50001025	Meŋ kuʼteé á ntē meŋ épúp. Meŋ a náŋ á ŋgɔŋ. Ńzéŋ ŋgɔ́ á si nzhɛ́ɛ á légɛ, meŋ a shʉʼ enáŋ á tsetsɛlɛ pɛ, énɔŋ etswítɛ á wɛ́ metsem, á letswiʼne efɛ́ nnɛ̄t ŋgyá á mbū Yɛɛ́so, ńnáŋ mé lekāk.
50001026	Ńdɔkɔ ŋ́gɛ, afʉʼ zīi meŋ á shʉʼ tɛ ŋgɔ́ á tsetsɛlɛ pɛ, pɛ etswiʼne nzápa á nzem meŋ, ŋ́gūʼte á Yɛɛ́so Klísto.
50001027	Mía azō á gɔ áa lɛ, pɛ ezīŋ ánɛ mɛnzhɛ yīi, ŋke mbɔŋ ánɛ Klísto é si nzɛ́ttɛ, tɛ ŋgɔ́ yīi, azi ŋgɔ́ éyi, meŋ a shʉʼ ejʉ́ɔ á wɛ́, kɛɛ meŋ te shʉʼ eshʉʼ ɛ́ lɛ́ɛ, meŋ etshí njúʼ páʼ pɛ kwɛɛ́t, ńchʉ́ nnɛ̄t ŋgɔ́ á taʼ nchu, éfók mbʉʼ metsem mé taʼ ntē, ŋ́ghʉ̄, lefɛ̄ nnɛ̄t ŋgyá mé Klísto, á gɔ́ páʼ ŋke mbɔŋ é si nzíʼnɛ épúp.
50001028	Tɛ pɛ é le cʉ́ʼ, megaŋ mbo é ghʉ, pɛ epɔ́k amɔ̄ʼ azō ɔ́. Pɛ eghʉ̄ épúp, a egɔ́ á ayiŋne zīi á tswii á légɛ, pɔ́ é ánɛ mɛnzhɛ lepī. Ŋ́gɔ́ á mbū pɛ, ŋ́gɔ́ á ayiŋne zīi á tswii á légɛ, pɛ é ánɛ mɛnzhɛ letswɛ̄t. A egɔ́ épúp, Ndém mé eghʉ̄ɛ.
50001029	A le tswī á wɛ́ á apɔŋɔ́ ntē te ndhʉ zí, ŋ́ghʉ̄ pɛ ecʉ́ʼ megaŋ afaʼ Klísto. Pɛ é le lɛ ŋgɔ́ megaŋ afaʼ pí, áa ndaʼ ánɛ lefɛ̄ nnɛ̄t ŋgyá á mbū yí í, ńzéŋ ŋgɔ́ mbɔɔ ánɛ lejʉ̄ɔ ŋgʉɔ̄ʼ melaʼ mí.
50001030	Ŋ́gē egɔ́ epiɛ́, ńnɔŋ ndʉɔ́ʼɔ ncu á leghʉ, azō á le ŋke mbɔŋ ták, ńdeŋ ndeŋ páʼ pɛ ke jʉ́ɔ á gá á lelʉɔ̄ʼ épúp. Pɛ é si nzhɛ́ɛ páʼ meŋ nzɛɛ́t ntswiʼnɛ ndʉɔ́ʼ lʉɔʼé.
50002001	Páʼ legɔ̄ yīi, Klísto mé si ntsāŋa á wɛ́, a á si ŋghʉ̄ɛ pɛ etētɛ lā. Páʼ ŋkɔŋne zīi a wɛɛ̄ ánɛ pɛ, e é si nnɔŋ ŋghʉ̄ɛ, pɛ ekāka ete lā. Páʼ pɛ kuʼteé Azwakne Ndém tɛ́ ndɔk nnáŋ lā. Páʼ pɛ wɛɛ̄ apɔŋɔ́ ntē pɔ́ atsāmezeŋɛ á tsetsɛlɛ pɛ lā.
50002002	Pɛ egɔ́ á taʼ nchu, ŋ́kɔ̄ŋne mennɛ̄t mɛ́t, ŋ́gwɛ̄ á taʼ ntē, pɔ́ taʼ akwaŋte, púp, lekāk e egɔ́ á ntē meŋ tɛ nzíʼ.
50002003	Ndɛ́ʼ pɛ gē eghʉ azō, ńdɔkɔ efāʼa anu ánɛ ŋiŋ, kɛɛ́ ndɔkɔ ntswīi nnɛ̄t lɛ́. A cʉ́ʼɛ épúp, pɛ enɔ̄ɔŋ nnɛ̄t á esī á tsetsɛlɛ pɛ, awíɛ awíɛ á piŋ njʉ́ɔ mmɔʼ ŋiŋ áa páʼ, ŋgaŋ mé tsyaā á yí lā.
50002004	Ndɛ́ʼ ŋiŋ á lɛ ŋghʉ̄ áa ajū mīi, yíléyī ndaʼ mé gʉɔ me njhʉʉ́ apɛ éwú. Pɛ eghʉ̄ azi, a tswíte emɔ̄ʼ epuɔ azɔ́p.
50002005	[Pɛ enáŋ ánɛ ntií zīi, epuɔ pīi pɔ́ ziīŋ á nzem Yɛɛ́so Klísto, é pɔŋteé á lenāŋ épúp].
50002006	Tɛ mbɔɔ páʼ pɔ́ Ndém é lɛ taʼ azō lā, A lɛ te lɔ̄k épúp, ésáʼ nnɛ̄t ŋ́gɛ, pɔ́ yí é ndeŋ ndeŋ ɛ́.
50002007	A cʉ́ʼɛ épúp, mbɔ a le pú ntshi ajūɔ tsem nnéŋ, ḿvéŋ á lecʉ̄ʼ ŋgaŋ afaʼ. Púp, ńcʉ́ʼ á ŋiŋnɔŋ tɛ mɛ́ zhí á yí zhíi. Á zéŋ nnáŋ ŋ́gɔ́ á ŋiŋnɔŋ tɛ mɛ́ jʉ́ɔ á yí.
50002008	Yí méŋwɛ̄t á véŋ á lesōʼne nnɛ̄t zi ŋgyá á esī, ńjúʼ nchu Ndém tɛ ndáʼ ŋkwhʉ́. Ŋ́gē ekwhʉ́, mɛ́ kwɛte á yí ánɛ mbaŋne paŋné.
50002009	Melaʼ épúp tɛ́, Ndém a le pú nchʉ́ á yí, ŋ́gyá á yí á atsyantsɔp lezēŋ.
50002010	Ŋ́ghʉ̄ɛ épúp ŋ́gɛ, ajūɔ tsem tɛ nnɔ̄ŋ nzwāknɛ zīi, á athʉ́ lephū, mbɔɔ á esī atsetsáʼ, mbɔɔ á nzem esī, á júʼɔ á lekīm lezēŋ Yɛɛ́so, á pú ntswíʼte á mvhɔ yí, ŋ́gyá mekuʼ mí.
50002011	Ŋ́gɛ, ŋiŋ ntsem a esáʼ ŋ́gɛ, Yɛɛ́so Klísto mé Atsyantsɔp. Awiɛ́ awiɛ́ a eghʉ̄ épúp, ńdɔk ŋgūʼte á Ndém Mɔʼɔ́.
50002012	Mepɔŋ mesoó pá, pɛ gɛ nzī nzīŋɛ ánɛ mekhu anu zīi, meŋ nde ziʼné á wɛ́, pɛ etswiʼne nzīŋ éwú, tɛ pɛ é le lɛ̄ nzīŋ éwú áa afʉʼ zīi, meŋ á tsetsɛlɛ pɛ ɛ́, pɛ etswhi nzīŋ éwú tsetsɔŋɔ, páʼ meŋ te á esī í. Pɛ ekāk ete, ńdɔ̄k mekuʼ pɔ́ lenɔŋ nnɛ̄t á esī á mvhɔ Ndém, ńtswī á légɛ, a lē ŋghʉ pɛ tswɛ́t,
50002013	melaʼ mīi, Ndém mé si ntshónɛ á wɛ́, pɛ tsáa, ḿbiŋɛ ŋkūʼɔ á leghʉ ajū mīi, a kɔɔ̄ŋ ŋ́gɛ mɛ́ eghʉ̄.
50002014	Pɛ eghʉ̄ tɛ mbɔɔ akɔ̄ lɛ́, té zwɛ́tte, té ŋak.
50002015	Ńdɔk mbú ŋgɔ́ epuɔ pīi, mɛ́ té si ndāʼa á wɔ́p ɔ́. Épuɔ pīi alɔ́ʼ zɔ́p á té éwú ú. Ŋ́gɔ́ epɔ̄ Ndém, épuɔ pīi pɔ́ é te alɔ́ʼ á nnɔ epuɔ ŋguʼ puɔ, mégaŋ esɔ̄, ŋgɔ́ epuɔ tepɔŋ. Pɛ egɔ́ á nnɔ pɔ́p, ŋ́kɛ̄ʼɛ, páʼ mecɔʼ saŋ é kɛʼɛ ejʉʼ lā.
50002016	Ńnɔŋ eshúŋɔ á wɔ́p ashuŋne zīi, pɔ́ e láʼ elɔk egɔ́ éwú. Pɛ ghʉɛ épúp, mbɔ a láʼ ekuʼ aleʼé zīi, Yɛɛ́so Klísto a piŋɛ nzem, lekāk e egɔ́ á ntē meŋ, melaʼ mīi, á si ŋgɔ́ ayiŋne zīi, á tswii á légɛ, emá mefaʼ pɔ́ ega lezap nnɛ̄t á nnɔ pɛ, a kɛ te ndémndēm ɛ́.
50002017	Wɛ́ á lefɛ̄ nnɛ̄t ŋgyá á mbū Ndém, a á si ŋgɔ́ páʼ, epɔʼ yīi, pɛ nɔŋɔ á mbū yí lā. Mɛ́ zi eshʉ̄ʼ nzwhí á gá zwhíi, mbɔ metshi má e gɔ́ páʼ meluʼ mīi, meŋ tswiʼnɛ ánɛ epɔʼ mɛ́t lā. A shʉʼɛ ŋgɔ́ épúp, mbɔ ŋgɔŋ e pɔŋ á gá, ḿpɛ epúte ŋkák.
50002018	Mbɔɔ pɛ azɛ́, pɛ ekák, ḿpɛ metsem e epúte ŋkák.
50002019	Meŋ á si ŋkwāŋtɛ, ńnɔŋ nzhɛ́ɛ á légɛ, Atsyapuɔ Yɛɛ́so a shʉʼ evéŋ, meŋ egákne ntó á Timotɛ á mbū pɛ. A egʉɔ mbīŋ nzem, éshúŋ á gá menu meswhī ánɛ pɛ, e eghʉ̄, meŋ ewɛ̄ mbʉʼ eswhī.
50002020	Mmɔʼ ŋiŋ a puú te ega yīi, pek yí é wɛɛ̄ á taʼ akwaŋte ɛ́, ńdaʼ Timotɛ. A á si ntsáa á lechʉ̄ nnɛ̄t ntswíte á wɛ́.
50002021	Mvuʼ epuɔ metsem é si ŋghʉ̄ɛ mefaʼ mīi, e tswíte á wɔ́p pɔ́plépɔ̄p. Ḿbiŋɛ te nzɛ́t ŋghʉ̄ɛ ajū mīi, Yɛɛ́so Klísto a á si ŋkɔ̄ŋɔ ɔ́.
50002022	Ŋ́gɔ́ mé Timotɛ, mbɔ pɛ é si nzhɛ́ɛ páʼ, a ke tswī á légɛ, yí wɛɛ̄ atswhī mbɔŋ. Pek yí é ke puté ŋghʉ afaʼ, á letswi ŋke mbɔŋ. Á nɔŋ ntswítɛ á gá ánɛ afaʼ jʉɔ mɛ́t, páʼ méŋkhʉ̄ a tswítɛ mɔʼɔ́ yi lā.
50002023	Meŋ á si ŋkwāŋtɛ ŋ́gɛ, mɛ́ shʉʼɛ nzáʼ ntsaŋ za páʼ mɛ́ é záʼ, meŋ ndɛ̄ɛ ntó á yí á mbū pɛ.
50002024	Meŋ á si nzéŋɛ nchʉ́ɛ nnɛ̄t nzhɛ́ɛ á légɛ, Atsyapuɔ a shʉʼ evéŋ, meŋ méŋwɛ̄t é le nnáŋ á leshʉʼ tɛ njʉ́ɔ á wɛ́ ɛ́.
50002025	Meŋ á jʉ́ɔ ŋ́gɛ, á mbɔŋ á gá á lezēŋ ntó á Epaflodit, á mbū pɛ. Á méŋ mɔ́ ga, ŋ́gɔ́ á nziŋ‑ntō wɛ yīi, pɛ ke tó á yí, ŋ́gɛ a eshʉʼ ŋgyá ajū mīi, á mbū meŋ ŋkíŋɛ, ńdɔk ntswíte á gá lā. Pek yí é ke puté ŋghʉ afaʼ, ńdʉɔ́ʼ ncu ánɛ ŋke mbɔŋ.
50002026	A ke nɔ̄ŋ mbúu eshʉ́ɛ́ tɛʼ, á lezēŋ njʉ́ɔ á wɛ́ metsem. Á piŋ nnɔ̄ŋ ŋgēnɛ á yí, páʼ pɛ ke júʼ á légɛ, a á si ŋgɔ̄ɔ.
50002027	Á anuúnē, a ke gɔ̄ tɛ nnɔ̄ŋ á nchu lewhʉ̄, táʼ, Ndém á ké ntsá á yí, tɛ a te lɛ ntsáa á yí ndaʼá, ńzéŋ ntsá á gá azá, ŋ́gɛ ndɛ́ʼ mmɔʼ lemek á zéŋ eshʉ̄ʼ ńzápne ánɛ eyi meŋ á éwú la.
50002028	Melaʼ épúp tɛ́, ntē ga é si ŋkhʉ́nɛ á letō á yí á mbū pɛ, ńzhɛ́ páʼ, pɛ e kó ezéŋ ege ejʉ́ɔ á yí, ntē wɛ́ e egáŋte, meŋ méŋwɛ̄t azá, meŋ ńde zéŋ mmēk ɛ́.
50002029	Púp, a a shʉʼ eshʉʼe, pɛ elɔ̄k á kwaʼ mía lekāk tɛ́ ntswí á yí, melaʼ mīi a á méŋ mɔ́ wɛ á nzem Atsyapuɔ. Pɛ eghʉ̄ mekuʼ ntií epuɔ pīi, pɔ́ é páʼ yí lā.
50002030	A ke nɔ̄ŋ ŋgɔ̄ á ŋkwhʉ́ɛ ánɛ mefaʼ Klísto. A ke kó á leshʉʼ á ŋgyā ajū mīi, pɛ méŋwɛ̄t é le gɔ le kūʼ á leshʉʼ ŋgyá á mbū meŋ, ńdɔk ntswíte á gá á, ńnɔŋ ŋgɔ̄ á ŋgyá athū zí.
50003001	Epɔ̄ memía pá, meŋ a ge ezoko ajʉɔ anu mɛ́t, élé á mbū pɛ gɛ: pɛ egáŋte, melaʼ mīi pɛ lɛtneē ánɛ Atsyapuɔ. Á té si nzɛ́tɛ á gá, á lezēŋ ntí á mbū pɛ, ńdɔk mbīŋ ánɛ menu mīi, meŋ ndé zi eshúŋ á wɛ́ ɛ́. Meŋ eghʉ̄ɛ épúp, ńdɔkɔ ŋ́gɛ, ndɛ́ʼ amɔ̄ʼ anu tepɔŋ á ghʉ á wɛ́.
50003002	Pɛ epá megaŋ epe, éwɔ fʉʼ‑menu tepɔŋ. Azɔ́p afaʼ á gɔ́ áa leŋīŋ ŋ́gɛ, mɛ́ eláʼ ntém á ŋiŋ, tɛ́ á gɔ́ áa anu ndémndēm.
50003003	Ḿpɛ mé kwaʼ epuɔ pīi, mɛ́ lé tém á wɔ́p. Ḿpɛ mé si ŋgē ewuʼtɛ á Ndém, Azwakne zí mé tshónɛ á yímpɛ. Ḿpɛ é si ndɔ̄kɔ á Yɛɛ́so Klísto tɛ́ ŋkāʼtɛ. Ḿpɛ gɔ le lɔ̄k ajū mīi, epuɔ menɔŋ mé le zapáā, tɛ́ ŋkāʼtɛ ɛ́.
50003004	Tɛ́ meŋ gɔ́ páʼa, ŋgɔ́ á ŋiŋ yīi meŋ nde gɔ́, meŋ enéŋ ntē gá ánɛ ntií menu mɛ́t. Tɛ ŋgɔ́ yīi, ŋiŋ a shúŋɔ á gá ŋ́gɛ, yí zhɛɛ́ azō éwú, meŋ shúŋ á yí ŋ́gɛ, meŋ zhɛɛ́ ntsyā á yí.
50003005	Mɛ́ le zhí á gá, á ghʉ eleʼé lefaá, mɛ́ tém á gá. Meŋ á ŋiŋ ánɛ nzwɛt epuɔ Islaɛl, ńtúɔ́ ánɛ atseŋ ŋgyā Bɛnjamɛŋ. Ŋ́gɔ́ á ŋiŋ alāʼ epuɔ Eble, memɔʼɔ́ pá é pú ŋgɔ́ epuɔ Eble. Ŋ́gɔ́ ánɛ lekūʼte lepé epuɔ Yúda, mbɔ meŋ ndɛ ŋiŋ nnɔ Falísia.
50003006	Ntē gá é le pú ŋkhʉ́ne á lekūʼte lepé epuɔ Yúda kuʼtée, tɛ meŋ ndʉɔ́ʼɔ epuɔ pīi, pɔ́ é ánɛ alúŋ epuɔ Yɛɛ́so. Ŋ́gɔ́ mé leziŋ ndeŋ ndeŋ, páʼ lepé é si nzɛ́ttɛ, mbɔ mɛ́ lɛ té alɔ́ʼ zá jʉ́ɔ.
50003007	Meŋ ke nɔ̄ŋ njʉ́ɔ ŋ́gɛ, ecū muɔ mɛ́t ntsem, é gɔ etswíte á gá. Tsetsɔŋɔ meŋ á fhó ánɛ ajū mīi, Klísto a ke ghʉ̄ ánɛ meŋ, ḿbiŋ njʉ́ɔ é pú ŋgɔ́ áa mepí.
50003008	Á té ndaʼ épúp ɔ́, akɔ̄ akɔ̄ lɛ́ á mbū meŋ, á té zɛ́t á azō ɔ́, melaʼ mīi, meŋ mbikɛ tɛ ŋkúʼte á Yɛɛ́so Klísto, á Atsyapuɔ ga, á gɔ́ á mbū meŋ, ŋ́gɔ́ mɛgém anu. É melaʼ mí tɛ́, meŋ á pú efhó ánɛ ajūɔ ntsem ntó, ńcʉ́ʼɛ njʉ́ɔ, ajūɔ tsem zīi meŋ ndɛɛ́ ŋghʉɛ, a gɔ́ á mbū meŋ, ŋ́gɔ́ áa páʼ nzɛ̄t lā. Tɛ́ elɔk páʼ meŋ á tó éwú lā, éghʉ, Klísto á egɔ́ á mbū meŋ, ńcʉ́ʼ egá ndaʼ azō.
50003009	Élɛtne ánɛ yí épúp, meŋ ńde zéŋ esé ŋ́gɛ, lekūʼte lepé epuɔ Yúda mé ghʉʉ̄, tɛ́ meŋ gɔ́ á ŋiŋ ndeŋ ndeŋ, á mvhɔ Ndém ɛ́. Táʼ, ajū mīi á gɔ eghʉ̄ʉ, tɛ́ meŋ gɔ́ á ŋiŋ ndeŋ ndeŋ á mvhɔ Ndém, á gɔ́ áa gá á lefɛ̄ nnɛ̄t ŋgyá á mbū Klísto. Ndém mé le ghʉ̄ʉ̄, meŋ egɔ́ á ŋiŋ ndeŋ ndeŋ á mvhɔ yí, melaʼ mīi meŋ ndē efɛ́ nnɛ̄t ŋgyá á mbū Klísto.
50003010	Ndaʼ ajū mīi meŋ á si ntsáa, á gɔ́ áa gá á lechʉ̄ nnɛ̄t nzhɛ́ á Klísto, ŋ́kūʼ á gá á lewɛ mete mīi, Ndém á le ghʉ̄ á zím ánɛ lewhʉ̄ páʼā, ŋ́gwɛ̄. Ŋ́kūʼ á gá á lejʉ̄ɔ ŋgʉɔ̄ʼ páʼ yí lā, tɛ ndáʼ ŋkwhʉ́, ńdeŋ ndeŋ páʼ yí lā.
50003011	Éghʉ épúp, Ndém a eláʼ ŋghʉ̄, meŋ ezím azá ánɛ lewhʉ̄ páʼ yí, tɛ á zi ŋgɔ́ áa lɛ akɔ̄ lɛ́.
50003012	Meŋ te ndʉ́ɛ́ ŋ́gɛ, meŋ á ndáʼ ŋgwɛ̄ ajū mīi, meŋ faʼa á, kɛ́ ŋ́gɛ, meŋ á ndáʼ ŋgʉɔ tɛ ŋkó ɔ́. A cʉ́ʼɛ épúp mbɔ, meŋ zɛɛ́t nnáa ŋgʉ̄ɔ mé mvhɔ, éfāʼ á gá á legɔ̄ ajū mīi, meŋ á si ntsáa. Yɛɛ́so Klísto a lɛɛ́ ŋghʉɛ, meŋ ecʉ́ʼɛ á ŋiŋ yi páʼā, melaʼ épúp.
50003013	Ŋgáŋ me epɔ̄ memía, meŋ ka kwāŋ ŋ́gɛ, meŋ á ndáʼ ŋgwɛ̄ ajū mīi meŋ tsáa á. Ndaʼ ajū mīi meŋ á si eshʉ́ɛ́, á gá á lelekne ajūɔ tsem zīi, meŋ ke ghʉ̄ʉ̄, ŋ́kāk ete nnáte azi á mvhɔ.
50003014	Á páʼa tɛ́ meŋ á si ŋkāka ete, éfāʼa á gá á leshʉʼ ŋgwɛ̄ ntaŋá yīi, Ndém a a shʉʼ elɔk etáŋ epuɔ pīi, a á zápa ánɛ Yɛɛ́so Klísto, ńtɔ́ŋ á wɔ́p, ŋ́gɛ pɔ́ eshʉʼ nnáŋ á lezēŋ yí, á lephū.
50003015	Ḿpɛ metsem pīi, ḿpɛ é tswhí ánɛ mɛnzhɛ Yɛɛ́so, ḿpɛ epú ŋgwɛ̄ ejʉɔ ntií akwaŋte mɛ́t. A piŋɛ ŋgɔ́ éyi, pɛ wɛɛ̄ amɔ̄ʼ akwaŋte ndɛʼɛ, Ndém á tsɔ́ʼ leghi tsɛ́.
50003016	Mía anu a gɔ́ áa lɛ, ḿpɛ metsem e eké nzɛ́t nzīŋɛ ánɛ mɛnzhɛ yīi, ḿpɛ ke zī nnɔŋ nzīŋɛ éwú, tɛ ŋkó tsetsɔŋɔ.
50003017	Epɔ̄ memía, pɛ metsem e epú efʉ̄ʼne á gá. Pɛ etshí menēk mɛ́ ánɛ epuɔ pīi, pɔ́ é si ŋkúʼtɛ atswhī zīi, pek ke ziʼné á wɛ́.
50003018	Epuɔ te nzáne é si ndɔ̄kɔ atswhī zɔ́p, ńtswīi ŋ́gɛ, pɔ́ kʉʉ̄ŋ ncʉ́ʼ megaŋ mbo Klísto, páʼ a le kwhʉ́ ánɛ mbaŋne paŋné. Meŋ ndé zi eshúŋ á wɛ́ tɛ ŋgʉɔ é zá. Tsetsɔŋɔ, meŋ á si nzéŋɛ ndɔ̄kɔ ntshi nnēk, éshúŋɔ á wɛ́.
50003019	Epuɔ puɔ mɛ́t, pɔ́ é si nzīŋɛ ánɛ mɛnzhɛ yīi, a a láʼ eghʉ pɔ́ elákne, melaʼ mīi, pɔ́ lē ndɔk levem tsɔ́p, ŋ́ghʉ̄ ewɔp Ndém. Pɔ́ ghʉʉ̄ menu mīi esē é ke gɔ́ é kú á wɔ́p éwú, ḿbiŋ ŋgɔ́ si ŋkáka. Ntē wɔ́p é tshí áa ánɛ tsitsi ndo esī atsetsáʼ.
50003020	Ḿbiŋ ŋgɔ́ mé pímpɛ, mbɔ ḿpɛ é epuɔ alāʼ Ndém. Ḿpɛ é si nzwíʼtɛ aleʼé zīi, Atsyapuɔ Yɛɛ́so Klísto, a a láʼ efhó éwú eshʉʼ eghʉ, ḿpɛ etswɛ́t.
50003021	A a láʼ esɛt mbe nnɛ̄t zímpɛ zīi, e gɔ́ áa apwɛɛ́t‑azō, e ecʉ́ʼ páʼ mbe nnɛ̄t zi lā, ŋ́gwɛ̄ á shʉ́shɔ́k. A a láʼ elɔk mete mīi a lɔkɔ ŋghʉ̄ɛ, ajūɔ tsem á júʼɔ nchu yí, tɛ́ eghʉ épúp.
50004001	Púp me epɔ̄ memía pīi, é teē nzwiŋ, páʼ pɛ lɛtneē ánɛ Atsyapuɔ lā, ndɛ́ʼ pɛ eká á lejūʼ nchu yí. Meŋ á si ntsáa tɛʼ, á lezēŋ njʉ́ɔ á wɛ́. Ntē gá é si ndētɛ tɛ́ʼ, melaʼ mīi pɛ é si ŋgɔ́ ayiŋne mefaʼ mbɔŋ mīi, meŋ ke ghʉ̄ʉ̄, á wɛ́ megaŋ ŋkɔŋ pá.
50004002	Meŋ á si ntékɛ á Evodi pɔ́ Sɛŋtish, éswíŋtɛ á wɔ́p ŋ́gɛ, páʼ pɔ́ lɛtneē ánɛ Atsyapuɔ lā, pɔ́ ewáʼ mbo zīi é tsɛtsɛlɛ pɔ́p, ŋ́gɔ́ á taʼ nchu.
50004003	Ŋ́gɔ́ mé wu, mbɔŋ esoó afaʼ ga, tswíte wɔnzwí puɔ mɛ́t á lenāŋ mé taʼ nchu. Pek a pɔ́p é ke tshí á taʼ nzem, ḿmāʼ ncu á leghʉ, ŋke mbɔŋ é saŋ ejʉʼ, pek a pɔ́p mbɔɔ Klemaŋ, ŋ́ghʉ̄ emɔ̄ʼ mesoó afaʼ pá. Ndém a lē ndáʼ mbú ńtí nzēŋ mɔ́p, á ntē aŋwaʼne nzēŋ epuɔ pīi, pɔ́ wɛɛ̄ lenāŋ leswhī.
50004004	Páʼ pɛ lɛtneē ánɛ Atsyapuɔ lā, pɛ enáŋ efʉʼ tsem mé lekāk. Meŋ zéŋɛ ndʉ́ɛ́ mé pɛ, pɛ enáŋ mé lekāk.
50004005	Pɛ eghʉ̄ tɛ epuɔ metsem, e ejʉ́ɔ páʼ, pɛ pwɛneé. Pɛ ekímte páʼ á cʉʉ́ʼ ŋgʉɔ mbīa, Atsyapuɔ a eshʉ̄ʼ.
50004006	Ndɛ́ʼ pɛ epú ndā nnɛ̄t ánɛ amɔ̄ʼ azō, a cʉ́ʼɛ épúp, mbɔ pɛ tshíɛ ánɛ akɔ̄ anu lɛ́, pɛ elɔ̄ɔk aswiŋte, ńdɔ́ á Ndém ajū mīi á mbū pɛ ŋkíŋɛ, ŋ́gē elɔ́ épúp, ésyákne á yí, ḿbúʼ mbū ŋ́gɛ, a etswíte á wɛ́.
50004007	Pɛ ghʉɛ épúp, Ndém á yá á wɛ́ apwɛne zīi, á puú efáŋ ńtɔ́k ajū mīi, leghi ŋiŋ ntsem, é gɔ ekwāŋte. Apwɛne mɛ́t, a epú ŋkápte á wɛ́, ńtɔ́te leghi tsɛ́, melaʼ mīi pɛ lɛtneē ánɛ Yɛɛ́so Klísto.
50004008	Meŋ a ge emakne me epɔ̄ memía, élé mé pɛ gɛ, pɛ etshí á akwaŋte zɛ́ ánɛ ajūɔ tsem zīi, azwíŋ á éwú, ńdɔkɔ ndʉ́ɛ́ ajū mīi, á anuúnē, áju mīi á ndeŋ ndeŋ, áju mīi á te alɔ́ʼ, áju mīi á gɔ epɔ̄ɔŋ epuɔ, áju mīi mɛ́ gɔ ekɔ̄ŋte, áju mīi mɛ́ gɔ ewūʼte, áju mīi á yaá mekuʼ.
50004009	Ajūɔ tsem zīi, meŋ ke ziʼné á wɛ́, pɛ ejúʼ mvéŋ, mbɔɔ azi pɛ ke júʼ á gá á leshūŋ á wɛ́, mbɔɔ azi pɛ ke jʉ́ɔ meŋ nɔŋ ŋghʉ̄ɛ, pɛ ezéŋ ŋghʉ̄ azɛ́ épúp. Ndém Ŋgap‑Apwɛne, a egɔ́ mé pɛ.
50004010	Meŋ á si esyákne á Atsyapuɔ páʼ meŋ ndɛtneē ánɛ yí, ntē gá é nɔŋ mbúu nnáŋa mé lekāk, melaʼ mīi pɛ ke zéŋ nziɛ, ŋ́kwāŋte á gá leswhī leswhī. Pɛ kɛ si nzi nnɔ̄ŋ ŋkwaŋtɛ á gá kwaŋte, táʼ, eshhʉ̄ á lelɔk ntswíte á gá, é piŋ nnɔ̄ŋ te ntúɔ́.
50004011	Meŋ te ndʉ́ɛ́ páʼa melaʼ mīi, amɔ̄ʼ azō á mbū meŋ ŋkíŋ ɛ́. Á gɔ́ áa lɛ, meŋ ndé nzíʼne á gá á lenāŋ mé lekāk, tɛ meŋ ndáʼa ŋgwɛ̄ azō lo, kɛɛ meŋ te wɛ̄ lɛ̄ɛ.
50004012	Meŋ zhɛɛ́ á gá á lenāŋ á afʉʼ zīi, meŋ á ntē epūŋ, ńzhɛ́ á gá á lenāŋ á afʉʼ zīi, meŋ ŋgwɛɛ̄ azō tɛ á zá. Á efʉʼ etsem, mbɔɔ ejʉʼ etsem, azō á gɔ́ á esī, meŋ epfɛ́t tɛ nzwɛ́t. Ŋ́gɔ́ te éwú ú, meŋ enáŋ nzi. Meŋ ndē nzíʼne á gá á lenāŋ á afʉʼ zīi, meŋ ŋgwɛɛ̄ tɛ á zá. Ńzíʼne á gá á lenāŋ á afʉʼ zīi, meŋ á ntē epūŋ.
50004013	Klísto mé si ŋgyáa á gá mete, á lelɔk ŋkūʼ á lenāŋ ánɛ meshhʉ̄ metsem.
50004014	Tɛ mbɔɔ épúp lɛ́, pɛ ke ké ŋghʉ̄ azɛ́ áa mbɔŋɔ́, páʼ pɛ ke tswité á gá á ntē ŋgʉɔ̄ʼ zīi, meŋ a éwú la.
50004015	Mesoó pá epuɔ Fílíip, pɛ méŋwɛ̄t, é chʉʉ́ nnɛ̄t nzhɛ́ á mbɔŋɔ́ á légɛ, á lɛ afʉʼ zīi, meŋ nde zī á letswi ŋke mbɔŋ, á ntē apak ŋgɔŋ Maseduan, éshʉʼ efhó éwú ŋgʉ̄ɔ, pɛ pwɔ̄ ndaʼ mé tswíte á gá. Amɔ̄ʼ alúŋ epuɔ Yɛɛ́so ndɛʼɛ, á té yá á gá ŋkāp, ńdɔk ntswíte á gá á.
50004016	Tɛ nzī efhó páʼ meŋ ndɛ á tésɔŋ Tesalonik, pɛ tó ajū mīi, á lɛ á mbū meŋ ŋkíŋɛ, ŋ́gʉɔ tɛ nzáne, ńdɔk ntswíte á gá.
50004017	Meŋ ndʉ́ɛ́ páʼa, meŋ te ndɔ̄kɔ ŋ́gɛ, meŋ á si ntshíɛ ntē gá ánɛ ecū mīi, mɛ́ e yá mé meŋ ɛ́. Ajū mīi meŋ á si ntsáa, á gɔ́ áa lɛ, Ndém a elɛ nzápa ánɛ ecū mīi, pɛ gɔ eyá mé meŋ, ńnéŋ mbwɛ́né ánɛ pɛ.
50004018	Meŋ á chʉ́ nnɛ̄t mvéŋ ŋ́gɛ, meŋ ke jʉ́ɔ ajūɔ tsem zīi, pɛ ke tó á mbū meŋ. Á ke pú nzá, ńtɔ́k azi á ŋgɔ́ á mbū meŋ ŋkíŋɛ. Tsetsɔŋɔ, páʼ Epaflodit a ke lɔ̄k etsō tɛ nzá eshʉʼ ŋgyá mé meŋ lā, amɔ̄ʼ azō á té zɛ́t á mbū meŋ ŋkíŋɛ ɛ́. Etsō mɛ́t é si ŋgɔ́ páʼ epɔʼ yīi, é lemteē azík mbɔŋ, épɔʼ yīi, mɛ́ é yá á mbū Ndém, tɛ á véŋ, é nɔŋ mbɔ̄ŋɔ á yí lā.
50004019	Ndém yīi meŋ ŋguʼtɛ, a wɛɛ̄ lewūʼ te ndhʉ. A a láʼ etsia á nzem Yɛɛ́so Klísto, éyá á wɛ́ ajūɔ tsem zīi, á mbū pɛ ŋkíŋɛ, té cʉ nzem.
50004020	Awuʼte a egɔ́ á mbū Ndém, á Mɔʼɔ́ yímpɛ, á meŋguʼ meŋguʼ. Á páʼa.
50004021	Meŋ a ge ezoko, élé á mbū pɛ gɛ, pɛ etsāʼte awɔ́ ŋiŋ lɛ́ yīi, a zapaá ánɛ Yɛɛ́so Klísto, ńcʉ́ʼ á ŋiŋ Ndém. Epɔ̄ memía pīi pek a pɔ́p é ega, é tsaʼte á wɛ́.
50004022	Epuɔ metsem pīi, pɔ́ zapaá ánɛ Yɛɛ́so, ńcʉ́ʼ epuɔ Ndém, é tsaʼte á wɛ́. Epi pɔ́ faʼa, á mba ŋwɛ́t ŋgɔŋ, é tswhi ntsāʼte á wɛ́.
50004023	Ŋ́gɛ Atsyapuɔ Yɛɛ́so Klísto, a lɛ ŋghʉ̄ anu mbɔŋ té ndhʉ ánɛ pɛ.
51001001	Meŋ Pɔ́ɔl, ŋ́gɔ́ á Nziŋ‑ntō Yɛɛ́so Klísto, páʼ Ndém a le kɔ̄ŋ épúp, mé tíi akɛtte jʉɔ páʼa, pek Timotɛ méŋ mɔ́ yímpɛ.
51001002	Ńtíi á mbū epuɔ Ndém pīi, pɔ́ é tésɔŋ Kɔlɔs, épɔ̄ memía metsem pīi, pɔ́ lɛtneē ánɛ Klísto. Ŋ́gɛ Ndém, á Mɔʼɔ́ yímpɛ, a eghʉ̄ anu mbɔŋ té ndhʉ á mbū pɛ, ŋ́ghʉ̄ pɛ enáŋ mé apwɛne.
51001003	Efʉʼ metsem yīi, pek é si eswíŋtɛ á Ndém, á Mɔʼɔ́ Atsyapuɔ yímpɛ Yɛɛ́so Klísto, á athū pɛ, pek esyákne á yí.
51001004	Éfhɔ́ɔ ánɛ páʼ, pek ke júʼ mɛ́ nɔŋ ŋghítɛ páʼ, pɛ fɛɛ́ nnɛ̄t épúp ŋgyá á mbū Yɛɛ́so Klísto, mbɔɔ páʼ, pɛ kɔɔ̄ŋ epuɔ Ndém metsem épúp,
51001005	melaʼ mīi, pɛ é si ncuŋtɛ nzhɛ́ɛ á légɛ, pɛ e láʼ ewɛ ajū mīi, pɛ é si ntsáa, ńnɔŋ nzhɛ́ɛ á légɛ, Ndém a a láʼ eyá á mbū pɛ, á athʉ́ lephū. Á le fhó ánɛ páʼ pɛ le júʼ ŋke mbɔŋ mvhɔ legʉɔ, páʼ é si ŋgɔ́ á anuúnē lā, tɛ́ pɛ ezhɛ́ azō mɛ́t.
51001006	Ŋke mbɔŋ é le shʉ̄ʼ tɛ ŋkó á mbū pɛ, tɛ́ ŋghʉ̄, pɛ ezhɛ́. Ŋke mbɔŋ mɛ́t, é si esāŋa ŋgɔŋ ntsem, ńnɔŋ nzémɛ ntá. É si nzéŋɛ ŋghʉ̄ɛ épúp á tsetsɛlɛ pɛ, tɛ efhó mvhɔ legʉɔ zīi, pɛ le júʼ á leshūŋ menu mbɔŋ té ndhʉ mīi, Ndém a ghʉɛ, ńzéŋ njʉ́ɔ, ḿvéŋ á légɛ é si ŋgɔ́ anuúnē,
51001007	éfhó ánɛ menu mīi, Epaflas a le ziʼné á wɛ́. Epaflas a á si ŋgɔ́ á méŋ mɔ́ wek, ńzéŋ ŋgɔ́ á esoó afaʼ wek. A á si ŋkúmnɛ athū zék á lezēŋ pɛ, ŋ́gɔ́ á ŋgaŋ afaʼ Klísto yīi, mɛ́ gɔ etém nzem ŋgyá mé yí.
51001008	A ke shúŋ á wék páʼ, Azwakne Ndém á si ŋghʉ̄ɛ, pɛ kɔ̄ŋɔ epɔ̄ memía épúp.
51001009	É melaʼ épúp tɛ́, tɛ efhó páʼ pek le júʼ épúp, pek é ánɛ ewék eshhʉ̄, éswíŋtɛ á Ndém á athū pɛ té ká. Éswíŋtɛ á yí ŋ́gɛ, a elɛ ŋgyá á wɛ́ azhɛ̄‑anu zīi, á fhɔ́ɔ á mbū Azwakne zí, pɛ elɔk ncūŋte njúʼ azō mɛ́t zīi, pɛ ghʉɛ. Ńzéŋ ndɔk ńzhɛ́ á ajū mīi, a á si ŋkɔ̄ŋɔ.
51001010	Púp, ńdɔk nnáŋ páʼ Atsyapuɔ a á si nzɛ́ttɛ. Ŋ́gɔ́ efʉʼ metsem, ŋ́ghʉ̄ ajū mīi, á pɔŋ á yí, e elɔk ŋgɔ́ ntá mbɔŋ zīi, pɛ zémɛ. Ńtswiʼne nzhɛ́ á Ndém, ńdɔk ŋgʉ̄ɔ mé mvhɔ.
51001011	Pek é si eswíŋtɛ á yí ŋ́gɛ, a elɛ ndɔ̄k á mía mía mete mí, ŋ́ghʉ̄ pɛ etēte ánɛ meshhʉ̄ ntsem, tɛ́ ndɔk ŋkūʼ á wɛ́ á lekwɛ̄t ntē, ŋ́kāk ete ánɛ ajūɔ tsem. Pɛ elɔ̄k lekāk,
51001012	ésyákne á Ndém Mɔʼɔ́. A le kūʼ á yí á leghʉ pɛ kó á ntē ŋkaʼ, á yá á wɛ́ etsō mbɔŋ tsīi, mɛ́ pɔŋteé á leyā á mbū epuɔ pīi, pɔ́ é epuɔ Ndém.
51001013	A le fhó á ntē nzém, ésāʼ á yímpɛ, ńtsākne á yímpɛ nnéŋ á ntē lefɔ Méŋ yi, páʼ a kɔɔ̄ŋ á yí tɛʼ lā.
51001014	A le zapá ánɛ Méŋ yi mɛ́t, tɛ́ ncūʼ á yímpɛ, ńzápa ánɛ yí, tɛ́ ndēkne mefa mímpɛ.
51001015	Klísto a á si ŋgɔ́ á ayiŋne Ndém páʼ, mɛ́ té á yí jʉ́ɔ lā. Yí mé mvhɔ ánɛ ajūɔ tsem zīi, Ndém le ghʉ̄ʉ̄.
51001016	Ndém a le zapá ánɛ yí, tɛ́ ŋghʉ̄ ajūɔ tsem. Ájuɔ tsem zīi á athʉ́ lephū, mbɔɔ á esī atsetsáʼ, ájuɔ tsem zīi mɛ́ lɔɔ̄k menēk njʉ́ɔ, mbɔɔ azi mɛ́ té jʉ́ɔ. Ájuɔ tsem zīi, á sáʼa ŋgɔŋ, ájuɔ tsem zīi, á sáʼa lefɔ, ájuɔ tsem zīi, á wɛɛ̄ mete, ájuɔ tsem zīi, á pɔɔ́ŋ mbʉʼ. Ndém le zapá ánɛ yí, tɛ́ ŋghʉ̄ ajūɔ tsem. Ajūɔ tsem mɛ́t, á piŋ ŋgɔ́ azí, á yí Klísto.
51001017	Ndém a le gē eghʉ ajūɔ tsem, á zi ŋgɔ́ áa éwú. Ajūɔ tsem á piŋ nzápa ánɛ yí, tɛ́ ŋgɔ́ éwú.
51001018	Yí mé si ŋgɔ́ á athū mbe nnɛ̄t, mbe nnɛ̄t mɛ́t, é gɔ́ alúŋ epuɔ Yɛɛ́so. Yí mé si ŋgɔ́ nzií lenāŋ leswhī, ḿvhɔ ŋiŋ yīi, a le zím ánɛ lewhʉ̄. Púp, ńdɔk ŋgɔ́ mvhɔ, ánɛ ajūɔ tsem.
51001019	Á anuúnē, Ndém a le kɔ̄ŋ á légɛ, a gɔ́ éyi, yí é páʼ lā lɛ́, Méŋ yi á zéŋ ŋgɔ́ azí épúp.
51001020	Ndém a le kɔ̄ɔ̄ŋ, ńzápa ánɛ Méŋ yi, ŋ́ghʉ̄ pɔ́ a ajūɔ tsem, é zéŋ ncʉ́ʼ á taʼ nchu. Ndém a le fhó ánɛ páʼ, Méŋ yi a le pfɛttē metshi mí ánɛ mbaŋne paŋné, ŋ́kɔ̄ŋ ŋ́gɛ, pɔ́ a epuɔ menɔŋ metsem, e ezéŋ ncʉ́ʼ á taʼ nchu. Púp, pɔ́ a ajūɔ tsem zīi, á esī atsetsáʼ, mbɔɔ á athʉ́ lephū, é lɔkɔ mbúu ŋgɔ́ɔ á taʼ nchu.
51001021	Á lɛ amɔ̄ʼ afʉʼ, pɛ a Ndém é gɔ́ té nnɔ ɔ́. Pɛ lɛ megaŋ mbo Ndém, melaʼ menu tepɔŋ mīi, pɛ lɛɛ́ ŋkwaŋtɛ á athū pɛ, éfʉ̄ʼtɛ.
51001022	Pɛ eké njʉ́ɔ páʼ, á ké mbiŋ ŋgɔ́ tsetsɔŋɔ, mbɔ Ndém a ke ghʉ̄ʉ̄, pɛ a pɔ́p é pú ncʉ́ʼ á taʼ nchu. A ke fhó ánɛ páʼ, Méŋ yi a le sɛ̄t ncʉ́ʼ á ŋiŋnɔŋ, ŋ́khwʉ́, tɛ́ ŋghʉ̄ épúp. Ŋ́ghʉ̄ɛ épúp páʼā, ŋ́gɛ pɛ eláʼ ŋgē etshí á mvhɔ yí, ŋ́gɔ́ epuɔ pīi, é ziīŋ páʼ yí Ndém a á si ŋkɔ̄ŋɔ, ŋ́gɔ́ té alɔ́ʼ. Épuɔ pīi, mɛ́ té si ndāʼa á wɔ́p ɔ́.
51001023	Á si ŋké nzɛ́ttɛ ŋ́gɛ, pɛ ekāk ete, ńtswiʼne efɛ́ nnɛ̄t ŋgyá á mbū Klísto, ńdɔk ŋgʉ̄ɔ mé mvhɔ. Ŋ́kúʼte á lefɛ̄ nnɛ̄t mɛ́t, tɛ a echʉ́ nnɛ̄t ntēte, páʼ ŋgyā zīi, mɛ́ lɔɔ̄k á tɔ́ nnɔ̄ŋ atseŋ lā. Pɛ é le cʉ́ʼ, azō á ghʉ, pɛ ewáʼ ajū mīi, pɛ gɛ ntsáa, tɛ efhó á aleʼé zīi, pɛ le júʼ ŋke mbɔŋ, ńnɔŋ nzhɛ́ɛ á légɛ, Ndém a a láʼ eyá mé pɛ ɛ́. Mɛ́ le tswī ŋke mbɔŋ mɛ́t, á mbū epuɔ menɔŋ metsem á ŋgɔŋ. Meŋ Pɔ́ɔl, meŋ ndē ncʉ́ʼ á ŋgaŋ afaʼ Ndém, á letswi ŋke mbɔŋ mɛ́t.
51001024	Tsetsɔŋɔ, ŋgɔŋ é si mbɔ̄ŋɔ á gá ánɛ ŋgʉɔ̄ʼ zīi, meŋ jʉ́ɔ, ánɛ athū zɛ́. Meŋ ndɔkɔ mbe nnɛ̄t za méŋwɛ̄t, ńjʉ́ɔ ŋgʉɔ̄ʼ mɛ́t épúp, ánɛ lezēŋ Klísto, melaʼ mbe nnɛ̄t zi zīi, e é si ŋgɔ́ alúŋ epuɔ Yɛɛ́so.
51001025	Meŋ ndē ncʉ́ʼ á ŋgaŋ afaʼ Ndém, éfāʼa á gá á letswi ŋke mɛ́t, á mbū alúŋ epuɔ Yɛɛ́so. Ndém mé le tsekné ajʉɔ afaʼ mɛ́t, á mbū meŋ, melaʼ mɛ́. Afaʼ mɛ́t, á gɔ́ á gá á lekɛ̄ʼte ashuŋne zí ntsem, éshúŋ á wɛ́.
51001026	Éshúŋ á wɛ́ ntsem zīi, tɛ efhó á meŋguʼ meŋguʼ, á lʉɔ á mbū epuɔ menɔŋ. Tsetsɔŋɔ, a ke pīŋ ŋkɛ́ʼɛ, á mbū epuɔ pīi, é si ŋgɔ́ epuɔ pí.
51001027	Ndém a ke kɔ̄ŋ á leghʉ, pɔ́ zhɛ́ ntsem mɛ́t. Ńzhɛ́ páʼ, nzwiŋ ntsem mɛ́t, é teē épúp. Ńzhɛ́ lewūʼ tsīi é ánɛ ntsem mɛ́t. Ńzhɛ́ épúp, á tsetsɛlɛ epuɔ pīi, é té epuɔ Yúda á. Ntsem mɛ́t é gɔ́ lɛ: Klísto a á tsetsɛlɛ pɛ, yí mé zéŋ nnɔ̄ŋ ŋghʉ̄ɛ, pɛ ekúʼtɛ á légɛ, pɛ e fú ekó á ntē lewūʼ Ndém.
51001028	Klísto wuɔ mɛ́t, tɛ́ pek é si eshúŋɔ á wɛ́ á ŋiŋ yīi, a á ewiɛ́. Pek é si ntswɛ̄tɛ á ŋiŋ ntsem, ńnɔŋ ndɔ̄kɔ azhɛ̄‑anu ntsem, ńziʼnɛ á ŋiŋ ntsem, éfāʼa ŋ́gɛ, awiɛ́ awiɛ́ a ekúʼte á Klísto tɛ a etē.
51001029	Á épúp tɛ́, meŋ á si ŋkāka ete, ńnɔŋ mbɛ́ttɛ ŋkwɛ, mé mete mīi, é fhɔ́ɔ á mbū Klísto. Emiɛ́ mé si ntshónɛ á gá, á leghʉ mefaʼ muɔ mɛ́t.
51002001	Meŋ á páʼā, ńdɔkɔ ŋkɔ̄ŋɔ ŋ́gɛ, pɛ ezhɛ́ lewɛ ncu tsīi, meŋ ntshií éwú melaʼ mɛ́, mbɔɔ melaʼ epuɔ Yɛɛ́so á tésɔŋ Laodisɛ, mbɔɔ melaʼ emɔ̄ʼ epuɔ tɛ nzáne pīi, pɔ́ zi la lezēk ánɛ meŋ tshí ɛ́.
51002002	Meŋ tíi akɛtte jʉɔ páʼa, ńdɔkɔ esēmtɛ á wɛ́ metsem. Ńzéŋɛ ndɔkɔ efāʼa ŋ́gɛ, pɛ etswiʼne ŋkɔ̄ŋne mennɛ̄t mɛ́ nzeŋne zeŋné. Ŋ́gɛ Ndém a efhó ánɛ wɛ́ lejūʼ anu zí tɛ ntsékne, ŋ́kēm ephʉ wɛ́. Púp, pɛ elɔk ŋkūʼ á lejūʼ ntsem zi. Ntsem mɛ́t, é si ŋgɔ́ á Klísto méŋwɛ̄t.
51002003	Ajūɔ tsem zīi á teē nzwiŋ, páʼ azhɛ̄‑anu ntsem, páʼ lezhɛ̄ ashuŋne Ndém, á puú ŋgɔ́ áa mbū Klísto wuɔ mɛ́t.
51002004	Meŋ ndʉ́ɛ́ páʼā, ńdɔkɔ mbɔ́kɔ á ŋiŋ á lelɔk mepɔŋ meshuŋne, ḿbɔ̄pte á wɛ́.
51002005	Á anuúnē á légɛ, meŋ te lɔ̄k mbe nnɛ̄t, ŋ́gɔ́ á lezēŋ pɛ ɛ́. Táʼ, akwaŋte zá á ké ntshí áa ánɛ pɛ. Ŋgɔŋ e é si mbɔ̄ŋɔ á gá tɛ́ʼ, á lezhɛ̄ á légɛ, pɛ é páʼ kyá ŋkʉŋkhʉ, ŋ́kúʼte á wɛ́ á lechʉ̄ nnɛ̄t efɛ́ nnɛ̄t ŋgyá mé Klísto.
51002006	Púp, páʼ pɛ lē mvéŋ á légɛ, Yɛɛ́so Klísto a á efɔ wɛ lā, pɛ elɛ̄tne ánɛ yí.
51002007	Ńdɔkɔ ŋ́gɛ, pɛ etsēŋɛ meŋgaŋ mɛ́ ánɛ yí, ḿbú ndɛ̄t ewɛ lenāŋ ánɛ yí. Ŋ́kúʼte á wɛ́ á lefɛ̄ nnɛ̄t ŋgyá á mbū yí, ńdeŋ ndeŋ páʼ mɛ́ le ziʼné á wɛ́ épúp. Ńchʉ́ nnɛ̄t esyákne á Ndém mé taʼ ntē.
51002008	Pɛ epá, tɛ ŋiŋ a á le lɔ̄k azhɛ̄‑anu megaŋ azhɛ̄‑anu ŋgɔŋ puɔ, ḿbɔ̄pte á wɛ ɛ́. Azhɛ̄‑anu zɔ́p mɛ́t, á gɔ́ áa mela, ŋ́gɔ́ áa anu ŋiké. Azhɛ̄‑anu zɔ́p mɛ́t, á fhó áa ánɛ mɛt yīi, epuɔ menɔŋ mé le zapáā, éfhɔ́ɔ á mbū tepɔŋ mete yīi, a sáʼa ŋgɔŋ jʉɔ. Á té efhɔ́ɔ á mbū Klísto ó.
51002009	Meŋ ndʉ́ɛ́ páʼa melaʼ mīi, a gɔ́ éyi, Ndém a á lɛ akɔ̄ lɛ́, mbɔ Klísto a zeéŋ ŋgɔ́ azí épúp, tɛ mbɔɔ páʼ, a le wɛ̄ mbe nnɛ̄t ŋiŋnɔŋ lā.
51002010	Páʼ pɛ lɛtneē ánɛ Klísto lā, pɛ wɛɛ̄ ajūɔ tsem zīi, á mbɔŋ á mbū pɛ. Klísto a puú ŋgɔ́ á ŋwɛ́t ajūɔ tsem zīi, á wɛɛ̄ mete, ésáʼa ŋgɔŋ.
51002011	Páʼ pɛ lɛtneē ánɛ Klísto lā, pɛ é ntém teém, ŋiŋnɔŋ mé ké te á wɛ́ tém, Klísto méŋwɛ̄t mé le tém á wɛ́. Ejʉɔ ntií letēm mɛ́t, e soōk mefa ánɛ pɛ.
51002012	Mɛ́ le nōʼ á wɛ́ á ntshi páʼā, á lɔk ŋgɔ́ páʼ mɛ́ néŋɛ á wɛ́ a Yɛɛ́so á lesi lā. Pɛ a pɔ́p é lɔkɔ mbúu nzímɛ ánɛ lewhʉ̄, melaʼ mīi, pɛ le véŋ á légɛ, mete Ndém mé le ghʉ̄ʉ̄, á zím ánɛ lewhʉ̄.
51002013	Á lɛ amɔ̄ʼ afʉʼ, pɛ gɔ́ páʼ mepfhō lā, melaʼ mefa mɛ́, mbɔɔ melaʼ páʼ, mɛ́ lɛ te á wɛ́ tém. Á piīŋ ŋgɔ́ tsetsɔŋɔ, mbɔ Ndém a ke ghʉ̄ʉ̄, pɛ a Yɛɛ́so é zím ánɛ lewhʉ̄, á lɔkɔ ndēknɛ mefa mímpɛ.
51002014	Á páʼā ndɔkɔ ŋ́gɛ, aŋwaʼne zīi, mɛ́ le tí mefa mímpɛ éwú, ńdɔkɔ eswīŋɛ á yímpɛ, Ndém a lē mbík. A le lɔ̄k páʼ, mɛ́ le kwɛtē á Yɛɛ́so ánɛ mbaŋne paŋné, tɛ́ mbík aŋwaʼne mɛ́t,
51002015	Á epúp tɛ́, a le kú mete á mbū ajūɔ tsem zīi, á sáʼa ŋgɔŋ, mbɔɔ á mbū ajūɔ tsem zīi, á wɛɛ̄ mbʉʼ, ḿbú njhʉ́ á wɔ́p, ŋ́kōk nzwiŋ wɔ́p á mvhɔ alāʼ. A le lɔ̄k páʼ, Klísto a le kwhʉ́ ánɛ mbaŋne paŋné, tɛ́ ŋghʉ̄ épúp. Ŋ́gē eghʉ épúp, ŋ́ghʉ̄, Klísto á lɔk á wɔ́p ŋghʉ̄ epuʼ ncu, ńdɔ̄k á wɔ́p ŋkɛ́nne á mvhɔ alāʼ, ńdɔkɔ ntswīi á légɛ, yí é pú njhʉ́ á wɔ́p.
51002016	Púp, ndɛ́ʼ ŋiŋ á thú alɔ́ʼ zɛ́ tɛ mbā á wɛ́, melaʼ etsō lejhʉ̄ tsīi, pɛ pfɛ́tɛ, ká melaʼ ajū mīi, pɛ núu. Ndɛ́ʼ ŋiŋ á thú alɔ́ʼ zɛ́ tɛ mbā á wɛ́, melaʼ mīi, pɛ ka ghʉ̄ lekāk ánɛ aleʼé zīi, pɔ́ mé le néŋ ɛ́, ŋ́gɛ pɛ ka ghʉ̄ lekāk, ńdɔk ŋgūʼte á saŋ eswhī ɛ́, ŋ́gɛ pɛ é ghʉ ajū mīi, mɛ́ té pɔŋté á leghʉ á aleʼé aswite ɛ́.
51002017	Menu muɔ mɛ́t é lɛ páʼā, ńdɔkɔ ŋghítɛ anu zīi, a fú tɛ́ shʉʼe. Kwaʼ anu, á ké mbīŋ ŋgɔ́ áa Klísto.
51002018	Ndɛ́ʼ pɛ ecʉ́ʼ, epuɔ menɔŋ é lé ŋ́gɛ, pɛ ka jhʉ́ ɛ́. Epuɔ puɔ mɛ́t é efʉʼ metsem, ŋ́ghʉ̄ páʼ pɔ́ kuʼteé á Ndém tɛʼ lā, ńtswíʼte á mvhɔ mecɔʼ Ndém, ŋ́gūʼte á wɔ́p. Ńnéŋ ntē wɔ́p ánɛ menu mīi, pɔ́ ndí á athū njʉ́ɔ. Pɔ́ juúʼ ŋkuʼ tɛʼ, ḿbiŋ nzī te azō ɔ́. Ńdɔ̄k menu mīi pɔ́ méŋwɛ̄t mé kwaŋtɛ, té kím á Ndém, ŋ́ŋīa.
51002019	Pɔ́ té lɛtnē ánɛ Klísto ó, tɛ́ yí mé gɔ́ athū, epuɔ Yɛɛ́so é gɔ́ mbe nnɛ̄t. Yí mé nɔŋ ŋghʉ̄ɛ, mbe nnɛ̄t mɛ́t, é wiɛ ajū mīi, á mbū yí ŋkíŋɛ. Yí mé gɔ́ páʼ lejuŋɔ́ tsīi, é ghʉɛ, ajʉʼ nnɛ̄t á tsóʼnɛ ánɛ amɔ̄ʼ lā, ŋ́gɔ́ páʼ meŋgaŋ mīi é lɛɛ̄t ajʉʼ nnɛ̄t ánɛ amɔ̄ʼ lā. Ndém mé ké nnɔ̄ŋ ŋghʉ̄ɛ, mbe nnɛ̄t mɛ́t é tswhíɛ.
51002020	Páʼ pɛ a Klísto é le puté ŋkwhʉ́ lā, á lɛ páʼā, á lɔkɔ efhɔ́ɔ á mbū mete ŋgɔŋ muɔ, ŋ́kúu á wɛ́. Púp, ndɛ́ʼ pɛ ezéŋ nzīŋ ánɛ mɛ́t yīi, epuɔ menɔŋ mé le zapáā. Ndɛ́ʼ pɛ ezéŋ nnáŋ páʼ, mɛt epuɔ ŋgɔŋ puɔ a á si nzɛ́ttɛ. Mɛt mɛ́t, a á si ndʉ́ɛ́ ŋ́gɛ:
51002021	«Te pɛ́ ajʉɔ.» «Te zwíʼ azi.» «Te pfēeŋ ajʉɔ.»
51002022	Mɛt wuɔ mɛ́t, a tsoʼneé áa ánɛ ajū mīi, mɛ́ lɛɛ̄ ŋge elɔk eghʉ azō, á pék. Pɛ ejʉ́ɔ azɛ́ páʼ, a gɔ́ áa mɛt yīi, epuɔ menɔŋ mé le zapáā, ńzíʼnɛ epuɔ.
51002023	Á anuúnē á légɛ, mɛ́ naáʼ ncʉte á mɛt mɛ́t, ńjʉ́ɔ á náʼ ŋgɔ́ páʼ, azhɛ̄‑anu á éwú lā, melaʼ mīi, a á si eshúŋɔ anu, ńtsóʼnɛ ánɛ mmɔʼ ntií lewuʼte Ndém zīi, pɔ́ méŋwɛ̄t mé le kwaŋtēē, mbɔɔ ánɛ lekūʼte Ndém, mbɔɔ ánɛ legene mbe nnɛ̄t zɔp. Mɛt wɔp mɛ́t, a ké mbú te azō ɔ́, a lɛɛ̄ ntswíte á ŋiŋ, áa leghʉ ajū mīi, mbe nnɛ̄t e é si nzɛ́ttɛ.
51003001	Páʼ pɛ a Klísto é lē nzím ánɛ lewhʉ̄ lā, pɛ ecʉ́ʼɛ eshʉ́ɛ́ áa ajū mīi, á athʉ́ lephū. Klísto wuɔ mɛ́t a á éwú, ńnáŋ á ŋkɔʼɔ́ apū ete Ndém.
51003002	Pɛ etshí athū zɛ́ ánɛ ajū mīi, á athʉ́ lephū. Ndɛ́ʼ pɛ ezéŋ ntshí athū zɛ́, ánɛ ajū mīi, á esī atsetsáʼ.
51003003	Pɛ a Klísto é le pú ŋkwhʉ́, púp, legɔ̄ wɛ a zapaá ánɛ yí, ńdʉ̄ɔne á mbū Ndém.
51003004	Klísto mé ewɛ legɔ̄. Aleʼé zīi a ŋwaka, pɛ epú nzéŋ ŋ́ŋwāk azɛ́, púp, pɛ a pɔ́p e epú ŋgɔ́ á ntē shʉ́shɔ́k.
51003005	Pɛ eké mbú ḿbík ajū mīi, á zɛɛ́t ndɛt á wɛ́ á esī atsetsáʼ. Mɛ́ lʉ́ɛ́ agā, ńdʉ́ɛ́ á wɛ́ lewɛ á mɛgap, ńdʉ́ɛ́ á leshʉɔ wɔnzwí, ńdʉ́ɛ́ á lewɛ akwaŋte, á leghʉ anu tepɔŋ. Ndɛ́ʼ pɛ egɔ́ megaŋ atsɔʼɔ́‑ntɔ̄ŋ, melaʼ mīi, ŋiŋ a á ŋgaŋ atsɔʼɔ́ ntɔ̄ŋ páʼā, ńdáʼ ŋgē ezoko, ŋ́gūʼte ajū mīi a tshií ntē yí éwú, ńdɔk ŋghʉ̄ á Ndém.
51003006	Melaʼ ejʉɔ ntií etsō mɛ́t, tɛ́ Ndém a a láʼ ezáŋ á lɔ́ŋ á mbū epuɔ [pīi, pɔ́ teē athū á mbū yí].
51003007	Á lɛ amɔ̄ʼ afʉʼ, pɛ nɔ̄ɔŋ nzīŋɛ á ntē mefa muɔ mɛ́t. Á lɛ amɔ̄ʼ afʉʼ, lenāŋ wɛ á gɔ́ épúp.
51003008	Tsetsɔŋɔ, pɛ epú mbíʼte á tepɔŋ atswhī mɛ́t ŋgwáʼ. Ndɛ́ʼ ŋiŋ á zéŋ nzáŋ á lɔ́ŋ, ndɛ́ʼ ŋiŋ á zéŋ ntém mbek, ndɛ́ʼ ŋiŋ á zéŋ nzá esɔ̄, ndɛ́ʼ ashuŋne á lelɔk nzɔ̄te á ŋiŋ, mbɔɔ meleém eshuŋne, é zéŋ ntó á nchu pɛ.
51003009	Ndɛ́ʼ pɛ eghí mela á tsetsɛlɛ pɛ, melaʼ mīi, pɛ lē ŋgwáʼ á nzwiŋ atswhī mɛ́t, pɔ́ a menu tepɔŋ mīi, pɛ lɛ éwú efʉ̄ʼtɛ.
51003010	Pɛ kʉʉ̄ŋ ncʉ́ʼ epuɔ meswhī, épuɔ meswhī pīi, Ndém, á Mbɔ yímpɛ, a á efʉʼ metsem, ŋ́ghʉ̄ pɔ́ swhí á yí, éfāʼa ŋ́gɛ, pɛ etswiʼne nzhɛ́ á yí.
51003011	Púp, mɛ́ le zéŋ ŋghʉ̄ á tɛʼte ŋ́gɛ, ŋiŋ Glɛk a awuɔ, ŋiŋ Yúda á gɔ́ ewuɔ ɔ́. Ŋ́gɛ, ŋiŋ yīi mɛ́ lē ntém á yí a awuɔ, ŋiŋ yīi mɛ́ la á yí tém ɛ́, á gɔ́ ewuɔ ɔ́. Ŋ́gɛ, ŋiŋ alāʼ ndɛʼɛ a awuɔ, epuɔ pīi pɔ́ naáŋ páʼ mena mbaʼ lā, é gɔ́ epuɔ ɔ́. Ŋ́gɛ, apuʼ a ajʉɔ, ŋiŋ yīi a naáŋ á ŋga athū yí, á gɔ́ ewuɔ ɔ́. Klísto mé puú ŋgɔ́ ndaʼ mɛgém anu, ńnáŋ á ntē epuɔ metsem pīi, pɔ́ fɛɛ́ nnɛ̄t ŋgyá mé yí.
51003012	Páʼ pɛ é si ŋgɔ́ epuɔ pīi, Ndém a lē ŋkaŋ á wɔ́p, pɛ cʉ́ʼ epuɔ pīi, a kɔɔ̄ŋ á wɛ́ lā, pɛ ecʉ́ʼɛ ŋgwīɛ̄ áa atswhī jʉɔ páʼa: pɛ ewɛ̄ ntē atsāmezeŋɛ, ŋ́gwɛ̄ ntē mbɔŋ, ésóʼne nnɛ̄t zɛ mé esī, ŋ́gwɛ̄ apwɛné ntē, ńzhɛ́ á wɛ́ á lekwɛ̄t ntē.
51003013	Pɛ etɔ́te mennɛ̄t mɛ́ nzeŋne zeŋné, ánɛ menu mīi, ŋiŋ a á fhó á tsetsɛlɛ pɛ, ŋ́ghʉ̄ ánɛ mmɔʼ. Ŋiŋ pɔ́ ŋiŋ é wiɛ ntsaŋ á nnɔ pɛ, á lekne azí ŋgyá á mbū yí, ńdeŋ ndeŋ páʼ, Atsyapuɔ Yɛɛ́so a le leknē mefa mɛ́ ŋgyá á mbū pɛ.
51003014	Ajū mīi á puú ntshí mvhɔ, ánɛ menu muɔ mɛ́t ntsem, á si ŋgɔ́ á lewɛ ŋkɔŋne á tsetsɛlɛ pɛ. Ŋkɔŋne mé si ŋgɔ́ ndaʼ ajū mīi, á gɔ echʉ́ nnɛ̄t ntswāŋ á wɛ́.
51003015	Ŋ́gɛ apwɛne zīi, á fhɔ́ɔ á mbū Klísto, a egɔ́ á ntē pɛ. Ndém a lɛɛ́ ntɔ́ŋɔ á wɛ́ ndɔkɔ ŋghʉ̄ɛ epuɔ pí páʼā, ŋ́gɛ pɛ enáŋ á ntē apwɛne jʉɔ mɛ́t, ŋ́gɔ́ á taʼ nchu. Pɛ esyákne á yí efʉʼ metsem.
51003016	Ŋ́gɛ ashuŋne Klísto, páʼ á wɛɛ̄ lewūʼ ntsem lā, a egɔ́ á ntē pɛ efʉʼ metsem. Pɛ elɔ̄k azhɛ̄‑anu, ńzíʼne anu Ndém á nnɔ pɛ, ńzeŋne zeŋné, ńtékne mennɛ̄t mɛ́. Pɛ ezɔ̄p mé ntē wɛ́ ntsem, ńdɔk ŋgūʼte á Ndém. Ńzɔ̄p mezɔp ntshi mīi, é ntē aŋwaʼne Ndém, ńzɔ̄p mezɔp ntshi epuɔ Yɛɛ́so. Ńzɔ̄p mezɔp ntshi mīi, Azwakne Ndém á néŋ á ntē pɛ.
51003017	Ajūɔ tsem zīi, pɛ gɔ eshúŋ, ká azi pɛ gɔ eghʉ̄ʉ, pɛ epú ŋghʉ̄ páʼ epuɔ pīi, pɔ́ lɛtneē ánɛ Atsyapuɔ Yɛɛ́so, é pɔŋteé á leghʉ épúp. Ńzápa ánɛ Atsyapuɔ mɛ́t, ésyákne á Mɔʼɔ́ yímpɛ Ndém.
51003018	Pɛ wɔnzwí, pɛ enɔ̄ŋ nnɛ̄t á esī á mvhɔ melō pɛ́, ńdeŋ ndeŋ páʼ á pɔŋteé é legɔ̄ épúp, á mbū wɔnzwí pīi, pɔ́ lɛtneē ánɛ Atsyapuɔ.
51003019	Ewiɛ́ ŋiŋ mbaŋa lɛ́, a ekɔ̄ŋ á nzwí yi. Ndɛ́ʼ pɛ elɔ̄ɔk á wɔ́p ntɔ́ŋ ekup etsō.
51003020	Ŋ́gɔ́ mé pɛ ewɔŋkhʉ̄, pɛ ejúʼ nchu memɔʼɔ́ pɛ́, ńjúʼ nchu memía pɛ́, ánɛ ajūɔ tsem. Á si ŋgɔ́ atswhī zīi Atsyapuɔ a kɔ̄ɔŋ.
51003021	Ŋ́gɔ́ mé pɛ memɔʼɔ́ epɔ̄, ndɛ́ʼ pɛ eghʉ̄ʉ, ewɔŋkhʉ̄ pɛ́ é záŋ á lɔ́ŋ, ḿbɔ́k á wɔ́p á legɔ̄ le zéŋ ŋkāk ete, ŋ́gʉ̄ɔ mé mvhɔ ɔ́.
51003022	Ŋ́gɔ́ mé epuʼ, mbɔ pɛ ejúʼ nchu memɔʼɔ́ pɛ́ ánɛ ajūɔ tsem, á esī atsetsáʼ ega. Pɛ é le lɛ̄ njúʼ nchu wɔ́p áa afʉʼ zīi, pɔ́ é si mbípnɛ á wɛ́, tɛ á lɛ ŋgɔ́ áa páʼ, pɛ faʼa ŋ́gɛ, ŋgɔŋ e epɔ̄ŋ á wɔ́p ɔ́. Pɛ efhó ánɛ páʼ pɛ wuʼteē á Atsyapuɔ, ńjúʼ nchu wɔ́p mé taʼ ntē.
51003023	Afaʼ zɛ́ á zi mbú ŋgɔ́ á leghʉ akɔ̄ lɛ́, pɛ elɔ̄ɔk á taʼ ntē tɛ́ ŋghʉ̄. Pɛ é le ŋghʉ̄ɛ ŋgyáa á mbū epuɔ menɔŋ ɔ́, pɛ eghʉ̄ɛ ŋgyáa á mbū Atsyapuɔ.
51003024	Ńnɔŋ nzhɛ́ɛ á légɛ, Atsyapuɔ a a láʼ eyá ntaŋá yīi, a le laʼnē á mbū pɛ. Kwaʼ Mɔʼɔ́ wɛ a gɔ́ áa Klísto, pɛ pīiŋ nnɔ̄ŋ ŋghʉ̄ɛ afaʼ zí.
51003025	Ŋiŋ a gɔ́ɔ á ŋgaŋ ŋgɛ́tte, mbɔ Ndém a a láʼ etswá á yí ŋgʉɔ athʉ́ lepé. A te wɛ̄ á atɛʼte ánɛ epuɔ ɔ́.
51004001	Ŋ́gɔ́ á mbū pɛ memɔʼɔ́ apuʼ, mbɔ pɛ elɔ̄k á ndeŋ ndeŋ pɔ́ anuúnē tɛ́ ndɔk ŋgwɛ̄ epuʼ tsɛ́, ńnɔ̄ŋ nzhɛ́ɛ á légɛ, pɛ wɛɛ̄ azɛ́ á taʼ Mɔʼɔ́ á athʉ́ lephū.
51004002	Pɛ etswiʼne eswíŋte á Ndém, ńdɔk ŋgʉ̄ɔ mé mvhɔ. Ŋ́gē eswíŋte á yí, ńnɔŋ mbúʼu mbū, ésyákne á yí.
51004003	Pɛ ezéŋ eswíŋte á Ndém á athū pek, ŋ́gɛ a elɛ ntsɔ́ʼ nzhɛ á mbū pek, á lelɔk ntswī ŋke yí, á lelɔk ŋkɛ́ʼte ntsem zīi, a le zapá ánɛ Klísto, ŋ́kɛ́ʼɛ. Ézi ŋgɔ́ melaʼ ntsem mɛ́t, tɛ́ meŋ á ŋgyā atʉɛ́.
51004004	Pɛ eswíŋte ŋ́gɛ, Ndém a elɛ ŋghʉ̄, meŋ ekūʼ á gá á letɔŋte ntsem mɛ́t eshúŋ epuɔ, páʼ meŋ mbɔŋteé á gá á leghʉ épúp.
51004005	Pɛ elɔ̄k azhɛ̄‑anu tɛ́ nnáŋ, á nnɔ wɔ te véŋ‑Yɛɛ́so. Méŋ esa a elɛ ŋgē etsɔ́ʼɔ, pɛ elɔk ntswíte á wɔ́p.
51004006	Ashuŋne zɛ́ a egɔ́ efʉʼ metsem, ŋ́gɔ́ áa esok soke, ńdēte. Pɛ ezhɛ́ á letsɔ̄ʼ anu á mbū ŋiŋ, páʼ á gɔ́ épúp, á pɔŋ.
51004007	Tishik, á méŋ mɔ́ yímpɛ, meŋ kɔ̄ɔŋ á yí tɛʼ, á gɔ́ á ŋiŋ yīi, mɛ́ gɔ etém nzem ŋgyá á mbū yí, ŋ́gɔ azí ŋgaŋ afaʼ Atsyapuɔ páʼ meŋ, a a shʉʼ eshʉʼe, éshúŋ á wɛ́ menu meswhī ntsem ánɛ meŋ.
51004008	Meŋ túɔ́ á yí á mbū pɛ mé ntií, ŋ́gɛ a eshʉʼ eshúŋ á wɛ́ menu meswhī ánɛ pek, ŋ́kó nzéŋ ésēmte á wɛ́.
51004009	Pɔ́ Onezim mé nnɔ. Onezim a á si ŋgɔ́ á ŋiŋ alāʼ wɛ, ŋ́gɔ́ á ŋiŋ yīi, mɛ́ gɔ etém nzem ŋgyá mé yí, ŋ́gɔ́ á méŋ mɔ́ yímpɛ, meŋ kɔ̄ɔŋ á yí tɛ́ʼ. Pɔ́ e shʉʼ shʉʼe, épú eshúŋ á wɛ́ ajūɔ tsem zīi, á ega ntɔ́kɔ.
51004010	Alistáak a á si ntsāʼtɛ á wɛ́. Pek yí mé ŋgyā atʉɛ́. Málkúsi méŋ mɔ́ Baanabas a á si nzéŋɛ ntsāʼtɛ á wɛ́ azí. Mɛ́ lé zi ntí á mbū pɛ, ńdɔk ŋkím á yí. A gɛ ŋké eshʉ̄ʼ, pɛ ekókne á yí á mbɔŋɔ́.
51004011	Yɛɛ́so a á si nzéŋɛ ntsāʼtɛ á wɛ́. Meŋ ndʉ́ɛ́ á ŋiŋ yīi, mɛ́ tɔ́ŋɔ á yí lɛ, Zwistwis lā. Á shʉʉ̄ʼ ánɛ epuɔ Yúda pīi, é lē esɛt ncʉ́ʼ epuɔ Yɛɛ́so, pek a epuɔ métɛ́t ndaʼ pīi, meŋ á kím nzēŋ mɔ́p la, mé nɔŋ ntswīi ŋke mbɔŋ ánɛ Lefɔ Ndém. Pɔ́ é si esēmtɛ á gá tɛʼ.
51004012	Epaflas, ńzéŋ ŋgɔ́ azí á ŋiŋ alāʼ wɛ, a á si ntsāʼtɛ á wɛ́. A zeéŋ ŋgɔ́ á ŋgaŋ afaʼ Yɛɛ́so Klísto. A neéŋ athū zí tɛʼ, á leswīŋte á Ndém á athū pɛ ŋ́gɛ, Ndém a elɛ ŋghʉ̄, pɛ etswiʼne ntēte ánɛ lefɛ̄ nnɛ̄t, ŋ́gyá á mbū Yɛɛ́so. Ńtswiʼne ntswhí, ánɛ anu Ndém. Ńnéŋ á ntē pɛ, á legɔ̄ efʉʼ metsem, ŋ́ghʉ̄ ajūɔ ntsem zīi, Ndém mé si ŋkɔ̄ŋɔ.
51004013	Meŋ méŋwɛ̄t é si ndɔ̄kɔ menēk, ńjʉ́ɔ mefaʼ mīi, a kaka ete, ŋ́ghʉ̄ɛ á athū pɛ, mbɔɔ á athū epuɔ Yɛɛ́so á tésɔŋ Laodisɛ, mbɔɔ á tésɔŋ Yiɛlapolis.
51004014	Mbɔŋ esoó yímpɛ Lúkási, á mbɛt‑megɔ, a á si ntsāʼtɛ á wɛ́. Demas á zéŋ nnɔ̄ŋ ntsāʼtɛ á wɛ́ azí.
51004015	Pɛ epú ntsāʼte epɔ̄ memía pīi, pɔ́ é tésɔŋ Laodisɛ, ńtsāʼte á Nímfa, ńtsāʼte epuɔ Yɛɛ́so metsem pīi, pɔ́ gɛ ncúʼtɛ á ŋgyā yí.
51004016	Pɛ shʉʼɛ ntɔ́ŋ akɛtte jʉɔ tɛ á mī, pɛ efāaʼ eshhʉ̄, tɛ mɛ́ zéŋ ntɔ́ŋ ánɛ alúŋ epuɔ Yɛɛ́so, á tésɔŋ Laodisɛ. Pɛ méŋwɛ̄t azɛ́, é etɔ́ŋ azi á fhɔ́ɔ á Laodisɛ.
51004017	Pɛ etswī á mbū Aashʉp ŋ́gɛ, ndɛ́ʼ á lɔk afaʼ zīi Atsyapuɔ a le tsekné á mbū yí lā, ŋ́ghʉ̄ mega. Ŋ́gɛ a eghʉ̄ afaʼ mɛ́t, mé taʼ ntē.
51004018	Ajʉɔ atsaʼte á páʼa, meŋ Pɔ́ɔl méŋwɛ̄t mé lɔk apū zá ntí. Pɛ ekwāŋte á gá páʼ, meŋ á ŋgyā atʉɛ́ la, éswíŋte á Ndém á athū meŋ. Ndém a elɛ ŋghʉ̄ anu mbɔŋ té ndhʉ ánɛ pɛ.
52001001	Meŋ Pɔ́ɔl, meŋ tíi akɛtte jʉɔ páʼa, pek a Silvɛŋ, ŋ́ghʉ̄ á Timotɛ mé tíi. Ńtíi ŋgyáa á mbū alúŋ epuɔ Yɛɛ́so zīi, á tésɔŋ Tesalonik. Pɛ é si ŋgɔ́ epuɔ Ndém Mɔʼɔ́, ńzéŋ ŋgɔ́ epuɔ Atsyapuɔ Yɛɛ́so Klísto. Ŋ́gɛ Ndém a elɛ ŋghʉ̄ anu mbɔŋ té ndhʉ ánɛ pɛ, ŋ́ghʉ̄ pɛ enáŋ mé apwɛne.
52001002	Ḿpek é si esyáknɛ á Ndém té ká, á athū pɛ metsem. Ŋ́gɔ́ efʉʼ metsem, ŋ́gē eswíŋtɛ á yí, ńnɔŋ ŋkímɛ á wɛ́.
52001003	Pek tshií á mvhɔ Mɔʼɔ́ yímpɛ Ndém tɛ́ eswíŋtɛ épúp, ńnɔŋ ŋkímtɛ ajū mīi, lefɛ̄ nnɛ̄t wɛ ŋgyá á mbū yí, a le tshoné á wɛ́, pɛ ghʉ̄ʉ. Ńzéŋ nnɔŋ ŋkímtɛ páʼ, ŋkɔŋne zīi pɛ wɛ̄ɛ, e le tshoné á wɛ́, pɛ ghʉ̄ʉ afaʼ, ńdɔk ntswíte emɔ̄ʼ epuɔ. Ńnɔŋ ŋkímtɛ páʼ, pɛ é si nnéŋɛ ntē té ká, ńzwíʼtɛ ajū mīi, Ndém a le laʼnēē. Á gɔ́ lɛ: Atsyapuɔ yímpɛ Yɛɛ́so Klísto, a a láʼ ezéŋ epiŋ nzem.
52001004	Pek é si nzhɛ́ɛ me epɔ̄ memía, Ndém a le kɔ̄ŋ á wɛ́, ŋ́kāŋ á wɛ́, pɛ cʉ́ʼ epuɔ pí.
52001005	Pek é si nzhɛ́ɛ épúp melaʼ mīi, pek le gē etswi ŋke mbɔŋ á mbū pɛ, pek te lɔ̄k áa ashuŋne ndaʼá, Azwakne Ndém á le zéŋ nnɔŋ ndɔ̄kɔ mete mí, ńtswítɛ á wék. Pek le nɔ̄ŋ ncuŋtɛ nzhɛ́ɛ á légɛ, anu zīi pek shúŋɔ, á anuúnē. Ḿpek lɛ á tsetsɛlɛ pɛ épúp, pɛ enɔŋ njʉ́ɔ ntií atswhī zīi pek wɛ̄ɛ, ŋ́gwīɛ̄ épúp, ńdɔkɔ ntswítɛ á wɛ́.
52001006	Ŋ́ké ŋgɔ́ mé pɛ, mbɔ pɛ le zīŋ ánɛ mekhu mék, mbɔɔ ánɛ emi Atsyapuɔ. Pɛ le tswí ŋke mbɔŋ, mɛ́ gene á wɛ́ melaʼ ewiɛ́. Táʼ, Azwakne Ndém, á tswíte á wɛ́ á lelɔk lekāk ŋkúʼte.
52001007	Púp, pɛ lɔ̄ɔk ncʉ́ʼ efʉʼ mbɔŋ, á mbū wɔ fɛ́‑nnɛ̄t metsem pīi, pɔ́ é ntē apak ŋgɔŋ Maseduan, mbɔɔ á ntē apak ŋgɔŋ Akayi.
52001008	Ashuŋne Ndém a le fhó a alāʼ pɛ, ḿbú esāŋ ejʉʼ épúp, á té lɛ ŋkó á apak ŋgɔŋ Maseduan, mbɔɔ apak ŋgɔŋ Akayi ndaʼ á. Mɛ́ le zéŋ mbú nzhɛ́ ejʉʼ tsem, páʼ pɛ fɛɛ́ nnɛ̄t ŋgyá á mbū Ndém épúp, tɛ ŋgɔ́ yīi, pek gɔ le zóko nzéŋɛ ŋkímɛ ɛ́,
52001009	melaʼ mīi, awíɛ a á si ŋgē eshúŋɔ anu ekímɛ á wék, éshúŋɔ áa páʼ, pek le shʉ̄ʼ á alāʼ pɛ, pɛ kókne á wék épúp, mbɔɔ páʼ pɛ lē ntém nzem mesī, ŋ́kúʼte á kwaʼ Ndém páʼ a naáŋ nte, ńcʉ́ʼɛ ŋgūʼtɛ áa yí.
52001010	Pɛ ghʉ̄ɛ épúp, ńdɔkɔ nzwíʼtɛ ŋ́gɛ, Méŋ yi Yɛɛ́so, páʼ yí Ndém a le ghʉ̄ʉ̄, á zím ánɛ lewhʉ̄ lā, a efhó a lephū eshʉ̄ʼ. Méŋ yi mɛ́t, a le ghʉ̄ʉ̄, ḿpɛ vūʼɔ á lɔ́ŋ yīi, Ndém a le nɔ̄ŋ ŋgɔ̄ efú ezáŋ ánɛ pímpɛ.
52002001	Epɔ̄ memía, pɛ méŋwɛ̄t é si nzhɛ́ɛ á mbɔŋɔ́ á légɛ, wék á leshʉʼ á alāʼ pɛ, a lɛ te tó ndémndēm ɛ́.
52002002	Pɛ é si nzéŋɛ nzhɛ́ɛ á légɛ, pek le kó á tésɔŋ Fílíip, ńjʉ́ɔ ŋgʉɔ̄ʼ tɛʼ, mɛ́ zéŋ ndʉɔ́ʼ á wék éwú. Pek náŋ tɛ efhó éwú eshʉ̄ʼ, Ndém á ké ŋghʉ̄, pek kāak ete, ńtswī ŋke mbɔŋ yí á mbū pɛ, tɛ mbɔɔ páʼ, mɛ́ lɛ si ndʉɔ́ʼɔ á wék.
52002003	Anu zīi pek lɔkɔ esēmtɛ epuɔ, á lekūʼte ŋke mbɔŋ, á té si ŋgɔ́ epoó‑anu ú, á té si ŋgɔ́ anu, pek lɔ̄kɔ efāʼa anu ndɛʼɛ ɛ́, á té si ŋgɔ́ anu, pek lɔ̄kɔ efāʼa á lepɔp á ŋiŋ ɛ́.
52002004	Ŋgáŋ, Ndém a le zwíʼ á wék tɛ njʉ́ɔ, tɛ́ ntsékne ŋke mɛ́t á mbū pek. Pek é si ntswīi páʼ á zɛ́tte épúp. Pek te si ŋghʉ̄ɛ ajū mīi, a pɔŋ epuɔ menɔŋ ɔ́. Pek é si ŋghʉ̄ɛ áa azi, a pɔŋ á Ndém. Ndém mɛ́t, a zhɛɛ́ ajū mīi, á mentē pek.
52002005	Pɛ é si ncuŋtɛ nzhɛ́ɛ á légɛ, pek la gɔ́ aleʼé, éshúŋ ashuŋne á lelɔk ndʉ̄te epuɔ ɔ́. Pek te gɔ́ aleʼé, ŋ́gē eshúŋne, akwaŋte zék á tshí ánɛ amɔ̄ʼ apɛ zīi, pek gʉɔ mé njhʉ́ɛ ɛ́. Ndém a á si nzhɛ́ɛ ŋ́gɛ, á anuúnē.
52002006	Pek la gɔ́ aleʼé, éfāʼ á légɛ, epuɔ menɔŋ e eghʉ̄ mekuʼ mék ɛ́. Pek te fāʼ á légɛ, pɛ eghʉ̄ mekuʼ mék ɛ́. Pek te fāʼ á légɛ, emɔ̄ʼ epuɔ e eghʉ̄ mekuʼ mék ɛ́.
52002007	Tɛ́ á piŋ ŋgɔ́ yīi, a le gɔ́, pek elɔ̄ɔk á legɔ̄ meziŋ‑ntō Klísto, ŋ́kía ŋ́gɛ, mɛ́ eghʉ̄ mekuʼ mék. Pek le ké te épúp ghʉ, pek le lɔ̄k áa apwɛne, tɛ́ nnáŋ á tsetsɛlɛ pɛ. Ńnáŋ páʼ mía mɔ́, a kóktɛ ewɔŋkhʉ̄ pí lā.
52002008	Ntē wék é le pú ntshí ánɛ pɛ tshíi, tɛ ŋgɔ́ yīi pek le gɔ́, pek é le lɛ̄ ntswī áa ŋke mbɔŋ Ndém, á mbū pɛ ndaʼ á. Pek le tshí á lezēŋ ŋgyá athū nnɛ̄t zék, melaʼ mɛ́, éfhó ánɛ páʼ, ŋkɔŋne zīi pek le wɛ̄ ánɛ pɛ, e le gɔ́ mbɔ e é fáŋ épúp.
52002009	Ázi ŋgē egɔ́ me epɔ̄ memía, pɛ nɔ̄ɔŋ ŋkímtɛ páʼ, pek lɛ á tsetsɛlɛ pɛ, afaʼ á nɔŋ eswɛ́tɛ á wék, pek nɔ̄ɔŋ njʉ́ɔ ŋgʉɔ̄ʼ épúp. Pek lɛ etsōʼ pɔ́ ezokó, ńnɔŋ ŋghʉ̄ɛ afaʼ, ńdɔkɔ te ŋkɔ̄ŋɔ á wék, á lege etswi ŋke mbɔŋ Ndém á mbū pɛ, ńcʉ́ʼ á apiʼ, á mbū ŋiŋ wɛ ɛ́.
52002010	Pɛ é si ŋgɔ́ wɔ njhʉɛ‑njʉ́ɔ, ánɛ atswhī zīi, pek kɛ á tsetsɛlɛ pɛ wɔ fɛ́‑nnɛ̄t, ŋ́gwɛ̄, Ndém á zéŋ nnɔ̄ŋ nzhɛ́ɛ azí. Atswhī zék á kɛ té alɔ́ʼ, ŋ́gɔ́ ndeŋ ndeŋ, ŋ́gɔ́ té atswɛ́t.
52002011	Pɛ é si nzéŋɛ nzhɛ́ɛ páʼ, pek ke ghʉ̄ á mbū awɔ́ ŋiŋ wɛ lɛ́, ńdeŋ ndeŋ páʼ, mɔʼɔ́ mɔ́ a ghʉʉ̄ épúp, á mbū ewɔŋkhʉ̄ pí.
52002012	Pek kɛ te néŋ té semte á wɛ ɛ́. Pek te néŋ te yá á wɛ́ ŋgate ɛ́. Ńchʉ́ nnɛ̄t nték á wɛ́, ŋ́gɛ pɛ ezīŋ ánɛ mɛnzhɛ yīi, Ndém a á si ŋkɔ̄ŋɔ. Yí mé si ntɔ́ŋɔ á wɛ́ ŋ́gɛ, pɛ eshʉ̄ʼ ŋkó á ntē Lefɔ yí, mbɔɔ á ntē lewūʼ tsí.
52002013	Amɔ̄ʼ ajū mīi á zéŋɛ ŋghʉ̄ɛ, tɛ́ pek syáknɛ á Ndém té ká, ánɛ athū zɛ́, a ajʉɔ: pɛ le júʼ ashuŋne Ndém, páʼ pek le shúŋ á wɛ́ lā, ŋ́kúʼte á mbɔŋɔ́, pɛ te kuʼté páʼ ashuŋne zīi, á fhɔ́ɔ á mbū ŋiŋnɔŋ lā á, ŋ́kúʼte áa páʼ á ajʉʼ éwú ŋgɔ́ épúp, áshuŋne zīi, á fhɔ́ɔ á mbū Ndém méŋwɛ̄t lā. Ashuŋne mɛ́t, á zém ntá á ntē pɛ wɔ fɛ́‑nnɛ̄t.
52002014	Epɔ̄ memía, pɛ ke pɛ́ efʉʼ ánɛ elúŋ epuɔ Ndém tsīi, é apak ŋgɔŋ Yudéa. Elúŋ mɛ́t é lɛtneē ánɛ Yɛɛ́so Klísto. Pɛ ke pɛ́ efʉʼ ánɛ pɔ́p melaʼ mīi, kwaʼ epuɔ alāʼ pɛ́, é ke yá á wɛ́ ŋgʉɔ̄ʼ, ńdeŋ ndeŋ páʼ epuɔ Yúda, e le yá elúŋ epuɔ Ndém tsīi, é Yudéa ŋgʉɔ̄ʼ azɔ́p épúp.
52002015	Epuɔ Yúda mé le zwhí á Atsyapuɔ Yɛɛ́so pɔ́ metswi‑ŋke Ndém, pɔ́ le zéŋ ndʉɔ́ʼ á wék azék. Pɔ́ té ghʉ̄ ajū mīi, á pɔŋ á Ndém ɛ́. Pɔ́ é si ŋgɔ́ megaŋ mbo epuɔ menɔŋ metsem.
52002016	Pɔ́ é si mvɛ́nɛ á wék á letswi ŋke Ndém, á mbū epuɔ pīi, é té epuɔ Yúda á, ńdɔk ŋghʉ̄ pɔ́ láʼ ntswɛ́t azɔ́p. Ŋ́ghʉ̄ɛ épúp efʉʼ metsem páʼā, mefa mɔ́p é lɔkɔ ntswīʼnɛ ŋgáʼa mbū. Ndém a a ké eláʼ ege ezoko, ézáŋ á lɔ́ŋ ánɛ pɔ́p.
52002017	Ŋ́gɔ́ mé pek me epɔ̄ memía, mbɔ pek le fhó á tsetsɛlɛ pɛ ŋgʉ̄ɔ áa ánɛ méŋ atsém njhʉ̄, ḿpɛ te zɛ́t ndɔ̄kɔ menēk njʉɔ́nɛ ɛ́, ntē yímpɛ é ké ŋgɔ́ áa taʼ. Pek ke nɔ̄ŋ ntsáa tɛʼ, á lezēŋ eshʉ̄ʼ njʉ́ɔ á wɛ́, melaʼ épúp tɛ pek ke kāk ete á leghʉ épúp.
52002018	Pek kɛ páʼā, ńnɔŋ ŋkɔ̄ŋɔ á lezēŋ eshʉ̄ʼ njʉ́ɔ á wɛ́, tɛ meŋ Pɔ́ɔl, meŋ zéŋ ntswhī efāʼ tɛ ŋgʉɔ é záne á leshʉʼ, tɛ́ Sɛ́ta á vɛ́ne á wék.
52002019	Pek kɔŋɔ á wék á lezēŋ eshʉ̄ʼ á alāʼ pɛ, melaʼ mīi, pɛ pwɔ̄, tɛ é té epuɔ mendɛʼɛ ɛ́, mé si ŋghʉ̄ɛ, pek zhɛ́ɛ á légɛ, pek gɔ le fú nnéŋ té wɛ ajū mīi, pek é si ntsáa á. Pɛ pwɔ̄ mé nɔŋ ŋghʉ̄ɛ, pek ewiɛ lekāk. Pɛ pwɔ̄ mé gɔ́ azék acɔʼ lefɔ zīi, pek gɔ elɔ̄k ŋkāʼte á mvhɔ Atsyapuɔ yímpɛ Yɛɛ́so, áleʼé zīi a piŋɛ nzem.
52002020	Á épúp, pek lɔɔ̄k á wɛ́ tɛ́ ŋkāʼte. Pɛ mé si ŋghʉ̄ɛ, ntē wék é gáŋtɛ.
52003001	Páʼ nzi zɛ e ke zɛ́t ntswiʼnɛ nzáŋa á wék záŋ lā, pek jʉ́ɔ ŋ́gɛ á mbɔŋ á wék á lezɛ̄t á tésɔŋ Atɛne, peklepek,
52003002	ńtó á méŋ mɔ́ yímpɛ Timotɛ á mbū pɛ. Timotɛ wuɔ mɛ́t, pɔ́ Ndém mé si ŋghʉ̄ɛ afaʼ, á letswi ŋke mbɔŋ ánɛ Klísto á mbū epuɔ menɔŋ. Pek túɔ́ á yí épúp, ŋ́gɛ a eshʉʼ esēmte á wɛ́, ŋ́ghʉ̄, lefɛ̄ nnɛ̄t wɛ a etswhí ŋgʉ̄ɔ mé mvhɔ.
52003003	Tɛ́ a etsīa épúp, ŋiŋ wɛ a á le vɛ̄t ánɛ ŋgʉɔ̄ʼ zīi, mɛ́ é si ŋgyáa á wɛ́ tsetsɔŋɔ ɔ́, melaʼ mīi, pɛ é si nzhɛ́ɛ á légɛ, ḿpɛ gɔ le náŋ á ŋgɔŋ ega, ńnéŋ té jʉ́ɔ ŋgʉɔ̄ʼ ɔ́.
52003004	Pek lɛ á alāʼ pɛ páʼā, ńnɔŋ ntʉ́ɛ́ njhʉ̄, éshúŋɔ á wɛ́ ŋ́gɛ, ḿpɛ e jʉ́ɔ ŋgʉɔ̄ʼ. Pɛ é si nzhɛ́ɛ páʼ, pek le lé épúp páʼā, á shʉʼ nzéŋ ntó áa épúp.
52003005	Á melaʼ épúp tɛ́, meŋ kɛ te kūʼ á lezēŋ nzwíʼte á leshʉʼ njʉ́ɔ á wɛ́ ɛ́ páʼā, ńtó á Timotɛ, ŋ́gɛ a eshʉʼ njʉ́ɔ kɛ pɛ zɛɛ́t efíɛ́ nnɛ̄t, ŋ́gyáa á mbū Klísto lɛ̄ɛ, éswáŋ nnɛ̄t eshúŋ á gá. Meŋ nde gē etó á yí épúp, ńzéŋ nnɔŋ mbɔ́kɔ ŋ́gɛ, kɛ Ŋgaŋ Metáté a lē ŋghʉ, pɛ whʉ̄ʉ ánɛ táté, tɛ afaʼ zīi pek le ghʉ̄ʉ̄, á tó ndémndēm lɛ́.
52003006	Tsetsɔŋɔ, Timotɛ a á fhó á alāʼ pɛ mbīŋ nzem, éshúŋ á wék menu mbɔŋ, ánɛ páʼ pɛ fɛɛ́ nnɛ̄t épúp, mbɔɔ páʼ, pɛ wɛɛ̄ ŋkɔŋne épúp. A á shúŋ á wék ŋ́gɛ, pɛ zɛɛ́t ŋkímtɛ á wék á mbɔŋɔ́ kímte. Ŋ́gɛ pɛ é si eshʉ́ɛ́ á lezēŋ njʉ́ɔ á wék, ńdeŋ ndeŋ páʼ, pek azék, é si eshʉ́ɛ́ á lezēŋ njʉ́ɔ á wɛ́.
52003007	Epɔ̄ memía, pek ke júʼ menu mɛ́t, lefɛ̄ nnɛ̄t wɛ ŋgyá á mbū Yɛɛ́so, á maʼ azaŋne ánɛ pek, ánɛ ŋgʉɔ̄ʼ pɔ́ ŋgeŋge zīi, pek é ntē éwú.
52003008	Pek é tsetsɔŋɔ, mbɔ pek é zéŋ nzímte, melaʼ mīi, pɛ chʉʉ́ nnɛ̄t ndɛ̄tne ánɛ Atsyapuɔ.
52003009	Pɛ é si ŋghʉ̄ɛ, ntē wék é gáŋtɛ á mvhɔ Ndém yímpɛ. Pek zi mbú esyákne á yí, ánɛ athū zɛ́ melaʼ épúp tɛ ŋgā lɛ́, á le kūuʼ.
52003010	Pek é si ŋgē esyáknɛ á yí, ńnɔŋ eswíŋtɛ á yí etsōʼ pɔ́ ezokó, té ká, ŋ́gɛ a ezéŋ ntsɔ́ʼ á mɛnzhɛ, pek ezéŋ eshʉʼ njʉ́ɔ á wɛ́, ŋ́kó ntswīʼne ajū mīi, ánɛ lefɛ̄ nnɛ̄t wɛ ŋgyá á mbū Yɛɛ́so, ŋ́kíŋɛ.
52003011	Ŋ́gɛ Ndém yí méŋwɛ̄t, á Mɔʼɔ́ yímpɛ, mbɔɔ Atsyapuɔ yímpɛ Yɛɛ́so, e elɛ ntsɔ́ʼ á mɛnzhɛ, pek eshʉʼ tɛ njʉ́ɔ á wɛ́.
52003012	Ŋ́gɛ Atsyapuɔ a lɛ ŋghʉ̄, ŋkɔŋne zīi pɛ wɛɛ̄ á tsetsɛlɛ pɛ, mbɔɔ á mbū epuɔ metsem, e elɛ ntswhí, éfūŋ, páʼ ŋkɔŋne zīi pek wɛɛ̄ ánɛ pɛ lā.
52003013	Ŋ́gɛ a lɛ ŋghʉ̄, mentē mɛ́ e eŋímne nnáŋ té pɔ́k, tɛ ŋgɔ́ yīi Ndém a gɔ le wɛ́ laʼ. Ŋ́ghʉ̄, pɛ egɔ́ té alɔ́ʼ, á mvhɔ Mɔʼɔ́ yímpɛ Ndém, áleʼé zīi, Atsyapuɔ yímpɛ Yɛɛ́so, a piŋɛ nzem pɔ́ a mecɔʼ pí metsem. [ Á épúp].
52004001	Epɔ̄ memía, pek é ge emakne, élé mé pɛ gɛ: pek ke ziʼné á wɛ́ páʼ, pɛ gɔ enáŋ épúp tɛ́ á pɔŋ á Ndém. Á anuúnē á légɛ, pɛ é si nzi nnáŋa épúp. Táʼ, tsetsɔŋɔ, pek é si esēmtɛ á wɛ́, ńnɔŋ eswíŋtɛ á wɛ́, ánɛ lezēŋ Atsyapuɔ Yɛɛ́so, ŋ́gɛ pɛ ezéŋ ntswiʼne ŋghʉ̄ a etɔ́k épúp.
52004002	Pɛ é si zhɛ́ɛ ntekné zīi, pek ke yá á wɛ́, é fhó á mbū Atsyapuɔ Yɛɛ́so.
52004003	Ajū mīi Ndém a á si ŋkɔ̄ŋɔ, á si ŋgɔ́ á légɛ, pɛ epú ŋgɔ́ efʉʼ metsem, ńtsēŋne ánɛ yí, ḿbiŋ mbá á agā.
52004004	Ŋ́gɔ́ á légɛ, awíɛ á nnɔ pɛ, a ezhɛ́ á yí a lewɛ nzwí yi, ŋ́gwɛ̄ á yí ánɛ ntií zīi, a pɔŋ á Ndém, ŋ́gwɛ̄ á yí ánɛ ntií zīi, epuɔ e jʉ́ɔ, éwuʼte.
52004005	Pɛ é le cʉ́ʼ, ntē wɛ́ é khʉ́ne ánɛ anu wɔnzwí, páʼ emɔ̄ʼ epuɔ, éwɔ te véŋ‑kwaʼ Ndém, é ghʉʉ̄ épúp ɔ́.
52004006	Ndɛ́ʼ ŋiŋ á ghʉ ajū mīi, á té pɔŋ á méŋ mɔ́ yi í, ánɛ anu jʉɔ mɛ́t. Ndɛ́ʼ ŋiŋ á neŋte mekhu méŋ mɔ́ yi. Atsyapuɔ a pʉʉ̄ʼ ntií anu jʉɔ mɛ́t. Pek lē ndáʼ eshúŋ á wɛ́, ńzéŋ ntswɛ̄te.
52004007	Ḿbáte, mbɔ Ndém a lɛɛ́ te ntɔ́ŋɔ á yímpɛ páʼā, ŋ́gɛ ḿpɛ elɔ̄k agā nnáŋ á. A lɛɛ́ ntɔ́ŋɔ á yímpɛ ŋ́gɛ, ḿpɛ enáŋ páʼ á pɔŋ á yí.
52004008	Melaʼ épúp tɛ́, ŋiŋ yīi a á wáʼ ntekné jʉɔ mɛ́t, a te ŋgwáʼa ntekné ŋiŋnɔŋ ɔ́, a wáʼa áa ntekné Ndém. Ndém mɛ́t mé si ŋgyáa Azwakne zí, á mbū pɛ.
52004009	Éshʉ̄ʼ ánɛ ŋkɔŋne á tsetsɛlɛ epɔ̄ memía, mbɔ á té si nzɛ́ttɛ ŋ́gɛ, mɛ́ ezóko nzéŋɛ ntíi, ńdɔkɔ eshúŋɔ á wɛ́ anu éwú ú, melaʼ mīi pɛ le ziʼné á mbū Ndém, á lekɔŋne mennɛ̄t mɛ́ nzeŋne zeŋné.
52004010	Pɛ ké nzi ŋgɔ́ si ŋgwīɛ̄ ŋkɔŋne mɛ́t, ánɛ epɔ̄ memía ntsem, á ntē apak ŋgɔŋ Maseduan. Pek ké ŋgɔ́ si esēmtɛ á wɛ́ me epɔ̄ memía, ŋ́gɛ pɛ ezéŋ ntwiʼne ŋ́ghʉ̄ épúp, ńdɔ̄k ŋgʉ̄ɔ mé mvhɔ.
52004011	Pɛ egɔ́ efʉʼ metsem, éfāʼ á wɛ́ á lenāŋ mé apwɛne, ńtɛ́ne menu mīi é cʉteē á wɛ́. Pɛ elɔ̄k nthū mbū mɛ́, éfaʼ tɛ́ njhʉ́, páʼ pek le tswī ŋ́gɛ, pɛ eghʉ̄ épúp lā.
52004012	Púp, epuɔ pīi e té epuɔ Yɛɛ́so ó, e ejʉ́ɔ á wɛ́ á lenāŋ, ŋ́gūʼte á wɛ́, pɛ epīŋ le gɔ́ apiʼ, á mbū ŋiŋ ɛ́.
52004013	Epɔ̄ memía, pek é si ŋkɔ̄ŋɔ ŋ́gɛ, pɛ ezhɛ́ anuúnē ánɛ epuɔ Yɛɛ́so pīi, pɔ́ lē ŋkwhʉ́te, ḿbɔ́k á wɛ́ á lenāŋ á ntē lemek, páʼ emɔ̄ʼ epuɔ pīi, é té si nzwíʼtɛ azō ɔ́ lā.
52004014	Páʼ ḿpɛ é si mvéŋɛ á légɛ, Yɛɛ́so a le kwhʉ́ʉ̄, Ndém a ghʉ á zím ánɛ lewhʉ̄ lā, ndeŋ ndeŋ épúp, epuɔ pīi é le gē ekwhʉ́te, ńnɔŋ efíɛ́ nnɛ̄t ŋgyáa á mbū Yɛɛ́so, Ndém a a láʼ etsia ánɛ yí, éghʉ pɔ́ ezím azɔ́p.
52004015	Anu zīi pek gɔ á eshúŋ pɛ tsetsɔŋɔ, á si ŋgɔ́ ashuŋne zīi, á le tó á nchu Atsyapuɔ. Ḿpɛ pīi ḿpɛ zɛɛ́t á ŋgɔŋ lā, páʼ ḿpɛ zɛɛ́t ntē lā, a láʼ aleʼé zīi Atsyapuɔ a piŋɛ nzem, ḿpɛ é le pú ntáʼte epuɔ pīi, é lé kwhʉ́te ɛ́.
52004016	Aleʼé mɛ́t, Ndém a etswī, tɛŋgyā mecɔʼ Ndém a emāʼ ŋghi, taʼ cɔʼ Ndém a etɔ́ŋ ntaŋ Ndém, Atsyapuɔ yí méŋwɛ̄t a lɛ efhó á lephū esóʼo, epuɔ pīi é le gē ekwhʉ́te, mbɔ pɔ́ é fɛ́ nnɛ̄t ŋgyá mé Klísto, e ezī mvhɔ, ńzím ánɛ lewhʉ̄.
52004017	Épáte, ḿpɛ, épuɔ pīi é nzɛ́t ntē, Ndém a eghʉ̄, ḿpɛ a pɔ́p e ekɔ́ʼ á ntē alɔ. Ŋ́kɔ́ʼ épúp, ḿbōte á Atsyapuɔ á athʉ́, a egɔ́ épúp, ḿpɛ a pɔ́p mé cʉ́ʼɛ nnáŋa efʉʼ metsem.
52004018	Púp, pɛ elɔ̄k ashuŋne jʉɔ mɛ́t, ésēmte mennɛ̄t mɛ́.
52005001	Epɔ̄ memía, ŋ́gɔ́ ánɛ afʉʼ, ká ánɛ njhʉ̄ zīi emuɔ menu mɛ́t e láʼ etɔ́ke, mbɔ á té si nzɛ́ttɛ ŋ́gɛ, mɛ́ ezóko ntíi, tɛ́ ndɔkɔ eshúŋɔ á wɛ́ ɛ́.
52005002	Pɛ méŋwɛ̄t é si nchʉ́ɛ nnɛ̄t nzhɛ́ɛ á légɛ, a láʼ aleʼé zīi Atsyapuɔ a piŋɛ nzem, a etɔ́kne epuɔ, páʼ ntsɔ́ŋ a tɔ́knɛ á ŋiŋ etsōʼ lā.
52005003	Epuɔ menɔŋ e láʼ enáŋ tɛ nɔŋ elʉ́ɛ́ egɛ: «Alāʼ á si nnáŋa mé apwɛne, mɛ́ té si mbɔ́kɔ amɔ̄ʼ azō ɔ́», tɛ́ mía mía ŋgʉɔ̄ʼ a elɛ ŋkó ánɛ pɔ́p, páʼ ŋgʉɔ̄ʼ ŋgɔ menzwí yīi, a á si ŋgɔ̄ á nzhíɛ lā. Ŋiŋ a epīŋ le kʉ̄ tɛ mvūʼɔ ɔ́.
52005004	Ŋ́ké ŋgɔ́ mé pɛ me epɔ̄ memía, mbɔ pɛ te á ntē nzém tɛ ŋgɔ́ yīi, aleʼé mɛ́t á gɔ eláʼ ntɔ́kne á wɛ́, páʼ ntsɔ́ŋ a tɔ́knɛ á ŋiŋ lā á.
52005005	Pɛ metsem, pɛ é epuɔ, ńzīŋ áa ntē ŋkaʼ, ŋ́ghʉ̄ á anu, áa afʉʼ zīi, ejʉʼ é si efóko. Ḿpɛ é té páʼ epuɔ pīi, é ghʉʉ̄ anu etsōʼ, á ntē nzém ɛ́.
52005006	Ńdɔkɔ ndʉ́ɛ́ ŋ́gɛ, ndɛ́ʼ ḿpɛ zéŋ ndí páʼ emɔ̄ʼ epuɔ. Ḿpɛ egē enáŋ, ńnɔŋ mbípɛ, ŋ́ghʉ̄ azímpɛ akʉ̄ɛ, áa ŋkuʼne kuʼne.
52005007	Wɔ líi, pɔ́ lií áa etsōʼ, wɔ nú‑meluʼ tɛ mbía, é pía áa etsōʼ.
52005008	Ḿpɛ pīi, ḿpɛ ghʉʉ̄ menu áa afʉʼ zīi, ejʉʼ é si efóko, ḿpɛ eghʉ̄ azímpɛ akɔ̄ lɛ́, áa ŋkuʼne kuʼne. Ńdɔ̄k á lefɛ̄ nnɛ̄t pɔ́ ŋkɔŋne, ŋ́ghʉ̄ ezímpɛ nzhó ncu zīi, mɛ́ lɔɔ̄k atʉɛ́ ncūŋte. Ńdɔ̄k á lezwīʼte ajū mīi, Ndém a le laʼnē á leyā mé pímpɛ, á gɔ́ á lefū ŋghʉ̄ ḿpɛ tswɛ́t, ŋ́ghʉ̄ ezímpɛ nta ncu zīi, mɛ́ lɔɔ̄k atʉɛ́ ncūŋte.
52005009	Ndém a lɛɛ́ te ntɔ́ŋɔ á yímpɛ ndɔ̄kɔ ŋghʉ̄ɛ epuɔ pí páʼā, ŋ́gɔ̄ á nzáŋ á lɔ́ŋ ánɛ pímpɛ ɛ́. A lɛɛ́ ntɔ́ŋɔ á yímpɛ, ŋ́ghʉ̄ɛ áa lɛ, ḿpɛ efhó ánɛ ajū mīi, Atsyapuɔ yímpɛ Yɛɛ́so Klísto, á le ghʉ̄ ánɛ pímpɛ, yí eghʉ̄ ḿpɛ etswɛ́t.
52005010	Klísto a le kwhʉ́ ánɛ athū zímpɛ, tɛ́ a etsīa épúp, ḿpɛ epú ndɛ̄tne ánɛ yí, tɛ azi ŋgɔ́ éyi, a a fú ege epiŋ nzem, mbɔ ḿpɛ lē ŋkwʉ́te, kɛɛ ḿpɛ zɛɛ́t ntē lɛ̄ɛ.
52005011	Á épúp tɛ́, pɛ esēmte mennɛ̄t mɛ́ nzeŋne zeŋné, ńtswíte mennɛ̄t mɛ́ nzeŋne zeŋné, á letswiʼne ntswhí ánɛ mɛnzhɛ Ndém, páʼ pɛ é nzi ndáʼ nnɔŋ ŋghʉ̄ɛ épúp lā.
52005012	Epɔ̄ memía, pek é si eswíŋtɛ á wɛ́ ŋ́gɛ, pɛ ewūʼte epuɔ pīi, pɔ́ é tsetsɛlɛ pɛ, ńnɔ̄ŋ njʉ́ɔ ŋgʉɔ̄ʼ ŋghʉ̄ɛ afaʼ á mbū pɛ, épuɔ pīi pɔ́ é si ntsāŋa á wɛ́ ánɛ lezēŋ Atsyapuɔ, ńzéŋ nnɔŋ ntswɛ̄tɛ á wɛ́.
52005013	Pɛ echʉ́ nnɛ̄t nzhɛ́ nzwiŋ wɔ́p, ŋ́kɔ̄ŋ á wɔ́p, melaʼ afaʼ Ndém zīi pɔ́ ghʉɛ. Pɛ enáŋ á tsetsɛlɛ pɛ mé apwɛne.
52005014	Pek é si ntswiʼnɛ esēmtɛ á wɛ́ me epɔ̄ memíá, ŋ́gɛ pɛ etswɛ̄te epuɔ pīi, lenāŋ tsɔ́p é té pɔŋ, ŋ́gyá ŋgate á mbū epuɔ pīi, afhʉte zɔ́p á si nzīŋɛ, ńtɔ́te epuɔ pīi, pɔ́ é si mbwɛ́tɛ ánɛ meshhʉ̄ ntsem. Pɛ ewɛ̄ asekɛ́‑ntē ánɛ epuɔ metsem.
52005015	Pɛ epá, ndɛ́ʼ ŋiŋ á tsetsɛlɛ pɛ, á lɔk anu tepɔŋ, ḿbʉ̄ʼ á anu tepɔŋ. Pɛ egɔ́ efʉʼ metsem, éfāʼ áa leghʉ anu mbɔŋ á tsetsɛlɛ pɛ, mbɔɔ á mbū epuɔ metsem.
52005016	Pɛ enáŋ efʉʼ metsem áa me lekāk.
52005017	Pɛ egɔ́ efʉʼ metsem, éswíŋte á Ndém.
52005018	Pɛ esyákne á Ndém ánɛ ajūɔ tsem, melaʼ mīi a á si ŋkɔ̄ŋɔ ŋ́gɛ, pɛ eghʉ̄ épúp, éfhó ánɛ páʼ, pɛ lɛtneē ánɛ Yɛɛ́so Klísto.
52005019	Ndɛ́ʼ pɛ evɛ́ne Azwakne Ndém, á leghʉ mefaʼ mí.
52005020	Ndɛ́ʼ pɛ ewák ashuŋne metswi‑ŋke Ndém.
52005021	Pɛ echʉ́ nnɛ̄t ntsāʼ akʉ̄ɛ akʉ̄ɛ, ńjʉ́ɔ á azi mbɔŋ, ŋ́kúʼte.
52005022	Pɛ ekʉ̄ á ntií ntiī anu tepɔŋ.
52005023	Ŋ́gɛ Ndém, á ŋwɛ́t apwɛne, a elɛ ŋghʉ̄ pɛ egɔ́ té alɔ́ʼ tɛ nzōko, éféŋ egega tsɛ́, mbɔɔ membe nnɛ̄t mɛ́, ŋ́ghʉ̄ mentē mɛ́, á alá apū yí, tɛ Atsyapuɔ yímpɛ Yɛɛ́so Klísto a eláʼ ŋgē epiŋ nzem, mɛ́ enɔ̄ŋ le ndāʼa á wɛ́ ɛ́.
52005024	Ndém, páʼ a le tɔ́ŋ á wɛ́ ndɔk ŋghʉ̄ epuɔ pí lā, a á te sɛt nzem. Yí méŋwɛ̄t mé láʼ eghʉ, menu muɔ mɛ́t, e epō.
52005025	Epɔ̄ memía, pɛ eswíŋte á Ndém á athū pek azék.
52005026	Pɛ etsāʼte epɔ̄ memía metsem, ńchʉ́ nnɛ̄t esēŋte á wɔ́p.
52005027	Meŋ á lɔk lezēŋ Atsyapuɔ eswíŋte á wɛ́, pɛ etɔ́ŋ á akɛtte jʉɔ á mbū epɔ̄ memía metsem.
52005028	Ŋ́gɛ Atsyapuɔ yímpɛ Yɛɛ́so Klísto, a elɛ ŋghʉ̄ á anu mbɔŋ té ndhʉ, ánɛ pɛ.
53001001	Meŋ Pɔ́ɔl, ŋ́ghʉ̄ á Silvɛŋ, mbɔɔ Timotɛ mé tíi akɛtte jʉɔ páʼa. Ńtíi á mbū alúŋ epuɔ Yɛɛ́so zīi, á tésɔŋ Tesalonik, ŋ́gɔ́ alúŋ Ndém, á Mɔʼɔ́ yímpɛ, ńzéŋ ŋgɔ́ á azi Atsyapuɔ Yɛɛ́so Klísto.
53001002	Ŋ́gɛ Mɔʼɔ́ yímpɛ Ndém, mbɔɔ Atsyapuɔ Yɛɛ́so Klísto, é elɛ ŋghʉ̄ anu mbɔŋ té ndhʉ ánɛ pɛ, ŋ́ghʉ̄ pɛ enáŋ mé apwɛne.
53001003	Epɔ̄ memía, pek pɔɔ́ŋ á lesyākne á Ndém té ká, ánɛ athū zɛ́. Á zi ŋgɔ́ ndeŋ ndeŋ ŋ́gɛ, pek eghʉ̄ épúp, melaʼ mīi pɛ é si ntswhíɛ tɛʼ, ánɛ lefɛ̄ nnɛ̄t. Ŋkɔŋne zīi pɛ wɛɛ̄ á tsetsɛlɛ pɛ, é nɔŋ ntswhíɛ á ntē awɔ́ ŋiŋ wɛ lɛ́, ŋgʉ̄ɔ mé mvhɔ,
53001004	tɛ pek nɔŋ ndɔ̄kɔ á wɛ́ ŋkāʼtɛ, á tsetsɛlɛ elúŋ epuɔ Ndém. Éfhó ánɛ wɛ́ á lekak ete, ńdɔk ŋgʉ̄ɔ mé mvhɔ, ńzéŋ efhó ánɛ ntií zīi, pɛ fɛɛ́ nnɛ̄t épúp, á afʉʼ zīi mɛ́ é si ndʉɔ́ʼɔ á wɛ́, mbɔɔ afʉʼ zīi, mɛ́ é si ndɔ̄kɔ á ntií ntiī ŋgʉɔ̄ʼ, éswɛ́tɛ á wɛ́.
53001005	Wɛ́ á lekak ete mbɔɔ wɛ́ lefɛ̄ nnɛ̄t, a á páʼā, ŋ́gɔ́ a ayiŋne á légɛ, Ndém a a fú ezáʼ ntsaŋ ndeŋ ndeŋ. Ŋgʉɔ̄ʼ zīi pɛ jʉ́ɔɔ, e é páʼā, ńdɔkɔ ntsɔ́ʼɔ á mɛnzhɛ á légɛ, pɛ kuūʼ á lekō á ntē Lefɔ Ndém. Pɛ jʉ́ɔɔ ŋgʉɔ̄ʼ páʼā, melaʼ etsiɛ́.
53001006	Á zi ŋgɔ́ ndeŋ ndeŋ á légɛ, Ndém a a láʼ enéŋ ŋgʉɔ̄ʼ á athū epuɔ pīi, é lɔkɔ ŋgʉɔ̄ʼ eswɛ́tɛ á wɛ́,
53001007	épiŋ eghʉʉ, pɛ pīi mɛ́ swɛ́tɛ á wɛ́, e eswíte, mbɔɔ pek azék. A a láʼ eghʉ épúp, á afʉʼ zīi, Atsyapuɔ Yɛɛ́so a ŋwaka, éfhɔ́ɔ á lephū eshʉ̄ʼɛ, pɔ́ a mecɔʼ pí, páʼ a pɔɔ́ŋ mete lā.
53001008	Éshʉ̄ʼɛ épúp, á ntē mía mía mmók, á mbʉʉ̄ʼ anu á mbū epuɔ pīi, pɔ́ té á Ndém véŋ, épuɔ pīi, pɔ́ lʉʉ̄ʼ á lekūʼte ŋke mbɔŋ yí Atsyapuɔ yímpɛ Yɛɛ́so.
53001009	Ŋgʉɔ̄ʼ zīi pɔ́ e láʼ ejʉ́ɔ, á si ŋgɔ́ á wɔ́p á lepū ndákne á lemiʼɛ. Ńdɔkɔ ŋgɔ́ɔ á tɛ ŋgia sisia, á lekō á lezēŋ Atsyapuɔ. Ńdɔkɔ ŋgɔ́ɔ á tɛ ŋgia sisia, á lekō á ntē mía mía shʉ́shɔ́k yi.
53001010	Menu muɔ mɛ́t, e láʼ etɔ́k épúp, ánɛ mía mía aleʼé zīi, Atsyapuɔ a piŋɛ nzem, ŋ́gɛ epuɔ pīi é epí, e ewūʼte á yí. Ŋ́gɛ epuɔ metsem pīi, é lē efɛ́ nnɛ̄t ŋgyá mé yí, e ejʉ́ɔ á yí, menēk mɔ́p e etóte á athū. Pɛ ké ŋgɔ́ páʼā, e láʼ egɔ́ azɛ́ ánɛ nnɔ epuɔ puɔ mɛ́t, melaʼ mīi pɛ ke kuʼté ŋke yīi, pek ke tswī á mbū pɛ.
53001011	É melaʼ páʼa mɛ́t, tɛ́ pek swiŋteé á Ndém á athū pɛ, té ká. Éswíŋtɛ ŋ́gɛ, Ndém yímpɛ a elɛ ŋghʉ̄, pɛ ekūʼ á lenāŋ páʼ, a lɛɛ́ ntɔ́ŋɔ á wɛ́ ndɔkɔ ŋghʉ̄ɛ epuɔ pí páʼā, ŋ́gɛ pɛ enáŋ épúp. Ŋ́gɛ a elɛ ndɔ̄k mete mí, ŋ́gyá á wɛ́ á leghʉ menu mbɔŋ mīi, pɛ é kwaŋte. Ŋ́gɛ a elɛ ŋghʉ̄, pɛ etswiʼne ŋghʉ̄ ajū mīi, lefɛ̄ nnɛ̄t wɛ a á si ntshónɛ á wɛ́, pɛ ghʉ̄ɛ.
53001012	A egɔ́ épúp, mɛ́ etsīa ánɛ pɛ, ŋ́gūʼte á Atsyapuɔ yímpɛ Yɛɛ́so. Ńtsīa ánɛ yí, ŋ́gūʼte á wɛ́. Ŋ́ghʉ̄ɛ épúp, melaʼ atsāmézeŋɛ té ndhʉ zīi, Ndém yímpɛ, mbɔɔ Atsyapuɔ Yɛɛ́so Klísto, é wɛɛ̄ ánɛ pɛ.
53002001	Epɔ̄ memía, ŋ́gɔ́ ánɛ lepiŋ nzem Atsyapuɔ yímpɛ Yɛɛ́so Klísto, mbɔɔ ánɛ páʼ, ḿpɛ e láʼ ecúʼte á lezēŋ yí épúp, mbɔ pek é si eshúŋɔ á wɛ́ ŋ́gɛ:
53002002	ŋiŋ a shʉʼɛ eshúŋ á wɛ́ ŋ́gɛ, aleʼé zīi Atsyapuɔ a gɔ́ á mbiīŋ nzem á kuʼ, ndɛ́ʼ leghi tsɛ́ é gákne ntákte. Ndɛ́ʼ pɛ epɔ́k amɔ̄ʼ azō. A zi mbú eshúŋ á wɛ́ ŋ́gɛ, anu mɛ́t á fhɔ́ɔ á mbū Ndém, kɛ́ ŋ́gɛ, epuɔ menɔŋ mé si ŋghíɛ, kɛ́ ŋ́gɛ, pek mé tí ndɔk eshúŋ, ndɛ́ʼ pɛ evéŋ.
53002003	Ndɛ́ʼ pɛ ecʉ́ʼ, ŋiŋ á pú mbɔ̄p á wɛ́, tɛ mbɔɔ mé eziɛ́ ntií lɛ́. Aleʼé alāʼ mɛ́t á gɔ le shʉ̄ʼ, té gɔ́ yīi, epuɔ menɔŋ tɛ nzáne é tee athū á mbū Ndém ɛ́, té gɔ́ yīi, Ŋgaŋ Mbo Ndém, á ŋiŋ yīi Ndém a shʉʼ emaʼ á yí á ntē mmók, a á ŋwak á.
53002004	Ŋiŋ wuɔ mɛ́t, a a shʉʼ epʉ́ʼɛ nnɛ̄t, élé gɛ, yí puú ntɔ́k akʉ̄ɛ akʉ̄ɛ zīi, mɛ́ wuʼtɛ ntɔ́ŋɔ lɛ ndém, ḿbú nzéŋ ńtsyā tɛ mbɔɔ kwaʼ Ndém. Égɔ́ gɔ́ɔ, tɛ yí méŋwɛ̄t e egʉɔ ŋkó á Mía Ŋgyā Ndém, ńnáŋ éwú, ésáʼ ŋ́gɛ yí é Ndém.
53002005	Meŋ ndē ndáʼ éshúŋ á wɛ́ menu muɔ mɛ́t, á afʉʼ zīi, meŋ nde zɛ́t á tsetsɛlɛ pɛ. Pɛ te zɛ́t ŋkímtɛ lɛ̄?
53002006	Tsetsɔŋɔ, pɛ é si nzhɛ́ɛ ajū mīi, á si ŋkúʼtɛ á Ŋgaŋ Mbo wuɔ mɛ́t, á leshʉʼ. A a láʼ eŋwak áa ánɛ afʉʼ zīi, Ndém mé le néēŋ.
53002007	Á páʼa ndɔkɔ ŋ́gɛ, ŋiŋ yīi a lʉɔnɛ ŋghʉ̄ɛ, tɛ́ mɛ́ té nzɛ́t nzīŋɛ ánɛ mekhu Ndém ɛ́, a á ndáʼ ŋgɔ́ si ŋghʉ̄ɛ azí afaʼ. Á ké ŋgɔ́ áa lɛ, ŋiŋ yīi a wɛɛ̄ á yí tɛ ntshí tsetsɔŋɔ, a a láʼ egɔ́ mbaʼne paʼne, a eghʉ̄ afaʼ mɛ́t esa saá.
53002008	Púp, mɛ́ lɛ njʉ́ɔ á Ŋgaŋ Mbo mɛ́t. Atsyapuɔ Yɛɛ́so a efú mbīŋ nzem, ńdɔ̄k efwɔ̄k nchu zi, ńzwhí á yí. Ńzéŋ ndɔ̄k á yí Atsyapuɔ á leshʉʼ á ntē shʉ́shɔ́k, ḿbú mbík á yí.
53002009	Ŋ́gɔ́ mé eyi leshʉʼ Ŋgaŋ Mbo, mbɔ a a láʼ ege eshʉʼe, Sɛ́ta a eyá á yí mete á lelɔk ŋghʉ̄ menu. A a láʼ eghʉ á ntií ntiī menu mīi, e kʉʼne ejʉʼ. Éghʉ á ntií ntiī nda‑jʉ́ɔ menu, mbɔɔ ntií ntiī meŋkʉʼne menu mīi, é pɔptɛ epuɔ.
53002010	Ézéŋ elɔk anu tepɔŋ ntií ntsem, é pɔpte epuɔ pīi, pɔ́ nzi nnɔ̄ŋ mbíi. Epuɔ puɔ mɛ́t é píi páʼā, melaʼ mīi pɔ́ lɛ te kɔ̄ŋ anuúnē, ŋ́kúʼte ɛ́, tɛ́ á piŋ ŋgɔ́ yīi, aziɛ́ mé le gɔ́, á ghʉ pɔ́ tswɛ́t.
53002011	Á melaʼ épúp tɛ́, Ndém a ghʉʉ̄, pɔ́ wɛ mete mīi, e ghʉ, pɔ́ epí pií, émi e ghʉ, pɔ́ ecʉ́ʼɛ mvéŋɛ áa anu zīi, á mela.
53002012	Tɛ́ a etsīa épúp, a etswá ŋgʉɔ athʉ́ lepé, á athū epuɔ metsem pīi, pɔ́ té anuúnē véŋ, mbe zɔp é zaŋne á leghʉ anu tepɔŋ.
53002013	Epɔ̄ memía pīi Atsyapuɔ a kɔɔ̄ŋ á wɔ́p, pek é si esyáknɛ á Ndém té ká ánɛ athū zɛ́, páʼ pek pɔŋteé á leghʉ épúp. Ésyáknɛ á yí melaʼ mīi, a le tsɔ́ʼ á wɛ́ tɛ efhó á nzií‑ŋgɔŋ, ŋ́gɔ̄ eghʉ pɛ etswɛ́t, ŋ́ké ŋgē eghʉ pɛ etswɛ́t, éfhó ánɛ Azwakne zí zīi, á ntē pɛ ntsāŋa á wɛ́ ánɛ mɛnzhɛ yi, ńzéŋ efhó ánɛ wɛ́ á lekūʼte anuúnē.
53002014	É melaʼ páʼa mɛ́t, tɛ́ Ndém a le tsīa ánɛ ŋke mbɔŋ yīi, pek le tswī á mbū pɛ, ńtɔ́ŋ á wɛ́ ndɔk ŋghʉ̄ epuɔ pí, ŋ́gɛ pɛ ekó á ntē shʉ́shɔ́k Atsyapuɔ yímpɛ Yɛɛ́so Klísto.
53002015	Púp me epɔ̄ memía, pɛ etswiʼne efɛ́ nnɛ̄t, ńchʉ́ nnɛ̄t ŋkúʼte á ajūɔ tsem zīi, pek ke lɔ̄k nchu, kɛɛ́ akɛtte lɛ̄ɛ, ńzíʼne á wɛ́.
53002016	Atsyapuɔ yímpɛ Yɛɛ́so Klísto yí méŋwɛ̄t, mbɔɔ Mɔʼɔ́ yímpɛ Ndém, a le kɔ̄ŋ á yímpɛ, ńtsīa ánɛ atsāmézeŋɛ té ndhʉ zīi, a wɛɛ̄ ánɛ pímpɛ, éswíte mentē mímpɛ a lemiʼɛ, ńzéŋ ŋghʉ̄, ḿpɛ ezhɛ́ ŋ́gɛ, ḿpɛ é ndáʼ ŋgwɛ̄ ajū mīi, ḿpɛ é si nzwíʼtɛ.
53002017	Ŋ́gɛ pɔ́ elɛ nnéŋ azaŋne á ntē pɛ, ńtswíte á wɛ́ á leghʉ mefaʼ mbɔŋ, mbɔɔ leshūŋ ashuŋne mbɔŋ.
53003001	Pek ge ezoko me epɔ̄ memía, élé gɛ, pɛ eswíŋte á Ndém á athū pek, éswíŋte ŋ́gɛ, ashuŋne Atsyapuɔ a etswiʼne esāŋ ejʉʼ. Ŋ́gɛ a egɔ́ á ajūɔ mekuʼ, páʼ á mbū pɛ, ŋ́gɔ́ épúp lā.
53003002	Páʼ epuɔ metsem mé té fɛ́ nnɛ̄t ŋgyá á mbū Ndém ɛ́ lā, pɛ eswíŋte ŋ́gɛ, Ndém a elɛ ŋkápte á wék, tɛ epuɔ tepɔŋ, ŋ́gɔ́ megaŋ esɔ̄, é le á wék mé azō ghʉ.
53003003	Atsyapuɔ a á te sɛt‑nzem, a eghʉ̄, pɛ eŋímne nnáŋ té pɔ́k, ŋ́kápte á wɛ́, tɛ Efɔ menu tepɔŋ a á le á wɛ́ mé azō ghʉ.
53003004	Ŋ́gɔ́ mé pɛ, mbɔ Atsyapuɔ a á si ŋghʉ̄ɛ, pek ecuŋtɛ nzhɛ́ɛ á légɛ, akɔ̄ lɛ́ zīi pek é si ntswīi á mbū pɛ, pɛ é si ŋghʉ̄ɛ aziɛ́, ézéŋɛ enáŋa etswiʼnɛ ghʉɛ, élɔkɔ egʉɔ mé mvhɔ.
53003005	Ŋ́gɛ Atsyapuɔ, a elɛ ntsāŋ á wɛ́, á letswiʼne ŋkɔ̄ŋ á Ndém. Ńtswíte á wɛ́ á lekwɛ̄t ntē ánɛ ŋgʉɔ̄ʼ, páʼ Klísto lā.
53003006	Epɔ̄ memía, pek é si ntswīi á mbū pɛ ánɛ lezēŋ Atsyapuɔ Yɛɛ́so Klísto, ŋ́gɛ, ndɛ́ʼ pɛ egɔ́ á nzem awɔ́ méŋ mɔ́ lɛ́ yīi, a lɔŋneé, a te zīŋ ánɛ mekhu anu zīi, pek ke ziʼné á wɛ́ ɛ́.
53003007	Pɛ méŋwɛ̄t é si ncuŋtɛ nzhɛ́ɛ páʼ, pɛ gɔ efʉ̄ʼne á wék épúp. Pek kɛ te náŋ á tsetsɛlɛ pɛ, ŋ́gɔ́ melɔ́ŋ ɔ́.
53003008	Pek kɛ te lɔ́ á ŋiŋ etsō lejhʉ̄ lɔ́ tɛ́ mpfɛ́t ɛ́, a cʉ́ʼɛ épúp mbɔ, pek ke gē eghʉ afaʼ ezokó pɔ́ etsōʼ, ńtséŋ aziʼne, ńnɔŋ ŋkáa. Ńdɔkɔ te ŋkɔ̄ŋɔ á wék á legɔ̄ apiʼ, á mbū ŋiŋ nnɔ wɛ́ ɛ́.
53003009	A le gɔ́ pɛ mé zék á wék. Táʼ, pek le ké ŋkɔŋ áa leghʉ ajū mīi, pɛ gɔ epɛ́ efʉʼ éwú.
53003010	Ndɛ́ʼ pɛ a melɔ́ŋ é gɔ́ nnɔ, melaʼ mīi, pek le zɛ́t á alāʼ pɛ páʼā, ŋ́gyá lepé cʉɔ á mbū pɛ, ńdé ŋ́gɛ: «Ŋiŋ a gɔ te kɔ̄ŋ á yí á leghʉ afaʼ á, ndɛ́ʼ ŋgaŋ á pfɛ́t azō.»
53003011	Pek é si mbiŋɛ njúʼɔ mɛ́ lʉ́ɛ́ ŋ́gɛ, emɔ̄ʼ epuɔ é tsetsɛlɛ pɛ, ŋ́gɔ́ melɔ́ŋ, ńtshí menēk mɔ́p áa ánɛ menu emɔ̄ʼ epuɔ.
53003012	Pek é lɔk lezēŋ Atsyapuɔ Yɛɛ́so Klísto, ńtswī á mbū epuɔ mɛ́t, ńték á wɔ́p ŋ́gɛ, pɔ́ eŋímne ŋghʉ̄ afaʼ, tɛ́ ndɔk mpfɛ́t ajū mīi, pɔ́ méŋwɛ̄t mé faʼ.
53003013	Ŋ́gɔ́ mé pɛ me epɔ̄ memía, ndɛ́ʼ pɛ eká á wɛ́ á leghʉ anu mbɔŋ.
53003014	Ŋiŋ a gɔ́ɔ te kúʼte anu zīi, pek é ntē akɛtte ega eshúŋɔ ɔ́, pɛ eghʉ̄ʉ mɛ́ zhɛ́ á yí á mbɔŋɔ́. Ndɛ́ʼ pɛ a pɔ́p é zéŋ ŋgɔ́ nnɔ, ńzhɛ́ á légɛ, esē e kú á yí.
53003015	Ndɛ́ʼ pɛ ke ndɔ̄k á yí ŋghʉ̄ á ŋgaŋ mbo. Pɛ etswɛ̄te á yí páʼ mɛ́ tswɛtɛ á méŋ mɔ́ épúp.
53003016	Ŋ́gɛ Atsyapuɔ méŋwɛ̄t, á ŋwɛ́t apwɛne, a eyá á wɛ́ apwɛne, éfʉʼ tsem mbɔɔ ánɛ ntií ntsem. Ŋ́gɛ Atsyapuɔ a egɔ́ mé pɛ metsem.
53003017	Ajʉɔ atsaʼte á páʼa, meŋ Pɔ́ɔl mé lɔk apū zá ntí. Meŋ zyɛɛ̄t tɛ mbɔ aziɛ́ akɛtte zá lɛ́, áa páʼa. Á páʼa ŋgɔ́ eza ntií letī.
53003018	Ŋ́gɛ Atsyapuɔ Yɛɛ́so Klísto, a elɛ ŋghʉ̄ anu mbɔŋ té ndhʉ ánɛ pɛ metsem.
54001001	Akɛtte jʉɔ á fhɔ́ɔ á mbū meŋ Pɔ́ɔl, meŋ gɔ́ á nziŋ‑ntō Yɛɛ́so Klísto, páʼ Ndém mbɔɔ Klísto é le tswī épúp. Ndém a á si ŋgɔ́ á Ŋghʉɛ‑mɛ́‑tswɛ́t, Klísto á gɔ́ á ŋiŋ yīi, a ghʉɛ, akɔ̄ akɔ̄ lɛ́ zīi, ḿpɛ é si nzwíʼtɛ á mbū Ndém á puɔ.
54001002	Meŋ tíi páʼa á mbū wu Timotɛ, kwaʼ méŋ ga á nzem Yɛɛ́so, páʼ pɔkɔ puú efɛ́ nnɛ̄t ŋgyá mé yí lā. Ŋ́gɛ Ndém Mɔʼɔ́ mbɔɔ Yɛɛ́so Klísto, á Atsyapuɔ yímpɛ, e elɛ ŋghʉ̄ anu mbɔŋ té ndhʉ á mbū wu, ŋ́gwɛ̄ atsāmezeŋɛ á mbū wu, ŋ́ghʉ̄ o enáŋ mé apwɛne.
54001003	Páʼ meŋ nde gē egʉɔ mé apak ŋgɔŋ Maseduan, éshúŋ á wú tɛ ntswɛ̄te épúp lā, náŋ á tésɔŋ Efɛze, ńtɔ̄ʼ emɔ̄ʼ epuɔ pīi, pɔ́ é éwú ndūptɛ menu ánɛ anu Ndém, ńzíʼnɛ epuɔ, ŋ́gɛ ndɛ́ʼ pɔ́ zéŋ nzíʼne.
54001004	Lé á mbū pɔ́p ŋ́gɛ, pɔ́ etshī menu ŋgiŋte yiŋté, ánɛ páʼ ndhu te mi wɔ maŋgānjʉʼ pɔ́p, é ziīŋ épúp nnéŋ. Pɔ́ ghʉʉ̄ épúp páʼā, á néŋ áa aŋak á tsetsɛlɛ pɔ́p, ńtɔ́k á letswi á wɔ́p ajū mīi, Ndém a á si ŋkɔ̄ŋɔ. Leghʉ ajū mīi Ndém a á si ŋkɔ̄ŋɔ, á piŋ efhó áa ánɛ lefɛ̄ nnɛ̄t ŋgyá mé yí.
54001005	O etswī épúp, ńdɔkɔ efāʼa ŋ́gɛ, pɔ́ ekɔ̄ŋ epuɔ menɔŋ. Á si nzɛ́ttɛ ŋ́gɛ, ntē ŋiŋ e enɔŋ ndánɛ, akwaŋte zí a enɔ̄ŋ le ŋāka á yí í, ŋgaŋ a epiŋ nnɔ̄ŋ efíɛ́ nnɛ̄t ŋgyáa á mbū Ndém á anuúnē, tɛ́ ŋkɔ̄ŋ emɔ̄ʼ epuɔ.
54001006	Emɔ̄ʼ epuɔ é ke fhó ánɛ nzhɛ jʉɔ mɛ́t ntó, ńcʉ́ʼɛ nnéŋɛ athū áa ánɛ aŋak té methū.
54001007	Ńnɔŋ ŋkɔ̄ŋɔ á wɔ́p á lecʉ̄ʼ wɔ kɛ́ʼte‑mbé Ndém, tɛ́ nzi nnɔ̄ŋ te njúʼɔ anu zīi pɔ́ méŋwɛ̄t é shúŋɔ ɔ́, ńnɔŋ te nzhɛ́ɛ zīi, azi pɔ́ fóko akwɛ́ nzíʼnɛ epuɔ, á lɔkɔ ndʉ́ɛ́ ɛ́.
54001008	Ḿpɛ é si nzhɛ́ɛ á légɛ, mbé Ndém é mbɔŋ, áa afʉʼ zīi ḿpɛ é ghʉ páʼ é si nzɛ́ttɛ.
54001009	Ḿpɛ echʉ́ nnɛ̄t nzhɛ́ á mbɔŋɔ́ á légɛ, Ndém a lɛɛ́ te nnéŋɛ lepé páʼā, melaʼ epuɔ pīi, pɔ́ ziīŋ ndeŋ ndeŋ páʼ a á si ŋkɔ̄ŋɔ ɔ́. A lɛɛ́ nnéŋɛ páʼā, melaʼ wɔ te kúʼte‑lepé, pɔ́ wɔ tʉɛ‑athū á mbū yí. Melaʼ wɔ te kwaŋ á Ndém pɔ́ megaŋ mefa. Melaʼ wɔ te yá‑mekuʼ Ndém pɔ́ wɔ te zhɛ́‑ajū mīi, á azi Ndém. Melaʼ wɔ zwhíte‑memɔʼɔ́ pɔ́p pɔ́ wɔ zwhíte‑memía pɔ́p. Melaʼ wɔ zwhíte‑epuɔ.
54001010	Melaʼ megaŋ agā, melaʼ mbaŋa zīi, pɔ́ a emɔ̄ʼ mbaŋa é nɔŋɔ, ká wɔnzwí pīi, pɔ́ a emɔ̄ʼ é nɔŋɔ. Melaʼ wɔ táŋ‑epuʼ, melaʼ wɔ táŋ‑mela. Melaʼ wɔ ge eka‑meka é gɔ́ mela, melaʼ epuɔ metsem pīi, pɔ́ shúŋɔ anu ndɔkɔ mbíktɛ anuúnē ánɛ anu Yɛɛ́so.
54001011	Anu jʉɔ zīi, meŋ zíʼnɛ á wɛ́ la, á fhɔ́ɔ á ntē ŋke mbɔŋ páʼ Ndém a le tsekné á mbū meŋ épúp. Ndém wuɔ mɛ́t, a á ŋiŋ, shʉ́shɔ́k yi á gɔ́ éwú. A naáŋ efʉʼ metsem, á ntē lepɔŋ.
54001012	Meŋ á si mbúu esyáknɛ á Yɛɛ́so Klísto tɛʼ, á Atsyapuɔ yímpɛ, páʼ a le yá á gá mete, á lelɔk ŋghʉ̄ mefaʼ mí. Yí mé le jʉ́ɔ ŋ́gɛ, meŋ kuūʼ á ŋiŋ yīi, mɛ́ gɔ etém nzem ŋgyá mé yí, ńtsɔ́ʼ á gá ŋ́gɛ, meŋ eshʉʼ ŋghʉ̄ afaʼ zí.
54001013	Á gá yīi meŋ ndɛ efʉʼ mvhɔ, ńnɔŋ nzɔ̄ á yí zɔɔ, ńnɔŋ ndʉɔ́ʼɔ á yí lʉɔ́ʼe, ŋ́gɔ́ efwɛ̄t ánɛ yí. Ndém a le ké ntsá mezeŋɛ má, á gɔ́ páʼ meŋ nde gē eghʉ épúp, meŋ te nzhɛ́ɛ, ńzɛ́t té fɛ́ nnɛ̄t ŋgyá mé Yɛɛ́so.
54001014	Apɔŋɔ́ ntē te ndhʉ zīi, Atsyapuɔ yímpɛ a wɛɛ̄ ánɛ meŋ, á zá ntsia. A le ghʉ̄ʉ̄, meŋ efɛ́ nnɛ̄t ŋgyá mé yí, ŋ́ghʉ̄ meŋ ewɛ ŋkɔŋne zīi, epuɔ pīi é lɛtneē ánɛ yí mé wɛ̄ɛ.
54001015	Anu zīi meŋ gɔ á ndʉ́ɛ́ la, á ajʉʼ éwú, ŋ́gɔ́ épúp, ŋ́gɔ́ azi epuɔ metsem é gɔ evéŋ mé taʼ ntē: Yɛɛ́so Klísto, a le shʉ̄ʼ á ŋgɔŋ, ŋ́gɔ̄ á ŋghʉɛ́, megaŋ mefa e etswɛ́t. Meŋ á páʼa, ŋ́gɔ́ ŋgaŋ mefa té mmɔʼ.
54001016	Táʼ, Ndém a le ké ntsá mezeŋɛ má, a lɛɛ́ ŋghʉɛ épúp páʼā, ŋ́gɛ Yɛɛ́so Klísto, a ezápa ánɛ meŋ, ŋgaŋ mefa té mmɔʼ, ńtswī á légɛ yí zhɛɛ́ á lekwɛ̄t ntē. Púp, meŋ ndɔk ŋgɔ́ efʉʼ á mbū epuɔ pīi, pɔ́ e shʉʼ efɛ́ nnɛ̄t eyá mé yí, éfú eta á lezēŋ Ndém.
54001017	Awuʼte pɔ́ mekuʼ, e egɔ́ á mbū Ndém yīi, a á eséŋɛ lɛ́, ŋ́gɔ́ áa efɔ, á mbū Ndém te kwhʉ́, á te jʉ́ɔ‑eshhʉ̄ yí, á Ndém yīi a á yíléyī. A egɔ́ épúp á meŋguʼ meŋguʼ. Á páʼa.
54001018	Timotɛ, wu méŋ ga, meŋ á tsékne ajʉɔ afaʼ á mbū wu, ńdeŋ ndeŋ páʼ metswi‑ŋke Ndém, é le té njhʉ̄, ŋ́kím lezēŋ cú. Kímte meshuŋne mɛ́t, e eyá á wú ŋgate, o elɔk ndʉɔ́ʼ á mbɔŋ ncu.
54001019	Ŋ́gē elʉɔ́ʼe, ńnɔŋ efíɛ́ nnɛ̄t ŋgyáa á mbū Ndém, amɔ̄ʼ azō á nɔ̄ŋ le ŋŋāka akwaŋte jú ú. Emɔ̄ʼ epuɔ é le véŋ ŋ́gɛ azō a eŋāk akwaŋte zɔ́p, lefɛ̄ nnɛ̄t wɔp á pú mbí.
54001020	Á nnɔ pɔ́p, mɛ́ jʉ́ɔ á ŋiŋ páʼ Imene mbɔɔ Alɛkzaŋdle lā. Meŋ ke tsekné á wɔ́p á mbū Sɛ́ta, tɛ́ pɔ́ elɔk nzíʼne á wɔ́p á legɔ̄ le fú nzéŋ ńzɔ̄te á Ndém ɛ́.
54002001	Púp, mvhɔ ajū mīi meŋ á si nzɛ́ttɛ á mbū pɛ, á si ŋgɔ́ á légɛ, pɛ egɔ́ á ntē aswiŋte, ńdɔ́ azō á mbū Ndém á athū ŋiŋ ntsem, ńdā á mbū yí á athū ŋiŋ ntsem, éswíŋte ŋ́gɛ, a etswíte á ŋiŋ ntsem, ésyákne á yí melaʼ menu mbɔŋ mí, á athū ŋiŋ ntsem.
54002002	Éswíŋte ánɛ athū mefɔ, mbɔɔ ánɛ athū epuɔ pīi, pɔ́ wɛɛ̄ mete á lelɔk esáʼ alāʼ. Tɛ́ ḿpɛ elɔk nnáŋ mé apwɛne, té tákátáká, ńnáŋ páʼ Ndém a á si ŋkɔ̄ŋɔ, ńnɔŋ ŋgūʼtɛ mennɛ̄t mímpɛ.
54002003	Mɛ́ swíŋtɛ á Ndém ánɛ ejʉɔ ntií mɛ́t, á gɔ́ mbɔŋ, ŋ́gɔ́ ajū mīi Ndém yímpɛ, Ŋghʉɛ‑mɛ́‑tswɛ́t, a á si ŋkɔ̄ŋɔ.
54002004	A á si nzi ŋkɔ̄ŋɔ ŋ́gɛ, ŋiŋ ntsem a etswɛ́t, ńzhɛ́ anuúnē ánɛ yí.
54002005	Meŋ ndʉ́ɛ́ páʼa melaʼ mīi, taʼ Ndém mé éwú, taʼ nziŋ‑ekém mé zéŋ ŋgɔ́ éwú, á tsetsɛlɛ Ndém pɔ́ epuɔ menɔŋ. Ŋ́gɔ́ á ŋiŋnɔŋ, á Yɛɛ́so Klísto,
54002006	mbɔ a le yá athū nnɛ̄t zí, ńdɔk ncūʼ á ŋiŋ ntsem. A le ghʉ̄ épúp, ńdɔk ntswī á légɛ, Ndém a á si ŋkɔ̄ŋɔ ŋ́gɛ, epuɔ menɔŋ e etswɛ́t, ánɛ afʉʼ zīi, yí Ndém a le zapáā.
54002007	É melaʼ épúp tɛ́, Ndém a le tsɔ́ʼ á gá ŋ́gɛ, meŋ egɔ́ á ntswi‑ŋke yi, ŋ́gɔ́ á nziŋ‑ntō. A le tsɔ́ʼ á gá ŋ́gɛ, meŋ ezíʼne epuɔ pīi, é té epuɔ Yúda á, á lefɛ̄ nnɛ̄t ŋgyá á mbū yí, ńzéŋ nzíʼne á wɔ́p anuúnē ánɛ yí. Meŋ shúŋɔ anuúnē, meŋ te ŋghíɛ mela á.
54002008	A le tsɔ́ʼ á gá, melaʼ épúp tɛ́ meŋ á si ŋkɔ̄ŋɔ ŋ́gɛ, mbaŋa e egē eswíŋte á Ndém egʉ́ɛ egʉ́ɛ yīi, epuɔ Yɛɛ́so é cúʼte éwú, ŋ́gē ekɔ́ʼne mbū mɔ́p mé lephū, ntē wɔ́p e egɔ́ páʼ, Ndém a á si ŋkɔ̄ŋɔ. Lɔ́ŋ a á le á ntɔ̄ŋ pɔ́p ɔ́, ńnɔ̄ŋ le ntɔ̄ʼnɛ azō, á tsetsɛlɛ pɔ́p ɔ́.
54002009	Ŋ́gɔ́ mé wɔnzwí, meŋ enɔ̄ɔŋ ŋkɔ̄ŋɔ ŋ́gɛ, pɔ́ emāʼ menzhó mīi, é ghʉ pɔ́ evhóne. Ménzhó mīi, é gɔne ánɛ pɔ́p. Pɔ́ emāʼ menzhó mīi é mbɔŋ ánɛ pɔ́p. Ŋ́gē etswiŋ nnɛ̄t zɔp, pɔ́ le kwɛ́tte mmɔʼ ntií athū zīi, pɔ́ lɔkɔ efāʼa ŋ́gɛ mɛ́ ejʉ́ɔ á wɔ́p ɔ́. Pɔ́ le zwík etsō metuúŋ tsīi, mɛ́ le lɔk á gɔ́ɔl ká mbē, tɛ́ ncūŋte ɛ́. Ndɛ́ʼ pɔ́ emaʼ menzhó tɛ ndɔ̄kɔ ntswīi áa légɛ, pɔ́ é megaŋ azō.
54002010	A cʉ́ʼɛ épúp, pɔ́ lɔk mefaʼ membɔŋ mɔ́p, ńtswīŋ nnɛ̄t zɔp páʼ wɔnzwí pīi, pɔ́ ziīŋ á nzem Ndém, é ghʉʉ̄ épúp.
54002011	Mɛ́ nɔŋ nzíʼnɛ epuɔ anu Ndém, menzwí á láŋte, ńnɔŋ nnɛ̄t á esī njúʼ.
54002012	Meŋ ka kɔ̄ŋ ŋ́gɛ, menzwí a ezíʼne á ŋiŋ mbaŋa azō ɔ́. Meŋ te kɔ̄ŋ ŋ́gɛ, a esáʼ á ŋiŋ mbaŋa á. Púp, a pɔŋteé á leŋīmne nnáŋ, té zá á leghī.
54002013	Meŋ ndʉ́ɛ́ épúp melaʼ mīi, Ndém a le zī á Ádam, á ŋiŋ mbaŋa á lepɔ̄, tɛ́ mbɔ́ á Éva, á menzwí.
54002014	Nzi ŋgē egɔ́, mbɔ Sɛ́ta a lɛ te pɔ̄pte á Ádam á. A le pɔptē áa menzwí, á whʉ mefa á mbū Ndém.
54002015	Táʼ, Ndém a a ké eláʼ efhó ánɛ páʼ, a zhií, éghʉ a etswɛ́t. Ńdaʼ ŋ́gɛ, a ekúʼte á yí á lefɛ̄ nnɛ̄t ŋgyá á mbū Yɛɛ́so, ŋ́gwɛ̄ ŋkɔŋne, ńnáŋ páʼ á pɔŋ á Ndém, ŋ́gwɛ̄ nnɛ̄t zi mé mekuʼ.
54003001	Anu jʉɔ zīi meŋ gɔ̄ á ndʉ́ɛ́ la, á ajʉʼ éwú ŋgɔ́ épúp. Ŋiŋ a nɔŋ ŋkɔ̄ŋɔ á yí á legɔ̄ á ntshi‑mvhɔ ánɛ ŋgyā alúŋ epuɔ Yɛɛ́so, mbɔ á si ŋgɔ́ á afaʼ mbɔŋ zīi, a shʉ́ɛ́.
54003002	Melaʼ épúp tɛ́, á si nzɛ́ttɛ ŋ́gɛ, ntshi‑mvhɔ ánɛ ŋgyā alúŋ epuɔ Yɛɛ́so, a egɔ́ á ŋiŋ yīi, mɛ́ té si ndāʼa á yí í. Á ŋiŋ yīi, a wɛɛ̄ á taʼ menzwí ndaʼ. Á ŋiŋ yīi, a ghʉʉ̄ azi akɔ̄ lɛ́, ŋ́kuʼne kuʼne. Á ŋiŋ yīi, a zhɛɛ́ á yí á lekwaŋte anu tɛ́ ŋghʉ̄. Á ŋiŋ yīi, a wɛɛ̄ atswhī mbɔŋ. Á ŋiŋ yīi, a zhɛɛ́ á lekōkne epuɔ. Á ŋiŋ yīi, a zhɛɛ́ á yí á lezīʼne emɔ̄ʼ epuɔ.
54003003	Ndɛ́ʼ á gɔ́ á núnú‑meluʼ. Ndɛ́ʼ á gɔ́ á ndhʉ‑mekwɛt, a cʉ́ʼɛ épúp, á gɔ́ apwɛnɛ́ ŋiŋ. Á ŋiŋ yīi, a te ntsaŋ fāaʼ. Ndɛ́ʼ á gɔ́ á ŋiŋ yīi, a tshií ntē yí ánɛ ŋkāp.
54003004	Á mbɔŋ ŋ́gɛ, a egɔ́ á ŋiŋ yīi, a zhɛɛ́ á letɛ̄ne á ŋiŋ ntsem yīi, a á mba yí. Ńzhɛ́ á lezīʼne ewɔŋkhʉ̄ pí á lege ejúʼ nchu yí, ńnɔŋ ŋghʉ̄ɛ mekuʼ mí.
54003005	Ŋiŋ a nɔŋ te nzhɛ́ɛ á letɛ̄ne epuɔ pīi, é kwaʼ mba yí í, mbɔ a gɔ eghʉ̄ʉ páʼ lā, ńtɛ́ne alúŋ epɔ̄ Ndém ḿ?
54003006	Ndɛ́ʼ ŋgaŋ á gɔ́ á ŋiŋ yīi, a ke zɛ́t efíɛ́ nnɛ̄t ŋgyáa á mbū Yɛɛ́so, ḿbɔ́k á yí á leŋia, Ndém á néŋ ndɔ á athū yí, páʼ a lē nnéŋ á athū Sɛ́ta lā.
54003007	Á si nzéŋɛ nzɛ́ttɛ ŋ́gɛ, epuɔ pīi, é té epuɔ Yɛɛ́so ó, e ekím lezēŋ ŋgaŋ á mbɔŋɔ́, ḿbɔ́k á mɛ́ lewāk á yí, ḿbɔ́k á yí á lewhʉ ánɛ letā Sɛ́ta.
54003008	Á si nzéŋ ŋgɔ́ ndeŋ ndeŋ épúp, á mbū wɔ tɛ́ne‑menu, ánɛ alúŋ epuɔ Yɛɛ́so. Pɔ́ pɔŋteé á legɔ̄ epuɔ pīi, mɛ́ ghʉʉ̄ mekuʼ mɔ́p. Ŋ́gɔ́ megaŋ anuúnē. Ndɛ́ʼ pɔ́ gɔ́ wɔ núnú‑meluʼ. Ndɛ́ʼ pɔ́ gɔ́ epuɔ pīi, pɔ́ kɔɔ̄ŋ á lefʉte epuɔ, ńdɔk ŋgwɛ̄ ŋkāp.
54003009	Á si nzɛ́ttɛ ŋ́gɛ, pɔ́ ekúʼte mé taʼ ntē, á anuúnē zīi, Ndém a le shúŋ á yímpɛ ánɛ lefɛ̄ nnɛ̄t.
54003010	Á si nzɛ́ttɛ ŋ́gɛ, mɛ́ ezī mvhɔ, ńzwíʼ á wɔ́p, tɛ nnɔ̄ŋ le ndāʼa á wɔ́p ánɛ amɔ̄ʼ azō ɔ́, tɛ́ ŋké ntswī, pɔ́ etswíte á leghʉ afaʼ.
54003011	Á zéŋ ŋgɔ́ ndeŋ ndeŋ épúp á mbū wɔnzwí. Á si nzɛ́ttɛ ŋ́gɛ, e egɔ́ wɔnzwí pīi, mɛ́ ghʉʉ̄ mekuʼ mɔ́p. Éwɔnzwí pīi, pɔ́ té epuɔ sɛɛ́ʼ, ŋ́ghʉ̄ azɔ́p akɔ̄ lɛ́, ŋ́kuʼne kuʼne. Éwɔnzwí pīi, mɛ́ gɔ́ etém nzem ŋgyá mé pɔ́p, ánɛ ajūɔ tsem.
54003012	Á si nzɛ́ttɛ ŋ́gɛ, wɔ tswíte á leghʉ afaʼ ánɛ ŋgyā alúŋ epuɔ Yɛɛ́so, e egɔ́ epuɔ pīi, pɔ́ wɛɛ̄ áa taʼ menzwí ndaʼ. Ŋ́gɔ́ epuɔ pīi, pɔ́ tɛneé ewɔŋkhʉ̄ pɔ́p á mbɔŋɔ́. Épuɔ pīi pɔ́ tɛneé epuɔ pīi, é mba pɔ́p á mbɔŋɔ́.
54003013	Wɔ tɛ́ne‑menu ánɛ alúŋ epuɔ Yɛɛ́so pīi pɔ́ ghʉʉ̄ afaʼ zɔ́p á mbɔŋɔ́, mɛ́ ghʉʉ̄ mekuʼ mɔ́p. Pɔ́ shuúŋ anu Yɛɛ́so Klísto té pɔ́k, melaʼ mīi pɔ́ fɛɛ́ nnɛ̄t ŋgyá mé yí.
54003014	Timotɛ, meŋ á tí akɛtte jʉɔ ŋgyá á mbū wu páʼa, ŋ́ké nnɔŋ ntsáa á gá á legɔ̄ le zéŋ nnáŋ, á leshʉʼ ntswɛ́tte á wú ú.
54003015	Ńdaʼ ŋ́gɛ, meŋ mbiŋɛ nnáŋ á gá á leshʉʼ, o efhó ánɛ akɛtte jʉɔ mɛ́t, ńzhɛ́ páʼ o gɔ ezīŋ épúp, ánɛ atseŋ ŋgyā Ndém. Atseŋ ŋgyā Ndém á páʼā, ŋ́gɔ́ alúŋ epɔ̄ Ndém yīi a naáŋ ntē. Á zeéŋ ŋgɔ́ ntɔ̄ zīi, ŋke mbɔŋ é zapneé éwú, ŋ́gɔ́ ntɔ̄ apuúŋ zīi, e piīʼ ŋke mbɔŋ páʼ é anuúnē.
54003016	Kwaʼ anuúnē, mía anu ndʉɔne lʉɔne yīi ḿpɛ pɔŋteé á lekūʼte, á cʉte á Yɛɛ́so, Ndém a le ghʉ̄ ḿpɛ zhɛ́, ńzéŋ nnɔ̄ŋ eshúŋɔ á yímpɛ páʼ, ḿpɛ náŋa épúp, á pɔŋ á yí. Yɛɛ́so a le cʉ́ʼ á ŋiŋnɔŋ, Azwakne Ndém á shúŋ á yímpɛ ŋ́gɛ, a á si ŋgɔ́ á ŋiŋ ndeŋ ndeŋ. Mecɔʼ Ndém é le jʉ́ɔ á yí. Epuɔ é sáʼ anu zí, á mbū ŋgɔŋ ŋgɔŋ. Mɛ́ fɛɛ́ nnɛ̄t ŋgyá mé yí, á ntē ŋgɔŋ. Ndém á kɔ́ʼne á yí, nnáŋ á ntē shʉ́shɔ́k yi.
54004001	Azwakne Ndém á cuŋteē ndé ŋ́gɛ: a fú egɔ́ ánɛ mezoknzem eleʼé, emɔ̄ʼ epuɔ é le zéŋ fɛ́ nnɛ̄t ŋgyá á mbū Yɛɛ́so ó. Pɔ́ ecʉ́ʼɛ nnéŋɛ ntē wɔ́p áa ánɛ mesī, mégaŋ mepɔp. Ńcʉ́ʼɛ nnéŋɛ athū zɔ́p áa ánɛ anu zīi, mesī é tshónɛ epuɔ menɔŋ, pɔ́ zíʼnɛ.
54004002	Epuɔ puɔ mɛ́t e shʉʼ ecʉ́ʼe, megaŋ ŋkɔŋ menēk, ŋ́gɔ́ megaŋ mela, é eghʉ, pɔ́ efā nzhɛ. Megaŋ ŋkɔŋ menēk mɛ́t, é si ŋgɔ́ epuɔ pīi, athū zɔ́p á lē mbék, páʼ mɛ́ tɔɔ azō á mmók tɛ á pékɛ lā, tɛ ŋgɔ́ yīi, akwaŋte zɔ́p á nɔŋ ntswáa á wɔ́p, pɔ́ le zéŋ nzhɛ́ ɛ́.
54004003	Megaŋ mela puɔ mɛ́t, é si ntáŋa mela ŋ́gɛ, ndɛ́ʼ mɛ́ zéŋ ndá ŋgyā. Ŋ́gɛ ndɛ́ʼ mɛ́ zéŋ mpfɛ́t emɔ̄ʼ etsō lejhʉ̄, tɛ́ mbɔ Ndém a le ké ŋghʉ̄ etsō mɛ́t ŋ́gɛ, epuɔ pīi é ziŋɛ ánɛ mɛnzhɛ yi, épuɔ pīi pɔ́ cuŋteē ŋkúʼte ŋke mbɔŋ páʼ é anuúnē, e egē epfɛ́t, ńnɔŋ esyáknɛ á yí.
54004004	Ajūɔ tsem zīi Ndém a le ghʉ̄ʉ̄, á puú ŋgɔ́ áa mbɔŋ. Amɔ̄ʼ ajū mīi mɛ́ gɔ ewáʼ, á té éwú ú. Á si ŋké nzɛ́ttɛ ŋ́gɛ, mɛ́ esyákne á Ndém ánɛ ajū mīi, a á yá á mbū pímpɛ.
54004005	Anu zīi Ndém a le lé á ntē aŋwaʼne yí, mbɔɔ aswiŋte, á ghʉʉ̄, ajūɔ tsem á cʉ́ʼ mbɔŋ á mbū yí.
54004006	Shúŋ menu muɔ mɛ́t ntsem, á mbū epɔ̄ memía, púp, ńdɔk ŋgɔ́ á mbɔŋ ŋgaŋ afaʼ Yɛɛ́so Klísto. Ńzīŋ páʼ ashuŋne Ndém zīi, ḿpɛ kuʼteé tɛ á te, á si ndʉ́ɛ́ épúp. Ŋ́kúʼte menu ntsem mīi, mɛ́ ke ziʼné á wú.
54004007	Ḿbiŋ ŋgɔ́ mé menu ŋgiŋte yiŋté, mbɔ é gɔ́ áa menu te athū, é té tswíte á lefɛ̄ nnɛ̄t ŋgyá á mbū Yɛɛ́so ó. Te néŋ ntē wú éwú. A cʉ́ʼɛ épúp, o efók ŋkwɛ nnáŋ páʼ Ndém a á si ŋkɔ̄ŋɔ.
54004008	Ŋiŋ a kaʼteē, ńdɔk ŋkɛ́ʼte mbe zi páʼā, á lɛ ntswíte áa ndaʼ mbe nnɛ̄t zi. Ŋiŋ a piīŋ nnáŋ páʼ Ndém a á si ŋkɔ̄ŋɔ páʼā, á pú ntswíte á yí ánɛ meshhʉ̄ ntsem. Ŋiŋ a naáŋ páʼ Ndém a á si ŋkɔ̄ŋɔ páʼā, á tswíte á yí á lenāŋ á esī atsetsáʼ á mbɔŋɔ́, ńtswíte á ŋiŋ á lefū ntā á lezēŋ Ndém.
54004009	Anu zīi meŋ shúŋɔ lāa, á ajʉʼ éwú ŋgɔ́ épúp, ḿbiŋ mbɔ̄ŋ ŋ́gɛ, ŋiŋ ntsem a ejúʼ, ḿvéŋ tɛ ntsékne.
54004010	Pɔkɔ é si njʉ́ɔ ŋgʉɔ̄ʼ, ŋ́ké nnɔŋ ŋkāka ete páʼā, é gɔ́ melaʼ mīi pɔkɔ é si nzhɛ́ɛ ŋ́gɛ, akɔ̄ akɔ̄ lɛ́ zīi, pɔkɔ é si nzwíʼtɛ á mbū Ndém yīi a á nte, a epō. Yí mé Ŋghʉɛ‑epuɔ menɔŋ ntsem é tswɛ́t. Ńtswhi ŋgɔ́ á ŋghʉ̄ɛ epuɔ pīi, é fɛɛ́ nnɛ̄t ŋgyá á mbū Yɛɛ́so, é tswɛ́t.
54004011	Á páʼa ŋgɔ́ á anu zīi, o pɔŋteé á leshūŋ á mbū epuɔ tɛ ntswɛ̄te, ŋ́gɛ pɔ́ ezīŋ épúp.
54004012	Ndɛ́ʼ o eghʉ̄ʉ, ŋiŋ á wák á wú ŋ́gɛ, o zɛɛ́t á mɔ́ ŋgwɛso. A cʉ́ʼɛ épúp, o etswīi á légɛ o ó efʉʼ, á mbū wɔ fɛ́‑nnɛ̄t ŋgyá á mbū Klísto. Éfʉʼ ánɛ ashuŋne jú, éfʉʼ ánɛ meziŋɛ́ mú, ánɛ ŋkɔŋne zīi o wɛɛ̄ ánɛ epuɔ menɔŋ. Éfʉʼ ánɛ lefɛ̄ nnɛ̄t ŋgyá á mbū Klísto, éfʉʼ ánɛ lelʉɔ̄ʼte ajū mīi, á gɔ etsēŋte á wú.
54004013	Ge ezwíʼte á gá á leshʉʼ, ńnɔŋ ntɔ́ŋɔ aŋwaʼne Ndém á mbū epuɔ té ká. Ńnɔŋ nzíʼnɛ á wɔ́p, ńnɔŋ esēmtɛ á wɔ́p á lekūʼte anu Ndém.
54004014	Kímtɛ á légɛ, Ndém a le yá mete té ndhʉ á mbū wu ndémndēm. A le zapá ánɛ anu zīi metswi‑ŋke pí é le léē, ńzápa ánɛ páʼ epɔ̄ melʉɛ é le zapá mbū á athū wu, tɛ́ ŋgyá.
54004015	É páʼa ŋgɔ́ menu mīi, o pɔŋteé á lenēŋ ntē wú éwú. E melaʼ épúp tɛ, o pɔŋteé á lekāk ete. Púp, epuɔ metsem e ejʉ́ɔ páʼ, o o si ŋgʉ̄ɔ á mvhɔ, ánɛ mɛnzhɛ Ndém.
54004016	Lak á athū jú, ánɛ ewu lenāŋ. Ńdāk athū jú, ánɛ anu zīi o zíʼnɛ epuɔ. Gɔ́ efʉʼ metsem, ńnɔŋ ŋkāka áa ete. O gɔ eghʉ épúp, tɛ́ Ndém a eláʼ ŋghʉ̄ o etswɛ́t, epuɔ pīi pɔ́ júʼɔ á wú, e etswɛ́t azɔ́p.
54005001	Nzwiŋ ŋiŋ a ghʉɛ ajū mīi á ka pɔ̄ŋ ɔ́, ndɛ́ʼ o eshúŋne á mbū yí ncɔ́k cɔké. A cʉ́ʼɛ épúp, o eshúŋne á mbū yí, páʼ o shúŋnɛ á mbū mɔʼɔ́ wu lā. Jʉ́ɔ́ epɔ̄ ŋgwɛso, páʼ metsiʼnzem pú lā.
54005002	Ńjʉ́ɔ wɔnzwí pīi pɔ́ é tswhí, páʼ memía pú lā. Ńjʉ́ɔ ŋgwɛŋgɔ, páʼ metsiʼnzem pú lā, ndɛ́ʼ o ewɛ̄ɛ akwaŋte ndɛʼɛ ánɛ pɔ́p.
54005003	Ŋ́ghʉ̄ mekuʼ á mbū mepfók. Á mpfók yīi o ó zhɛ́ á légɛ, ntɔ̄ zi e te éwú ú.
54005004	Taʼ mpfók menzwí a piŋɛ ŋgwɛ̄ ewɔŋkhʉ̄, ká ewɔŋkhʉ̄ ewɔŋkhʉ̄, mbɔ pɔ́ mé pɔɔ́ŋ á lezi mvhɔ, ńzíʼne á lenāŋ á ŋgyā pɔ́p, páʼ Ndém a á si ŋkɔ̄ŋɔ. Ńtúŋne memɔʼɔ́ pɔ́p ká memɔʼɔ́ mɔʼɔ́ pɔ́p, ńdeŋ ndeŋ páʼ memɔʼɔ́ pɔ́p, é le tuŋné á wɔ́p azɔ́p épúp. Á páʼa ŋgɔ́ á ajū mīi, á pɔɔ̄ŋ á Ndém.
54005005	Ŋ́gɔ́ mé menzwí yīi ntɔ̄ zi e te éwú ú, á menzwí yīi a puú nnáŋ yíléyī, mbɔ a saáŋ azí anu, ńtsóʼne áa ánɛ Ndém. Ŋ́kāk ete ezokó pɔ́ etsōʼ á leswīŋte ŋ́gɛ, Ndém a etswíte á yí.
54005006	Ḿbiŋ ŋgɔ́ mé mpfók yīi, a kɔɔ̄ŋ á leghʉ áa páʼ mbe nnɛ̄t zi, e é si nzɛ́ttɛ á yí, mbɔ a lē ndáʼ ŋkwhʉ́, tɛ azi ŋgɔ́ éyi, a zɛɛ́t nnáŋ á ŋgɔŋ.
54005007	Á páʼa ŋgɔ́ anu zīi, o pɔŋteé á leshūŋ á wɔ́p, tɛ́ pɔ́ lɔk ŋgɔ́ epuɔ pīi, mɛ́ té si ndāʼa á wɔ́p ɔ́.
54005008	Ŋiŋ a gɔ te túŋne memɔʼɔ́ pí, ńtswhi ntúŋne epuɔ pīi, pɔ́ é mba yí í, mbɔ ŋgaŋ a á páʼa, ńdɔkɔ te nzīŋɛ ánɛ mekhu Ndém ɛ́. Anu ŋgaŋ, á pú mbék ńtɔ́k anu ŋiŋ yīi, a laá nzi efɛ́ nnɛ̄t ŋgyá á mbū Yɛɛ́so ó.
54005009	O nɔŋ ŋgɔ̄ á ntí lezēŋ menzwí, ánɛ nnɔ mepfók pīi, mɛ́ gʉɔ mé ntswíte pɔ́p, á gɔ á menzwí yīi, a á tswhí, tɛ ŋgwɛ̄ ajūɔ ŋguʼ megēm ntokó, mbɔ a le zhɛ́ áa ndaʼ ndō yi.
54005010	Á mbɔŋ ŋ́gɛ a egɔ́ á menzwí yīi, mɛ́ zhɛɛ́ á yí melaʼ mefaʼ membɔŋ mí. Á menzwí yīi, a le zhɛ́ á lekɔ̄ʼte ewɔŋkhʉ̄ pí, ńzhɛ́ á lekōkne á ŋge. Á menzwí yīi, a soʼneé nnɛ̄t, ésōk mekhu epuɔ Yɛɛ́so, ńtswíte megaŋ ŋgʉɔ̄ʼ. Á menzwí yīi, a á efʉʼ metsem, ŋ́ghʉ̄ mefaʼ membɔŋ.
54005011	Ŋ́gɔ́ mé wɔnzwí pīi, pɔ́ ke gē ecʉ́ʼ mepfók, ńzɛ́t ewɔŋkhʉ̄, te tí nzēŋ mɔ́p, melaʼ mīi anu lezēŋ ndá ŋgyā, á náŋa tɛ ŋkɔ́ʼ á athū pɔ́p, mbɔ pɔ́ e wáʼ afaʼ zīi, pɔ́ ke nɔ̄ŋ ŋghʉɛ á nzem Klísto, égʉɔ elá ŋgyā.
54005012	Púp, élɔkɔ ewhʉɛ mefa melaʼ mīi, pɔ́ é kúmne anu zīi, pɔ́ le zī mvhɔ, ḿvéŋ á leghʉ á mbū Klísto.
54005013	Mɛ́ wíʼe ntí nzēŋ mɔ́p, mbɔ pɔ́ e cʉ́ʼɛ elɔ́ŋne lɔŋné, élɛ ezi á letɔ̄kte á memba memba. Pɔ́ le lɛ ndɔ́ŋne lɔŋné ndaʼ á, ézéŋ enɔŋ esɛ́ʼɛ epuɔ, ŋ́gɔ́ wɔ sia‑nchu. Éshúŋ menu mīi, é té á wɔ́p cʉte.
54005014	Púp tɛ́, meŋ á lé ŋ́gɛ, mepfók wɔnzwí pīi, pɔ́ zɛɛ́t ewɔŋkhʉ̄, pɔ́ ezéŋ ndá ŋgyā, ńzhíte ewɔŋkhʉ̄, ńtúŋne ŋgyā zɔp. Pɔ́ le yá eshhʉ̄ á mbū megaŋ mbo, á lesɛ̄ʼ á yímpɛ ɛ́.
54005015	Meŋ ndʉ́ɛ́ páʼa melaʼ mīi, lelʉɛ mepfók wɔnzwí pīi, pɔ́ zɛɛ́t ewɔŋkhʉ̄, é kʉʉ̄ŋ efhó á nzem Ndém ntó, ńcʉ́ʼɛ ntsɔ́ʼɔ áa akhu Sɛ́ta.
54005016	Ŋiŋ Yɛɛ́so eyi menzwí, a wiɛ mepfók wɔnzwí ánɛ atseŋ ŋgyā zí, á túŋne á wɔ́p á mbɔŋɔ́. A á le tsékne aziɛ́ apiʼ, á mbū alúŋ epuɔ Yɛɛ́so ó. Púp, ńdɔk ŋgyá eshhʉ̄, á mbū alúŋ epuɔ Yɛɛ́so, á letūŋne mepfók pīi, pɔ́ te ntɔ̄ anuúnē wɛ.
54005017	Éshʉ̄ʼ ánɛ epɔ̄ melʉɛ pīi, pɔ́ tshií á athū mvhɔ ánɛ meŋgyā alúŋ epuɔ Yɛɛ́so, á nɔŋ nzɛ́ttɛ ŋ́gɛ, mɛ́ etúŋne á wɔ́p á mbɔŋɔ́. Ńtswhi ntúŋne epuɔ pīi pɔ́ neéŋ ntē wɔ́p, á leshūŋ anu Ndém, á lezīʼne epuɔ á mɛnzhɛ Ndém.
54005018	Aŋwaʼne Ndém á si nzi ndʉ́ɛ́ ŋ́gɛ: «Te néŋ á kwáŋ á nchu efɔŋ zīi, e é si nnēŋɛ mekō, tɛ mɛ́ ecʉ́ʼɛ efʉɔ́k fʉɔké.» Á zeéŋ ndé ŋ́gɛ: «Ŋgaŋ afaʼ a pɔŋteé á lewɛ ntsɔʼɔ́‑afaʼ yí.»
54005019	Ŋiŋ a shʉʼɛ eswīŋ á taʼ mɔ́ ndʉɛ á mbū wu, o ezɛ́t té júʼ nchu epuɔ mémpīa, ká epuɔ métɛ́t, ndɛ́ʼ o elɔ̄ɔk ntɔ́ŋ azō.
54005020	Mɔ́ ndʉɛ a faa azō, o etshí á mvhɔ alāʼ, ŋ́kyákne á yí, ńzhɛ́ páʼ emɔ̄ʼ epuɔ e jʉ́ɔ épúp, épɔ́ke.
54005021	Meŋ á tshí á mvhɔ Ndém, mbɔɔ á mvhɔ Yɛɛ́so Klísto, mbɔɔ á mvhɔ mecɔʼ Ndém, páʼ Ndém a lē ŋkāŋ á wɔ́p, éswíŋte á wú ŋ́gɛ, o elɛ ŋkúʼte menu muɔ mɛ́t mīi, meŋ á shúŋ á wú la, té tɛʼte á ŋiŋ, té wɛ epií‑enu.
54005022	Ndɛ́ʼ o egákne nzápa mbū á athū ŋiŋ, ńdɔk ntsékne afaʼ á mbū yí. Zi mvhɔ, ńtsāʼ menaŋá ŋgaŋ á mbɔŋɔ́, ḿbɔ́k á ŋgaŋ á leghʉ, pɛ yí é zéŋne mefa mí. Pá ajūɔ tsem zīi, á gɔ etsēŋte á wú.
54005023	Ndɛ́ʼ o lɛ nzéŋ nnú áa ntshi ndaʼ. Nú á méŋ agáʼ meluʼ, melaʼ levem cú tsīi, é gɛ ŋgēnɛ á wú lā, púp, o ó le zéŋ ŋgɔ̄tɛ ɛ́.
54005024	Emɔ̄ʼ epuɔ é éwú, ŋ́ghʉ̄ mefa, mɛ́ lɛ njʉ́ɔ mé menēk, tɛ mɛ́ té zóko ŋŋāka á wɔ́p ŋake, tɛ́ nzhɛ́ ɛ́. Emɔ̄ʼ epuɔ é ghʉ mefa, mɛ́ láʼ ŋŋāk á wɔ́p, tɛ́ nzhɛ́.
54005025	Á zeéŋ ŋgɔ́ ndeŋ ndeŋ épúp, ánɛ mefaʼ membɔŋ. O ghʉʉ̄ mefaʼ membɔŋ páʼā, mɛ́ jʉ́ɔ mé menēk. Mefaʼ membɔŋ mīi mɛ́ ka lɔ̄k menēk njʉ́ɔ ɔ́, e piŋɛ nzī ŋgɔ́ é le lʉɔ̄ne tɛ ndaʼ á.
54006001	Epuɔ metsem pīi pɔ́ é epuʼ, pɔ́ pɔŋteé á leghʉ mekuʼ tɛ ntsékne, á mbū epuɔ pīi é le zó á wɔ́p, tɛ́ ŋiŋ a á le shúŋne tépɔŋ, ánɛ Ndém ɛ́, ńzéŋ le anu zīi ḿpɛ zíʼnɛ waák.
54006002	Epuʼ tsīi, epuɔ pīi é le zó á wɔ́p, é epuɔ Yɛɛ́so, ndɛ́ʼ pɔ́ lɔk á légɛ, pɔ́ a memɔʼɔ́ pɔ́p mɛ́t, é epɔ̄ memía á nzem Yɛɛ́so, ŋ́gwák á wɔ́p. A cʉ́ʼɛ épúp, pɔ́ chʉ́ nnɛ̄t njúʼ nchu wɔ́p, melaʼ mīi memɔʼɔ́ pɔ́p mɛ́t, é si ŋgɔ́ epuɔ Yɛɛ́so, pɔ́ a pɔ́p é lɔk ŋgɔ́ epɔ̄ memía, á ntē ŋkɔŋne. Pɔ́ elɔ̄k épúp, ńchʉ́ nnɛ̄t njúʼ nchu wɔ́p. Anu zīi o pɔŋteé á lezīʼne epuɔ, ńzéŋ ntswɛ̄te á wɔ́p á lekūʼte, a ajʉɔ páʼa.
54006003	Ŋiŋ yīi a á si nzíʼnɛ epuɔ anu ndɛʼɛ, ńnɔŋ te ŋkúʼtɛ á kwaʼ menu mīi, Atsyapuɔ yímpɛ Yɛɛ́so Klísto a le ziʼné ɛ̄, ńnɔ̄ŋ te nzīŋɛ ndeŋ ndeŋ páʼ menu mīi, ḿpɛ zíʼnɛ epuɔ ánɛ lenāŋ páʼ Ndém á si ŋkɔ̄ŋɔ, é si ndʉ́ɛ́ épúp ɔ́,
54006004	á páʼā, mbɔ leŋia a lē mbú njhʉ́ á yí. Ŋgaŋ a puú te tsɔ azō zhɛ́. Leshūŋ eswaáŋ eshuŋne pɔ́ lezɔŋ ashuŋne, é mbū ŋgaŋ tɛ ŋgɔ́ áa agɔ. Letshī ntē ánɛ ajūɔ ŋiŋ, ŋ́ghʉ̄ á aŋak, mbɔɔ lezɔte epuɔ, pɔ́ letā anu, é fhó áa ánɛ ntií atswhī jʉɔ mɛ́t.
54006005	Ńzéŋ mbú ŋ́ghʉ̄ mbɔɔ á letɔʼne azō, á tsetsɛlɛ pɔ́p efʉʼ metsem, melaʼ mīi akwaŋte zɔ́p á té pɔŋ. Pɔ́ té zhɛ́ ajū mīi á anuúnē ɛ́. Pɔ́ kwaāŋ ŋ́gɛ legɔ̄ á ŋiŋ Yɛɛ́so, é si ŋgɔ́ emɔ̄ʼ eshhʉ̄, á lelɔk efāʼ ajū mīi a kó á apa.
54006006	Á ké nzi ŋgɔ́ anuúnē á légɛ, ŋiŋ a gɔ́ɔ á ŋiŋ Ndém, mbɔ ŋgaŋ a wɛɛ̄ lewūʼ, éyi a gɔ́ éyi, ŋgɔŋ e pɔɔ̄ŋ á ŋgaŋ ánɛ ajū mīi, a wɛ̄ɛ.
54006007	Á zi ŋgē egɔ́ mbɔ, ḿpɛ lɛ te gē eshʉʼ á ŋgɔŋ ega, ŋ́gwɛ̄ amɔ̄ʼ azō ɔ́. Ndeŋ ndeŋ épúp, ḿpɛ eláʼ ege epiŋ nzem, ḿpɛ le azō lɔk.
54006008	Páʼ ḿpɛ ké mbiŋ ŋgwɛ̄ etsō lejhʉ̄ mbɔɔ menzhó lā, ḿpɛ pɔŋteé á lekāk, melaʼ épúp.
54006009	Ḿbiŋ ŋgɔ́ mé epuɔ pīi, pɔ́ é si ŋkɔ̄ŋɔ á wɔ́p á lewɛ atʉtʉ ŋkāp, mbɔ Sɛ́ta a lɛɛ̄ ŋgē etáte á wɔ́p, pɔ́ whʉ, páʼ na a whʉɛ ánɛ letā lā. Ntií ntiī ekwaŋte tepɔŋ, e é ntē pɔ́p, ékwaŋte te methū, ékwaŋte tsīi, é tseŋteē á ŋiŋ tseŋte, ńtshóne epuɔ menɔŋ, ńnéŋ á ntē ŋgʉɔ̄ʼ á lemiʼɛ,
54006010	melaʼ mīi, ntií ntiī menu tepɔŋ ntsem, e fhoó áa ánɛ letshī ntē ánɛ ŋkāp. Emɔ̄ʼ epuɔ é le kāŋ nzhɛ jʉɔ mɛ́t, ḿbiŋ mbú te zéŋ efɛ́ nnɛ̄t ŋgyá mé Yɛɛ́so ó. Púp, pɔ́ é efʉʼ metsem, ńjʉ́ɔ ŋgʉɔ̄ʼ, tɛ á gɔ́ páʼ mɛ́ sɔp á puʼ, á ntē pɔ́p lā.
54006011	Ŋ́ké ŋgɔ́ mé wu, wu ŋiŋ Ndém, mbɔ o pɔŋteé á wú á lekʉ ecʉɔ etsō mɛ́t. Ŋ́gɔ́ efʉʼ metsem, éfāʼ á wú á legɔ̄ ndeŋ ndeŋ á mvhɔ Ndém. Ńnáŋ páʼ Ndém a á si ŋkɔ̄ŋɔ, éfɛ́ nnɛ̄t ŋgyá á mbū Yɛɛ́so, ŋ́kɔ̄ŋ epuɔ menɔŋ. Ŋ́kāk ete á nzem Ndém, ńdɔ̄k apwɛne tɛ́ ŋghʉ̄ emú menu ntsem.
54006012	Lʉɔ́ʼ á mbɔŋ ncu yīi, wɔ fɛ́‑nnɛ̄t ŋgyá mé Yɛɛ́so, é lʉɔɔ́ʼe. Gɔ́ efʉʼ metsem, ŋ́kúʼte á wú á lefū ntā á lezēŋ Ndém. Ndém a lɛɛ́ ntɔ́ŋɔ á wú páʼā, melaʼ épúp. Kúʼte á wú á lefū ntā á lezēŋ Ndém, páʼ o le tshí á mvhɔ atʉtʉ epuɔ, ḿvéŋ épúp.
54006013	Meŋ á tshí á mvhɔ Ndém yīi, yí mé ghʉʉ̄, ajūɔ tsem á gɔ́ éwú, mbɔɔ á mvhɔ Yɛɛ́so Klísto, páʼ a le tshí á mvhɔ Pɔ́ŋse Pilat eshúŋ á anuúnē, ńdé mé wu ŋ́gɛ:
54006014	ziŋ té alɔ́ʼ, páʼ anu tsem zīi Ndém a leé, á si nzɛ́ttɛ épúp. Te ghʉ̄ʉ ajū mīi, mɛ́ e lɔk ethú alɔ́ʼ jú. Kúʼte ecū muɔ mɛ́t, tɛ Atsyapuɔ yímpɛ Yɛɛ́so Klísto, a eláʼ mbīŋ nzem.
54006015	A a láʼ epiŋ nzem ánɛ afʉʼ zīi, Ndém a le zapáā. Ndém mɛ́t, a á ŋwɛ́t lepɔŋ, ŋ́gɔ́ ndaʼ Lé‑Épúp ŋ́gɔ́ á Efɔ mefɔ, ŋ́gɔ́ á Atsyantsɔp.
54006016	Ŋ́gɔ́ ndaʼ ŋiŋ yīi, a á te kwhʉ́. A á ndaʼ ŋiŋ yīi, a naáŋ ánɛ ajʉʼ efók foké, tɛ ŋgɔ́ yīi, ŋiŋ a gɔ le tshóte nnɛ̄t mbátɛ ɛ́. Á ŋiŋ yīi, ŋiŋnɔŋ a laá njʉ́ɔ á yí í, ḿbiŋ ŋgɔ́ yīi, a zi ŋgɔ́ a á le á yí jʉ́ɔ. Awuʼte pɔ́ mete ntsem e egɔ́ á mbū yí, á lemiʼɛ. Á épúp.
54006017	Éshʉ̄ʼ ánɛ epuɔ pīi, pɔ́ é megaŋ lewūʼ á ŋgɔŋ ega, tswi á mbū pɔ́p ŋ́gɛ, ndɛ́ʼ pɔ́ ŋia. Ŋ́gɛ ndɛ́ʼ pɔ́ tshí ntē wɔ́p ánɛ lewūʼ, melaʼ mīi é gɔ́ ezéŋ mmī. Ŋ́gɛ pɔ́ etshí ntē wɔ́p áa ánɛ Ndém. Yí mé yaá á yímpɛ etsō mbɔŋ tɛ nzáne, ŋ́gɛ e etswíte á yímpɛ.
54006018	Ŋ́gɛ pɔ́ eghʉ̄ anu mbɔŋ, ŋ́ghʉ̄ mefaʼ membɔŋ tɛ e ezáne. Apū zɔ́p a ezāŋne á leyā epuɔ azō. Ŋ́gɛ pɔ́ egāp azō, ŋ́gyá azi emɔ̄ʼ epuɔ.
54006019	Pɔ́ ghʉɛ épúp, mbɔ pɔ́ lɔkɔ ŋkʉ́ʼɛ á mbɔŋ ntenté lewūʼ tsɔ́p, á athʉ́ lephū, tɛ́ piŋ enáŋ páʼ Ndém a á si nzɛ́ttɛ.
54006020	Timotɛ ga, pá á wú á lelɔk ajū mīi, Ndém a ke tsekné á mbū wu, ŋghʉ̄ mega. Pá meshuŋne mīi é cʉ́ʼɛ á letswīte á ŋiŋ, é tɔʼ epuɔ á lefɛ̄ nnɛ̄t ŋgyá á mbū Ndém. Ḿbá meshuŋne mīi, epuɔ é gē eshúŋ, ńnɔŋ ŋkwāŋa ŋ́gɛ, ashuŋne megaŋ azhɛ̄‑anu.
54006021	Emɔ̄ʼ epuɔ é le kwāŋ ŋ́gɛ, pɔ́ é megaŋ azhɛ̄‑anu ánɛ ejʉɔ ntií mɛ́t, púp, pɔ́ té zéŋ efɛ́ nnɛ̄t ŋgyá á mbū Yɛɛ́so ó. Meŋ a ge emakne, éswíŋte gɛ, Ndém a elɛ ŋghʉ̄ anu mbɔŋ tɛ́ ndhʉ á mbū pɛ.
55001001	Akɛtte jʉɔ á fhɔ́ɔ á mbū meŋ Pɔ́ɔl, nziŋ‑ntō Yɛɛ́so Klísto, mbɔ Ndém mé le kɔ̄ŋ ŋ́gɛ, meŋ egɔ́ ewiɛ́. Azá afaʼ a gɔ́ á leshūŋ anu á mbū epuɔ menɔŋ, ánɛ lefū ntā á lezēŋ Ndém, páʼ Ndém mɛ́t a le laʼnē épúp, á mbū epuɔ pīi, pɔ́ lɛtneē ánɛ Yɛɛ́so Klísto.
55001002	Meŋ tíi páʼa á mbū wu Timotɛ méŋ ga, meŋ ŋkɔ̄ɔŋ á wú tɛʼ. Meŋ á si ndɔ́ɔ á mbū Ndém, á Mɔʼɔ́ yímpɛ, mbɔɔ á mbū Atsyapuɔ yímpɛ Yɛɛ́so Klísto, ŋ́gɛ pɔ́ lɛ ŋghʉ̄ anu mbɔŋ té ndhʉ, ŋ́gwɛ̄ á atsāmezeŋɛ ánɛ wu, ŋ́ghʉ̄, o enáŋ mé apwɛne.
55001003	Meŋ á si mbúu esyáknɛ á Ndém tɛʼ, ánɛ athū jú. Á Ndém yīi meŋ ŋguʼtɛ mé taʼ ntē, páʼ wɔ maŋgānjʉʼ pék, é le wuʼtē azɔ́p. Efʉʼ metsem yīi, meŋ á si eswíŋtɛ á Ndém, étsōʼ pɔ́ ezokó, meŋ ekím lezēŋ cú.
55001004	Meŋ á si kímtɛ páʼ pɔkɔ le gē efakne, meŋ egʉ̄ɔ, o elāa épúp. Meŋ á si ntsáa á gá á lezēŋ njʉ́ɔ á wú tɛʼ, ntē gá é pú ŋgáŋte.
55001005	Meŋ á si ŋkímtɛ páʼ, o fɛɛ́ nnɛ̄t ju, ŋ́gyá á mbū Yɛɛ́so mé taʼ ntē. Mbɔ Loyísi, á mía mɛ́ wu, mbɔɔ mɛ́ wu Enis é le fɛ́ azɔ́p. Meŋ á si nchʉ́ɛ nnɛ̄t nzhɛ́ɛ á légɛ, o fɛɛ́ ajú nnɛ̄t ŋgyá á mbū Yɛɛ́so, páʼ pɔ́p.
55001006	É melaʼ épúp tɛ́ meŋ kímtɛ á wú ŋ́gɛ, te cʉ́ʼ, menu mbɔŋ mīi, Ndém a le néŋ á ntē wu, ŋ́gɛ o eghʉ̄, á afʉʼ zīi meŋ nde zapá mbū á athū wu lā, é lí.
55001007	Meŋ ndʉ́ɛ́ páʼa melaʼ mīi, Azwakne zīi Ndém á le néŋ á ntē pímpɛ, á té azi, á ghʉʉ̄, ḿpɛ egɔ́ epi, ecɔʼ é ntē pɔ́p ɔ́. A cʉ́ʼɛ épúp, mbɔ á si ŋgɔ́ Azwakne zīi á ghʉʉ̄, ḿpɛ ewɛ̄ mete, ŋ́ghʉ̄ ḿpɛ ewɛ̄ ŋkɔŋne, ŋ́ghʉ̄ ḿpɛ ekūʼ a lekūʼte nnɛ̄t zímpɛ.
55001008	Púp, ndɛ́ʼ esē é kú á wú á leshūŋ ajū mīi, o ó si nzhɛ́ɛ ánɛ Atsyapuɔ yímpɛ. Ndɛ́ʼ esē é kú á wú á lelē ŋ́gɛ, o ó si nzhɛ́ɛ á gá, páʼ meŋ á ŋgyā atʉɛ́ melaʼ yí lā. A cʉ́ʼɛ épúp, pɔkɔ ejʉ́ɔ ŋgʉɔ̄ʼ á leghʉ, ŋke mbɔŋ é saŋ ejʉʼ. Pɔkɔ ké nnɔ̄ŋ esáŋa ánɛ mete Ndém.
55001009	Ndém mé le ghʉ̄ ḿpɛ é tswɛ́t, ńtɔ́ŋ á yímpɛ ndɔ̄k ŋghʉ̄ epuɔ pí. A lɛ te gē eghʉ épúp, éfhó ánɛ mefaʼ mbɔŋ mímpɛ ɛ́, a le fhó ánɛ páʼ, a le kwāŋ épúp, éfhó ánɛ apɔŋɔ́ ntē te ndhʉ zí, ánɛ epuɔ menɔŋ. A le té njhʉ̄ nzápa ánɛ Yɛɛ́so Klísto, ńtswī á yímpɛ apɔŋɔ́ ntē te ndhʉ jʉɔ mɛ́t, tɛ nzī nzɛ́t áa te nɔŋ ŋgɔŋ.
55001010	Tsetsɔŋɔ, Ndém a á ké mbiŋ ntswī á yímpɛ apɔŋɔ́ ntē te ndhʉ mɛ́t, éfhó ánɛ páʼ, Ŋghʉɛ‑mɛ́‑tswɛ́t yímpɛ, á Yɛɛ́so Klísto, a le shʉ̄ʼ á ŋgɔŋ tɛ mɛ́ jʉ́ɔ á yí. Ŋghʉɛ‑mɛ́‑tswɛ́t wuɔ mɛ́t, mé le tē ntsyā á lewhʉ̄, ńtswī á yímpɛ á légɛ, ŋiŋ a kúʼtɛ ŋke mbɔŋ, mbɔ a a fú eta á lezēŋ Ndém, a á le zéŋ ŋkwhʉ́ ɛ́.
55001011	Ndém a le tsɔ́ʼ á gá ndɔk ŋghʉ̄ á nziŋ‑ntō yi, ŋ́gɛ meŋ etswī ŋke mbɔŋ wuɔ mɛ́t, ŋ́kɛ́ʼte eshúŋ epuɔ.
55001012	É melaʼ épúp tɛ́, meŋ jʉ́ɔ ejʉɔ ntií ŋgʉɔ̄ʼ. Esē é ké te si ŋkúu á gá melaʼ épúp ɔ́, melaʼ mīi, meŋ á si nzhɛ́ɛ á ŋiŋ yīi, meŋ ndē efɛ́ nnɛ̄t za ŋgyá á mbū yí. Meŋ á si ncuŋtɛ nzhɛ́ɛ á légɛ, ŋgaŋ a wɛɛ̄ mete, á lelɔk ŋkápte ŋke mbɔŋ, páʼ a le tsekné á mbū meŋ. Ŋ́kápte tɛ ndáʼ ŋkó á aleʼé zīi, a piŋɛ nzem, ŋ́gɔ̄ á nzáʼ ntsaŋ.
55001013	Cʉ́ʼ, meshuŋne mīi é ke tó á nchu meŋ, ŋ́gɔ́ á anuúnē, e egɔ́ efʉʼ á mbū wu, á lelɔk nzíʼne emɔ̄ʼ epuɔ. Ŋ́gē ezíʼne epuɔ, ńnɔŋ efíɛ́ nnɛ̄t ŋgyáa á mbū Yɛɛ́so Klísto, ŋ́kɔ̄ŋ epuɔ melaʼ mīi, o lɛtneē ánɛ yí.
55001014	Ŋ́gɛ Azwakne Ndém páʼ á ntē pímpɛ lā, a elɛ ntswíte á wú á lepīp ŋke mbɔŋ, páʼ mɛ́ le tsekné á mbū wu lā, tɛ azō á le éwú kúmne.
55001015	O ó si nzhɛ́ɛ páʼ, epuɔ Yɛɛ́so metsem á apak ŋgɔŋ Azíi, é ke pú ŋgwáʼ á gá, tɛ mbɔɔ Fijɛl, mbɔɔ Ɛɛmɔjɛn.
55001016	Ŋ́gɛ Atsyapuɔ a elɛ ŋkápte epuɔ metsem pīi, é mba Onezifɔɔ. A kɛ efʉʼ metsem, ńnɔŋ ntúŋnɛ á gá. A te kú esē á mvhɔ epuɔ, ánɛ páʼ meŋ á ŋgyā atʉɛ́ ɛ́.
55001017	A cʉ́ʼɛ épúp, mbɔ a le lɛ ŋgē ekó á tésɔŋ Lóma ega, ŋ́kāk ete, éfāʼ á gá tɛ ndáʼ njʉ́ɔ.
55001018	Ŋ́gɛ Atsyapuɔ a elɛ ŋkápte á yí, áleʼé zīi a piŋɛ nzem, ŋ́gɔ̄ á nzáʼ ntsaŋ. Mmɔʼ ŋiŋ a te si nzhɛ́ɛ mefaʼ mīi, a ke ghʉ̄ á mbū meŋ, á tésɔŋ Efɛze, páʼ wu ú.
55002001	Ŋ́ké ŋgɔ́ mé wu yīi, o ó méŋ ga, lɛ ncʉ́ʼ Yɛɛ́so Klísto a eyá á wú mete, éfhó ánɛ páʼ a wɛɛ̄ apɔŋɔ́ ntē te ndhʉ.
55002002	Anu zīi o ke júʼ á gá á lezīʼne á mvhɔ epuɔ tɛ nzáne, zéŋɛ́ nzíʼne ajú epuɔ pīi, mɛ́ gɔ etém nzem ŋgyá á mbū pɔ́p, á anu mɛ́t, tɛ pɔ́ ekūʼ á lezīʼne azɔ́p emɔ̄ʼ epuɔ.
55002003	Jʉ́ɔ́ ajú ŋgʉɔ̄ʼ ánɛ mefaʼ Yɛɛ́so Klísto, páʼ mbɔŋ mmaʼ‑ncu lā.
55002004	Ŋiŋ yīi a á véŋ á yí á lekō afaʼ ncu lā, a gɔ le néŋ ntē yí, ánɛ emɔ̄ʼ menu ndɛʼɛ ɛ́, ḿbɔ́k á yí á legɔ̄ le ghʉ̄, tɛ ŋgɔŋ é pɔŋ á ŋiŋ yīi, a le lɔ̄k á yí á afaʼ á.
55002005	Ndeŋ ndeŋ épúp, mɛ́ nɔŋ ŋghʉ̄ɛ akʉʼte á lekʉte, ŋiŋ a te kʉ̄te páʼ mbé akʉʼte mɛ́t, é leé épúp ɔ́, mbɔ mɛ́ gɔ́ le á yí ntaŋá yá.
55002006	Njʉʼ‑ŋgɔ̄ŋ yīi a á jʉ́ɔ ŋgʉɔ̄ʼ, á leghʉ afaʼ á ŋkāʼ yí, a pɔŋteé á lezēŋ ŋgɔ́ mvhɔ ŋiŋ yīi, a pfɛ́tɛ ecū mīi, é fhó á ŋkāʼ mɛ́t.
55002007	Fhʉte menu mīi, meŋ á shúŋ á wú lā á mbɔŋɔ́. Atsyapuɔ a etswíte á wú, á lejūʼ menu muɔ mɛ́t ntsem.
55002008	Kímte á Yɛɛ́so Klísto, páʼ Ndém a le ghʉ̄ʉ̄, á zím ánɛ lewhʉ̄. Yɛɛ́so wuɔ mɛ́t, a á ndhu Efɔ Ndavít, ńdeŋ ndeŋ páʼ ŋke mbɔŋ yīi meŋ tswii, é si ndʉ́ɛ́ épúp.
55002009	É melaʼ ŋke mbɔŋ mɛ́t, tɛ́ meŋ jʉ́ɔ ŋgʉɔ̄ʼ páʼa, tɛ ŋkúɔ́ atʉɛ́ páʼ efwɛ̄t lā. Táʼ, ashuŋne Ndém á ké ŋgɔ́ á le atʉɛ́ kó.
55002010	Melaʼ épúp tɛ́, meŋ kaka ete mvéŋɛ ŋgʉɔ̄ʼ mɛ́t ntsem, melaʼ epuɔ pīi, Ndém a le tsɔ́ʼē, ŋ́gɛ pɔ́ é epuɔ pí, tɛ́ Yɛɛ́so Klísto a eghʉ̄, pɔ́ etswɛ́t azɔ́p, ńtā á ntē shʉ́shɔ́k á lemiʼɛ, á lezēŋ Ndém.
55002011	Anu jʉɔ zīi, meŋ gɔ̄ á eshúŋɔ la, á ajʉʼ éwú, ŋ́gɔ́ épúp: «A gɔ́ ŋké ŋ́gɔ́ éyi, ḿpɛ a Klísto é le puté ŋkwhʉ́, mbɔ ḿpɛ a pɔ́p, e láʼ egɔ́ éwú.
55002012	Ŋ́gɔ́ éyi ḿpɛ é si ŋkwɛ́tɛ ntē, á ntē ŋgʉɔ̄ʼ páʼ yí, mbɔ ḿpɛ a pɔ́p e láʼ epúte esáʼ ŋgɔŋ. Ḿbiŋ ŋgɔ́ éyi, ḿpɛ é si mbūŋnɛ á yí, mbɔ a a láʼ ezéŋ epuŋne á yímpɛ azí.
55002013	Ŋ́gɔ éyi, ḿpɛ é si sɛ̄tɛ nzem zi, mbɔ a ké ŋgɔ́ á te sɛt‑nzem, melaʼ mīi, a gɔ le lé anu, ḿbīŋ le ghʉ ɛ́.»
55002014	Kímte menu muɔ mɛ́t, á mbū epuɔ metsem, ńtshí á mvhɔ Ndém, éshúŋ á wɔ́p esīa sia ŋ́gɛ, ndɛ́ʼ pɔ́ zɔŋ ashuŋne. Pɔ́ ghʉɛ épúp, mbɔ á gɔ le á wɔ́p tswíte. A cʉ́ʼɛ épúp, mbɔ pɔ́ e ghʉ, epuɔ pīi é júʼɔ meshuŋne mɛ́t, e éfhó á nzem Ndém ntó.
55002015	Kak ete á legē etshí á mvhɔ Ndém efʉʼ metsem, ŋ́gɔ́ á ŋiŋ yīi, Ndém a pɔŋteé á levēŋ á yí. Ŋ́gɔ́ á ŋgaŋ afaʼ yīi, esē é té si ŋkúu á yí, ánɛ afaʼ zí í. Ŋ́gɔ́ á ŋgaŋ afaʼ yīi, a á si nchʉ́ɛ nnɛ̄t nzíʼnɛ epuɔ á kwaʼ ashuŋne Ndém.
55002016	Pá á wú á lenēŋ nchu wú ánɛ meshuŋne mīi, é té á Ndém wuʼte. Epuɔ pīi, pɔ́ shuúŋ ntií meshuŋne muɔ mɛ́t, pɔ́ é efʉʼ metsem, ńtsēŋte lezēŋ Ndém tseŋte.
55002017	Meshuŋne mɔ́p é poōk ejʉʼ, páʼ eféŋ zīi e zyɛ́ttɛ lā. Imene pɔ́ Filetɔs é si ŋgɔ́ ntií epuɔ jʉɔ mɛ́t.
55002018	Pɔ́ kʉʉ̄ŋ efhó ánɛ mɛnzhɛ anuúnē ntó, ńnɔŋ ntáŋa mela ŋ́gɛ, Ndém a lē ndáʼ ŋghʉ̄, epuɔ menɔŋ é zím ánɛ lewhʉ̄. Ńdʉ́ɛ́ épúp, ńdɔkɔ ŋghʉ̄ɛ, epuɔ tɛ nzá pīi, pɔ́ lē ndáʼ efɛ́ nnɛ̄t ŋgyá á mbū Yɛɛ́so, é fhɔ́ɔ á nzem yí ntúɔ́.
55002019	Táʼ, epuɔ pīi pɔ́ le fɛ́ nnɛ̄t ŋgyá á mbū Yɛɛ́so, pɔ́ teē páʼ kwaʼ atsék zīi, Ndém mé le nɔ̄ŋŋ̄, azō á gɔ le wɔ́p nʉʼne. Mɛ́ tií ánɛ atsék mɛ́t ŋ́gɛ: «Atsyapuɔ a zhɛɛ́ epuɔ pí». Mɛ́ zeéŋ ntí éwú ŋ́gɛ: «Ŋiŋ a nɔŋ ndʉ́ɛ́ ŋ́gɛ yí lɛtneē ánɛ Atsyapuɔ, á kʉ á mɛnzhɛ tepɔŋ.»
55002020	Á shʉʉ̄ʼ á ŋgyā ŋgaŋ azō, mɛ́ jʉ́ɔ ntií ntiī mepɛ́ɛn é gɔ́ éwú. Emɔ̄ʼ é éwú, mbɔ mɛ́ le lɔ̄k á gɔ́ɔl tɛ́ ncūŋte. Emɔ̄ʼ é gɔ́ éwú, mbɔ mɛ́ le lɔ̄k atʉɛ́ ŋkāp tɛ́ ncūŋte. Emɔ̄ʼ é gɔ́ éwú, mbɔ mɛ́ le lɔ̄k athʉ́ tɛ́ ŋkɔ́. Emɔ̄ʼ é zéŋ ŋgɔ́ éwú, mbɔ mɛ́ le lɔ̄k atsáʼ tɛ́ mbɔ́. Mɛ́ tshií emɔ̄ʼ á esī áa ánɛ aleʼé lekāk, ńtshí emɔ̄ʼ eleʼé metsem.
55002021	Púp, ŋiŋ yīi a á fhó ánɛ yí, ésōk menu tepɔŋ mīi, meŋ á té lā, a á páʼ pɛ́ɛn yīi mɛ́ é tshí á esī, ánɛ aleʼé lekāk lā. Ndém a á tswhi efāk á yí, a etswíte á yí Ndém ánɛ mefaʼ, ánɛ mefaʼ ntsem mīi é mbɔŋ.
55002022	Kʉ menu tepɔŋ mīi epɔ̄ ŋgwɛso, é khʉneé á leghʉ. Gɔ́ efʉʼ metsem, efāʼ á wú á legɔ̄ á ŋiŋ ndeŋ ndeŋ, á mvhɔ Ndém, éfɛ́ nnɛ̄t ŋgyá á mbū Yɛɛ́so, ŋ́gwɛ̄ ŋkɔŋne, ńnáŋ mé apwɛne, pɛ a epuɔ pīi, pɔ́ swiŋteé á Atsyapuɔ Ndém mé taʼ ntē.
55002023	Pá aŋak zīi, methū é té éwú ú, áŋak zīi á gɔ́ le á ŋiŋ tswíte. O ó si nzhɛ́ɛ páʼ, ntií aŋak jʉɔ mɛ́t, e gē emakne, ḿmāʼ áa mekɔŋ asɔpne.
55002024	Ŋgaŋ afaʼ Atsyapuɔ, á piŋ te pɔŋté á yí á lewɛ mekɔŋ asɔpne ɛ́. A pɔŋteé á yí á lezwite, á mbū epuɔ metsem, ŋ́kūʼ á yí á lezīʼne emɔ̄ʼ epuɔ, ŋ́kūʼ á yí á legɔ̄ á te ŋak.
55002025	A pɔŋteé á yí á lelɔk á nda nda, tɛ́ mbʉ́ʼte epuɔ pīi, pɔ́ piŋnɛ ashuŋne zí. A gɔ́ amɔ̄ʼ, mbɔ Ndém a shʉʼɛ ŋgyá eshhʉ̄, pɔ́ gɔ nnɛ̄t zɔp, ŋ́gwáʼ atswhī tepɔŋ zɔ́p, ńzhɛ́ azɔ́p á anuúnē.
55002026	Ndém a gɔ eshʉ̄ʼ ŋ́ghʉ̄, pɔ́ fhó ánɛ mekhʉ Sɛ́ta ntó, ńzīŋ ánɛ mɛnzhɛ mbɔŋ. Ŋ́gwáʼ á wɔ́p á lezēŋ nzīŋ páʼ, pɔ́ kɛ á ntē mekhʉ Sɛ́ta, ńzīŋɛ páʼ a á si ŋkɔ̄ŋɔ épúp.
55003001	Timotɛ, zhɛ́ á mbɔŋɔ́ á légɛ, a fú ekuʼ ánɛ mezoknzem eleʼé alāʼ, ejʉʼ e etē tɛʼ.
55003002	Meŋ ndʉ́ɛ́ épúp melaʼ mīi, epuɔ menɔŋ e shʉʼ ecʉ́ʼ wɔ tɛtɔŋ‑azɔ́p. Écʉ́ʼɛ ekɔŋɔ áa ŋkāp. Écʉ́ʼɛ eŋia ŋia. Écʉ́ʼɛ ekɔ́ʼne kɔʼné. Écʉ́ʼɛ ezɔte á Ndém zɔte. Écʉ́ʼɛ etʉɛ athū á mbū memɔʼɔ́ pɔ́p. Écʉ́ʼ wɔ te zhɛ́ á ku‑ntáŋ wɔp. Écʉ́ʼ wɔ te yá‑mekuʼ Ndém.
55003003	Ntē wɔ́p e esɛnne ntē páʼ tɔ́ lā. Pɔ́ ecʉ́ʼ wɔ te tsá‑ŋiŋ. Ńcʉ́ʼ wɔ shúŋ‑epoó anu ánɛ emɔ̄ʼ epuɔ. Ńcʉ́ʼ wɔ ghʉ‑páʼ mbe nnɛ̄t zɔp, é si ntshónɛ á wɔ́p. Ńcʉ́ʼ mefwɛ̄t. Ńcʉ́ʼ megaŋ mbo anu mbɔŋ.
55003004	Ńcʉ́ʼ wɔ jhʉ́‑mezoʼ. Ńcʉ́ʼ wɔ ghʉ‑anu té kwaŋte. Ńcʉ́ʼ epuɔ pīi, leŋia a lē mbú njhʉ́ á wɔ́p. Ńcʉ́ʼ yīi pɔ́ e kɔŋ á Ndém, pɔ́ kɔŋ áa ajū mīi, mbe nnɛ̄t zɔp, e é si nzɛ́ttɛ.
55003005	Mɛ́ cʉteē á wɔ́p á nzem apɛ́, ńjʉ́ɔ pɔ́ gɔ́ páʼ epuɔ pīi, pɔ́ ziīŋ páʼ Ndém a á si ŋkɔ̄ŋɔ lā. Tɛ́ pɔ́ ké ŋgɔ́ epuɔ pīi, pɔ́ é si ndʉ̄ʼɛ mete Ndém. Lʉɔ́ʼte ntií epuɔ jʉɔ mɛ́t azɔ́p.
55003006	Ńdɔkɔ ŋ́gɛ, emɔ̄ʼ epuɔ á nnɔ pɔ́p, é ndáʼ ŋgɔ́ á si ndɔ̄kɔ leghi, ŋ́kúɔ́ á meŋgyā epuɔ, ŋ́kʉ̄ɛ leghi wɔnzwí pīi, mɛ́ shuúŋ akɔ̄ lɛ́, pɔ́ véŋ veéŋ, ŋ́gɛ pɔ́ evéŋ anu zīi, pɔ́ zíʼnɛ. Wɔnzwí epuɔ mɛ́t, é megaŋ mefa tɛʼ. Mbe nnɛ̄t zɔp é tshóne á wɔ́p, á leghʉ ntií ntiī menu.
55003007	Wɔnzwí puɔ mɛ́t, é efʉʼ metsem, ŋ́kɔ̄ŋ ŋ́gɛ mɛ́ ezíʼne á wɔ́p menu meswhī, pɔ́ piīŋ laá ŋkūʼ á wɔ́p á lezhɛ̄ ajū mīi, anuúnē á aziɛ́ ɛ́.
55003008	Ndeŋ ndeŋ páʼ Janɛs pɔ́ Jamblɛs é le lʉ̄ʼ anu zīi, Mɔɔ́sɛ a zíʼnɛ lā, epuɔ puɔ mɛ́t, é si ndʉ̄ʼɛ anuúnē. Pɔ́ wɛɛ̄ mekwaŋte tepɔŋ. Pɔ́ lɛ te kwāʼ efɛ́ nnɛ̄t, ŋ́gyá á mbū Yɛɛ́so ó.
55003009	Epuɔ mɛ́t é ké ŋgɔ́ le lɔ̄k ajʉɔ afaʼ, ŋgʉ̄ɔ tɛ ŋgia é sak á, melaʼ mīi, a shʉʼ etó á ntentā á légɛ, pɔ́ té tsɔ azō zhɛ́, ńdeŋ ndeŋ páʼ á le tó épúp, á mbū Janɛs pɔ́ Jamblɛs.
55003010	Ŋ́ké ŋgɔ́ mé wu, mbɔ o ke zīŋ ánɛ mekhu má, ánɛ ajū mīi meŋ á si nzíʼnɛ epuɔ. Ńjʉ́ɔ páʼ meziŋɛ́ má é kɛ épúp, ńzhɛ́ ajū mīi, meŋ ke gē eghʉ afaʼ, ńnɔŋ ntsáa. Ńjʉ́ɔ páʼ meŋ ke fɛ́ nnɛ̄t épúp, ŋ́gyá á mbū Yɛɛ́so. Ńjʉ́ɔ páʼ meŋ ke kwɛ́t ntē épúp, ánɛ menu. Ńjʉ́ɔ páʼ meŋ ke kɔ̄ŋ epuɔ menɔŋ épúp. Ńjʉ́ɔ páʼ meŋ kɛ efʉʼ metsem, ńnɔŋ ŋkāka ete té ká.
55003011	O ó si nzhɛ́ɛ páʼ mɛ́ ke lʉɔ́ʼ á gá épúp, ńnɔŋ nzhɛ́ɛ ŋgʉɔ̄ʼ zīi, meŋ ke jʉ́ɔ á tésɔŋ Aŋtiɔsh, mbɔɔ á tésɔŋ Ikoniɔm, mbɔɔ á tésɔŋ Lístle. Mɛ́ kɛ te gá ánɛ ezɛ́ ntií lʉɔ́ʼ ē? Táʼ, Atsyapuɔ á ké ŋgɔ́ efʉʼ metsem, ńnɔŋ ŋkáptɛ á gá kápte.
55003012	Ńzi te épúp ɔ́, mbɔ epuɔ metsem pīi, pɔ́ é si efāʼa á leziŋ páʼ Ndém a á si ŋkɔ̄ŋɔ, éfhó ánɛ páʼ pɔ́ lɛtneē ánɛ Yɛɛ́so Klísto, mɛ́ é efʉʼ metsem, ńdʉɔ́ʼ á wɔ́p lʉɔ́ʼe.
55003013	Ŋ́gɔ́ mé epuɔ tepɔŋ, mbɔɔ wɔ táŋ‑mela, pɔ́ e lɔk á leghʉ menu tepɔŋ, égʉɔ mé mvhɔ, énɔŋ epɔptɛ epuɔ, mɛ́ ezéŋ nnɔŋ mbɔ̄ptɛ á wɔ́p azɔ́p.
55003014	Ḿbiŋ ŋgɔ́ mé wú, kak ete, ŋkúʼte ajū mīi, pek ke ziʼné á wú, o véŋ á légɛ, azō mɛ́t á ajʉʼ éwú, ŋ́gɔ́ épúp. O ó si nzhɛ́ɛ epuɔ pīi, pɔ́ ke ziʼné á wú menu mɛ́t.
55003015	O ó si nzhɛ́ɛ aŋwaʼne Ndém, tɛ efhó páʼ, o le zɛɛ́t á mɔ́. Aŋwaʼne mɛ́t á kuūʼ á leyā á wú azhɛ̄‑anu, tɛ́ Ndém á ghʉ o etswɛ́t, éfhó ánɛ páʼ, o ó fɛ́ nnɛ̄t ju ŋgyá á mbū Yɛɛ́so Klísto.
55003016	Anu ntsem zīi, á ntē aŋwaʼne Ndém, á toó áa nchu Ndém, ḿbiŋ mbɔ̄ŋ á lelɔk nzíʼne epuɔ á anuúnē, á lelɔk eshúŋ epuɔ ajū mīi, pɔ́ é si efāa, á lelɔk mbʉ́ʼte melɔ́ʼ, á lelɔk nték epuɔ, á lenāŋ ndeŋ ndeŋ páʼ, Ndém a á si ŋkɔ̄ŋɔ.
55003017	Ashuŋne Ndém á épúp, tɛ́ ŋiŋ yīi a ghʉɛ afaʼ Ndém, a elɔk ncūŋte nnɛ̄t zi tɛ ntsékne, ŋ́kūʼ á yí á lewɛ ajūɔ tsem zīi, a gɔ elɔ̄k ŋghʉ̄ mefaʼ membɔŋ ntsem.
55004001	A fú aleʼé, Yɛɛ́so Klísto, a ezéŋ eshʉ̄ʼ, ésáʼ ŋgɔŋ ntsem, ńzáʼ ntsaŋ zɔp a epuɔ mete, mbɔɔ ezɔp a mepfhō. Meŋ á tshí á mvhɔ yí, mbɔɔ á mvhɔ Ndém, ńdɔk á legɔ̄ yīi, a a fú eshʉʼ épúp, ńdé mé wu ŋ́gɛ:
55004002	sáʼ ŋke mbɔŋ, ésáʼ ŋŋiŋ ŋiíŋ, ésáʼ á afʉʼ zīi, epuɔ menɔŋ é si ŋkɔ̄ŋɔ á lejūʼ, mbɔɔ afʉʼ zīi, pɔ́ té si ŋkɔ̄ŋɔ. Ésáʼ ndɔk eshúŋ epuɔ ajū mīi, pɔ́ é si efāa, ésáʼ ndɔk nthú alɔ́ʼ epuɔ, ésáʼ ndɔk ŋgyá epuɔ ŋgate. Ŋ́ké ŋgē eghʉ épúp, ńnɔŋ ŋkwɛ́tɛ ntē, ńdɔkɔ nzíʼnɛ á wɔ́p.
55004003	Meŋ ndʉ́ɛ́ épúp melaʼ mīi, amɔ̄ʼ afʉʼ a shʉʼ eshʉʼe, emɔ̄ʼ epuɔ é le zéŋ ŋkɔ̄ŋ á lejūʼ anuúnē ánɛ Yɛɛ́so ó, ńcʉ́ʼɛ ŋkɔ̄ŋɔ á leziŋ páʼ, akwaŋte zɔ́p á si ndʉ́ɛ́ épúp. Páʼ metuúŋ mɔ́p é si ŋké nzōko, ŋ́kɔ̄ŋɔ á lejūʼ menu lā, pɔ́ efāʼ epuɔ tɛ nzáa pīi, e e zíʼne á wɔ́p azō, pɔ́ ezíʼne á wɔ́p menu mīi, é pɔŋ á wɔ́p.
55004004	Púp, pɔ́ efé metuúŋ mɔ́p ánɛ anuúnē, ńcʉ́ʼɛ ŋkɔ̄ŋɔ á lejūʼ menu ŋgiŋte yiŋté.
55004005	Ŋ́ké ŋgɔ́ mé wu, mbɔ o ezéŋ nzɛ́t ŋghʉ̄ɛ ajú akɔ̄ akɔ̄ lɛ́, áa ŋkuʼne kuʼne, ésēk seke ánɛ ŋgʉɔ̄ʼ, ńtswī ŋke mbɔŋ ánɛ Yɛɛ́so, ŋ́ghʉ̄ áa afaʼ Ndém tɛ ntsékne.
55004006	Ḿbiŋ ŋgɔ́ mé meŋ, mbɔ afʉʼ zīi, mɛ́ gɔ elɔk á gá enɔŋ epɔʼ, á mbū Ndém á kuʼ, áfʉʼ zīi meŋ gɔ efhó á ŋgɔŋ ega egʉɔ.
55004007	Meŋ ke lʉɔ́ʼ á mbɔŋ ncu. Meŋ á mak á gá á lekʉte, meŋ ke kuʼté áa ndaʼ gá á lefɛ̄ nnɛ̄t ŋgyá á mbū Yɛɛ́so.
55004008	Tɛ efhó tsetsɔŋɔ, meŋ ncʉ́ʼɛ nzwíʼtɛ áa ntaŋá yīi, ŋiŋ yīi a naáŋ páʼ Ndém a á si ŋkɔ̄ŋɔ, a pɔŋteé á lewɛ, ńtaŋá yīi Atsyapuɔ, á ndɔ̄k ndeŋ ndeŋ nzáʼ ntsaŋ, a a láʼ eyá mé meŋ, á aleʼé zīi, a záʼa ntsaŋ. A á le lɛ̄ ŋgyá mé meŋ ndaʼ á, a eyá tɛ mbɔɔ á mbū epuɔ metsem pīi, é gɛ nzī ntsáa á lejʉ̄ɔ á yí.
55004009	Lɛ ŋkāk ete, ŋgákne eshʉʼ ntswɛ́tte á gá,
55004010	melaʼ mīi, Demas a ke wáʼ á gá, ńnéŋ ntē yí ánɛ menu ŋgɔŋ muɔ. A ke gʉ̄ɔ mé tésɔŋ Tesalonik. Klesáŋsi á gʉɔ mé apak ŋgɔŋ Ŋgalati. Tíit á gʉɔ mé apak ŋgɔŋ Dalmati.
55004011	Pek Lúkási ndaʼ mé zɛɛ́t ega. Pɛ Málkúsi e eshʉ̄ʼ, melaʼ mīi, anu zí á mbū meŋ tɛʼ, á yí á letswīte á gá ánɛ afaʼ.
55004012	Meŋ ke tó á Tishik ŋgyá á tésɔŋ Efɛze.
55004013	Lɛ ŋgē eshʉʼe, ḿbɛ́ nzhó efwɔ̄k za zīi, meŋ nde tsyā á tésɔŋ Tloas, á mba Kaapɔs, ńzéŋ mbɛ́ meŋwaʼne. Ndɛ́ʼ o elēkne emi, é me ŋgup na lā.
55004014	Alɛkzaŋdle, á tɛ‑ala, a ke zá esɔ̄ ánɛ meŋ tɛʼ. Atsyapuɔ mé e láʼ etsɔ́ʼ afaʼ zīi, a ke ghʉ̄ʉ̄.
55004015	Tɛ mbɔɔ wu ajú, lʉɔ́ʼte á yí, a ke pú ndʉ̄ʼ menu mīi, pek zíʼnɛ tɛʼ.
55004016	Á lɛ ánɛ mvhɔ legʉɔ zīi, meŋ nde nɔ̄ŋ ndhʉɛ athū zá á mvhɔ asāʼ, ŋiŋ á pú te gá tɔ́te, epuɔ metsem é pú ŋgwáʼ á gá. Ndém á elɛ ndēkne, á mbū epuɔ puɔ mɛ́t.
55004017	Pɔ́ le wáʼ á gá páʼā, Atsyapuɔ á ké nnɔ̄ŋ ntɔ́tɛ á gá, éfho á nchu mena nzwi, ésāʼ á gá. Ŋ́gyá á gá mete á lelɔk ntswī ŋke yí, páʼ mɛ́ pɔŋteé á letswi épúp. Meŋ tswīi épúp, tɛ epuɔ metsem pīi, é té epuɔ Yúda á, é júʼ.
55004018	Atsyapuɔ a shʉʼ ezéŋ éfhó á mbū menu tepɔŋ ntií ntiī, ésaʼ á gá, éghʉ meŋ etswɛ́t, ŋ́kó á ntē lefɔ tsí, á athʉ́ lephū. Awuʼte á egɔ́ á mbū yí, á meŋguʼ meŋguʼ. Á épúp.
55004019	Tsaʼte á Plisil mbɔɔ Akilas, ńzéŋ mbú ńtsāʼte epuɔ mba Onezifɔɔ ŋgyá á gá.
55004020	Elaste a ke zɛ́t á tésɔŋ Kɔlɛŋte. Meŋ ke tshī á Tlofime á tésɔŋ Milɛt nnéŋ, á nɔŋ ŋgɔ̄ɔ.
55004021	Lɛ ŋkāk ete eshʉ̄ʼ, tɛ afʉʼ mbeŋ a ezɛ́t té kuʼ. Ebul mbɔɔ Pudɛ́si, ŋ́ghʉ̄ á Lɛ́ɛŋ mbɔɔ Klódia, ŋ́ghʉ̄ epɔ̄ memía metsem, é si mbúu ntsāʼtɛ á wú.
55004022	Atsyapuɔ a egɔ́ mé wu. Ŋ́gɛ Ndém a elɛ ŋghʉ̄ anu mbɔŋ té ndhʉ, ánɛ pɛ metsem.
56001001	Meŋ Pɔ́ɔl ŋgaŋ afaʼ Ndém, ŋ́gɔ́ á nziŋ‑ntō Yɛɛ́so Klísto, á leghʉ epuɔ pīi Ndém a le tsɔ́ʼ á wɔ́p, é fɛ́ nnɛ̄t ŋgyá á mbū yí, mbɔɔ á leghʉ pɔ́ zhɛ́ anuúnē ánɛ Yɛɛ́so, ńdɔk nnáŋ páʼ Ndém a á si ŋkɔ̄ŋɔ.
56001002	Ŋ́gē enáŋ épúp, ńnɔŋ nzwíʼtɛ á lefū ntā á lezēŋ Ndém, páʼ a le laʼnē épúp, tɛ nzɛ́t áa te nɔŋ ŋgɔŋ. Ndém mɛ́t a te láte.
56001003	Njhʉ̄ e le náŋ tɛ ŋkūʼ, Ndém á zápa ánɛ ŋke yīi, a le tsekné mé meŋ, ŋ́ghʉ̄ mɛ́ zhɛ́ ashuŋne zí. Yí Ndém yímpɛ, Ŋghʉɛ‑mɛ́‑tswɛ́t, a le tswī me meŋ ŋ́gɛ, meŋ egʉɔ eshúŋ emɔ̄ʼ epuɔ anu zí.
56001004	Meŋ tíi páʼa, á mbū wu Tíit, kwaʼ méŋ ga, á nzem Yɛɛ́so, á ŋiŋ yīi pɔkɔ fɛɛ́ nnɛ̄t ŋgyá á mbū yí. Ŋ́gɛ Ndém Mɔʼɔ́, mbɔɔ Yɛɛ́so Klísto Ŋghʉɛ‑mɛ́‑tswɛ́t, e elɛ ŋghʉ̄ anu mbɔŋ té ndhʉ, á mbū wu, ŋ́ghʉ̄ o enáŋ mé apwɛne.
56001005	Meŋ ndɛɛ́ ntshiɛ á wú néŋɛ á ŋgɔŋ Klɛt páʼā, ŋ́gɛ o ezɛ́t éwú mmākne á lepʉ̄ʼte afaʼ. Ńzéŋɛ efāʼa ŋ́gɛ, o efhó ánɛ menu mīi meŋ ke ziʼné á wú, ŋgʉ̄ɔ ánɛ ewiɛ́ tésɔŋ lɛ́, ńnéŋ epɔ̄ melʉɛ éwú.
56001006	Á pɔŋ ŋ́gɛ ewiɛ́ mɔ́ ndʉɛ lɛ́ yīi, o gɔ á nnéŋ á yí, a egɔ́ á ŋiŋ yīi, mɛ́ té si ndāʼa á yí í. Ŋ́gɔ́ á ŋiŋ yīi, a wɛɛ̄ áa taʼ menzwí. Ewɔŋkhʉ̄ pí é gɔ́ epuɔ pīi, pɔ́ fɛɛ́ nnɛ̄t ŋgyá á mbū Yɛɛ́so, éwɔŋkhʉ̄ pīi meziŋɛ́ mɔ́p é mbɔŋ, éwɔŋkhʉ̄ pīi pɔ́ juúʼ nchu memɔʼɔ́ pɔ́p.
56001007	Á mbɔŋ ŋ́gɛ, ntshi‑mvhɔ ánɛ alúŋ epuɔ Yɛɛ́so, á egɔ́ á ŋiŋ yīi, mɛ́ té si ndāʼa á yí í, melaʼ mīi a á si ŋgɔ́ á ŋiŋ yīi, a cʉtɛ mefaʼ Ndém. Ndɛ́ʼ á gɔ́ á ŋgaŋ aŋaʼne. Ndɛ́ʼ á gɔ́ ŋiŋ yīi, á gákne nzáŋ á lɔ́ŋ. Ndɛ́ʼ á gɔ́ núnú‑meluʼ. Ndɛ́ʼ á gɔ́ á ndhʉ‑mekwɛt. Ndɛ́ʼ á gɔ́ á ŋiŋ yīi, a fʉteē epuɔ tɛ́ ndɔk ŋgwɛ̄ ŋkāp.
56001008	Á mbɔŋ ŋ́gɛ a egɔ́ á ŋiŋ yīi, a zhɛɛ́ á lekōkne epuɔ. Ŋ́gɔ́ á ŋiŋ yīi a kɔɔ̄ŋ á leghʉ ajū mīi, á mbɔŋ. Ŋ́gɔ́ á ŋiŋ yīi, a saáŋ anu tɛ ŋghʉ̄. Ŋ́gɔ́ á ŋiŋ ndeŋ ndeŋ, á ŋiŋ yīi a á ŋiŋ Ndém. Ŋ́gɔ́ á ŋiŋ yīi, a zhɛɛ́ á lekūʼte mbe nnɛ̄t zi.
56001009	Á mbɔŋ ŋ́gɛ a egɔ́ á ŋiŋ yīi, a neéŋ athū zí ánɛ ŋke mbɔŋ páʼ mɛ́ pɔɔ́ŋ á levēŋ, páʼ ḿpɛ zíʼnɛ ndeŋ ndeŋ épúp. Mɛ́ pɔŋteé á lenēŋ ntē, ánɛ ŋke mbɔŋ mɛ́t. A ghʉɛ épúp, mbɔ a gɔ ekūʼ á yí á lezīʼne epuɔ menu, ánɛ Yɛɛ́so. Ŋ́kūʼ á yí á letswi á légɛ, ashuŋne wɔ piŋne‑ŋke mbɔŋ, á gɔ́ áa anu tɛ athū.
56001010	Epuɔ tɛ nzáne, éwɔ teē‑athū, ŋ́gɔ́ éwɔ shúŋ‑anu té methū, ńdɔk mbɔ̄pte emɔ̄ʼ epuɔ. Mɛ́ tswhiī njʉ́ɔ ntií epuɔ jʉɔ mɛ́t, á nnɔ epuɔ Yúda pīi, pɔ́ le ncʉ́ʼ epuɔ Yɛɛ́so.
56001011	Á si nzɛ́ttɛ ŋ́gɛ, o etsɛ́t nchu wɔ́p, melaʼ mīi pɔ́ é si ndɔ̄kɔ anu zīi pɔ́ zíʼnɛ epuɔ, ńtáktɛ atʉtʉ metseŋ ŋgyā. Ńzíʼnɛ anu zīi mɛ́ té pɔŋté á lezīʼne epuɔ ɔ́, ńdɔkɔ efāʼa ŋkāp.
56001012	Mmɔʼ ŋiŋ a le fhó á nnɔ epuɔ Klɛt mɛ́t, ŋ́gɔ́ á ŋkém lʉɔ́ʼ, ńdé ŋ́gɛ: «Epuɔ Klɛt é gɔ́ áa wɔ táŋ‑mela efʉʼ metsem, ŋ́gɔ́ epiá‑mena, ŋ́gɔ́ melɔ́ŋ, ńdɛ ŋkɔ̄ŋ áa á wɔ́p á lepfɛ̄t azō.»
56001013	Anu zīi ŋkém lʉɔ́ʼ wuɔ mɛ́t a le léē, á gɔ́ áa anuúnē. Melaʼ épúp tɛ́, o pɔŋteé á lelɔk á lɔ́ŋ, tɛ́ eshúŋne á mbū pɔ́p efʉʼ metsem, ńzhɛ́ páʼ pɔ́ é kwaʼ efɛ́ nnɛ̄t eyá mé Yɛɛ́so.
56001014	Shúŋne á mbū pɔ́p, tɛ pɔ́ epíʼte menu mīi, epuɔ Yúda é yíŋtɛ, ŋ́gwáʼ, mbɔɔ mbé mīi epuɔ menɔŋ pīi, pɔ́ le fhó ánɛ anuúnē ntó, é néŋɛ.
56001015	Ajūɔ tsem á mbɔŋ, á mbū epuɔ pīi pɔ́ wɛɛ̄ ntē mbɔŋ, á mvhɔ Ndém. Ḿbiŋ ŋgɔ́ á mbū epuɔ pīi, epe é lē mpféŋ á wɔ́p, épuɔ pīi pɔ́ lʉʉ̄ʼ á wɔ́p á lefɛ̄ nnɛ̄t ŋgyá á mbū Yɛɛ́so, mbɔ ajūɔ mbɔŋ, á té mbū pɔ́p ɔ́, á cʉ́ʼɛ épúp, mbɔ akwaŋte zɔ́p á efʉʼ metsem, ńtshí áa leghʉ anu tepɔŋ, leghi tsɔ́p é zéŋ ntshí áa leghʉ anu tepɔŋ.
56001016	Pɔ́ é efʉʼ metsem, ḿvéŋ ŋ́gɛ pɔ́ é si nzhɛ́ɛ á Ndém. Efʉʉ́ʼ‑enu tsɔ́p, é piŋ nnɔ̄ŋ ntswī á légɛ pɔ́ té á yí zhɛ́. Pɔ́ ghʉʉ̄ ajū mīi mɛ́ e tóne á wɔ́p tóne, ŋ́gɔ́ megaŋ atʉɛ́‑athū á mbū Ndém, ŋ́gɔ́ epuɔ pīi, é zi te kūʼ á leghʉ anu mbɔŋ ɔ́.
56002001	Ŋ́ké ŋgɔ́ mé wu, mbɔ o pɔŋteé á lezīʼne epuɔ anu ánɛ Yɛɛ́so ndeŋ ndeŋ.
56002002	Zíʼne á mbū mezwiŋ epuɔ ŋ́gɛ, pɔ́ pɔŋteé á leghʉ akɔ̄ lɛ́, ŋ́kuʼne kuʼne. Ŋ́gɛ pɔ́ pɔŋteé á leghʉ, tɛ mɛ́ wuʼte á wɔ́p efʉʼ metsem. Ŋ́gɔ́ epuɔ pīi pɔ́ saáŋ anu, tɛ́ ŋghʉ̄. Ŋ́gɔ́ epuɔ pīi pɔ́ kwaāʼ efɛ́ nnɛ̄t zɔp ŋgyá á mbū Yɛɛ́so. Ŋ́gɔ́ epuɔ pīi pɔ́ kɔɔ̄ŋ epuɔ tɛ ntsékne. Ŋ́gɔ́ efʉʼ metsem, ŋ́kāk ete á leziŋ á nzem Ndém.
56002003	Ndeŋ ndeŋ épúp, zíʼne á mbū wɔnzwí pīi pɔ́ é tswhí á légɛ, pɔ́ pɔŋteé á lenāŋ páʼ, Ndém a á si ŋkɔ̄ŋɔ. Ndɛ́ʼ pɔ́ sɛ́ʼ epuɔ, ndɛ́ʼ pɔ́ néŋ nnɛ̄t zɔp ánɛ meluʼ. Á mbɔŋ ŋ́gɛ pɔ́ ezíʼne epuɔ atswhī mbɔŋ.
56002004	Pɔ́ ezíʼne wɔnzwí pīi pɔ́ zɛɛ́t ndāa ŋgyā á lekɔŋ melō pɔ́p, mbɔɔ ewɔŋkhʉ̄ pɔ́p.
56002005	Ńzíʼne á wɔ́p á leghʉ akɔ̄ lɛ́ ŋkuʼne kuʼne. Á legɔ̄ wɔnzwí pīi, awɔ́ lɛ́ a zhɛɛ́ áa ndaʼ ndō yi. Á legɔ̄ wɔnzwí pīi, pɔ́ tuŋneé ŋgyā zɔp. Á legɔ̄ wɔnzwí pīi, pɔ́ wɛɛ̄ atswhī mbɔŋ. Éwɔnzwí pīi pɔ́ nɔɔ̄ŋ nnɛ̄t á esī á mvhɔ melō pɔ́p. Pɔ́ egɔ́ ntií epuɔ jʉɔ mɛ́t, tɛ́ ŋiŋ a á le ashuŋne Ndém wák.
56002006	Zéŋɛ nzíʼne epɔ̄ ŋgwɛso azɔ́p, á lesāŋ anu tɛ́ ŋghʉ̄.
56002007	Tɛ á láʼa ŋgɔ́ á akɔ̄ lɛ́. Gɔ́ efʉʼ metsem, ŋgɔ́ á ŋiŋ yīi, mɛ́ gɔ epɛ́ efʉʼ á leghʉ mefaʼ membɔŋ ánɛ yí. Ajū mīi o zíʼnɛ epuɔ, a egɔ́ á kwaʼ azi, Ndém a á si ŋkɔ̄ŋɔ. O piŋ ŋgē ezíʼne, ńzhɛ́ ajū mīi o zíʼnɛ.
56002008	Ashuŋne jú a egɔ́ ndeŋ ndeŋ, áshuŋne zīi mɛ́ gɔ le éwú ŋak. Tɛ́ epuɔ pīi é lʉʼɛ á levēŋ anu Yɛɛ́so, é le jʉ́ɔ anu tepɔŋ zīi, pɔ́ gɔ eshúŋ ánɛ pímpɛ ɛ́, ńcʉ́ʼɛ ntāpne tapne.
56002009	Lé á mbū meŋkwa ŋ́gɛ, pɔ́ pɔŋteé á lejūʼ nchu memɔʼɔ́ pɔ́p, ánɛ ajūɔ tsem. Ŋ́gɛ pɔ́ eghʉ̄ afaʼ, tɛ a epɔ̄ŋ memɔʼɔ́ pɔ́p. Ḿbá á wɔ́p á lelʉʼ anu, á nchu pɔ́p.
56002010	Ŋ́gɛ ndɛ́ʼ pɔ́ jʉ etsō memɔʼɔ́ pɔ́p. A cʉ́ʼɛ épúp, pɔ́ gɔ́ efʉʼ metsem, ńtswī á légɛ, pɔ́ é epuɔ pīi, mɛ́ gɔ etém nzem ŋgyá mé pɔ́p. Pɔ́ eghʉ̄ épúp, tɛ́ epuɔ e wuʼte ashuŋne zīi, ḿpɛ ezíʼnɛ ánɛ Ndém yímpɛ, Ŋghʉɛ‑mɛ́‑tswɛ́t, ńnáte.
56002011	Epuɔ Yɛɛ́so e ezīŋ páʼ meŋ á lé lā, melaʼ mīi Ndém a ke tswī á mbū epuɔ menɔŋ ntsem á légɛ, yí é si ŋgɔ́ á ŋiŋ mbɔŋ té mmɔʼ, ŋ́kūʼ á yí á leghʉ, ŋiŋ tsem á tswɛ́t.
56002012	Ńtswī á yímpɛ épúp páʼā, ńdɔkɔ eshúŋɔ á yímpɛ ŋ́gɛ, ḿpɛ pɔŋteé á lewāʼ atʉɛ́‑athū zímpɛ, ńzéŋ ŋgwáʼ akwaŋte zīi, á ghʉɛ, ḿpɛ tshíɛ ntē yímpɛ ánɛ tsitsi ŋgɔŋ wuɔ. Ŋ́gwáʼ épúp, ńcʉ́ʼɛ ndɔ̄kɔ áa azhɛ̄‑anu, mbɔɔ ndeŋ ndeŋ, mbɔɔ leziŋ páʼ Ndém a á si ŋkɔ̄ŋɔ, tɛ́ nnáŋa á ŋgɔŋ ega ayáʼa.
56002013	Pɛ enáŋ épúp, ńdɔk nzwíʼte á mbɔŋ ajū mīi, ḿpɛ é si nzhɛ́ɛ á légɛ ḿpɛ e láʼ ewɛ. Ńdɔk nzwíʼte aleʼé zīi, Yɛɛ́so Klísto kwaʼ Ndém yímpɛ, ŋ́gɔ́ á Ŋghʉɛ‑mɛ́‑tswɛ́t, a a ghʉ, ḿpɛ e etshí lezēk ánɛ shʉ́shɔ́k yi.
56002014	A le puú ŋgyá athū nnɛ̄t zí, ńdɔk ncūʼ á yímpɛ ánɛ mefa mímpɛ ntsem, ńzéŋ ndɔk ésōk mefa ánɛ pímpɛ, tɛ ḿpɛ cʉ́ʼ á kwaʼ alāʼ zí. Álāʼ zīi, nzi leghʉ anu mbɔŋ e zaáŋ á wɔ́p.
56002015	Á páʼa ŋgɔ́ páʼ o pɔŋteé á leshūŋ épúp. Ŋ́gē eshúŋne elɔk esemte epuɔ, ká á lelɔk ncɔ́k á ŋiŋ, ńdɔ̄k mete Ndém. Te cʉ́ʼ ŋiŋ á wák á wú.
56003001	Kímte á mbū epuɔ Yɛɛ́so metsem ŋ́gɛ, pɔ́ pɔŋteé á lejūʼ nchu wɔ sáʼ‑alāʼ, ńchu wɔ tɛ́ne‑alāʼ, ŋ́ghʉ̄ ajū mīi pɔ́ é si nzɛ́ttɛ. Ŋ́gɔ́ efʉʼ metsem, ntshí á leghʉ mefaʼ membɔŋ.
56003002	Ŋ́gɛ, ndɛ́ʼ pɔ́ zɔ á ŋiŋ. Ŋ́gɛ pɔ́ epá mentsaŋ, ńtswī áa atswhī mbɔŋ á mbū epuɔ. Ŋ́gɔ́ epuɔ pīi pɔ́ é efʉʼ metsem, ḿbwɛ́ne á mbū epuɔ metsem.
56003003	Á lɛ amɔ̄ʼ afʉʼ, ḿpɛ gɔ́ wɔ ghʉ‑anu té sáŋ, ŋ́gɔ́ wɔ tʉɛ‑athū á mbū Ndém, ńnɔŋ efā nzhɛ. Mbɔ ntií ntiī ekwaŋte, mbɔɔ leziŋ páʼ mbé nnɛ̄t e é si ndʉ́ɛ́, e lē mbú njhʉ́ á yímpɛ. Ḿpɛ nɔŋ nzáa esɔ̄, ńnɔŋ esʉ́ɛ́ etsō epuɔ. Ńnɔŋ ŋghʉ̄ɛ mɛ́ paa á yímpɛ, ńnɔŋ mbānɛ mennɛ̄t mímpɛ.
56003004	Táʼ, Ndém, Ŋghʉɛ‑mɛ́‑tswɛ́t yímpɛ, á tswi apɔŋɔ́ ntē zí, mbɔɔ ŋkɔŋ zi ánɛ epuɔ menɔŋ,
56003005	ŋ́ghʉ̄ ḿpɛ etswɛ́t. A te gē eghʉ épúp, éfhó ánɛ mefaʼ membɔŋ mīi, ḿpɛ méŋwɛ̄t é lɔkɔ á ndeŋ ndeŋ ŋghʉ̄ɛ ɛ́. A le gē eghʉ épúp, éfhó ánɛ atsāmezeŋɛ zí zīi, a wɛɛ̄ ánɛ pímpɛ. A le fhó ánɛ páʼ a le sōk mefa mímpɛ, ńzápa ánɛ Azwakne Ndém, ŋ́ghʉ̄ ḿpɛ cʉ́ʼ epuɔ meswhī.
56003006	Ndém a le zapá ánɛ Yɛɛ́so Klísto, Ŋghʉɛ‑mɛ́‑tswɛ́t yímpɛ, éfūʼte Azwakne mɛ́t ánɛ pímpɛ té ndhʉ.
56003007	Ndém a lɛ́ ŋghʉ̄ɛ épúp páʼā, ŋ́gɛ ḿpɛ efhó ánɛ apɔŋɔ́ ntē te ndhʉ zí, ńcʉ́ʼ epuɔ ndeŋ ndeŋ, éfú ntā á lezēŋ yí, páʼ ḿpɛ gɛ nzwíʼtɛ épúp.
56003008	Anu zīi meŋ fhɔ́ɔ mé eshuúŋ wu lā, á ajʉʼ éwú, ŋ́gɔ́ épúp. Meŋ mbīiŋ nnɔ̄ŋ ŋkɔ̄ŋɔ ŋ́gɛ, o etswiʼne eshúŋ, ńzéŋ eshúŋ á mbū epuɔ, tɛ́ epuɔ metsem pīi, pɔ́ le fɛ́ nnɛ̄t ŋgyá á mbū Ndém, e etswiʼne nnéŋ á athū zɔ́p, á leghʉ mefaʼ membɔŋ, ńdɔk ŋgʉ̄ɔ mé mvhɔ. A egɔ́ épúp, ajū mīi o zíʼnɛ, a egɔ́ mbɔŋ, ńtswíte epuɔ metsem.
56003009	Pá aŋak ánɛ anu te methū, ḿbá menu ánɛ ndhu te mi wɔ maŋgānjʉʼ, ḿbá á letɔʼne ashuŋne, ḿbá meswaáŋ eshuŋne ánɛ mbé Ndém. Emuɔ menu mɛ́t é gɔ́ áa menu te athū, ḿbiŋ ŋgɔ́ éyi, é gɔ le ŋiŋ tswíte.
56003010	Ŋiŋ a nɔŋ mmāʼa mekɔŋ asɔpne ánɛ alúŋ epuɔ Yɛɛ́so, o etswɛ̄te á yí mvhɔ legʉɔ, á gɔ te júʼ, ńtswɛ̄te á yí ánɛ mbáte epīa, á gɔ te júʼ, o efhó á nnɔ efók á yí.
56003011	O elɛ nzhɛ́ á légɛ, ntií ŋiŋ jʉɔ mɛ́t, a lē mbú efhó ánɛ mɛnzhɛ Ndém ntó, ŋ́gɔ́ á ŋgaŋ mefa. Yí méŋwɛ̄t a á si mbíɛ́ eyi kwáŋ atʉɛ́, ńnéŋɛ á ntɔ̄ŋ yí.
56003012	Meŋ ndɛ ntó á Aatemas ká Tishik á mbū wu, o elɛ ŋkāk ete ntswɛ́tte á gá á tésɔŋ Nikopolis. A á si ŋgɔ́ á tésɔŋ yīi, meŋ á kɔŋ á gá á lenāŋ éwú efʉʼ mbeŋ.
56003013	Lɛ ntswíte á Zenas á mbɔŋɔ́, á ntɔk‑nzem epuɔ á mvhɔ asāʼ, ánɛ leziŋ yi. Ńzéŋ ntswíte á Apolos tɛ pɔ́ é le kó á mɛnzhɛ leziŋ, ḿbúŋ azō ɔ́.
56003014	Zíʼne epuɔ pímpɛ á nzem Yɛɛ́so, á lenēŋ athū ŋghʉ̄ mefaʼ membɔŋ, ńdɔk ntswíte epuɔ pīi, anu á tshí ánɛ pɔ́p. Púp, ńdɔk ŋgɔ́ á athʉ́ zīi á zeém ntá.
56003015	Epuɔ Yɛɛ́so metsem pīi, pek a pɔ́p é ega, é si ntsāʼtɛ á wú. Tsaʼte epuɔ Yɛɛ́so metsem pīi, pɔ́ kɔɔ̄ŋ á wɔ́kɔ. Ŋ́gɛ Ndém a elɛ ŋghʉ̄ anu mbɔŋ té ndhʉ, ánɛ pɛ metsem.
57001001	Meŋ Pɔ́ɔl, ŋ́gɔ́ á ŋgyā atʉɛ́ melaʼ mīi meŋ á ŋgaŋ afaʼ Yɛɛ́so Klísto, mé tíi akɛtte jʉɔ páʼa, pek Timotɛ méŋ mɔ́ yímpɛ. Ńtíi ŋgyáa á mbū wu Filemɔŋ, mbɔŋ esoó wek, ŋ́gɔ́ a esoó afaʼ wek.
57001002	Mbɔɔ á mbū alúŋ epuɔ Yɛɛ́so zīi, á cuʼteé á ŋgyā wu lā. Ńtíi mbɔɔ á mbū Apfia, á méŋ mɔ́ yímpɛ eyi menzwí. Mbɔɔ á mbū Aashʉp, á ŋiŋ yīi, ḿpɛ a pɔ́p é pútɛ ndʉɔ́ʼɔ ánɛ mɛnzhɛ Ndém.
57001003	Ŋ́gɛ Mɔʼɔ́ yímpɛ Ndém, pɔ́ Atsyapuɔ Yɛɛ́so Klísto, e eghʉ̄ anu mbɔŋ té ndhʉ ánɛ pɛ, ŋ́ghʉ̄ pɛ enáŋ mé apwɛne.
57001004	Filemɔŋ, meŋ nɔɔ̄ŋ eswíŋtɛ á Ndém efʉʼ akɔ̄ lɛ́, ŋ́kím lezēŋ cú, ésyákne á yí melaʼ mú.
57001005	Ŋ́ghʉ̄ɛ épúp melaʼ mīi, meŋ á si njúʼɔ mɛ́ shúŋɔ páʼ, o kɔɔ̄ŋ epuɔ Ndém metsem épúp, mbɔɔ páʼ, o fɛɛ́ nnɛ̄t ŋgyá mé Atsyapuɔ Yɛɛ́so épúp.
57001006	Meŋ á si ndɔ́ɔ ŋ́gɛ, Ndém a lɛ ŋghʉ̄, lefɛ̄ nnɛ̄t ŋgyá á mbū Yɛɛ́so yīi, o wɛɛ̄ ajú páʼ pek lā, a ezém ntá á mbū wu. A etsīa épúp, epuɔ e cuŋte nzhɛ́ etsō mbɔŋ tsīi, ŋiŋ a lɛtneē ánɛ Klísto páʼā, ŋ́kūʼ á leghʉ.
57001007	Méŋ mɔ́ ga, ŋkɔŋne zīi o wɛɛ̄ ánɛ epuɔ, e ke ghʉ̄ʉ̄, meŋ ewɛ á mía mía lekāk, ńzéŋ ŋghʉ̄, meŋ kāak ete melaʼ mīi, o ke swíte ntē epuɔ Ndém.
57001008	Púp, tɛ mbɔɔ páʼ meŋ gɔ elɔ̄ɔk á legɔ̄ yīi, meŋ á nziŋ‑ntō Klísto, éshúŋ á wú té pɔ́k, ajū mīi o gɔ eghʉ̄ʉ lā,
57001009	meŋ á ké mbiŋ njʉ́ɔ ŋ́gɛ, meŋ a fhó áa ánɛ ŋkɔŋne mɛ́t, élɔ́ á wú á taʼ azō. Púp tɛ́ meŋ Pɔ́ɔl, ŋ́gɔ́ á nzwiŋ ŋiŋ, ńzéŋ ŋgɔ́ tsetsɔŋɔ, ŋ́gɔ́ á ŋgyā atʉɛ́ melaʼ mīi meŋ á ŋgaŋ afaʼ Yɛɛ́so Klísto,
57001010	meŋ á swíŋte á wú ŋ́gɛ, o elɛ ŋghʉ̄ azō á mbū méŋ ga Onezim. A le kó á ŋgyā atʉɛ́, ńzápa ánɛ Klísto, tɛ́ ncʉ́ʼ á méŋ ga.
57001011	A kɛ amɔ̄ʼ afʉʼ, ńnɔŋ te ntswítɛ á wú ánɛ amɔ̄ʼ azō ɔ́, a piīŋ ŋgɔ́ tsetsɔŋɔ, ŋ́gɔ́ yīi a gɔ etswíte á gá, ńzéŋ ntswíte á wú.
57001012	Meŋ á piŋne á yí, ŋ́gyá á mbū wu, a á si ŋgɔ́ ntē gá ntsem.
57001013	Á ŋgɔ́ yīi a ke gɔ́, meŋ ekúʼte á yí á lezēŋ meŋ, á ghʉ afaʼ zīi, a ke gɔ́ wu mé ghʉ á mbū meŋ, á ŋgyā atʉɛ́ ega yīi, meŋ á éwú melaʼ ŋke mbɔŋ lā.
57001014	Meŋ ké ka kɔ̄ŋ á gá leghʉ azō, té pyákne á wú ú, ḿbɔ́k á legɔ̄ páʼ, mɛ́ é tshóne á wú tshóne, tɛ o eghʉ̄ʉ anu mbɔŋ jʉɔ mɛ́t, tɛ o te ghʉ̄ ánɛ lekɔŋ wu ú lā.
57001015	A gɔ́ amɔ̄ʼ, mbɔ Onezim a le fhó á lezēŋ wu ŋgʉ̄ɔ, áa ánɛ méŋ afʉʼ, tɛ́ afʉʼ zīi, a á piŋ mbīŋ nzem, pɛ yí e enáŋ á lemiʼɛ.
57001016	Pɛ yí e enáŋ épúp, a á le zɛ́t á mbū wu, ŋ́gɔ́ áa ŋkwa ndaʼ á. A egɔ́ á mbū wu, ḿbú ntɔ́k ŋkwa, ŋ́gɔ́ páʼ méŋ mɔ́ wu lā, á méŋ mɔ́ yīi, o chʉʉ́ nnɛ̄t ŋkɔ̄ŋ á yí. Meŋ chʉʉ́ nnɛ̄t ŋkɔ̄ŋ á yí, o pɔŋteé á lekɔŋ á yí ntɔ́k épúp. Ŋ́kɔ̄ŋ á yí melaʼ páʼ, a á azí á ŋiŋnɔŋ, mbɔɔ melaʼ páʼ, a á ŋiŋ Yɛɛ́so.
57001017	Páʼ o jʉɔ́ á gá páʼ méŋ mɔ́ wu, á nzem Klísto lā, lɛ ŋkókne á yí páʼ, o kóknɛ á gá lā.
57001018	Ḿbiŋ ŋgɔ́ éyi, a ke ghʉ̄ amɔ̄ʼ anu tepɔŋ á mbū wu, kɛ pɛ yí é wɛɛ̄ mmɔʼ njú lɛ́ɛ, mbɔ meŋ a shʉʼ etɔŋ njú mɛ́t, á mbū wu.
57001019	Meŋ méŋwɛ̄t Pɔ́ɔl, meŋ á lɔk apū zá ntí ajʉɔ ajʉʼ: meŋ mé shʉʼ etɔŋ njú mɛ́t, á mbū wu. Meŋ eké nzóko nzéŋɛ ŋkímtɛ á wú á légɛ, o wɛɛ̄ njú zīi, o o tɔŋ á mbū meŋ lɛ́? Njú mɛ́t, é gɔ́ athū nnɛ̄t jú.
57001020	Á épúp me méŋ mɔ́ ga, lɛ nzápa ánɛ lezēŋ Atsyapuɔ páʼ pɔkɔ ghʉɛ afaʼ zí la, ŋ́ghʉ̄ anu jʉɔ mɛt, ŋ́gyá á mbū meŋ. Lɛ ŋghʉ̄ épúp, ńdɔk eswíte ntē gá, páʼ pɔkɔ lɛtneē ánɛ Klísto lā.
57001021	Meŋ tíi akɛtte jʉɔ páʼā, ńnɔŋ ncūŋtɛ nzhɛ́ɛ á légɛ, o o lɛ eghʉ ajū mīi, meŋ á si nzɛ́ttɛ á wú, éghʉ tɛ emaʼ á afɛ̄.
57001022	Amɔ̄ʼ azō á esī zīi, meŋ a zéŋ ezɛ́tte á wú. Lɛ ncūŋte á taʼ lewup ŋgyā yīi, meŋ a shʉʼ enáŋ éwú. Meŋ á kwaŋ ŋ́gɛ, Ndém a a júʼ meswiŋte mɛ́, éghʉ, mɛ́ efók á gá á ŋgyā atʉɛ́, meŋ eshʉʼ njʉ́ɔ á wɛ́.
57001023	Pek Epaflas é ŋgyā atʉɛ́ melaʼ mīi pek é si ŋghʉ̄ɛ afaʼ Yɛɛ́so Klísto, a á si ntsāʼtɛ á wú.
57001024	Málkúsi, mbɔɔ Alistáak, ŋ́ghʉ̄ á Demas pɔ́ Lúkási, mésoó afaʼ pá, é tsaʼte á wú azɔ́p.
57001025	Ŋ́gɛ Atsyapuɔ yímpɛ Yɛɛ́so Klísto, a elɛ ŋghʉ̄ á anu mbɔŋ té ndhʉ, ánɛ pɛ.
58001001	Ndém a lɛ efʉʼ mvhɔ, ŋ́gē eshúŋne á mbū wɔ maŋgānjʉʼ pímpɛ, ńzápa ánɛ metswi‑ŋke pí. Éshúŋne á mbū pɔ́p ŋgʉɔ tɛ nzá, mbɔɔ ánɛ mentií tɛ nzá.
58001002	A piīŋ ŋgɔ́ tsetsɔŋɔ, ánɛ meleʼé muɔ mīi, ḿpɛ é éwú la, ńzápa ánɛ Méŋ yi, mbɔ a lē nchʉ́ á yí ŋ́gɛ, a esáʼ ajūɔ tsem, tɛ́ eshúŋnɛ á mbū pímpɛ. A le zī nzápa ánɛ yí tɛ́ ŋghʉ̄ ŋgɔŋ.
58001003	Mɔ́ mɛ́t mé si ntswīi páʼ shʉ́shɔ́k Ndém a á épúp. A gɔ́ éyi Ndém a á lɛ akɔ̄ lɛ́, mbɔ a zeéŋ ŋgɔ́ azí épúp. A lɔɔ̄k ashuŋne zí tɛ́ ŋgwɛ̄ ŋgɔŋ ntsem, ashuŋne mɛ́t á wɛɛ̄ mete. A le gɔ́ tɛ mbú efók mefa epuɔ metsem, tɛ pɔ́ cʉ́ʼ té alɔ́ʼ. Á gʉɔ nnáŋ ánɛ mía ajʉʼ, á tɛ athʉ́ lephū, á ŋkɔʼɔ́ apū ete Ndém Esaʼ‑Ŋgɔŋ ntsem.
58001004	Á lɛ épúp, Ndém á ghʉ, Méŋ yi á tsya mecɔʼ Ndém metsem, ḿbú ŋgyá á yí á mía lezēŋ yīi, a puú efáŋ ntsyā etsɔ́p metsem.
58001005	Ndém a laá nzi ŋgɔ́ aleʼé, ńdé á mbū mmɔʼ cɔʼ yi ŋ́gɛ: «O ó méŋ ga, tɛ efhó ayáʼa, meŋ gɔ́ á Mɔʼɔ́ wu ú.» A te lé á mbū mmɔʼ ŋ́gɛ: «Meŋ a shʉʼ egɔ́ á Mɔʼɔ́ wu, o epiŋ ŋgɔ́ á méŋ ga á.»
58001006	A cʉ́ʼɛ épúp, mbɔ Ndém a le nɔ̄ŋ ŋgɔ̄ á ntó Méŋ yi á ŋgɔŋ ega, á ŋiŋ yīi, a puú ntshí mvhɔ ánɛ etsō tsem, ńdé ŋ́gɛ: «Á pɔŋ ŋ́gɛ, mecɔʼ Ndém metsem, e etswíʼte á esī á mvhɔ yí, ŋ́gūʼte á yí.»
58001007	Ŋ́gɔ́ mé mecɔʼ Ndém, mbɔ Ndém méŋwɛ̄t a le lé ŋ́gɛ, pɔ́ é si ŋgɔ́ megaŋ afaʼ pí, ŋgɔ́ páʼ fefwɛt lā, ńzéŋ ŋgɔ́ páʼ alē mmók lā.
58001008	Ḿbiŋ ŋgɔ́ mé Méŋ yi, mbɔ a le lé ŋ́gɛ: «Wu Ndém, akɔʼ lefɔ jú a fú enáŋa egɔ́ áa éwú.» Ńzéŋ ndé ŋ́gɛ: «O o fú elɔkɔ á ndeŋ ndeŋ, tɛ́ esáʼa epuɔ menɔŋ.
58001009	O kɔɔ̄ŋ ajū mīi, á ndeŋ ndeŋ, ḿbiŋ mbā azi á té ndeŋ ndeŋ ɛ́. Melaʼ épúp tɛ́, wu Ndém, Mɔʼɔ́ wu Ndém a le kāŋ á wú, á nnɔ megaŋ akhu pú, ńchʉ́ á wú. Ŋ́gē echʉ́ á wú, ńdɔ̄k mevɛ̄t nzɔ́ʼ á wú, ŋ́gɛ o enáŋ mé lekāk.
58001010	A le zéŋ ndé ŋ́gɛ: «Atsyapuɔ, wu mé le gē ezi, ŋ́ghʉ̄ esī atsetsáʼ. Lephū é si ŋgɔ́ mefaʼ mbū mú.
58001011	Ecū muɔ mɛ́t ntsem, e láʼ epú emi, o eké le mīi. Lephū pɔ́ esī atsetsáʼ, e fú epú ecʉ́ʼ páʼ mezwiŋ menzhó lā.
58001012	O o láʼ ezémte ecū muɔ mɛ́t, páʼ mɛ́ zémtɛ mezwiŋ menzhó lā. Ecū muɔ mɛ́t, e láʼ esɛt ntií, páʼ menzhó é sɛtɛ ntií lā. O eké nzɛ́t áa páʼ, o ó épúp lā, o te ndáʼa mmī í.
58001013	Ndém a laá nzi ndé á mbū mmɔʼ cɔʼ yi ŋ́gɛ: «Shʉʼɛ nnáŋ ánɛ ŋkɔʼɔ́ apū ete gá, meŋ eghʉ̄, o etshíte mekhu mú ánɛ megaŋ mbo pú ú.»
58001014	Mecɔʼ Ndém é gɔ́ áa mezwakne, ńnɔŋ ŋghʉ̄ɛ afaʼ á mbū Ndém. Ndém a toó á wɔ́p ŋ́gɛ, pɔ́ egʉɔ ntswíte epuɔ pīi, a a láʼ eghʉ pɔ́ etswɛ́t.
58002001	Páʼ á ké ŋgɔ́ páʼa lā, ḿpɛ pɔŋteé á lekūʼte ŋke yīi, ḿpɛ ke júʼē, tɛ é te. Tɛ á té épúp ɔ́, mbɔ ḿpɛ e fa nzhɛ.
58002002	Ŋke yīi mecɔʼ Ndém é le lɔ̄k eshʉʼ amɔ̄ʼ afʉʼ, é lɛ te á méŋ agáʼ anu ú. Ŋiŋ ntsem yīi a le tē athū, á te zīŋ páʼ ŋke mɛ́t é si nzɛ́ttɛ épúp ɔ́, Ndém a le tswá á yí ŋgʉɔ athʉ́ lepé, páʼ á pɔŋteé á legɔ̄ épúp.
58002003	Ḿpɛ piŋɛ te lɔ̄k ŋke yīi, é ghʉɛ mɛ́ tswɛ́tɛ ntɔ́ŋ á azō ɔ́, mbɔ ḿpɛ gɔ eghʉ̄ʉ páʼ lā, ḿvūʼɔ ŋgʉɔ athʉ́ lepé é? Atsyapuɔ méŋwɛ̄t, a le zī á letswi ŋke mɛ́t. Epuɔ pīi é le júʼē, é véŋ. Pɔ́ mé le shúŋ á yímpɛ ŋ́gɛ, é anuúnē.
58002004	Pɔ́ le gē etswi ŋke mɛ́t, Ndém á nɔŋ ndɔ̄kɔ meyiŋne menu, mbɔɔ meŋkʉʼne menu ntií ntiī, pɔ́ metsiá menu, ńtɔ́tɛ. Ńzéŋ nzápa ánɛ Azwakne zí, ŋ́gyá mete á mbū awíɛ awíɛ, á lelɔk ŋghʉ̄ mefaʼ, páʼ yí Ndém a á kɔŋ.
58002005	Ndém a lɛ te tsekné ŋgɔŋ zīi, e e fú tɛ́ eshʉʼe, ŋ́gɔŋ zīi pek shúŋɔ anu éwú la, á mbū mecɔʼ pí ŋ́gɛ, pɔ́ esáʼ á.
58002006	Ŋiŋ a le lé á amɔ̄ʼ ajʉʼ, á ntē aŋwaʼne Ndém, ánɛ anu jʉɔ mɛ́t ŋ́gɛ: «Ŋiŋnɔŋ a á páʼa, ŋ́gɔ́ awɔ́, tɛ wu Ndém, o kwāŋtɛ á yí efʉʼ metsem m̄? Mɔ́ yīi ŋiŋnɔŋ a á zhí, a á páʼa ŋgɔ́ awɔ́, tɛ o tshíɛ menēk mú ánɛ á yí í?
58002007	O le shʉ̄ʼ ánɛ páʼ mecɔʼ Ndém é épúp, ńnáʼ esóʼne á yí mé esī, ánɛ méŋ afʉʼ, ńchʉ́ á yí, ŋ́ghʉ̄ ŋ́gɛ, mɛ́ eyá mekuʼ mí.
58002008	O le pú ŋghʉ̄ ŋ́gɛ, ajūɔ tsem a enɔ̄ŋ á mekhu yí.» Ndém á lɛɛ́ ŋghʉɛ ŋ́gɛ, ajūɔ tsem á enɔ̄ŋ á mekhu ŋiŋnɔŋ páʼā, ńdɔkɔ ndʉ́ɛ́ ŋ́gɛ, amɔ̄ʼ azō á té éwú zīi, ŋiŋnɔŋ a te sáʼ ā. Á piīŋ ŋgɔ́ tsetsɔŋɔ, ḿpɛ zɛ́t té jʉ́ɔ á légɛ, Ndém a lē mbú nnɔ̄ŋ ajūɔ tsem á mekhu yí.
58002009	Ḿpɛ ké ŋgɔ́ si njʉ́ɔ á légɛ, ŋiŋ yīi Ndém a le soʼné á yí á méŋ afʉʼ lɛ, ánɛ páʼ mecɔʼ Ndém é lɛ épúp, a lɛ á Yɛɛ́so. Ndém a le lɔ̄k atsāmezeŋɛ té ndhʉ zīi, a wɛɛ̄ ánɛ epuɔ menɔŋ, ŋ́ghʉ̄ Yɛɛ́so á kwhʉ́ á athū epuɔ menɔŋ. Á ké ŋgɔ́ tsetsɔŋɔ, mbɔ Ndém a ke chʉ́ á yí, ŋ́ghʉ̄ ŋ́gɛ, mɛ́ ewūʼte á yí, ŋ́gyá mekuʼ mí. Ńchʉ́ á yí épúp, melaʼ mīi a le jʉ́ɔ ŋgʉɔ̄ʼ, ŋ́kwhʉ́ á athū epuɔ menɔŋ metsem.
58002010	Ndém méŋwɛ̄t mé le ghʉ̄ etsō tsem, yí mé si ŋgɔ́ á ŋwɛ́t etsō mɛ́t. Púp, á lɛ mbɔŋ ŋ́gɛ, a eghʉ̄, Yɛɛ́so a ejʉ́ɔ ŋgʉɔ̄ʼ, tɛ́ nnáŋ ánɛ mía ajʉʼ, ŋ́ghʉ̄, atʉtʉ epuɔ á ecʉ́ʼ epɔ̄ Ndém, ŋ́kó á ntē shʉ́shɔ́k yí. Yɛɛ́so mé si ŋgɔ́ á ŋiŋ yīi, a tswii nzhɛ zīi, ḿpɛ e zápa éwú, Ndém a eghʉ̄ ḿpɛ etswɛ́t.
58002011	Yɛɛ́so, a á si ŋgɔ́ á esok‑mefa epuɔ menɔŋ. Pɔ́ a epuɔ menɔŋ pīi, a soko mefa mɔ́p, é pú efhó áa mbū taʼ ŋiŋ. Melaʼ épúp tɛ́, esē é té kú á yí, á letɔ̄ŋ epuɔ menɔŋ lɛ, epɔ̄ memía pí í.
58002012	Yí méŋwɛ̄t a le lé á mbū Ndém ŋ́gɛ: «Meŋ a shʉʼɛ esáʼa eshúŋɔ epɔ̄ memía pá, á ŋiŋ yīi o ó ewiɛ́. Meŋ a shʉʼɛ etshíɛ á nnɔ epuɔ pú, éwuʼtɛ á wú.»
58002013	A le zéŋ ndé ŋ́gɛ: «Meŋ a shʉʼɛ enáŋa emaʼa ŋgua za, éyáa á mbū Ndém.» Ńzéŋ ndé ŋ́gɛ: «Meŋ wuɔ, pek a ewɔŋkhʉ̄ pīi, Ndém a le tsekné mé meŋ.»
58002014	Púp, ewɔŋkhʉ̄ pīi meŋ ndʉ́ɛ́ lā, é si ŋgɔ́ epuɔ menɔŋ tɛ ŋgwɛ̄ mekwɛ́ pɔ́ mbap nnɛ̄t. Yɛɛ́so méŋwɛ̄t azí, á le cʉ́ʼ á ŋiŋnɔŋ tɛ ŋgwɛ̄ mekwɛ́ pɔ́ mbap nnɛ̄t, tɛ́ ndɔk nzápa ánɛ yí lekwhʉ̄, ŋ́kīne mete Sɛ́ta, á ŋiŋ yīi á le wɛ̄ mete lewhʉ̄.
58002015	A le ghʉ̄ épúp, tɛ́ ndɔk ŋkɛ́ʼɛ ŋkhʉ apuʼ, á ntɔ̄ŋ epuɔ pīi, pɔ́ le té á mbɔ́k lewhʉ̄, ńcʉ́ʼɛ nnáŋa á ŋgɔŋ áa páʼ, epuʼ lewhʉ̄ lā.
58002016	Á anuúnē á légɛ, Yɛɛ́so a lɛɛ́ te eshʉ̄ʼɛ á ntswíte mecɔʼ Ndém ɛ́, a lɛɛ́ eshʉʼɛ, áa ntswíte ndhu Ablaham.
58002017	Melaʼ épúp tɛ́, a le pú eswhí epɔ̄ memía pí ánɛ ajūɔ tsem, tɛ ncʉ́ʼ á nnɔŋ‑epɔʼ eyi ndʉɛ, ŋ́gɔ́ á ŋgaŋ atsāmezeŋɛ, ńzīŋ ánɛ mekhu Ndém té miʼte, ńdɔkɔ efāʼa á lesok mefa epuɔ menɔŋ metsem.
58002018	Á épúp melaʼ mīi, páʼ mɛ́ le taté á yí, yí méŋwɛ̄t á jʉ́ɔ ŋgʉɔ̄ʼ lā, a kuūʼ á yí á letswīte epuɔ pīi, mɛ́ é si ntátɛ á wɔ́p.
58003001	Páʼ á ké mbiŋ ŋgɔ́ páʼa lā, epɔ̄ memía, pɛ́ é si ŋgɔ́ epuɔ Ndém, mbɔ Ndém a le tɔ́ŋ á yímpɛ ŋ́gɛ, ḿpɛ eghʉ̄ afaʼ zí. Púp, pɛ etshí menēk ánɛ Yɛɛ́so. Yí mé si ŋgɔ́ á nziŋ‑ntō Ndém, ŋ́gɔ́ á nnɔŋ‑epɔʼ eyi ndʉɛ, á ŋiŋ yīi ḿpɛ fɛɛ́ nnɛ̄t ŋgyá á mbū yí.
58003002	Ndém a le tsɔ́ʼ á yí, ńtsékne afaʼ mɛ́t á mbū yí, á júʼ nchu yí ndeŋ ndeŋ, páʼ Mɔɔ́sɛ a le júʼ nchu Ndém épúp, páʼ a le nɔ̄ŋ ŋghʉ̄ɛ afaʼ á athū alāʼ zí.
58003003	Mɛ́ wuʼteē á mbɔɔ‑meŋgyā, ńtɔ́k ŋgyā zīi a á pɔ́. Púp, mɛ́ pɔŋteé á lewuʼte á Yɛɛ́so, ńtɔ́k á Mɔɔ́sɛ.
58003004	Ŋgyā e gɔ le tshí á ajʉʼ, té gɔ́ yīi, ŋiŋ mé le pɔ́ɔ̄. Ndém mé piīŋ ŋgɔ́ á ŋiŋ yīi, a le pú ŋghʉ̄ ajūɔ tsem.
58003005	Mɔɔ́sɛ a lɛ á ŋgaŋ afaʼ Ndém, ńjúʼ nchu Ndém páʼ, a le nɔ̄ŋ ŋghʉɛ afaʼ, á athū alāʼ zí, mbɔ Ndém a le tsekné á mbū yí á légɛ, a eshúŋ anu zīi, yí Ndém mé nnɔŋ ŋgɔ̄ á eshúŋɔ.
58003006	Klísto, páʼ a á si ŋgɔ́ á Méŋ Ndém lā, a juúʼ nchu Ndém, mbɔ Ndém a le tsekné alāʼ zí á mbū yí. Ḿpɛ gɔ́ ŋké ŋkúʼte menu muɔ mɛ́t á ntē pímpɛ, ńnɔ̄ŋ ncuŋtɛ nzwíʼtɛ mé lekāk, mbɔ ḿpɛ mé si ŋgɔ́ alāʼ zí mɛ́t.
58003007	É melaʼ épúp tɛ́, Ndém a le lɔ̄k ŋghi Azwakne zí, ńdé ŋ́gɛ: «Pɛ gɔ́ ŋké njúʼ anu zīi, meŋ ndʉ́ɛ́ ayáʼa,
58003008	ndɛ́ʼ pɛ ezēŋne metuúŋ mɛ́, páʼ wɔ maŋgānjʉʼ pɛ́ é le ghʉ̄ épúp, áfʉʼ zīi, pɔ́ le tē athū á mbū meŋ. Pɔ́ le gʉ̄ɔ tɛ ŋkó á késáatswɛt, ńnáŋ tɛ amɔ̄ʼ afʉʼ á kuʼ, pɔ́ zwíʼ á gá.»
58003009	Ndém a le zéŋ ndé ŋ́gɛ: «Wɔ maŋgānjʉʼ pɛ́ mɛ́t, é le gʉ̄ɔ tɛ ŋkó éwú, ńzwíʼ á gá, ŋ́gɔ̄ á njʉ́ɔ páʼ meŋ a ghʉ épúp. Tɛ́ mbɔ pɔ́ é ké njʉ́ɔ mefaʼ mīi, meŋ a ghʉ á mbū pɔ́p,
58003010	tɛ á gɔ́ ŋguʼ megēm lekua. É melaʼ épúp tɛ́, meŋ nde záŋ á lɔ́ŋ ánɛ pɔ́p, ńdé ŋ́gɛ: “Pɔ́ é efʉʼ metsem, ntē wɔ́p é fhó ánɛ meŋ ntó tó. Pɔ́ té kɔ̄ŋ á wɔ́p, á leziŋ ánɛ mɛnzhɛ yīi, meŋ nde kīā ā.”
58003011	Meŋ nde záŋ á lɔ́ŋ épúp, ŋ́ka ndé ŋ́gɛ: Pɔ́ té ndáʼa ŋkúɔ́ á ntē ajʉʼ zīi, meŋ á éwú, tɛ nzwītɛ ɛ́.»
58003012	Púp me epɔ̄ memía, pɛ elāk athū zɛ́, ndɛ́ʼ ŋiŋ nnɔ wɛ, á wɛ ntē tepɔŋ, ńtē yīi e ghʉ, ŋiŋ a á le fɛ́ nnɛ̄t ŋgyá á mbū Ndém yīi, a ghʉɛ mɛ́ gɔ́ɔ éwú ú, ńtē yīi e ghʉ, a efhó á nzem Ndém ntó.
58003013	A cʉ́ʼɛ épúp, pɛ esēmte mennɛ̄t mɛ́ nzeŋne zeŋné eleʼé etsem, ḿbɔ́k mefa á letshōne á ŋiŋ á nnɔ pɛ, á te athū á mbū Ndém. Pɛ eghʉ̄ épúp eleʼé metsem, melaʼ mīi, tɛ ntshí tsetseŋɔ, ḿpɛ gɔ́ áa ánɛ ayáʼa, páʼ mɛ́ leé á ntē aŋwaʼne Ndém épúp.
58003014	Ḿpɛ gɔ́ ŋké ŋkúʼte menu mīi, mɛ́ le gē ezi, ńzíʼne á yímpɛ, tɛ́ ḿpɛ fɛ́ nnɛ̄t ŋgyá á mbū Ndém, tɛ ndáʼ ŋkó á nzokó, mbɔ ḿpɛ é páʼā, ḿpɛ a Klísto é lɔkɔ ncʉ́ʼɛ á taʼ.
58003015	Á gɔ́ páʼ aŋwaʼne Ndém á leé ŋ́gɛ: «Pɛ gɔ́ ŋké njúʼ anu zīi, Ndém a lʉ́ɛ́ ayáʼa, ndɛ́ʼ pɛ ezēŋne metuúŋ mɛ́, páʼ wɔ maŋgānjʉʼ pɛ́, é le ghʉ̄ épúp, áfʉʼ zīi pɔ́ le tē athū, á mbū Ndém.»
58003016	Wɔ awɔ́ é si ŋgɔ́ epuɔ pīi, pɔ́ le júʼ ashuŋne Ndém, ḿbiŋ ntē athū á mbū yí í? É si ŋgɔ́ epuɔ metsem pīi, Mɔɔ́sɛ a le tsāŋ á wɔ́p, ńdɔk efhó á ŋgɔŋ Ejīpto ntó.
58003017	Ndém a le záŋ á lɔ́ŋ á mbū awɔ́, tɛ á gɔ́ ŋguʼ megēm lekua ā? A le záŋ á mbū epuɔ pīi, pɔ́ le whʉ̄ mefa, ŋ́kwhʉ́te á késáatswɛt.
58003018	Ndém a lɛ́ ndʉ́ɛ́ á mbū wɔ awɔ́, tɛ ŋkāa ŋ́gɛ, pɔ́ té ndáʼa ŋkúɔ́ á ajʉʼ zīi, yí é éwú tɛ nzwītɛ ɛ̄? A lɛɛ́ ndʉ́ɛ́ á mbū wɔ te‑athū á mbū yí.
58003019	Ḿpɛ é si mbīŋɛ njʉ́ɔ páʼ, pɔ́ lɛ te kó ajʉʼ mɛ́t tɛ nzwīte ɛ́, melaʼ mīi, pɔ́ le lʉ̄ʼ á wɔ́p á lefɛ̄ nnɛ̄t, ŋ́gyá á mbū Ndém.
58004001	Ndém a le laʼnē á mbū pímpɛ ŋ́gɛ, ḿpɛ e láʼ enáŋ á ajʉʼ zīi, a naáŋ éwú, ézwite. Ḿpɛ elāk athū zímpɛ á légɛ, ndɛ́ʼ ŋiŋ á nnɔ pɛ, á láʼ nnéŋ té kó azí, ánɛ ajʉʼ azwite jʉɔ mɛ́t.
58004002	Ḿpɛ le júʼ azímpɛ ashuŋne Ndém, ńdeŋ ndeŋ páʼ, epuɔ pīi é lɛ á késáatswɛt, é le júʼ azɔ́p. Ashuŋne mɛ́t zīi pɔ́ le júʼē, á lɛ te á wɔ́p tswíte, melaʼ mīi, pɔ́ lɛ te cʉ́ʼ ashuŋne mɛ́t, á kóte á ntē pɔ́p, tɛ ŋghʉ̄ pɔ́ fɛ́ nnɛ̄t ŋgyá á mbū Ndém ɛ́.
58004003	Ḿpɛ pīi ḿpɛ fɛɛ́ nnɛ̄t ŋgyá á mbū Ndém, ḿpɛ e láʼ enáŋ á ajʉʼ zīi, a naáŋ éwú, ézwite. A le lé ánɛ anu lezwite jʉɔ mɛ́t ŋ́gɛ: «Meŋ á záŋ á lɔ́ŋ, ńdé tɛ ŋkā ŋ́gɛ: Pɔ́ té ndáʼa ŋkúɔ́ á ntē ajʉʼ zīi, meŋ á éwú, tɛ nzwītɛ ɛ́.» Ndém a le gē elé épúp páʼā, mbɔ a le pú ŋghʉ̄ akʉ̄ɛ akʉ̄ɛ tɛ á mi, tɛ efhó á anɔŋɔ́‑ŋgɔŋ.
58004004	Mɛ́ zeéŋ ndé amɔ̄ʼ ajʉʼ, á ntē aŋwaʼne Ndém, ánɛ anu mbáte eleʼé esambīa ŋ́gɛ: «Ndém a le ghʉ̄ mefaʼ mí tɛ é mi, á zwite ánɛ mbáte eleʼé esambīa.»
58004005	Mɛ́ zeéŋ ndé amɔ̄ʼ ajʉʼ, á ntē aŋwaʼne Ndém ŋ́gɛ: «Pɔ́ té ndáʼa ŋkúɔ́ á ntē ajʉʼ zīi, meŋ á éwú, tɛ nzwītɛ ɛ́.»
58004006	Epuɔ pīi é lɛ megaŋ mvhɔ, á lejūʼ ŋke mbɔŋ, pɔ́ lɛ te kó á ntē ajʉʼ zīi, Ndém a á éwú tɛ nzwīte ɛ́, melaʼ mīi, pɔ́ lɛ te ŋke mbɔŋ mɛ́t kúʼte. Meshhʉ̄ é ké nzɛ́t á mbū emɔ̄ʼ epuɔ, á lekō éwú.
58004007	É melaʼ épúp tɛ́, Ndém a le zéŋ nnéŋ amɔ̄ʼ aleʼé leswhī leswhī, ńtɔ́ŋ lɛ, “ayáʼa”. Éshʉʼ nnáŋ tɛ ndɔ̄k nchu Efɔ Ndavít, ŋ́kím aleʼé mɛ́t ánɛ ajʉʼ aŋwaʼne zīi, mɛ́ ndáʼ ŋkím lā, ŋ́gɛ: «Pɛ gɔ́ ŋké njúʼ anu zīi, Ndém a lʉ́ɛ́, ayáʼa, ndɛ́ʼ pɛ ezēŋne metuúŋ mɛ́.»
58004008	Á le wíʼe ŋ́gɔ́ éyi, Jozwie a le lɔ̄k epuɔ Islaɛl, ŋ́kó á ntē kwaʼ alāʼ azwite, mbɔ Ndém a lɛ te zéŋ ŋkím amɔ̄ʼ aleʼé azwite ɛ́.
58004009	Púp, amɔ̄ʼ aleʼé azwite, páʼ mbáte eleʼé esambīa lā, á zeéŋ nzɛ́t á mbū epuɔ Ndém.
58004010	Ŋiŋ yīi a á kó á ntē azwite á lezēŋ Ndém, a á páʼā, ńdɔkɔ nzwītɛ ánɛ mefaʼ mí, ńdeŋ ndeŋ páʼ Ndém a le zokō mefaʼ mí, ńzwīte azí épúp.
58004011	Ḿpɛ ekāk ete á lekō á ntē azwite á lezēŋ Ndém. Ḿpɛ eghʉ̄, tɛ tsɔ ŋiŋ nnɔ yímpɛ, a á le tē athū á mbū Ndém, éfā nzhɛ páʼ, wɔ maŋgānjʉʼ pímpɛ, é le ghʉ̄ épúp ɔ́.
58004012	Ashuŋne Ndém á te kwhʉ́, á wɛɛ̄ mbʉʼ, ńdó tɛ ntɔ́k apuʼ yīi, mɛ́ ntsakne meshhʉ̄ mbīa. Á koó á ntē ŋiŋ, tɛ mpfēŋ agega zí, ŋ́gʉɔ tɛ njúʼ akwɛ́, ŋ́gʉɔ tɛ njúʼ epɔŋ. Á tshoneé á ŋiŋ á lelɔk akwaŋte zīi, á ntē yí, ésáŋ tɛ nzhɛ́ ajū mīi, á mbɔŋ á leghʉ.
58004013	Mmɔʼ ŋiŋ a te éwú yīi, á té jʉ́ɔ á yí mé menēk mí í. Ajūɔ tsem á mvhɔ yí, ḿbú ŋgɔ́ ŋkɛʼɛ kɛʼɛ. Menēk mí é tshií ánɛ pímpɛ efʉʼ metsem. Ḿpɛ e láʼ epɛ́te ŋghʉʉ́‑menu mímpɛ, áa mbū yí.
58004014	Ḿpɛ wɛɛ̄ á kwaʼ mía mía nnɔŋ‑epɔʼ eyi ndʉɛ, á ŋiŋ yīi, a le gʉ̄ɔ nnáŋ á lezēŋ Ndém, á gɔ́ á Yɛɛ́so Méŋ Ndém. Púp, ḿpɛ ekúʼte á lefɛ̄ nnɛ̄t ŋgyá á mbū yí á mbɔŋɔ́, ńtswī á mbū emɔ̄ʼ epuɔ.
58004015	Kwaʼ nnɔŋ‑epɔʼ eyi ndʉɛ yīi, ḿpɛ wɛɛ̄, a kuūʼ á yí á letswīte á yímpɛ, ánɛ lepwɛ̄t yímpɛ. Metáté é le shʉ̄ʼ á mbū yí, ánɛ meshhʉ̄ ntsem, páʼ é shʉʼɛ á mbū pímpɛ lā, á ké te ánɛ mefa whʉ̄ʉ.
58004016	Púp, ḿpɛ egʉ̄ɔ mé lezēŋ Ndém té cʉʉ nzem, á yí yīi, a ghʉʉ̄ anu mbɔŋ té ndhʉ, á mbū ŋiŋ ntsem. A etsá mezeŋɛ mímpɛ. Ḿpɛ ekó nzéŋ ńtswí ajūɔ tsem zīi, a yáa, ńdɔkɔ ntswítɛ á yímpɛ ánɛ afʉʼ zīi, a á kɔŋ.
58005001	Mɛ́ é páʼā, éfhó á nnɔ epuɔ menɔŋ, tɛ́ ntsɔ́ʼ á nnɔŋ‑epɔʼ eyi ndʉɛ, ŋ́gɛ a egɔ́ á ntɔk‑nzem epuɔ menɔŋ, ánɛ lenāŋ epuɔ menɔŋ pɔ́ á Ndém. Afaʼ zí á si ŋgɔ́ á leyā etsō, mbɔɔ á lenɔŋ epɔʼ melaʼ mefa epuɔ menɔŋ.
58005002	A kuūʼ á yí á lejūʼ ajū mīi, á ghʉʉ̄, epuɔ é whʉ mefa, kɛ́ azi á ghʉʉ̄, ŋiŋ á gē efa nzhɛ, ńnɔŋ te nzhɛ́ ɛ́. Á gɔ́ páʼ yí méŋwɛ̄t azí, a á ŋiŋ mbwɛ́t ánɛ meshhʉ̄ ntsem.
58005003	É melaʼ lepwɛ̄t mɛ́t, tɛ́ a pɔŋteé á lenɔŋ epɔʼ melaʼ mefa mí méŋwɛ̄t, mbɔɔ melaʼ mefa epuɔ alāʼ.
58005004	Ŋiŋ mé té kɔŋ nnáŋ ánɛ mía ajʉʼ nnɔŋ‑epɔʼ eyi ndʉɛ ɛ́, Ndém mé tɔɔ́ŋ á ŋiŋ, ŋ́gɛ a egɔ́ ewiɛ́, ńdeŋ ndeŋ páʼ a le tɔ́ŋ á Aalɔŋ lā.
58005005	Á le zéŋ ŋgɔ́ ndeŋ ndeŋ épúp, á mbū Klísto. A le gē ecʉ́ʼ á nnɔŋ‑epɔʼ páʼā, yí méŋwɛ̄t mé té kāŋ ecʉɔ lewūʼ mɛ́t ɛ́. Ŋiŋ yīi a le lé mé yí ŋ́gɛ: «O ó méŋ ga, tɛ efhó ayáʼa, meŋ gɔ́ á Mɔʼɔ́ wu,» mé le yá me yí.
58005006	Á zeéŋ efhó ánɛ páʼ, ŋgaŋ a le lé ŋ́gɛ: «O ó si ŋgɔ́ á nnɔŋ‑epɔʼ á lemiʼɛ, ńdeŋ ndeŋ páʼ Mɛlkisedɛk a lɛ épúp.»
58005007	Klísto a lɛ á esī atsetsáʼ, ńdɔ̄k ŋghi teté pɔ́ ntshi nnēk, ńdā á mbū Ndém. Éswíŋte á Ndém, á ŋiŋ yīi a le kūʼ á lefhō á mbū lewhʉ̄, ŋ́kú á yí. Á ké ŋgɔ́ páʼ, a le pú mvéŋ ajūɔ tsem lā, Ndém á júʼ aswiŋte zí.
58005008	Tsya áa légɛ, a lɛ á Méŋ Ndém, a le ziʼné á lezāpa ánɛ ŋgʉɔ̄ʼ, ńjúʼ nchu Ndém.
58005009	Ndém á náŋ á yí ánɛ mía ajʉʼ, á cʉ́ʼ á mbū epuɔ pīi é juúʼ nchu yí, ŋ́gɔ́ á Ŋghʉɛ‑mɛ́‑tswɛ́t á lemiʼɛ.
58005010	Ndém a le chʉ́ á yí ndɔk ŋghʉ̄ á nnɔŋ‑epɔʼ eyi ndʉɛ, ńdeŋ ndeŋ páʼ, Mɛlkisedɛk a lɛ épúp.
58005011	Pek wɛɛ̄ menu tɛ nzáne mīi, pek gɔ á eshúŋɔ ánɛ anu jʉɔ mɛ́t. Wék á lepiŋ ŋkɛ́ʼte éshúŋ á wɛ́, á te, melaʼ mīi, pɛ cʉ́ʼɛ ŋká kaá ánɛ lejūʼ anu.
58005012	Á le gɔ́, á ge egɔ́ páʼa, mbɔ pɛ lē ndáʼ ncʉ́ʼ meziʼnɛ. Á piīŋ ŋgɔ́ tsetsɔŋɔ, mɛ́ zɛ́t mbɔ́ŋte á lezēŋ nzíʼne á wɛ́ epɔ̄ metsō, ánɛ anu Ndém. Á pú ŋgɔ́ gɔ́ɔ, tɛ mɛ́ e cʉ́ʼɛ eyáa á wɛ́ áa lepē, mbɔ á ŋgɔ́ yīi a ke gɔ́, mɛ́ cʉ́ʼɛ ŋgyáa á wɛ́ áa etsō lejhʉ̄ tsīi, é si ntētɛ.
58005013	Ŋiŋ yīi a á efʉʼ metsem, ńtsá áa lepē lā, a á páʼā, ńdɔkɔ nzɛ́t áa mɔ́ eswī. Yí méŋwɛ̄t a gɔ le kūʼ á lezhɛ̄ ajū mīi, á ndeŋ ndeŋ ɛ́.
58005014	Melʉɛ é pfɛɛ́t etsō lejhʉ̄ tsīi, é si ntētɛ. Pɔ́ fhoó ánɛ menu mīi, pɔ́ lé jʉ́ɔ, ŋ́kūʼ á lesāŋ tɛ nzhɛ́ ajū mīi á mbɔŋ, ńzhɛ́ azi á té pɔŋ.
58006001	Púp, ḿpɛ enáʼ mbāʼne mvhɔ menu mīi, mɛ́ le ziʼné á yímpɛ ánɛ Klísto mé nzem, ńdɔk emi mɛ́ ziʼneé epuɔ pīi pɔ́ é tswhí, ŋ́gʉ̄ɔ mé mvhɔ. Ndɛ́ʼ ḿpɛ epīiŋ nzem, ánɛ atseŋ anu jʉɔ mɛ́t leswhī leswhī. Ńdɔkɔ ŋ́gɛ, ndɛ́ʼ ḿpɛ ezéŋ nzíʼne leswhī leswhī á légɛ, ŋiŋ a egɔ̄ nnɛ̄t zi, ŋ́gwáʼ mefaʼ tsem mīi, é gɔ evɛ́ne á ŋiŋ á lelāʼ njʉ́ɔ á Ndém. Á légɛ, ŋiŋ a efɛ́ nnɛ̄t ŋgyá á mbū Ndém.
58006002	Ndɛ́ʼ ḿpɛ ezéŋ nzíʼne leswhī leswhī, menu ánɛ mentií lenoʼ epuɔ á ntshi. Ndɛ́ʼ ḿpɛ ezéŋ nzíʼne leswhī leswhī, á lezāpa mbū á athū ŋiŋ, ánu ánɛ lezīm ánɛ lewhʉ̄, ánu ánɛ Ndém á lezāʼ ntsaŋ zɔp a epuɔ menɔŋ á lemiʼɛ.
58006003	Ḿpɛ epāʼne emuɔ menu mɛ́t mé nzem, ŋ́gʉ̄ɔ mé mvhɔ, páʼ Ndém a á véŋ.
58006004	Ndɛ́ʼ ḿpɛ ezíʼne menu muɔ mɛ́t leswhī leswhī, melaʼ mīi, ŋiŋ a fhɔ́ɔ ánɛ mɛnzhɛ Ndém ntó, eshhʉ̄ é le éwú á lezēŋ ndɔ̄k ńtswíte á yí, tɛ á sɛt nnɛ̄t ncʉ́ʼ á ŋiŋ eswhī ɛ́. Ntií ŋiŋ jʉɔ mɛ́t, a lē ndáʼ njʉ́ɔ ŋkaʼ Ndém, ŋ́gwɛ̄ etsō mbɔŋ tsīi, Ndém a yáa. Azwakne Ndém á zéŋ ŋkó á ntē yí.
58006005	A ecuŋte nzhɛ́ á légɛ, ashuŋne Ndém á si ŋgɔ́ mbɔŋ. A lē ndáʼ nzwíʼ mete mīi, é fhɔ́ɔ ánɛ ŋgɔŋ zīi, e e fú tɛ́ eshʉʼe.
58006006	A le pú nzwíʼ ecū muɔ mɛ́t, ḿbiŋ nzéŋ ḿbīŋ nzem ánɛ nzwiŋ atswhī yi. Meshhʉ̄ e té zɛ́t á mbū ŋiŋ wuɔ mɛ́t, á lelɔk nzéŋ ŋgɔ̄ nnɛ̄t zi, ńcʉ́ʼ á ŋiŋ eswhī ɛ́, melaʼ mīi a á si ndɔ̄kɔ atswhī zí, ńzéŋɛ ŋkwɛ̄tɛ á Méŋ Ndém ánɛ mbaŋne paŋné. Ńdɔ̄kɔ atswhī mɛ́t, ŋ́gyáa meshhʉ̄ á mbū emɔ̄ʼ epuɔ, á lelɔk nzɔ̄te á Méŋ Ndém.
58006007	Mbeŋ e luú efʉʼ metsem, ŋ́kó ánɛ ajʉʼ atsáʼ páʼā, ajʉʼ atsáʼ mɛ́t, á zém etsō, ńdɔk ntswíte epuɔ pīi pɔ́ jʉ́ʼɛ. Ndém á néŋ mbwɛ́né ánɛ ajʉʼ atsáʼ mɛ́t.
58006008	Á piŋɛ ŋgyá menzɔ̄ŋ pɔ́ tepɔŋ mvēŋ, mbɔ mɛ́ e pú etó éwú. Mbɔ á cʉʉ́ʼ ŋgʉɔ mbīa, Ndém a enéŋ ndɔ éwú, épiŋ ege emakne, élɔk mmók eghʉ, a elákne.
58006009	Ŋ́ké ŋgɔ́ mé pɛ mepɔŋ mesoó pá, mbɔ pek ké ndʉ́ɛ́ páʼa, ńnɔŋ nchʉ́ɛ nnɛ̄t nzhɛ́ɛ á légɛ, pɛ é ánɛ mɛnzhɛ mbɔŋ, á mɛnzhɛ letswɛ̄t.
58006010	Ndém a á páʼā, ḿbú ŋgɔ́ áa ŋiŋ ndeŋ ndeŋ. A gɔ le lēkne afaʼ mbɔŋ zɛ́ ɛ́. Pɛ le gē etswi á légɛ, pɛ kɔɔ̄ŋ á yí, ŋ́ghʉ̄ afaʼ, ńdɔ̄k ntswíte epuɔ pí. Pɛ é tsetsɔŋɔ, ńzéŋ nzɛ́t ŋ́ghʉ̄ ghʉ.
58006011	Pek é si ntsáa á légɛ, awíɛ awíɛ á nnɔ pɛ, a ekúʼte á mbɔŋ atswhī wuɔ mɛ́t, tɛ ndáʼ nzōko, ńnéŋ á ntē yí á légɛ, yí é ndáʼ ŋgwɛ̄ ajū mīi, yí é si nzwíʼtɛ.
58006012	Púp, ndɛ́ʼ pɛ eká, á cʉ́ʼɛ épúp, pɛ efʉ̄ʼne epuɔ pīi, pɔ́ le fɛ́ nnɛ̄t ŋgyá á mbū Ndém, ŋ́kāk ete, Ndém á yá á wɔ́p ajū mīi, a le laʼnē á mbū pɔ́p.
58006013	Ndém a le gē eghʉ alaʼne á mbū Ablaham páʼā, ńdɔ̄k athū zí méŋwɛ̄t Ndém ŋkā, melaʼ mīi, mmɔʼ ŋiŋ tɛ ntɔ́k á yí, éyi a le gɔ́ á lɔk á yí ŋkā, a te éwú ú.
58006014	A le kā ndé ŋ́gɛ: «Meŋ a shʉʼ efuʼte mbwɛ́né ánɛ wu, tɛ e ezá ntɔ́k. Meŋ a shʉʼ eghʉ, nzwɛt ju e efuŋ nzáne.»
58006015	Ablaham á júʼ épúp, ŋ́kwɛ́t ntē nnáŋ. Ndém á láʼ ŋgyá ajū mīi, a le laʼnēē, á mbū yí.
58006016	Epuɔ menɔŋ é gē eka anu, ńdɔ̄k lezēŋ ŋiŋ yīi, a faáŋ ntsya á wɔ́p, tɛ́ ŋkā. Á lɔkɔ ntswīi á légɛ, anu zɔ́p á si ŋgɔ́ á anuúnē, tɛ ŋgɔ́ yīi, ŋiŋ a gɔ le zéŋ ŋŋāk á.
58006017	É melaʼ épúp, tɛ́ Ndém a le ká ánɛ alaʼne zīi, a le ghʉ̄ á mbū epuɔ menɔŋ. A le gē eghʉ épúp, ńdɔkɔ efāʼa á letswi á mbū epuɔ pīi, a le laʼnē á leyā azō á mbū pɔ́p, á légɛ, yí gɔ le lāʼne azō, mɛ́ piŋ efāʼ kékáŋ á.
58006018	Púp, menu mɛ́mbīa muɔ mɛ́t, Ndém a gɔ le kúmne. Ndém a púu ŋgɔ́ le á wú láte. Aziɛ́ mé ghʉ̄ʉ, ḿpɛ pīi ḿpɛ lē ŋkʉ ndʉ̄ɔne á mbap yí, é chʉ́ nnɛ̄t ŋkāk ete melaʼ épúp, ńnéŋ á ntē pímpɛ á légɛ, ḿpɛ e láʼ ewɛ ajū mīi, Ndém a le laʼnē á leyā á mbū pímpɛ.
58006019	Ḿpɛ ekúʼte á ntē pímpɛ tɛ a etē, ńzhɛ́ á légɛ, Ndém a a láʼ eyá ajū mīi, a le laʼnē á leyā á mbū pímpɛ. Aziɛ́ mé ghʉ̄ʉ, ḿpɛ etshí á mvhɔ yí té miʼte. É melaʼ épúp, tɛ́ ḿpɛ le tɔ́k ánɛ mía apū nzhó zīi, mɛ́ le lɔ̄k esáne á Mía Ŋgyā Ndém, ŋ́kó á ajʉʼ zīi, Ndém a naáŋ éwú.
58006020	Ajʉʼ mɛ́t, tɛ́ Yɛɛ́so a le té njhʉ̄ ŋkó éwú, melaʼ mímpɛ. Á gɔ́ páʼ, a le cʉ́ʼ á nnɔŋ‑epɔʼ eyi ndʉɛ á lemiʼɛ, ńdeŋ ndeŋ páʼ Mɛlkisedɛk.
58007001	Mɛlkisedɛk wuɔ mɛ́t, a lɛ á efɔ tésɔŋ Salɛm, ńzéŋ ŋgɔ́ á nnɔŋ‑epɔʼ Ndém‑tɛ‑athʉ́ lephū. Ablaham á nɔŋ ŋkɔ́ʼɔ ncu, mbɔ a á ndʉɔ́ʼ mefɔ tɛ njhʉ́, á gʉɔ mbōte á yí, ńdɔ́ mbwɛ́né á athū yí.
58007002	Ablaham á gap afuʼ ncu ntsem nzhɛ legēm, ŋ́gyá á taʼ nzhɛ á mbū yí. Lezēŋ Mɛlkisedɛk wuɔ mɛ́t, é zi nté njhʉ̄ ndɔkɔ ndʉ́ɛ́ ŋ́gɛ: «Efɔ anu ndeŋ ndeŋ» Á zéŋ ŋgɔ́ á efɔ tésɔŋ Salɛm, ńdɔkɔ ndʉ́ɛ́ á efɔ apwɛne.
58007003	Mɛ́ lɛ te á mɔʼɔ́ yi zhɛ́, mɛ́ té á mɛ́ wɔp zhɛ́, ńzi te elhu yí zhɛ́. Ńzi te zhɛ́ aleʼé zīi, mɛ́ le zhí á yí í, mɛ́ té zhɛ́ azi a le kwhʉ́ ɛ̄. A á páʼ Méŋ Ndém lā, ńdɔkɔ ŋgɔ́ á nnɔŋ‑epɔʼ, á lemiʼɛ.
58007004	Ablaham a á si ŋgɔ́ á maŋgānjʉʼ epuɔ Islaɛl, pɛ eké njʉ́ɔ páʼ, a le gāp afuʼ ncu zí nzhɛ legēm, ŋ́gyá á akim mbɔŋ, á mbū Mɛlkisedɛk. Á páʼā, Mɛlkisedɛk á lɔk ŋgɔ́ á mía ŋiŋ.
58007005	Lepé é veéŋ ŋ́gɛ, epuɔ Islaɛl e egāp etsō tsɔ́p nzhɛ legēm, ŋ́gyá á taʼ nzhɛ á mbū ndhu Levi, páʼ pɔ́ é si ŋgɔ́ wɔ nɔŋ‑epɔʼ lā. Ndhu Levi e é páʼā, ńdɔkɔ ntswíi azō á mbū epɔ̄ memía pɔ́p, páʼ pɔ́ é azɔ́p ndhu Ablaham.
58007006	Mɛlkisedɛk a le pīŋ te ŋiŋ ánɛ ndhu Levi í, Ablaham á ké ŋgyá á taʼ nzhɛ, ánɛ afuʼ ncu zīi, a á gap nzhɛ legēm, á mbū yí. Á té épúp ndaʼá, Mɛlkisedɛk á le zéŋ ndɔ́ mbwɛ́né á athū ŋiŋ yīi, Ndém a le ghʉ̄ alaʼne á mbū yí.
58007007	Á té anu efaʼ faʼ á, ŋiŋ yīi a lɔɔ́ mbwɛ́né á athū ŋiŋ, a faáŋ ntɔ́k á ŋiŋ yīi, a tswíi mbwɛ́né.
58007008	Ndhu Levi, épuɔ pīi, mɛ́ gapa etsō nzhɛ legēm ŋgyáa á taʼ nzhɛ á mbū pɔ́p, pɔ́ é si ŋgɔ́ epuɔ pīi, pɔ́ e láʼ ekwhʉ́te kwhʉ́te. Á piŋ eshʉ̄ʼ ánɛ Mɛlkisedɛk, mbɔ mɛ́ le yá nzhɛ azō áa mbū yí. Á piŋ ŋgɔ́ á ŋiŋ yīi, mɛ́ zhɛɛ́ ŋ́gɛ, a zɛɛ́t áa nte.
58007009	Ḿpɛ gɔ elé ŋ́gɛ, Levi, páʼ mɛ́ gapa etsō nzhɛ legēm, ŋ́gyáa á taʼ nzhɛ á mbū yí lā, a le zéŋ ŋgyá azí nzhɛ etsō, á mbū Mɛlkisedɛk, éfhó ánɛ páʼ, maŋgānjʉʼ wɔp Ablaham, a le yá nzhɛ etsō á mbū Mɛlkisedɛk.
58007010	Á gɔ́ páʼ a le zɛ́t áa levem maŋgānjʉʼ wɔp, tɛ́ Ablaham pɔ́ Mɛlkisedɛk é pote.
58007011	Lenɔŋ epɔʼ mé lɛ si ŋgɔ́ letseŋ anu, ánɛ mbé mīi, mɛ́ le yá á mbū epuɔ Islaɛl. Páʼ wɔ nɔŋ‑epɔʼ ánɛ ndhu Levi, é lɛ te ghʉ̄ afaʼ ndeŋ ndeŋ, páʼ lepé mɛ́t é zɛtteé épúp ɔ́ lā, mɛ́ le pīŋ te zéŋ efāʼ mmɔʼ nnɔŋ‑epɔʼ ndɛʼɛ, ánɛ ndhu Aalɔŋ ɔ́, ńcʉ́ʼɛ efāʼa á yí áa ánɛ ndhu Mɛlkisedɛk.
58007012	Ntií lelɔk ncʉ́ʼ á nnɔŋ‑epɔʼ, e kumneé páʼā, lepé é pɔ́ŋte á lezēŋ ŋkúmne azí.
58007013	Menu mīi meŋ á shúŋ la, é cʉteē á Atsyapuɔ yímpɛ. A lɛ te tó ánɛ atseŋ ŋgyā Levi í, a le tó áa ánɛ atseŋ ŋgyā zīi, ŋiŋ a laá nzi ntó éwú, ŋ́gɔ́ á nnɔŋ‑epɔʼ ɔ́.
58007014	Epuɔ metsem é si nzhɛ́ɛ á légɛ, a lɛ ŋiŋ ánɛ ndhu Yúda, á gɔ́ atseŋ ŋgyā, mbɔ Mɔɔ́sɛ a le nɔ̄ŋ eshúŋɔ anu ánɛ wɔ nɔŋ‑epɔʼ, a te kím eshúŋ ŋ́gɛ, nnɔŋ‑epɔʼ a lé zi ntó éwú ú.
58007015	Wɔ nɔŋ‑epɔʼ ánɛ ndhu Levi, é lɛ te ghʉ̄ páʼ Ndém a á si ŋkɔ̄ŋɔ ɔ́. Ajū mīi á tswiʼnɛ ŋkɛ́ʼtɛ ajʉʼ anu mɛ́t, a ajʉɔ. Á si ŋgɔ́ páʼ, eyi mmɔʼ nnɔŋ‑epɔʼ yīi, meŋ á zi ŋkím lā, a le tó ŋgɔ́ páʼ Mɛlkisedɛk lā.
58007016	A lɛ te gē ecʉ́ʼ á nnɔŋ‑epɔʼ, éfhó ánɛ anu atseŋ ŋgyā á, mete á lenāŋ á lemiʼɛ mé le ghʉ̄ʉ̄, á cʉ́ʼ ewiɛ́.
58007017	Á zi ŋgē egɔ́, aŋwaʼne Ndém á nɔŋ ntswíi ntāŋ yí, ńdʉ́ɛ ŋ́gɛ: «O ó si ŋgɔ́ á nnɔŋ‑epɔʼ á lemiʼɛ, ńdeŋ ndeŋ páʼ Mɛlkisedɛk a lɛ épúp.»
58007018	Á páʼā, Ndém á lɔkɔ mbíkɛ á nzwiŋ lepé, melaʼ mīi, é le pwɛ́tē, ńzi te epuɔ tswíte.
58007019	Lepé Mɔɔ́sɛ é lɛ te tswíte epuɔ menɔŋ, á legɔ̄ té alɔ́ʼ á mvhɔ Ndém ɛ́. Tsetsɔŋɔ, Ndém a le ké ŋgyá á yímpɛ amɔ̄ʼ azō, á tɔ́k lepé mɛ́t. Azō mɛ́t, á si ŋgyáa á yímpɛ á mɛnzhɛ á letshī á mvhɔ yí. Ḿpɛ enéŋ á ntē pímpɛ á légɛ, ḿpɛ é ndáʼ ŋgwɛ̄ aziɛ́ azō.
58007020	Amɔ̄ʼ anu á zeéŋ ŋgɔ́ lɛ, Ndém a le gē elɔk á Yɛɛ́so eghʉ á nnɔŋ‑epɔʼ eyi ndʉɛ, ŋ́kā. Ḿbiŋ ŋgɔ́ mé wɔ nɔŋ‑epɔʼ ánɛ ndhu Levi, mbɔ a lɛ te kāa.
58007021	A le ké ŋgē echʉ́ á yí, élɔk eghʉ á nnɔŋ‑epɔʼ, ŋ́ka ndé á mbū yí ŋ́gɛ: «Meŋ Atsyapuɔ, meŋ á lé tɛ ŋkā. Meŋ mbiŋɛ ŋgɔ́ le kúmne anu zīi, meŋ á lé ɛ́: “O ó si ŋgɔ́ á nnɔŋ‑epɔʼ á lemiʼɛ.”»
58007022	Ndém a le kā páʼā, ńdɔkɔ ntswīi á légɛ, Yɛɛ́so mé si ntswíi ntāŋ á légɛ, eka yīi, Ndém pɔ́ a epuɔ menɔŋ é le kʉɔ́ʼē, é si ŋgɔ́ mbɔŋ ntɔ́k eyi mvhɔ.
58007023	Ḿbáte, mbɔ wɔ nɔŋ‑epɔʼ ánɛ ndhu Levi, é lɛ tɛ nzáne, melaʼ mīi, lewhʉ̄ a le nɔ̄ŋ mvɛ́nɛ á wɔ́p, á lenāŋ á lemiʼɛ.
58007024	Ḿbiŋ ŋgɔ́ mé Yɛɛ́so, mbɔ, páʼ a puú nnáŋ á lemiʼɛ lā, ezi ntií legɔ̄ á nnɔŋ‑epɔʼ, é tswhiī tswhi.
58007025	É melaʼ épúp tɛ́, a kuūʼ á yí á leghʉ, epuɔ pīi pɔ́ é si nzápa ánɛ yí, ńtshótɛ nnɛ̄t mé lezēŋ Ndém, é tswɛ́t tɛ ndaʼ, melaʼ mīi, a á efʉʼ metsem, ŋ́gɔ́ áa nte, ńzéŋ nnɔŋ eswíŋtɛ á Ndém á athū pɔ́p.
58007026	Yí mé si ŋgɔ́ á nnɔŋ‑epɔʼ eyi ndʉɛ yīi, á le pɔ̄ŋ ŋ́gɛ, ḿpɛ ewɛ̄. Á ŋiŋ té alɔ́ʼ, té atswɛ́t, té mefa, mbɔ Ndém a lē efakne á wɔ́p a megaŋ mefa, ŋ́kɔ́ʼne á yí nnáŋ ánɛ mía ajʉʼ, á athʉ́ lephū.
58007027	A te pɔŋté á yí á legɔ̄ eleʼé tsem, ŋ́gē enɔŋ epɔʼ, ńzī mvhɔ, ńnɔ̄ŋɔ melaʼ mefa mí, tɛ́ mbiŋ nnɔ̄ŋ melaʼ mefa epuɔ alāʼ, páʼ emɔ̄ʼ wɔ nɔŋ‑epɔʼ epi melʉɛ ɛ́. A le pú ndɔk athū nnɛ̄t zí, ńnɔ̄ŋ epɔʼ á taʼ legʉɔ, á kuʼ épúp.
58007028	Á lɛ ánɛ lepé Mɔɔ́sɛ, mɛ́ tsɔ́ʼ epuɔ menɔŋ, tɛ́ ndɔk ŋghʉ̄ wɔ nɔŋ‑epɔʼ epi melʉɛ, tɛ́ pɔ́ ké ŋgɔ́ azɔ́p áa megaŋ mefa. Lepé é le pīŋ eshʉʼ ńnáŋ tɛ ntɔ́k, Ndém á shúŋne tɛ ŋkā, ńchʉ́ á Méŋ yi, ńdɔk ŋghʉ̄ á nnɔŋ‑epɔʼ eyi ndʉɛ, ŋ́gɛ a eghʉ̄ afaʼ mɛ́t á lemiʼɛ. Mbɔ Méŋ yi mɛ́t, a á ghʉ ajū mīi, á pɔŋ á yí.
58008001	Mɛgém anu yīi, pek é si ŋkɔ̄ŋɔ á leshūŋ ánɛ anu jʉɔ mɛ́t, a awuɔ páʼa: ntií mía mía nnɔŋ‑epɔʼ eyi ndʉɛ páʼa mɛ́t, tɛ́ ḿpɛ wɛ̄ɛ. Yí mé le gʉ̄ɔ nnáŋ á lephū, ánɛ ŋkɔʼɔ́ apū ete Ndém, á ajʉʼ zīi Ndém a naáŋ éwú, ésáʼa ajūɔ tsem.
58008002	A naáŋ éwú épúp, ŋ́ghʉ̄ɛ mefaʼ ánɛ te alɔ́ʼ ajʉʼ, á ntē kwaʼ ntap zīi, Atsyapuɔ a le ghʉ̄ʉ̄, ŋiŋnɔŋ mé lɛ te zēek.
58008003	Nnɔŋ‑epɔʼ eyi ndʉɛ ntsem yīi, mɛ́ é chʉ́ á yí, mɛ́ chʉʉ́ á yí páʼā, ŋ́gɛ a eyá etsō á mbū Ndém, ńzéŋ nnɔ̄ŋ epɔʼ á mbū yí. Melaʼ épúp tɛ́, á mbɔŋ ŋ́gɛ, nnɔŋ‑epɔʼ eyi ndʉɛ yímpɛ, a ewɛ̄ azí ajū mīi, a gɔ eyá.
58008004	Klísto a le wíʼe, ŋgɔ́ á esī atsetsáʼ, mbɔ a zi te mbɔɔ nnɔŋ‑epɔʼ ɔ́, melaʼ mīi a le zī ŋgē eshʉʼe, mbɔ epuɔ é ndáʼ ŋgɔ́ si ŋgyáa etsō, á mbū Ndém, ńdeŋ ndeŋ páʼ lepé Mɔɔ́sɛ é le nɔ̄ŋ nzɛ́ttɛ épúp.
58008005	Afaʼ zīi wɔ nnɔŋ‑epɔʼ puɔ mɛ́t, é lɛɛ́ ŋghʉɛ, á lɛ ayiŋne kwaʼ afaʼ zīi, mɛ́ é athʉ́ lephū ŋghʉ̄ɛ. Mɔɔ́sɛ a le nɔ̄ŋ ŋgɔ̄ á nzeēk ntap Ndém, Ndém á tswɛte á yí ŋ́gɛ: «Jʉ́ɔ́, ge ezeke, ńcuŋte ŋghʉ̄, tɛ ajūɔ tsem a egɔ́ ndeŋ ndeŋ, páʼ ezi meŋ ke tswī á wú á ndo lekwɛ̄t.»
58008006	Púp, ḿpɛ elɔ̄ɔk njʉ́ɔ á légɛ, afaʼ Yɛɛ́so á pú efáŋ ntsyā azi wɔ nɔŋ‑epɔʼ mɛ́t. A tshií á tsetsɛlɛ Ndém pɔ́ a epuɔ menɔŋ, ŋ́gɔ́ á nziŋ‑ekém ánɛ eka yīi, Ndém a kʉɔ́ʼɔ. Eka wuɔ mɛ́t, é tɔɔ́k eyi efʉʼ mvhɔ, melaʼ mīi, ajū mīi Ndém a á ntē eka wuɔ mɛ́t, ḿbhʉ́ɛ epuɔ, á tɔɔ́k azi ḿpɛ le zī ŋgwɛ.
58008007	Á ŋgwíʼe ŋgɔ́ éyi, alɔ́ʼ á lɛ te ánɛ mvhɔ eka á, mbɔ Ndém a lɛ te lɔ̄k mmɔʼ eka ndɛʼɛ, ŋ́kúmne ɛ́.
58008008	Ḿpɛ é si ŋké njʉ́ɔ páʼ, alɔ́ʼ á lɛ éwú, melaʼ mīi Ndém méŋwɛ̄t, a le cɔ́k epuɔ alāʼ pí, ńdé ŋ́gɛ: «Awuɔ yīi meleʼé é si eshʉ̄ʼɛ la, Atsyapuɔ mé lʉ́ɛ́. Émi pek a alāʼ epuɔ Islaɛl, mbɔɔ alāʼ epuɔ Yúda, e kʉɔ́ʼ eka eswhī.
58008009	Eka wuɔ mɛ́t, é le gɔ́ páʼ eyi, pek a wɔ maŋgānjʉʼ pɔ́p é le kʉɔ́ʼē, á afʉʼ zīi meŋ nde tswíʼ á wɔ́p, ŋ́gwɛ̄ á mbū meŋ, ńdɔk efhó á ŋgɔŋ Ejīpto ntó ɔ́. Pɔ́ lɛ te eka gá wuɔ mɛ́t kúʼte, melaʼ épúp tɛ́, meŋ nde tém nzem zɔp azá. Atsyapuɔ mé lʉ́ɛ́.
58008010	Eka yīi pek a epuɔ Islaɛl é shʉʼɛ ekʉɔ́ʼɔ afʉʼ mɛ́t, e ewuɔ páʼa, Atsyapuɔ mé lʉ́ɛ́: meŋ a shʉʼ enéŋ mbé má, á ntē akwaŋte pɔ́p. Meŋ a shʉʼ etí á ntē pɔ́p. Meŋ a shʉʼ egɔ́ á Ndém wɔp, pɔ́ egɔ́ epuɔ alāʼ pá.
58008011	Ŋiŋ wɔp a á le zéŋ nzíʼne mmɔʼ, á lezhɛ̄ á gá á. Ŋiŋ wɔp a á le zéŋ nzíʼne á méŋ mɔ́ yi, ńdé ŋ́gɛ: “Zhɛ́ á Atsyapuɔ ɔ́.” Epuɔ metsem e e láʼ enɔŋ ezhɛ́ɛ á gá, tɛ efhó ewɔŋkhʉ̄, ŋ́gʉɔ ŋkó melʉɛ.
58008012	A egɔ́ épúp, meŋ ndēkne mefa mɔ́p. Meŋ ńde zéŋ menu tepɔŋ mɔ́p ŋkímtɛ ɛ́.»
58008013	Ndém a le shúŋ anu ánɛ eka eswhī páʼā, ńdɔkɔ ŋghʉ̄ɛ, mvhɔ eka, é cʉ́ʼɛ nzwiŋ. Ḿpɛ é si mbīŋɛ nzhɛ́ɛ á légɛ, ajū mīi á zwiīŋ, tɛ á té zéŋ ntswítɛ ɛ́, á cʉʉ́ʼ áa awaʼá‑azō.
58009001	Á lɛ ánɛ mvhɔ eka, epuɔ menɔŋ é wɛ ezɔp ntií á lelɔk ŋgūʼte á Ndém. Azɔ́p ajʉʼ zīi pɔ́ le cuŋtēē, ŋ́gūʼtɛ á Ndém éwú, á gɔ́ á esī atsetsáʼ ega.
58009002	Pɔ́ le kwɛ́t ntap, ńdɔ̄k epū nzhó tsɛ́pīa esáne mewup mbīa, ńtɔ́ŋ mvhɔ lewup lɛ, te alɔ́ʼ ajʉʼ, ajū mīi mɛ́ tshítɛ meláam éwú, á gɔ́ éwú, tɛ́blɛ á tshí azí éwú, mblɛ zīi mɛ́ é ndɔk nnɔ̄ŋ epɔʼ, é zápte éwú.
58009003	Mmɔʼ lewup é gɔ́ á nzem páte mémpīa apū nzhó, ŋ́gɔ́ á kwaʼ ajʉʼ zīi, Ndém a á éwú.
58009004	Ajū mīi, mɛ́ tɔɔ á aŋsaŋ éwú, á tshí éwú, mbɔ mɛ́ le lɔ̄k á gɔ́ɔl tɛ́ ncūŋte. Akʉp eka á tshí éwú, mbɔ mɛ́ le lɔ̄k á gɔ́ɔl tɛ́ ndīa. Ŋgwʉ́ŋ é tshí á ntē akʉp mɛ́t, mbɔ mɛ́ le lɔ̄k á gɔ́ɔl tɛ́ ncūŋte. Máane á gɔ́ á ntē éwú, athʉ́ Aalɔŋ zīi, á le sā lā, á gɔ́ éwú, etaáflɛ tsīi mɛ́ le lɔ̄k metɔ́ tɛ́ ncūŋte, é gɔ́ éwú. Anu zīi Ndém pɔ́ a epuɔ menɔŋ é le lɔ̄k ŋkʉɔ́ʼ eka, á tíne ánɛ metaáflɛ mɛ́t.
58009005	Emɔ̄ʼ metsō é tshíte á ndo akʉp eka mɛ́t, ŋ́gɔ́ páʼ mekeke emɔ̄ʼ ntií mecɔʼ Ndém lā, ńnɔŋ ŋwāŋnɛ lɛ sɛ́t, ńdɔkɔ ntswīi á légɛ, Ndém a á ajʉʼ mɛ́t. Mbap mɔ́p é nɔŋ ŋkʉ̄ŋɛ á ajʉʼ zīi, mɛ́ pfɛttɛ metshi mena éwú, ńdɔkɔ esōko mefa epuɔ. Meŋ ké ŋgɔ́ le kɛ́ʼte ecʉɔ etsō mɛ́t, anāŋ anāŋ tsetsɔŋɔ, éshúŋ á wɛ́ ɛ́.
58009006	Mɛ́ puú mbɛ́tte ntsem páʼa mɛ́t, wɔ nɔŋ‑epɔʼ é gɔ́ɔ eleʼé tsem, ŋkúɔ́ á ntē mvhɔ lewup, ŋ́ghʉ̄ɛ afaʼ zɔ́p.
58009007	Ŋ́ké mbīŋ ŋgɔ́ ánɛ lewup mbáte epīa, nnɔŋ‑epɔʼ eyi ndʉɛ mé kó éwú, á taʼ legʉɔ ánɛ ŋguʼ alāʼ, yíléyī. Ékó éwú épúp, a á le néŋ té lɔk metshi mena, ńnɔ̄ŋ epɔʼ á mbū Ndém, melaʼ mefa mí méŋwɛ̄t, mbɔɔ melaʼ mefa mīi, epuɔ alāʼ é faa té zhɛ́ ɛ́.
58009008	Azwakne Ndém á lɛɛ́ ndɔkɔ épúp, ńtswīi á légɛ, mvhɔ lewup e láʼa nzɛ́t té mi, mɛnzhɛ á lelɔk ŋkó á kwaʼ ajʉʼ zīi, Ndém a á éwú, a á le tsɔ́ʼɔ.
58009009	Menu muɔ mɛ́t é lɛ páʼā, ŋ́gɔ́ ayiŋne menu mīi, é ayáʼa ntɔ́kɔ. É lɛɛ́ ndɔkɔ ŋ́gɛ, ajū mīi mɛ́ yáa á mbū Ndém, mbɔɔ mena pīi, mɛ́ zwhíɛ ndɔkɔ ŋgūʼtɛ á yí, é le gɔ é le kūʼ á leghʉ tɛ, ntē ŋiŋ yīi, a ghʉɛ ejʉɔ ntií etsō mɛ́t, é ŋímne nnáŋ á.
58009010	Á lɛ páʼā, ŋ́gɔ́ áa anu ajūɔ lejhʉ̄, mbɔɔ meluʼ, ŋ́gɔ́ anu ánɛ ntií ntiī lesok epe. Ŋ́gɔ́ á mɛt yīi, epuɔ menɔŋ mé le kuʼtéē, á piŋ ŋgɔ́ yīi, pɔ́ lɛ ezáʼe, ánɛ afʉʼ zīi, Ndém a á kúmne ntií lelɔk ŋgūʼte á yí.
58009011	Klísto a le ké mbiŋ eshʉ̄ʼ, ŋ́gɔ́ á nnɔŋ‑epɔʼ eyi ndʉɛ, ńdɔ̄kɔ lepɔŋ tsīi, e náŋa náŋa eshʉ̄ʼɛ. A le kó á ntē ntap zīi, e é te alɔ́ʼ, é fáŋ ntɔ́k zīi, e lɛ efʉʼ mvhɔ, tɛ́ ŋghʉ̄ afaʼ zí. Ntap jʉɔ mɛ́t, ŋiŋnɔŋ mé lɛ te kwɛ́t. Púp, é lɔkɔ te ŋgɔ́ɔ azō tɛ ndɛ̄t ŋgɔŋ jʉɔ ɔ́.
58009012	A le gē ekó á kwaʼ ajʉʼ zīi, Ndém a á éwú, a te pfɛ̄tte metshi mbwɔ̄p ɔ́, a te pfɛ̄tte emi mɔ́ efɔŋ ɔ́, ḿpfɛ̄tte áa kwaʼ metshi mí. A le kó éwú á taʼ legʉɔ, á pú ŋkūʼ épúp, ndɔ̄k esōk mefa ntsem, ánɛ epuɔ menɔŋ á lemiʼɛ.
58009013	Mɛ́ le nɔ̄ŋ ŋŋiktɛ metshi mbwɔ̄p, mbɔɔ metshi melō mefɔŋ, ńnɔŋ ncʉ̄ʼɛ avhō mɔ́ efɔŋ yīi, mɛ́ é tɔ, ánɛ epuɔ pīi, epe é ánɛ pɔ́p, ńdɔkɔ esōko epe áa mbe nnɛ̄t pɔ́p ndaʼ. Púp, pɔ́ ezéŋ ŋkūʼ á wɔ́p á lewuʼte á Ndém.
58009014	Tɛ ŋgʉɔ shɔ́ʼɔ́ ánɛ metshi Klísto o? Te mi Azwakne á le tshoné á yí, á yá athū nnɛ̄t zí á mbū Ndém, ŋ́gɔ́ á Te fa, á ŋiŋ yīi, a kwhʉ́ɛ epa esɔ̄. Metshi mí e láʼ esok á yímpɛ ánɛ mefaʼ tepɔŋ, ḿpɛ epiŋ ncʉ́ʼɛ ŋghʉ̄ɛ afaʼ áa mbū Ndém, páʼ a naáŋ nte.
58009015	Á épúp tɛ́ Klísto, a á si ŋgɔ́ á nziŋ‑ekém, á lelɔk ŋkó ánɛ eka eswhī, melaʼ mīi, a le kwhʉ́ʉ̄, ńdɔk ncūʼ epuɔ menɔŋ, ánɛ mefa mīi pɔ́ le ghʉ̄ʉ̄, ánɛ afʉʼ nzwiŋ eka. Tɛ́ epuɔ pīi, Ndém a á tɔ́ŋ á wɔ́p, e ewɛ̄ a te mi ajū mīi, a le phʉ́ á mbū epuɔ pí.
58009016	Mɛ́ gɔ le tɔ́ŋ akɛtte lewhʉ̄ ŋiŋ, té gɔ́ yīi, ŋgaŋ a á kwhʉ́, tɛ mɛ́ jʉ́ɔ ɔ̄.
58009017	Ŋiŋ a zɛ́tɛ nte, mɛ́ tɔ́ŋ akɛtte lewhʉ̄ zí, mbɔ mɛ́ pú ŋgɔ́ le lɔ̄k ntɔ́ŋ amɔ̄ʼ anu ú. Ŋiŋ a kwhʉʉ́ páʼā, tɛ́ akɛtte lewhʉ̄ zí á te nzwiŋ.
58009018	Á épúp tɛ́, mvhɔ eka e le gē ezi, mɛ́ pfɛtte metshi mena.
58009019	Mɔɔ́sɛ a le tshí á mvhɔ alāʼ ntsem, ńzī mvhɔ, ńdɔ̄k ŋghi teté, ńtɔ́ŋ mbé ntsem mīi, Ndém a le tsekné mɛ́ tí á ntē aŋwaʼne. Tɛ́ ntswíʼ metshi epɔ̄ efɔŋ, ńtēmte ánɛ emi mbwɔ̄p, ńnéŋ ntshi éwú. Éfāʼ apū amɔ̄ʼ athʉ́ zīi, mɛ́ tɔ́ŋɔ lɛ izɔp, ŋ́kwɛ́t á paŋ menɔŋ njʉnjhʉ á athū éwú, ńdɔk ŋŋīkte aŋwaʼne mɛ́t, mbɔɔ alāʼ ntsem.
58009020	Ŋ́gē eŋikte, ńnɔŋ ndʉ́ɛ́ ŋ́gɛ: «Emuɔ é si ŋgɔ́ metshi mīi, Ndém a lɔkɔ nzyɛ̄tɛ eka yīi, pɛ a pɔ́p é kʉɔ́ʼ. Pɛ pɔŋteé á lekūʼte eka mɛ́t.»
58009021	Mɔɔ́sɛ a le zéŋ ndɔk metshi, ŋ́ŋīk ntap, mbɔɔ ajūɔ tsem zīi, wɔ nɔŋ‑epɔʼ é lɔkɔ ŋghʉ̄ɛ afaʼ, á lewuʼte Ndém.
58009022	Lepé é le zɛtté ŋ́gɛ, mɛ́ elɔ̄k metshi tɛ́ esōk epe, ánɛ lelʉɛ metsō. Púp, mɛ́ zɛ́tɛ té pfɛtte metshi, mefa é le gɔ́ esok sok ó.
58009023	Mɛ́ é páʼā, ńdɔkɔ ndʉ́ɛ́ ŋ́gɛ, ajūɔ tsem zīi, mɛ́ lɛɛ́ ndɔkɔ ŋgūʼtɛ á Ndém, ánɛ nzwiŋ eka, á lɛ áa ayiŋne kwaʼ ajū mīi, á athʉ́ lephū. Mɛ́ le pɔŋté á lefōk epe, ánɛ etsō mɛ́t, páʼ lepé Mɔɔ́sɛ é le nɔ̄ŋ nzɛ́ttɛ. Ḿbiŋ ŋgɔ́ mé kwaʼ ntií lelɔk ŋgūʼte á Ndém, é nɔŋ nzɛ́ttɛ ŋ́gɛ, mɛ́ enɔ̄ŋ epɔʼ yīi, é tɔɔ́k metshi mena.
58009024	Klísto a lɛ te kó á ntē ajʉʼ alɔ́ʼ zīi, epuɔ menɔŋ mé le pɔ́ɔ̄. Ewuɔ te alɔ́ʼ ajʉʼ mɛ́t, a lɛ áa lelɔk ŋghíte páʼ, ajʉʼ zīi Ndém a naáŋ éwú, á épúp. A le kó á ntē lephū, tɛ a tshií tsetsɔŋɔ, á mvhɔ Ndém, ńtɔ́kɔ nzem zímpɛ.
58009025	Nnɔŋ‑epɔʼ eyi ndʉɛ, a eziɛ́ ŋguʼ lɛ́, ŋ́kó á ntē te alɔ́ʼ ajʉʼ, ńdɔ̄k metshi mīi é té emí í, ńnɔ̄ŋ epɔʼ. Klísto a le ké mbiŋ ndɔ̄k athū zí méŋwɛ̄t, ńnɔ̄ŋ epɔʼ, á taʼ legʉɔ, á kuʼ épúp.
58009026	Á lɛ te gɔ́ péʼe, ŋ́gɔ́ épúp ɔ́, mbɔ a le gɔ́ á jʉ́ɔ ŋgʉɔ̄ʼ tɛ ŋgʉɔ é záne, tɛ efhó á anɔŋɔ́‑ŋgɔŋ. Táʼ, afʉʼ á le náŋ tɛ ŋkūʼ, á yá athū nnɛ̄t zí, á taʼ legʉɔ épúp, ńdɔk nnɔ̄ŋ epɔʼ á athū epuɔ metsem, melaʼ mefa mɔ́p.
58009027	Páʼ epuɔ menɔŋ, é pɔŋteé á lekwhʉ̄ á taʼ legʉɔ, ŋgʉ̄ɔ mé ajʉʼ zīi, Ndém a záʼa ntsaŋ éwú lā.
58009028	Púp, Klísto a le yá athū nnɛ̄t zí, á taʼ legʉɔ páʼā, ńdɔkɔ esōko mefa atʉtʉ epuɔ. A a fú ezéŋ eshʉʼ mmɔʼ legʉɔ, é le gɔ́ melaʼ mefa á, a gɔ́ á leghʉ, epuɔ pīi, pɔ́ nnɔŋ nzwíʼtɛ á yí, e etswɛ́t.
58010001	Lepé Mɔɔ́sɛ é lɛ páʼā, ŋ́gɔ́ áa ayiŋne ajū mīi, a fú tɛ́ shʉʼe. É lɛ té kwaʼ ajū mīi, Ndém a le phʉ́ epuɔ menɔŋ ɔ́. Wɔ nɔŋ‑epɔʼ é gɛ nnɔ̄ŋɔ epɔʼ, ḿbeknɛ nnɔ̄ŋɔ, ŋguʼ tsem, té záʼte. Epɔʼ wuɔ mɛ́t, é pú ŋgɔ́ le ghʉ̄, epuɔ pīi, pɔ́ é si ŋkɔ̄ŋɔ á wɔ́p á lelɔk ewuɔ mɛnzhɛ, ńtshóte nnɛ̄t mbáte á Ndém, e láʼ ŋgʉ̄ɔ tɛ ŋkó ɔ́.
58010002	Á le wíʼe ŋgɔ́ yīi, lewuʼte á Ndém, ánɛ ejʉɔ ntií mɛ́t, á le tshí á taʼ legʉɔ, ésōk mefa ánɛ epuɔ pīi, pɔ́ ziŋɛ ánɛ mɛnzhɛ wuɔ mɛ́t, mbɔ pɔ́ la zéŋ njúʼ, ŋ́gɔ́ á ntē mefa á. Mbɔ mɛ́ gɛ te nzɛ́t nnɔ̄ŋɔ epɔʼ ɔ́.
58010003	Anu zīi á éwú, á gɔ́ áa légɛ, epɔʼ wuɔ mɛ́t, é ghʉ̄ʉ, epuɔ menɔŋ, é gɔ́ ŋguʼ tsem, ŋ́kímte mefa mɔ́p.
58010004	Metshi mefɔŋ pɔ́ emi memvhō, é pú ŋgɔ́ le kūʼ á lesok mefa á léée.
58010005	Melaʼ épúp tɛ́, Klísto a le gē ekó á ŋgɔŋ ega, ńdé á mbū Ndém ŋ́gɛ: «O lɛ te kɔ̄ŋ ŋ́gɛ, mɛ́ ezwhí mena, ńdɔk nnɔ̄ŋ epɔʼ á mbū wu ú. O te kɔ̄ŋ ŋ́gɛ, mɛ́ eyá etsō, ńdɔk nnɔ̄ŋ epɔʼ á mbū wu ú. O le ké mbīŋ ŋghʉ̄, meŋ ewɛ mbe nnɛ̄t.
58010006	Letɔ mena tɛ kīne, ńdɔk nnɔ̄ŋ epɔʼ á mbū wu, melaʼ mefa, a lɛ te á wú pɔŋ. Lezwhīte mena, ńdɔk nnɔ̄ŋ epɔʼ á mbū wu, melaʼ mefa, a te á wú pɔŋ.
58010007	Púp, meŋ ndé ŋ́gɛ: “Ndém ga, meŋ wuɔ, meŋ shʉʼɛ páʼa, ŋ́gɔ̄ á ŋghʉʉ̄ ajū mīi, wu mé kɔŋ, ńdeŋ ndeŋ páʼ, mɛ́ le tí á ntē aŋwaʼne wu épúp.”»
58010008	Klísto yí méŋwɛ̄t a le zī mvhɔ, ńdé ŋ́gɛ, Ndém a lɛ te kɔ̄ŋ ŋ́gɛ, mɛ́ ezwhíte mena, ńdɔk nnɔ̄ŋ epɔʼ á mbū yí í. A te kɔ̄ŋ ŋ́gɛ, mɛ́ eyá etsō, ńdɔk nnɔ̄ŋ epɔʼ á mbū yí í. A te kɔ̄ŋ ŋ́gɛ, mɛ́ etɔ̄ mena tɛ e ekīne, ńdɔk nnɔ̄ŋ epɔʼ á mbū yí í. A te kɔ̄ŋ ŋ́gɛ, mɛ́ ezwhíte mena, ńdɔk nnɔ̄ŋ epɔʼ á mbū yí melaʼ mefa á. A lɛ te kɔ̄ɔŋ, é lɛ te á yí pɔŋ. Tɛ́ mɛ́ ké nnɔ̄ŋ nnɔ̄ŋɔ áa páʼ, lepé Mɔɔ́sɛ, é si nzɛ́ttɛ épúp.
58010009	Ńzéŋ ndé ŋ́gɛ: «Meŋ eké ŋgɔ́ ewuɔ, meŋ shʉʼɛ á ŋghʉʉ̄ ajū mīi, wu mé kɔŋ.» A lɛɛ́ ndʉ́ɛ́ épúp páʼā, ńdɔkɔ mbíkɛ á nzwiŋ eka, ḿbhīɛ eka eswhī.
58010010	Yɛɛ́so Klísto a le ghʉ̄ ajū mīi, Ndém a le nɔ̄ŋ ŋkɔ̄ŋɔ. Ŋ́gyá á athū nnɛ̄t zí, á taʼ legʉɔ, á pú ŋkūʼ épúp, ńdɔk ŋghʉ̄, ḿpɛ é cʉ́ʼ epuɔ Ndém.
58010011	Á lɛ á ntē nzwiŋ eka, wɔ nɔŋ‑epɔʼ é tshíte á ajʉʼ eleʼé tsem, ŋ́ghʉ̄ɛ afaʼ zɔ́p, ŋ́gyáa etsō ŋgʉɔ tɛ nzáne, ńdɔkɔ nnɔ̄ŋɔ epɔʼ, ḿbeknɛ nnɔ̄ŋɔ. Á piŋ ŋgɔ́ yīi, epɔʼ mɛ́t, é gɔ le pú ŋkūʼ á lesok mefa á léée.
58010012	Klísto a le ké nnɔŋ epɔʼ, é gɔ́ ndaʼ, ńdɔk esōk mefa. A ké ŋgɔ́ tsetsɔŋɔ, ńnáŋ á apū ete Ndém, á lemiʼɛ.
58010013	Ńzwíʼtɛ ŋ́gɛ, megaŋ mbo pí, e eshʉʼ nnɔ̄ŋte á esī, a etshíte mekhu ánɛ pɔ́p.
58010014	A le lɔ̄k ndaʼ epɔʼ yīi, a le nɔ̄ŋŋ̄, ŋ́ghʉ̄, epuɔ pīi a le sōk mefa mɔ́p, é cʉ́ʼ epuɔ Ndém, á lemiʼɛ.
58010015	Azwakne Ndém á si eshúŋɔ á yímpɛ azí ŋ́gɛ, menu mɛ́t é ajʉʼ éwú, ŋ́gɔ́ épúp. A le lé ŋ́gɛ:
58010016	«Atsyapuɔ a á lé ŋ́gɛ: eka yīi, pek a pɔ́p e láʼ ekʉɔ́ʼe, páʼ meleʼé mɛ́t é tɔ́k, e ewuɔ páʼa. Meŋ a shʉʼ etí mbé má á ntē pɔ́p, mbɔɔ ánɛ ekwaŋte tsɔ́p.»
58010017	Ńzéŋ ntswiʼne ndé ŋ́gɛ: «Meŋ te shʉʼ ezéŋ ekímte mefa mɔ́p ɔ́, meŋ ńde zéŋ ŋkímte menu tepɔŋ mɔ́p ɔ́.»
58010018	Mɛ́ gɔ́ tɛ ndēkne mefa ŋiŋ páʼā, ŋgaŋ a te pɔŋté á lezēŋ nnɔ̄ŋ epɔʼ ndɛʼɛ, melaʼ mefa mí í.
58010019	Púp me epɔ̄ memía, ḿpɛ etsīa ánɛ metshi Yɛɛ́so, páʼ a le lɔ̄k nnɔŋ epɔʼ lā, ńchʉ́ nnɛ̄t nzhɛ́ á légɛ, ḿpɛ e láʼ ekó á ajʉʼ zīi, Ndém a naáŋ éwú.
58010020	Yɛɛ́so a le sīa á mía apū nzhó á mvhɔ pímpɛ, ńdɔkɔ nzápa ánɛ yí méŋwɛ̄t, páʼ a á nte lā, ńtsɔ́ʼɔ nzhɛ eswhī zīi, ḿpɛ gɔ ezīiŋ éwú, ńtā á lezēŋ Ndém. Mía apū nzhó mɛ́t zīi a le sīā, e lɛ páʼā, ŋ́gɔ́ mbe nnɛ̄t zi, páʼ mɛ́ le kwɛtēē.
58010021	Á páʼā, ḿpɛ lɔ̄ɔk épúp, ŋ́gwɛ̄ á nnɔŋ‑epɔʼ eyi ndʉɛ yīi, a cʉtɛ alúŋ epuɔ Ndém.
58010022	Púp, ḿpɛ elɔ̄k á taʼ ntē, ńtshóte nnɛ̄t mé lezēŋ Ndém, ńnɔŋ mbúu efíɛ́ nnɛ̄t ŋgyáa á mbū yí, té miʼte, melaʼ mīi, Yɛɛ́so a le lɔ̄k metshi mí, ésōk ntē yímpɛ, ńdɔ̄k ntshi te alɔ́ʼ, ésōk mbe nnɛ̄t zímpɛ.
58010023	Ndém a le laʼnē á lefū ŋgyá á yímpɛ azō. A piīŋ te lé á anu, mɛ́ faʼ kékáŋ á. Púp, ḿpɛ etswiʼne eshúŋ esa saá, ajū mīi, a le phʉ́ á yímpɛ.
58010024	Ḿpɛ etɔ́te mennɛ̄t mímpɛ nzeŋne zeŋné, ńdɔk ntshóne á awíɛ awíɛ, á lewɛ ŋkɔŋne, mbɔɔ á leghʉ mefaʼ membɔŋ.
58010025	Ndɛ́ʼ ḿpɛ ezéŋ ŋgwáʼ alúŋ epuɔ Yɛɛ́so zímpɛ, páʼ emɔ̄ʼ epuɔ é cʉʼɛ́ ŋghʉ̄ɛ épúp. A cʉ́ʼɛ épúp, ḿpɛ esēmte mennɛ̄t mímpɛ, ńzeŋne zeŋné, melaʼ mīi, pɛ é si nzhɛ́ɛ á légɛ, aleʼé zīi Atsyapuɔ a gʉɔ mé eshʉʼɛ, á tshóne tɛ mbáte.
58010026	Ŋiŋ a nɔŋ nzhɛ́ɛ á mɛnzhɛ anuúnē, ḿbiŋ te éwú ziŋ, mbɔ mmɔʼ epɔʼ yīi, mɛ́ gɔ enɔ̄ɔŋ tɛ ndɔ̄k esōk mefa mɛ́t, é té éwú ú.
58010027	Mbɔ ŋgaŋ a a cʉ́ʼɛ ezwíʼtɛ áa mía ŋgʉɔ̄ʼ yīi, Ndém a a záʼ ntsaŋ zi, élé. A egɔ́ á yí á legʉɔ mé mía mmók yīi, megaŋ atʉɛ́‑athū á mbū Ndém, e láʼ egʉɔ mé éwú.
58010028	Pɛ é si nzhɛ́ɛ á légɛ, ŋiŋ a lɛɛ́ efaa lepé Mɔɔ́sɛ, tɛ epuɔ mémpīa ká métɛ́t é gɔ́ wɔ njhʉɛ‑njʉɔ́, mɛ́ zwhíɛ á yí, té tsá á yí.
58010029	Tɛ ŋgʉɔ shɔ́ʼɔ́ á mbū ŋiŋ yīi, a á wák á Méŋ Ndém, a te lɔ̄k metshi eka mīi, mɛ́ le lɔ̄k esok á yí, ńtɔ́ŋ á azō ɔ́, ńzɔ̄te Azwakne Ndém zīi, á ghʉɛ anu mbɔŋ té ndhʉ á mbū epuɔ menɔŋ ŋ̄? Pɛ ka jʉ́ɔ á légɛ, ezi ŋgʉɔ̄ʼ e pɔŋteé á lezā ntɔ́k ezi ŋgaŋ á lɛ̄?
58010030	Ḿpɛ é si ncuŋtɛ nzhɛ́ɛ páʼ, Atsyapuɔ Ndém a le lé ŋ́gɛ: «Meŋ mé pɔɔ́ŋ á lepʉʼ anu, meŋ mé pɔɔ́ŋ á lezāpa azi awɔ́ ŋiŋ lɛ́, á alá apū yí.» A le zéŋ ndé ŋ́gɛ: «Meŋ mé pɔɔ́ŋ á lezāʼ ntsaŋ epuɔ alāʼ pá.»
58010031	Á anu ntē tɛʼ, á lewhʉ á mbū Ndém yīi, a naáŋ ntē.
58010032	Pɛ ekímte menu mīi, é le ghʉ̄ á wɛ́, efʉʼ mvhɔ. Ŋkaʼ Ndém é le lɛ̄ ŋgē ekɛʼɛ ánɛ pɛ, pɛ pú njʉ́ɔ á ntenté ŋgʉɔ̄ʼ, á ntē ncu yīi, pɛ le nɔ̄ŋ mmaʼa, ŋ́ké esēk seke.
58010033	Á lɛ ánɛ mmɔʼ eshhʉ̄, mɛ́ nɔŋ nzɔ̄tɛ á wɛ́, ḿmāʼa esē á athū pɛ, á mvhɔ alāʼ, ńdʉɔ́ʼɔ á wɛ́. Ŋ́gɔ́ mmɔʼ eshhʉ̄, pɛ nɔ̄ɔŋ ŋkʉ̄ɛ ŋgʉɔ̄ʼ epuɔ pīi, pɔ́ jʉ́ɔ ejʉɔ ntií ŋgʉɔ̄ʼ mɛ́t, ḿbīʼɛ.
58010034	Pɛ le kʉ̄ɛ ŋgʉɔ̄ʼ megaŋ atʉɛ́, ḿbīʼ. Mɛ́ gɔ á wɛ́ ŋkú etsō tsɛ́, pɛ evéŋ mé lekāk, nnɔ̄ŋ nzhɛ́ɛ á légɛ, pɛ wɛɛ̄ ajū mīi, á teē nzwiŋ, áju mīi á naáŋ á lemiʼɛ.
58010035	Púp, pɛ etswiʼne nnéŋ ntē wɛ́ ánɛ Ndém, ńdáʼ ŋgwɛ̄ á mía mía ntaŋá.
58010036	Á si nzɛ́ttɛ á wɛ́ á lekak ete, tɛ́ ndɔk ŋghʉ̄ ajū mīi, Ndém a á si ŋkɔ̄ŋɔ, a etsīa épúp, pɛ ewɛ̄ ajū mīi, Ndém a le laʼnē á mbū pɛ.
58010037	Ndém a leé á ntē aŋwaʼne yí ŋ́gɛ: «Á lɛɛ̄ ncʉ́ʼ áa méŋ agáʼ afʉʼ lɛ, á méŋ atsém njhʉ̄ lɛ, ŋiŋ yīi, a pɔŋteé á leshʉʼ, a eshʉ̄ʼ. A te e zéŋ enáŋ á leshʉʼ ɛ́.
58010038	Ŋiŋ yīi, a á ŋiŋ ndeŋ ndeŋ, a lɔɔ̄k á lefɛ̄ nnɛ̄t ŋgyá mé meŋ, ŋ́kwaʼ ŋgɔ́ éwú. A piŋɛ efhó ánɛ mɛnzhɛ ga ntó, mbɔ ntē gá é gɔ le zéŋ ŋgáŋte melaʼ mí í.»
58010039	Ŋ́ké ŋgɔ́ mé pímpɛ, mbɔ ḿpɛ te si ŋgɔ́ epuɔ pīi, pɔ́ fhɔ́ɔ ánɛ mɛnzhɛ Ndém ntúɔ́, éfāʼa á lepī í. Ḿpɛ é si ŋgɔ́ áa epuɔ pīi, pɔ́ fɛɛ́ nnɛ̄t ŋgyá á mbū Ndém, ńzéŋ nnɔ̄ŋ nzīŋɛ ánɛ mɛnzhɛ letswɛ̄t.
58011001	Lefɛ̄ nnɛ̄t ŋgyá á mbū Ndém, a á si ŋgɔ́ á levēŋ á légɛ, o ó ndáʼ ŋgwɛ̄ ajū mīi, o ó si ntsáa. Á levēŋ á légɛ, ajū mīi o te si ndɔ̄kɔ menēk njʉ́ɔ ɔ́, á éwú anuúnē.
58011002	Ndém a le gē evéŋ á légɛ, epuɔ efʉʼ mvhɔ, é si ŋgɔ́ epuɔ pí, éfhó ánɛ páʼ, pɔ́ é fɛ́ nnɛ̄t ŋgyá á mbū yí.
58011003	Ḿpɛ fhoó ánɛ páʼ, ḿpɛ fɛɛ́ nnɛ̄t ŋgyá á mbū Ndém, tɛ́ njúʼ á légɛ, Ndém a le lɔ̄k ashuŋne, tɛ́ ŋghʉ̄ ŋgɔŋ. Púp, ajū mīi ḿpɛ é si ndɔ̄kɔ menēk njʉ́ɔ, á fhoó ánɛ azi, ḿpɛ te lɔ̄k menēk njʉ́ɔ ɔ́.
58011004	Á le fhó ánɛ páʼ, Abɛl a le fɛ́ nnɛ̄t épúp, ŋ́gyá á mbū Ndém, á nɔŋ epɔʼ yí á mbū Ndém, é pɔŋ ntɔ́k eyi Kaɛŋ. Éfhó ánɛ lefɛ̄ nnɛ̄t mɛ́t, Ndém á tɔ́ŋ á yí lɛ ŋiŋ ndeŋ ndeŋ, ńtswí epɔʼ yí. Páʼ Abɛl a le fɛ́ nnɛ̄t ŋgyá á mbū Ndém lā, a zɛɛ́t ayáʼa eshúŋne shuŋné, tsya áa légɛ, a lē ŋkwhʉ́.
58011005	Á le fhó ánɛ páʼ, Enɔk a le fɛ́ nnɛ̄t épúp, ŋ́gyá á mbū Ndém, Ndém á saʼ á yí, ńdɔk ŋkɔ́ʼ mé lephū, tɛ mɛ́ té zéŋ á yí njʉ́ɔ ɔ́, tɛ a te kwhʉ́ kwhʉ́ ɛ́. Aŋwaʼne Ndém á leé ŋ́gɛ, Ndém a le gē esaʼ á yí elɔk ekɔ́ʼ épúp, mbɔ a á jʉ́ɔ, ŋghʉʉ́‑anu tsí, é pɔŋ á yí.
58011006	Ŋghʉʉ́‑anu ŋiŋ, é gɔ le pɔ̄ŋ á Ndém, té gɔ́ yīi, ŋgaŋ a fɛɛ́ nnɛ̄t ŋgyá á mbū Ndém ɛ́. Ŋiŋ yīi a á si ntshótɛ nnɛ̄t mé lezēŋ Ndém, a pɔŋteé á levēŋ á légɛ, Ndém mɛ́t, a á éwú, ḿvéŋ á légɛ, a yaá ntaŋá á mbū epuɔ pīi, pɔ́ é si efāʼa á yí.
58011007	Á le fhó ánɛ páʼ, Noe a le fɛ́ nnɛ̄t épúp, ŋ́gyá á mbū Ndém, Ndém á shúŋne á mbū yí, ńdɔk ntswɛ̄te á yí, ánɛ menu mīi, é le nɔ̄ŋ ŋgɔ̄ á eshʉʼɛ̄, tɛ mɛ́ piŋ nzī nzɛ́t áa te jʉ́ɔ. Á júʼ anu zīi, Ndém a á lé, ḿvéŋ té miʼte, ŋ́ŋyɛ̄tte á mía mía mɛtúa ntshi, ńdɔk ŋghʉ̄, pɔ́ a epuɔ atseŋ ŋgyā pí metsem, é kó éwú, ńtswɛ́t. Á lɔk épúp, ńtswī á légɛ, avoʼ epuɔ á si ŋgɔ́ epuɔ tepɔŋ. A le fɛ́ nnɛ̄t épúp, Ndém á tɔ́ŋ á yí lɛ ŋiŋ ndeŋ ndeŋ.
58011008	Á le fhó ánɛ páʼ, Ablaham a le fɛ́ nnɛ̄t épúp, ŋ́gyá á mbū Ndém, tɛ́ Ndém á tɔ́ŋ á yí, á lɛ mvéŋ, ŋ́gʉ̄ɔ mé alāʼ zīi, Ndém a le phʉ́ á leyā á mbū yí ŋ́gɛ, a ecʉ́ʼ azí. Ŋ́gē egʉɔ, a te nzhɛ́ ajʉʼ zīi, a gʉɔ mé éwú ú.
58011009	A le fhó ánɛ páʼ, yí fɛɛ́ nnɛ̄t épúp, ŋ́gyá á mbū Ndém, tɛ́ ŋgʉɔ nnáŋ ánɛ alāʼ zīi, Ndém a le phʉ́ á yí, ŋ́gɔ́ á ŋge, ńnáŋ éwú épúp, á ntē ntap, pɔ́ Izak mbɔɔ Yakɔ́p, mbɔ Ndém a le ghʉ̄ alaʼne mɛ́t, á mbū pɔ́p azɔ́p.
58011010	Ablaham a le gē enáŋ éwú épúp, ńnɔŋ nzwíʼtɛ á tésɔŋ yīi, a wɛɛ̄ á kwaʼ atsék, á tésɔŋ yīi, Ndém yí méŋwɛ̄t mé lɛ á ŋgaŋ levho, yí mé zéŋ ŋkwɛ́t.
58011011	Á le fhó ánɛ páʼ, Saála a le fɛ́ nnɛ̄t azí epúp, ŋ́gyá á mbū Ndém, tɛ mbɔɔ páʼ, a le gɔ́ mbɔ a á zwiŋ tɛʼ lā, Ndém á ghʉ, á kuʼ páʼ, a gɔ ezéŋ nzhí. Púp melaʼ mīi, a le néŋ á ntē yí á légɛ, Ndém a gɔ le kúmne anu zīi, a le laʼnē ɛ̄.
58011012	É melaʼ épúp tɛ́, Ablaham, páʼ, a le gɔ́ mbɔ a á zwiŋ tɛ ncʉ́ʼɛ ŋgɔ̄ á ŋkwhʉ̄ɛ, a le zéŋ nzhí ewɔŋkhʉ̄, tɛ pɔ́ zá tɛ ŋgɔ́ páʼ mecɔʼ saŋ, á athʉ́ lephū lā. Tɛ ŋgɔ́ páʼ memvem asaŋasáŋá á legʉ̄ŋ ntshi, tɛ ŋgɔ́ yīi, ŋiŋ a gɔ le kūʼ á lesāŋ á.
58011013	Ablaham pɔ́ a epuɔ pí mɛ́t, é le pú ŋkwhʉ́te metsem, té wɛ ajū mīi, Ndém a le laʼnē á mbū pɔ́p. Táʼ, ŋ́ké nzápa ánɛ wɔ́p á lefɛ̄ nnɛ̄t ŋgyá á mbū Ndém, ńzhɛ́ á légɛ, pɔ́ é ndáʼ ŋgwɛ̄ etsō mɛ́t ntsem, á pɔŋ á wɔ́p, pɔ́ zhɛ́ á légɛ, pɔ́ é esī atsetsáʼ páʼā, ŋ́gɔ́ áa metsia nzhɛ, ŋ́gɔ́ áa mege.
58011014	Epuɔ pīi, pɔ́ shuŋneé páʼa mɛ́t, á páʼā ndɔkɔ ntswīi ndeŋ ndeŋ ŋ́gɛ, pɔ́ é si efāʼa á amɔ̄ʼ alāʼ ndɛʼɛ zīi, a gɔ́ á kwaʼ azɔ́p.
58011015	Ŋ́gɔ́ éyi, pɔ́ le gɔ́ péʼe, ńnáʼ ŋkwāŋte alāʼ zīi, pɔ́ le fhó éwú, mbɔ pɔ́ le gɔ́, pɔ́ faʼ nzhɛ, á lelɔk mbīŋ nzem mé éwú.
58011016	Pɔ́ lɛ páʼā, ńcʉ́ʼɛ eshʉ́ɛ́ áa alāʼ mbɔŋ zīi, pɔ́ gʉɔ mé éwú, ńdɔkɔ ndʉ́ɛ́ athʉ́ lephū. Á lɛ épúp páʼā, Ndém a te lʉ̄ʼ á légɛ, pɔ́ etɔ́ŋ lezēŋ tsí, ńdé ŋ́gɛ, yí é Ndém wɔp ɔ́, melaʼ mīi, a le gɔ́ mbɔ, a lē ndáʼ ncūŋte ejʉʼ tsɔ́p á lephū.
58011017	Á le fhó ánɛ páʼ, Ablaham a le fɛ́ nnɛ̄t épúp, ŋ́gyá á mbū Ndém, Ndém á zwíʼ á yí, ńdé á mbū yí ŋ́gɛ, a elɔ̄k á méŋ yi Izak, ńnɔ̄ŋ epɔʼ á mbū yí. Á véŋ, ńnɔŋ ŋgɔ̄ elɔk á tséŋ méŋ yí Izak enɔŋ epɔʼ, tɛ́ mbɔ Ndém a le ké ŋghʉ̄ alaʼne á mbū yí,
58011018	ńdé ŋ́gɛ, Izak mé láʼ eghʉ, nzwɛt zi e esá.
58011019	Ablaham á le nɔ̄ŋ nzhɛ́ɛ á légɛ, Ndém a kuūʼ á yí á leghʉ, mepfhō é zím ánɛ lewhʉ̄. Melaʼ épúp tɛ́, Ndém a le tsɔ́ʼ á méŋ yi, ŋ́gyá mé yí, tɛ á gɔ́ áa páʼ, a á zím ánɛ lewhʉ̄ lā, á lɔkɔ eshúŋɔ anu.
58011020	Á le fhó ánɛ páʼ, Izak a le fɛ́ azí nnɛ̄t épúp, ŋ́gyá á mbū Ndém, Izak mɛ́t á lɔ́ mbwɛ́né á athū Yakɔ́p pɔ́ Izawu, ánɛ menu mīi, e fú tɛ́ eshʉʼ á mbū pɔ́p.
58011021	Á le fhó ánɛ páʼ, Yakɔ́p a le fɛ́ nnɛ̄t épúp, ŋ́gyá á mbū Ndém, Yakɔ́p wuɔ mɛ́t, á cʉ́ʼ ŋkwhʉ́ kwhʉʉ́, ńdɔ́ mbwɛ́né á athū awíɛ awíɛ, ánɛ epɔ̄ Yosɛ́p. Ńtɛ́te á athʉ́ zí, ńdɔk ŋŋɔ́ʼne á esī ŋgūʼte á Ndém.
58011022	Á le fhó ánɛ páʼ, Yosɛ́p a le fɛ́ nnɛ̄t épúp, ŋ́gyá á mbū Ndém, á cʉ́ʼ ŋkwhʉ́ kwhʉʉ́, éshúŋ anu ánɛ páʼ, epɔ̄ Islaɛl, e láʼ ecʉ́ʼ efhó á Ejīpto etó, ńzéŋ eshúŋ páʼ, mɛ́ e fú ecʉ́ʼ eghʉ épúp, mé mekwɛ́ mí.
58011023	Á le fhó ánɛ páʼ, mɔʼɔ́ Mɔɔ́sɛ pɔ́ mɛ́ wɔp, é le fɛ́ nnɛ̄t épúp, ŋ́gyá á mbū Ndém, pɔ́ zhí á yí páʼā, ńjʉ́ɔ, alá eshhʉ̄ zí á gɔ́ mbɔŋ, pɔ́ te zéŋ lepé efɔ mbɔ́k ɔ́, ńdʉ̄ɔ á yí mesaŋ métɛ́t.
58011024	Á le fhó ánɛ páʼ, Mɔɔ́sɛ a le fɛ́ nnɛ̄t épúp, ŋ́gyá á mbū Ndém, á tswhí tɛ ŋgɔ́ á ndʉɛ, ńdʉ̄ʼ á mɛ́ letɔ̄ŋ á yí Mɔɔ́sɛ lɛ, méŋ méŋ efɔ Falaɔŋ eyi menzwí.
58011025	A le kɔ̄ŋ á lejʉ̄ɔ ŋgʉɔ̄ʼ, páʼ epɔ̄ memía pí, épuɔ Islaɛl alāʼ Ndém, ńtɔ́k á yí á lege egɔ́ á ntē lekāk, ńnɔŋ ŋghʉ̄ɛ mefa. Ntí lekāk cʉɔ mɛ́t, e te náŋ.
58011026	A le jʉ́ɔ á légɛ, lejʉ̄ɔ ŋgʉɔ̄ʼ, páʼ Nzaʼ‑Ŋkhʉ á ntɔ̄ŋ apuʼ, a á si ŋgɔ́ á mía lewūʼ, ńtɔ́k lewūʼ tsīi é Ejīpto. A le nɔ̄ŋ ntshíɛ ntē yí áa ánɛ ntaŋá yīi, a a fú tɛ́ ewɛ.
58011027	Á le fhó ánɛ páʼ, Mɔɔ́sɛ wuɔ mɛ́t, a le fɛ́ nnɛ̄t épúp, ŋ́gyá á mbū Ndém, á fhó á Ejīpto ŋgʉ̄ɔ, té cɔʼ á légɛ, efɔ a a záŋ á lɔ́ŋ. Ŋ́ŋíŋ á yí á legʉɔ, páʼ a á si njʉ́ɔ á Ndém lā, tɛ́ á piŋ ŋgɔ́ yīi, mɛ́ gɔ le lɔ̄k menēk njʉ́ɔ á yí í.
58011028	Á le fhó ánɛ yí á lefɛ̄ nnɛ̄t ŋgyá á mbū Ndém, á tshí lekāk Páska, ńtswī ŋ́gɛ, mɛ́ eŋīk metshi mena á menchu ŋgyā, tɛ́ cɔʼ yīi, Ndém a á tó á yí ŋ́gɛ, a egʉɔ nzwhíte epuɔ, a á le zwhíte epɔ̄ lethū epuɔ Islaɛl ɛ́.
58011029	Á le fhó ánɛ páʼ, epuɔ Islaɛl é le fɛ́ nnɛ̄t épúp, ŋ́gyá á mbū Ndém, pɔ́ tó á mía paŋ ntshi, á aláŋ esī, páʼ pɔ́ ziŋɛ ánɛ azooné‑atsáʼ lā. Epuɔ Ejīpto é piŋ efʉ̄ʼne azɔ́p á leghʉ épúp, ḿbú ndákne á ntē ntshi.
58011030	Á le fhó ánɛ páʼ, epuɔ Islaɛl é le fɛ́ nnɛ̄t épúp, ŋ́gyá á mbū Ndém, pɔ́ kɛ́nne á tésɔŋ Jeliko eleʼé esambīa, mekɛ tésɔŋ wuɔ mɛ́t, é táka mbwɛ̄t á esī.
58011031	Á le fhó ánɛ páʼ, Lahab ŋgaŋ agā menzwí, a le fɛ́ nnɛ̄t épúp, ŋ́gyá á mbū Ndém, á lɔk apwɛne, ŋ́kókne wɔ mɛnāŋ epuɔ Islaɛl. Melaʼ épúp tɛ́, epuɔ Islaɛl é le gē ezwhíte megaŋ mbo Ndém, pɔ́ te á yí zwhí.
58011032	Meŋ ezéŋ ŋkím á awɔ́, ńtsyā awɔ́? Meŋ gɛ meŋ a kím á Jedeɔŋ, mbɔɔ Balak, ŋ́ghʉ̄ á Samsɔŋ, mbɔɔ Jeftɛ, ŋ́ghʉ̄ á Ndavít, mbɔɔ Samiɛ, mbɔɔ metswi‑ŋke Ndém, mbɔ njhʉ̄ e e kíŋ á mbū meŋ, á lelɔk ŋkím á wɔ́p, anāŋ anāŋ.
58011033	Á le fhó ánɛ páʼ, pɔ́ le fɛ́ nnɛ̄t épúp, ŋ́gyá á mbū Ndém, emɔ̄ʼ é lʉɔ́ʼ melāʼ, ńjhʉ́, ńdɔ̄k á ndeŋ ndeŋ ntɛ́ne menu. Ŋ́gwɛ̄ ajū mīi, Ndém a le laʼnē á leyā mé pɔ́p. Emɔ̄ʼ é tsɛ́t nchu menjʉnjhʉ meŋgēm.
58011034	Emɔ̄ʼ é pík á mía mmók. Emɔ̄ʼ é vuʼu ŋŋí ncu. Emɔ̄ʼ é nɔ̄ŋ mbwɛ́tɛ, páʼ epuɔ pīi, pɔ́ é si ŋgɔ̄ɔ lā, Ndém á ké ŋgyá á wɔ́p mete. Emɔ̄ʼ é lɛ wɔ maʼ‑ncu té pɔ́k azō. Ńjūŋ wɔ maʼ‑ncu epuɔ elāʼ ndɛʼɛ, tɛ pɔ́ kʉ.
58011035	Á le fhó ánɛ páʼ, emɔ̄ʼ wɔnzwí é le fɛ́ nnɛ̄t épúp, ŋ́gyá á mbū Ndém, epuɔ pɔ́p pīi, pɔ́ lē ŋkwhʉ́te, é zím ánɛ lewhʉ̄, tɛ pɔ́ zéŋ njʉ́ɔ á wɔ́p. Ńzím épúp, emɔ̄ʼ é zéŋ mvéŋ á légɛ, mɛ́ egēne á wɔ́p tɛ nzwhí. Ḿvéŋ á letswiʼne njʉ́ɔ ŋgʉɔ̄ʼ, ńdɔkɔ efāʼa á lefū ntā á lezēŋ Ndém.
58011036	Emɔ̄ʼ é zéŋ mvéŋ á légɛ, mɛ́ ezɔ̄ á wɔ́p, ńtswá á wɔ́p, ńdɔ̄k mbɔɔ metsyɛ́ɛn, ŋ́kwɛ́t á wɔ́p, ḿmāʼ á ŋgyā atʉɛ́.
58011037	Mɛ́ lɔk metɔ́ ntémte emɔ̄ʼ, ńzwhí. Ńdɔ̄k asɔɔ́, ńzáʼte emɔ̄ʼ, etsém pīa. Ńdɔ̄k ŋŋí ncu, ńzwhíte emɔ̄ʼ. Emɔ̄ʼ é gɔ́ á esī atsetsáʼ, ŋ́gáne gané, ŋ́gē egáne épúp, ńzwík ŋgup njʉnjhʉ, ká ŋgup mvhō, ńnɔŋ mbúŋɔ ajūɔ tsem, mɛ́ genɛ á wɔ́p, ńnɔŋ ndʉɔ́ʼɔ á wɔ́p.
58011038	Epuɔ puɔ mɛ́t, é lɛɛ́ ŋkɛ́tɛ á mejʉʼ mejʉʼ, á késáatswɛt, á mekwɛ̄t, á mewɔpɔ́ tɔ́, á membhʉ̄ esī atsetsáʼ. Ŋgɔŋ esī atsetsáʼ, é lɛ te á mbɔŋ ajʉʼ yīi, pɔ́ gɔ enáŋ éwú ú.
58011039	Epuɔ puɔ mɛ́t, é le fɛ́ nnɛ̄t ŋgyá á mbū Ndém, Ndém á jʉ́ɔ épúp, ḿvéŋ ŋ́gɛ, pɔ́ é epuɔ pí. Táʼ, pɔ́ le ké te wɛ̄ ajū mīi, Ndém a le laʼnē á leyā á mbū epuɔ pí í.
58011040	Púp melaʼ mīi, ajū mīi Ndém a le féŋ á mbū pímpɛ, á mbɔŋ ntɔ́k azi, pɔ́ le nɔ̄ŋ ŋkwaŋtɛ. A le gɔ́ a á le yá mé pɔ́p, té pímpɛ ŋgɔ́ éwú ú.
58012001	Ŋ́gɔ́ mé pímpɛ, mbɔ ḿpɛ é si nzhɛ́ɛ atʉtʉ epuɔ jʉɔ mɛ́t zīi, á le fɛ́ nnɛ̄t ŋgyá á mbū Ndém. Púp, ḿpɛ epú ŋgwáʼ ajūɔ tsem zīi, á gɔ evɛ́ne á yímpɛ, á leziŋ ánɛ mɛnzhɛ lefɛ̄ nnɛ̄t ŋgyá á mbū Ndém, ńdʉɔ́ʼte mefa páʼ, é efʉʼ metsem, ŋ́kɔ̄ŋ á lejhʉ̄ á yímpɛ lā. Ŋ́kāk ete, ńdɔ̄k á lekʉte yīi, Ndém a le tsekné á mbū pímpɛ, ŋ́gʉɔ tɛ nzōko.
58012002	Ŋ́gē ekʉte épúp, ńtshí menēk ánɛ Yɛɛ́so. Yí mé le ghʉ̄ʉ̄, ḿpɛ fɛ́ nnɛ̄t ŋgyá á mbū Ndém. Yí mé zéŋ nnɔ̄ŋ ŋghʉ̄ɛ, ḿpɛ e eláʼ ŋgʉɔ tɛ ŋkó á lezēŋ Ndém. Á yí yīi, a le kʉŋnē lepɔŋ tsīi, a lɛ á ntē éwú, ḿvéŋ á lekwhʉ̄ ánɛ mbaŋne paŋné, té kwaŋte esē yīi, é kuú epuɔ pīi, mɛ́ é kwɛte á wɔ́p ánɛ mbaŋne paŋné. A le kwhʉ́ épúp, a ké ŋgɔ́ tsetsɔŋɔ, ńnáŋ á ŋkɔʼɔ́ apū ete Ndém.
58012003	Pɛ enáŋ efʉʼ metsem, ŋ́kwāŋte á ŋiŋ yīi, epuɔ tepɔŋ é le māʼ ejʉɔ ntií ŋgʉɔ̄ʼ á athū yí, á kwɛ́t áa ntē. Púp, mbū mɛ́ é le láʼ ŋgɔ́ aleʼé, ḿbwɛ́t ɛ́, pɛ é le láʼ ŋgɔ́ aleʼé ŋká á.
58012004	Pɛ é si ndʉɔ́ʼɔ mefa, táʼ, pɛ ké nzɛ́t te lʉɔ́ʼ tɛ ŋgyá athū nnɛ̄t zɛ́.
58012005	Ndɛ́ʼ pɛ elēkne ashuŋne jʉɔ zīi, Ndém a á si ndɔ̄kɔ ŋgyáa á wɛ́ ŋgate, páʼ mɛ́ shúŋnɛ á mbū ewɔŋkhʉ̄ lā: «Méŋ ga, Atsyapuɔ a nɔŋ ŋkāka á wú, ndɛ́ʼ o elɔk ntɔ́ŋ mega. Ndɛ́ʼ o ezáŋte melɔ́ŋ á afʉʼ zīi, a á si ncɔ́kɔ á wú.
58012006	Atsyapuɔ a kaāk á ŋiŋ páʼā, ńdɔkɔ ŋkɔ̄ŋɔ á yí. Ńtswá á ŋiŋ ntsem yīi, yí Ndém á zhɛɛ́ á légɛ a á méŋ yi, ŋgʉɔ athʉ́.»
58012007	Ndém a veéŋ o jʉ́ɔ ŋgʉɔ̄ʼ páʼā, á lɔkɔ efāʼa ŋ́gɛ, o etswhí. Ndém a lɔɔ̄k á légɛ, pɛ é ewɔŋkhʉ̄ pí, tɛ́ ŋghʉ̄ épúp á mbū pɛ. Mmɔʼ méŋkhʉ̄ yīi, mɔʼɔ́ yi a te á yí cɔ́k, a te éwú ú.
58012008	Ndém a gɔ́ te cɔ́k á wɛ́, páʼ a cɔɔ́k ewɔŋkhʉ̄ pí metsem epúp ɔ́, pɛ ezhɛ́ á légɛ, pɛ gɔ́ áa epɔ̄ agā, pɛ te kwaʼ ewɔŋkhʉ̄ pí í.
58012009	Ḿpɛ wɛɛ̄ memɔʼɔ́ pímpɛ á esī atsetsáʼ, pɔ́ nɔɔ̄ŋ ncɔ́kɔ á yímpɛ, ḿpɛ ké nnɔ̄ŋ ŋgyá áa mekuʼ mɔ́p. Tɛ ŋgʉɔ shɔ́ʼɔ́ á mbū pímpɛ, á leyā mekuʼ á mbū Mɔʼɔ́ yímpɛ yīi, a á athʉ́ lephū ú? O nɔɔ̄ŋ nnɛ̄t á esī á mvhɔ á yí, á ghʉ, pɛ yí mé cʉ́ʼɛ nnáŋa.
58012010	Memɔʼɔ́ pímpɛ, é lɛɛ́ efhɔ́ɔ ánɛ ezɔp ntií lelɔk njʉ́ɔ anu, ńcɔ́kɔ á yímpɛ áa ánɛ méŋ afʉʼ ndaʼ. Ndém a á si mbīŋɛ ŋgē ecɔ́kɔ á yímpɛ páʼā, ńdɔkɔ efāʼa áa lepɔŋ tsímpɛ, ńdɔkɔ efāʼa ŋ́gɛ, ḿpɛ egɔ́ té alɔ́ʼ páʼ yí.
58012011	Mɛ́ cɔɔ́k á ŋiŋ páʼā, ŋgɔŋ e te á yí afʉʼ mɛ́t afʉʼ mɛ́t pɔŋ, é pék á yí péke. Á piŋ efú ŋgwɛ̄ á apwɛne, ńzīŋ ndeŋ ndeŋ, éfhó ánɛ páʼ mɛ́ le cɔ́k á yí, ńdɔk mbʉ́ʼte á yí épúp.
58012012	Púp, pɛ epʉ́ʼte mbū mɛ́ mīi, é si mbwɛ́tɛ, ńtɔ́te mekhu mɛ́ mīi, é si nzɔ́ŋnɛ.
58012013	Ésāŋte nzhɛ tɛ́ nzīŋ éwú. Púp, ŋiŋ yīi, a á si ŋŋíʼɛ, a á le kwāte, tɛ ncʉ́ʼ épúp, á pú ntē.
58012014	Pɛ enáŋ mé apwɛne, á tsetsɛlɛ epuɔ metsem. Ńnáŋ efʉʼ metsem, ńdɛ̄tne áa ánɛ Atsyapuɔ Ndém, melaʼ mīi, ŋiŋ a gɔ te lɛ̄tne ánɛ Ndém ɛ́, mbɔ a te e láʼ ejʉ́ɔ á yí í.
58012015	Pɛ epá, tɛ ŋiŋ a á le kʉ̄ŋne ajūɔ mbɔŋ zīi, Ndém a yáa á mbū epuɔ ɔ́. Ḿbá, tɛ ŋiŋ a á le gɔ́ páʼ mekāŋ lā á, ḿbɔ́k á lelɔk á yí á lewhi, ḿmāʼ á atāk á tsetsɛlɛ alúŋ epuɔ Yɛɛ́so.
58012016	Pɛ epá, tɛ ŋiŋ nnɔ wɛ a á le agā ghʉ, tɛ ŋiŋ nnɔ wɛ a á le tsēŋte ajū mīi, á azi Ndém, páʼ Izawu a le ghʉ̄ épúp lā. A lɛ á ntsya mvhɔ, ḿbiŋ ŋgyá á ajʉʼ zí, á mbū ntsiʼnzem yi, ńdɔk ŋkúmne etsō lejhʉ̄.
58012017	A le pīŋ eshʉʼ tɛ nnɔ̄ŋ ŋkɔ̄ŋɔ ŋ́gɛ, mɔʼɔ́ yi a enéŋ mbwɛ́né ánɛ yí, mɔʼɔ́ yi á piŋ te véŋ, á swíŋte á mɔʼɔ́ yi, ńdā lɛ akɔ̄ lɛ́, á té azō kúmne.
58012018	Pɛ le gē etshóte nnɛ̄t mé lezēŋ Ndém páʼā, pɛ te nnátɛ amɔ̄ʼ ajū mīi, mɛ́ é si njʉ́ɔ ɔ́, páʼ á lɛ épúp á ndo lekwɛ̄t Sinayi í. Ázō páʼ mmók yīi, é si ŋgīʼnɛ, páʼ amɔ nzém lā á, páʼ nzém ɛ́, páʼ mía afēm lā á.
58012019	Ázō páʼ ŋghi ntaŋ á, pɛ te júʼ ŋghi Ndém ɛ́. Epuɔ Islaɛl pīi, pɔ́ le júʼ ŋghi mɛ́t, ejʉʼ é le tē á wɔ́p, tɛ pɔ́ lʉʼ ŋ́gɛ, ndɛ́ʼ Ndém á zéŋ eshúŋne á mbū pɔ́p,
58012020	melaʼ mīi, pɔ́ le gɔ pɔ́ le kūʼ á lekūʼte lepé cʉɔ tsīi, Ndém a le yá á mbū pɔ́p ŋ́gɛ: «Ŋiŋ ntsem yīi, a á pfeŋ lekwɛ̄t cʉɔ, mɛ́ lɔk metɔ́ ntémte á yí nzwhí, tɛ a zi mbú ŋgɔ́ áa na.»
58012021	Ecū muɔ mɛ́t, e le tē ejʉʼ tee, tɛ Mɔɔ́sɛ á lé ŋ́gɛ: «Meŋ á si ncɔ̄ʼɔ, tɛ mvɛ̄tɛ.»
58012022	Ŋ́gɔ́ mé pɛ, mbɔ pɛ lɛɛ́ eshʉʼɛ mé ndo lekwɛ̄t á Siɔŋ, mé tésɔŋ Ndém páʼ, a naáŋ nte, mé Yelósalɛm, álāʼ Ndém. Pɛ lɛɛ́ eshʉʼɛ mé lezēŋ atʉtʉ mecɔʼ Ndém, páʼ pɔ́ é efʉʼ metsem, ŋ́gɔ́ áa ntē lekāk.
58012023	Pɛ lɛɛ́ eshʉʼɛ mé acuʼte epɔ̄ lethū Ndém, páʼ nzēŋ mɔ́p é nti tií á athʉ́ lephū lā. Pɛ lɛɛ́ eshʉʼɛ mé lezēŋ Ndém, á nzaʼ‑ntsaŋ epuɔ menɔŋ metsem. Pɛ lɛɛ́ eshʉʼɛ mé lezēŋ wɔ júʼ‑nchu Ndém pīi, pɔ́ naáŋ á lezēŋ Ndém.
58012024	Pɛ lɛɛ́ eshʉʼɛ mé lezēŋ Yɛɛ́so, á nziŋ‑ekém ánɛ eka eswhī. Pɛ lɛɛ́ eshʉʼɛ mé lezēŋ metshi mīi, Yɛɛ́so a le lɔ̄k ŋkʉɔ́ʼ eka. Metshi muɔ mɛ́t, é teē nzwiŋ ntɔ́k emi Abɛl.
58012025	Pɛ epá á wɛ́ á legɔ̄ le júʼ á ŋiŋ yīi, a shúŋnɛ á mbū pɛ ɛ́. Epuɔ pīi pɔ́ lɛ te véŋ á lejūʼ nchu ŋiŋ yīi, a lɛɛ́ ntswɛtɛ á wɔ́p á ndo esī atsetsáʼ á, Ndém a le tswá á wɔ́p ŋgʉɔ athʉ́. Ḿpɛ lʉʼɛ á lejūʼ ŋghi Ndém zīi, é fhɔ́ɔ á lephū eshúŋnɛ á mbū pímpɛ, mbɔ a gɔ le néŋ té tswá á yímpɛ ɛ́.
58012026	Á lɛ efʉʼ mvhɔ, ŋghi Ndém é ghʉ, esī atsetsáʼ é pú ncʉ̄ʼne, á tsetsɔŋɔ, Ndém á nɔŋ mbhʉ́ɛ á yímpɛ ŋ́gɛ: «Meŋ a shʉʼ eghʉ, esī atsetsáʼ ndaʼ mé le zéŋ ncʉ̄ʼne mmɔʼ legʉɔ ɔ́, lephū e epú ncʉ̄ʼne azí.»
58012027	Mmɔʼ legʉɔ é páʼā, ńdɔkɔ eshúŋɔ á légɛ, ajūɔ tsem zīi, Ndém a le pɔ́ɔ̄, á piŋ nnɔ̄ŋ ntsēŋɛ ŋgɔŋ, a láʼ ekēmɛ, épú emii, tɛ́ ajū mīi á gɔ le kēmɛ, á enáŋ á lemiʼɛ.
58012028	Púp, ḿpɛ esyákne á Ndém páʼ a á si ŋghʉ̄ɛ, ḿpɛ kúɔ́ ánɛ alāʼ zīi, á gɔ le kēmɛ. Ḿpɛ egē esyákne á yí, ńnɔ̄ŋ nnɛ̄t á esī, ŋ́ghʉ̄ ajū mīi, á pɔŋ á yí, ńnɔŋ njúʼɔ nchu yí.
58012029	Ndém yīi ḿpɛ wuʼtɛ, a á si ŋgɔ́ páʼ mmók yīi, é peŋɛ ajūɔ tsem lā.
58013001	Pɛ enáŋ efʉʼ metsem, ŋ́kɔ̄ŋne mennɛ̄t mɛ́, páʼ epɔ̄ memía lā.
58013002	Ndɛ́ʼ pɛ elēkne á lekōkne ŋiŋ ntsem. Emɔ̄ʼ epuɔ é le té á ŋghʉʉ̄ épúp, ŋ́kókne mecɔʼ Ndém té zhɛ́.
58013003	Ndɛ́ʼ pɛ elēkne epuɔ pīi, pɔ́ é ŋgyā atʉɛ́. Pɛ ekímte á wɔ́p, tɛ a gɔ́ páʼ, pɛ a pɔ́p mé puú ŋgɔ́ éwú lā. Ndɛ́ʼ pɛ elēkne epuɔ pīi, mɛ́ néŋɛ ŋgʉɔ̄ʼ á athū pɔ́p, melaʼ mīi, pɛ é si ŋgɔ́ epuɔ pīi, mɛ́ gɔ enéŋ ŋgʉɔ̄ʼ á athū pɛ azɛ́.
58013004	Awiɛ́ a ewūʼte alaá‑ŋgyā zí, ŋiŋ mbaŋa a á le sɛ̄t nzem nzwí yí í, menzwí a á le sɛ̄t nzem ndō yí í. Ndém a a láʼ etswá ŋgʉɔ athʉ́ lepé, á athū megaŋ agā, mbɔɔ á athū epuɔ pīi, pɔ́ wɛɛ̄ á mɛgap.
58013005	Ndɛ́ʼ pɛ enéŋ ntē wɛ́ ánɛ ŋkāp, tɛ́ ndɔk nnáŋ. Ajū mīi pɛ wɛɛ̄, a ekūʼ á mbū pɛ. Ndém méŋwɛ̄t a leé ŋ́gɛ: «Meŋ te e láʼ etshi á wú néŋ ɛ́, meŋ te e láʼ ewáʼ á wú ú.»
58013006	Á épúp tɛ́, ḿpɛ gɔ evéŋ té miʼte á légɛ: «Atsyapuɔ Ndém mé tswiteé á gá. Meŋ gɔ le zéŋ amɔ̄ʼ azō mbɔ́kɔ ɔ́. Ŋiŋnɔŋ a gɔ epīiŋ nzéŋ ŋ́ghʉ̄ akɔ̄ ánɛ meŋ ŋ̄?»
58013007	Pɛ ekímte wɔ tshí‑mvhɔ pīi, pɔ́ le zī mvhɔ, ńzíʼne á wɛ́ anu Ndém. Pɛ ejʉ́ɔ ntií zīi, pɔ́ le lɔ̄k nnáŋ, ńzéŋ njʉ́ɔ ezi pɔ́ le lɔ̄k ŋkhwʉ́te, éfʉ̄ʼne ezɔp ntií lefɛ̄ nnɛ̄t ŋgyá á mbū Ndém.
58013008	Yɛɛ́so Klísto a te kúmne, a gɔ́ éyi a kɛ ezɔ́, ŋ́gɔ́ lɛ akɔ̄ lɛ́, mbɔ a á ayáʼa, ŋ́gɔ́ áa épúp, épiŋ enáŋa egɔ́ɔ áa épúp.
58013009	Ndɛ́ʼ pɛ ecʉ́ʼ mɛ́ lɔk á ntií ntiī menu eswhī mīi, mɛ́ zíʼnɛ á wɛ́ ánɛ Ndém, ŋ́ghʉ̄, pɛ efāa nzhɛ. Mɛ́ é si nzíʼnɛ á wɛ́ ŋ́gɛ, etsō lejhʉ̄ é gɔ eghʉ̄ʉ, ŋiŋ á tete ánɛ mɛnzhɛ Ndém. Epuɔ pīi pɔ́ kuʼteé anu jʉɔ mɛ́t, pɔ́ la amɔ̄ʼ apɛ éwú jhʉ́ ɛ́. Ndém a lɔɔ̄k apɔŋɔ́ ntē te ndhʉ zí tɛ́ ŋghʉ̄, ŋiŋ á tete ánɛ mɛnzhɛ yi.
58013010	Ḿpɛ wɛɛ̄ ajʉʼ nnɔɔ́ŋ‑epɔʼ. Wɔ nɔŋ‑epɔʼ á ntē nzwiŋ eka, é té pɔŋté á lepɛ̄ ecū mīi, mɛ́ é lɔk nnɔ̄ŋ epɔʼ éwú, ḿpfɛ́t ɛ́.
58013011	Tɛŋgyā wɔ nɔŋ‑epɔʼ a lɔɔ̄k metshi mena, ŋ́kó á kwaʼ ajʉʼ zīi, Ndém a naáŋ éwú páʼā, ŋ́gɔ̄ áa elɔk esōk mefa epuɔ menɔŋ, mɛ́ epiŋ ndɔ̄k epfhō mena mɛ́t, efhó á káaŋ ntó, tɛ́ ntɔ̄.
58013012	Ndeŋ ndeŋ épúp, Yɛɛ́so a le gē elɔk metshi mí méŋwɛ̄t, ésok mefa epuɔ menɔŋ, ńjʉ́ɔ ŋgʉɔ̄ʼ tɛ ŋkwhʉ́, áa nzem apɛ́ tésɔŋ.
58013013	Púp, ḿpɛ efhó á káaŋ, ntó ŋgʉɔ ńjʉ́ɔ á yí, ḿvéŋ á lejʉ̄ɔ ŋgʉɔ̄ʼ, páʼ a le jʉ́ɔ ŋgʉɔ̄ʼ épúp,
58013014	melaʼ mīi, ḿpɛ te wɛ̄ á ajʉʼ á esī atsetsáʼ ega zīi, a náŋa enáŋa á. Ḿpɛ é si ntshíɛ ntē yímpɛ áa ánɛ ajʉʼ zīi, ḿpɛ e láʼ enáŋ éwú, á lemiʼɛ.
58013015	Ḿpɛ ezápa ánɛ Yɛɛ́so, azɔp zīi ḿpɛ lɔkɔ ŋgūʼtɛ á Ndém, a egɔ́ páʼ epɔʼ yīi, ḿpɛ nɔŋɔ á mbū yí lā. Púp, ashuŋne zīi á túɔ́ á nchu pímpɛ, a egɔ́ á lelɔk ŋgūʼte á Ndém, á mvhɔ epuɔ.
58013016	Ndɛ́ʼ pɛ elēkne á leghʉ anu mbɔŋ, á letswīte mennɛ̄t mɛ́ á nnɔ pɛ, ntií epɔʼ jʉɔ mɛ́t mé pɔɔ̄ŋ á Ndém.
58013017	Pɛ ejúʼ nchu wɔ tshí‑mvhɔ á nnɔ pɛ, ńjúʼ anu zīi pɔ́ shúŋɔ á wɛ́, melaʼ mīi pɔ́ é efʉʼ metsem, ńcʉ̄te á wɛ́ té ká. Á gɔ́ páʼ, pɔ́ e láʼ etshí á mvhɔ Ndém, épɛ́te páʼ, pɔ́ le cʉtē á wɛ́ épúp. Pɛ eghʉ̄ tɛ pɔ́ gē eghʉ afaʼ zɔ́p, ntē wɔ́p e enɔŋ ŋgáŋtɛ, pɔ́ le nɔ̄ŋ nzwɛ́ttɛ ɛ́. Pɔ́ ge eghʉ afaʼ zɔ́p, ńnɔŋ nzwɛ́ttɛ, mbɔ á té ŋgɔ̄ á ntswíte pɛ, ánɛ amɔ̄ʼ azō ɔ́.
58013018	Pɛ eswíŋte á Ndém ánɛ athū zék. Pek é si ncuŋtɛ nzhɛ́ á légɛ, ntē wék é té si ŋŋāka á wék, ánɛ amɔ̄ʼ azō ɔ́. Pek é efʉʼ metsem, éfāʼ áa leghʉ á mbɔŋɔ́, ánɛ anu tsem.
58013019	Meŋ á si nzɛ́ttɛ á wɛ́ ntsaŋne tsaŋne ŋ́gɛ, pɛ eswíŋte á Ndém, á véŋ, meŋ ekūuʼ á lezēŋ ŋgákne mbīŋ nzem ntswɛ́tte á wɛ́.
58013020	Ndém, á ŋwɛ́t apwɛne, a le ghʉ̄ʉ̄, Atsyapuɔ yímpɛ Yɛɛ́so, á zím ánɛ lewhʉ̄. Ńzím épúp, ńcʉ́ʼ á mía mía mpfɛnne‑memvhō Ndém, ńtsīa ánɛ páʼ, á le lɔ̄k metshi mí, ŋ́kwɛ́t eka yīi, é naáŋ á lemiʼɛ.
58013021	Ŋ́gɛ Ndém mɛ́t, a elɛ ŋghʉ̄, pɛ ekūʼ á wɛ́ á leghʉ ajūɔ tsem zīi, á mbɔŋ, tɛ́ ndɔk nzīŋ páʼ, a á si ŋkɔ̄ŋɔ. Ŋ́gɛ a elɛ nzápa ánɛ Yɛɛ́so Klísto, ŋ́ghʉ̄ ánɛ pímpɛ, páʼ a á jʉ́ɔ ŋ́gɛ, yí ghʉɛ épúp, á pɔŋ. Awuʼte á egɔ́ á mbū Yɛɛ́so mɛ́t, á meŋguʼ meŋguʼ. Á páʼa.
58013022	Epɔ̄ memía, meŋ á si ndʉ́ɛ́ ŋ́gɛ, pɛ ekúʼte anu jʉɔ zīi, meŋ á shúŋ, ńdɔk ŋgyá á wɛ́ ŋgate lāa, té záŋte nnɛ̄t. Akɛtte zīi meŋ á tí á mbū pɛ, á zi ka tswhī esāk á.
58013023	Pɛ ezhɛ́ á légɛ, mɛ́ ke tshī á méŋ mɔ́ yímpɛ Timotɛ nnéŋ. A gáknɛ eshʉ̄ʼ ńtswɛ́tte á gá, mbɔ meŋ a ge eshʉʼ ejʉ́ɔ á wɛ́, pek yí e egɔ́ nnɔ.
58013024	Pɛ etsāʼte wɔ tshí‑mvhɔ metsem á nnɔ pɛ, ńtsāʼte epuɔ Ndém metsem. Epi pɔ́ é Itália ega, é tsaʼte á wɛ́.
58013025	Ŋ́gɛ Ndém a elɛ ŋghʉ̄ anu mbɔŋ té ndhʉ, ánɛ pɛ metsem.
59001001	Meŋ Jáak, ŋ́gɔ́ á njuʼ‑nchu Ndém, mbɔɔ eyi Atsyapuɔ Yɛɛ́so Klísto, meŋ mé tíi ndɔkɔ ntsāʼtɛ epuɔ, ánɛ etseŋ ŋgyā Islaɛl ntsɔp pīa mé legēm, épi pɔ́ naŋteé á nzem apɛ́.
59001002	Epɔ̄ memía pá á nzem Klísto, ntií ntiī ŋgʉɔ̄ʼ e nɔŋ mbúu nzwíʼɛ á wɛ́, pɛ enáŋ áa me lekāk á ntē pɛ,
59001003	melaʼ mīi, azō á nɔɔ̄ŋ nzwíʼɛ á wú, o ezɛ́t efíɛ́ nnɛ̄t ŋgyáa áa mbū Klísto páʼā, ńtswiʼne ntēte ánɛ lefɛ̄ nnɛ̄t mɛ́t.
59001004	Táʼ, pɛ eké ntswiʼne ŋkúʼte á letete mɛ́t á mbɔŋɔ́, tɛ́ ndɔk ŋgɔ́ tɛ ntsékne, páʼ Ndém a á si ŋkɔ̄ŋɔ, ŋ́gɔ́ té alɔ́ʼ.
59001005	Azhɛ̄‑anu á nɔŋ ŋkíŋɛ á mbū ŋiŋ wɛ, ŋgaŋ á lɔ́ á Ndém, á yá á yí. A yaá azō á mbū ŋiŋ té cʉ nzem, té thú alɔ́ʼ zí.
59001006	Ńdaʼ ŋ́gɛ, a eké ndɔ́ mé táʼ ntē. Té pú nnáʼ ḿmīʼte, melaʼ mīi, ŋiŋ yīi a miʼteē, a á páʼ menē ntshi mīi, afēm á cʉʼɛ, ńdɔkɔ mbʉ̄ɛ̄ ndɔkɔ ncúu lā.
59001007	Ndɛ́ʼ ntií ŋiŋ jʉɔ mɛ́t, á kwaŋ ŋ́gɛ, Atsyapuɔ a gɔ eyá a yí tɛ mbɔɔ akɔ̄ lɛ́.
59001008	Ŋiŋ wuɔ mɛ́t, á wɛɛ̄ ntɔ̄ŋ epīa, ńzéŋ te ndeŋ ndeŋ ánɛ meziŋɛ́ mí ntsem ɛ́.
59001009	Méŋ mɔ́ yīi, a á te kuʼ ánɛ azō, a egáŋte ánɛ páʼ, Ndém a á si ŋkɔ́ʼnɛ nzwiŋ yí.
59001010	Eyi a á ŋgaŋ azō, a egáŋte ánɛ páʼ, Ndém a á kok nzwiŋ yí, melaʼ mīi, a a láʼ emi á azí, páʼ aflúwa zīi, á saa, ńdiɛ njúɔ́ lā.
59001011	Pɛ ejʉ́ɔ páʼ, nu a saáʼe, ŋ́kyá, ńtɔ̄ mvēŋ, aflúwa zí á zó, ŋ́gwhʉ̄, ḿbiŋ te zéŋ mbɔ̄ŋ ɔ́. Ndeŋ ndeŋ épúp, ŋgaŋ azō a a shʉʼ ezó á azí épúp, á tsetsɛlɛ mefaʼ mí.
59001012	Eshhʉ̄ mbɔŋ a á si ŋgɔ́ á ŋiŋ yīi, ŋgʉɔ̄ʼ e zwiíʼ á yí, á kwɛ́t ntē. A pikɛ te ntó ánɛ ŋgʉɔ̄ʼ mɛ́t, mbɔ Ndém a a shʉʼ eyá yí ntaŋá, e egɔ́ á yí á leta a lezēŋ yí, páʼ a le laʼnē á mbū epuɔ pīi, é kɔɔ̄ŋ á yí.
59001013	Metáté é shʉʼɛ ánɛ ŋiŋ, ndɛ́ʼ ŋgaŋ á lé ŋ́gɛ: «Ndém mé tátɛ á gá,» melaʼ mīi, amɔ̄ʼ azō á gɔ́ le tshóne á Ndém, á leghʉ anu tepɔŋ ɔ́. Ndém a piŋɛ ŋgɔ́, a á le ŋiŋ táte.
59001014	Mekwaŋte tepɔŋ mé fhoó á ntē awíɛ awíɛ, ńzɔ́pte á yí, ńtshóne á yí, á whʉ ánɛ táté.
59001015	Mekwaŋte mɛ́t, é zīi nnáŋ á ntē ŋiŋ, ńzí, ńcʉ́ʼ mefa. Mefa é kó ŋgáʼ, ŋ́ghʉ̄, ŋgaŋ á kwhʉ́.
59001016	Epɔ̄ memía, ńzéŋ ŋgɔ́ megaŋ ŋkɔŋ pá, ndɛ́ʼ ŋiŋ á pɔpte á wɛ́.
59001017	Ajūɔ tsem zīi, á teē nzwiŋ, ńzéŋ ŋgɔ́ té alɔ́ʼ, á fhoó á lephū á mbū Ndém, á mbū Mɔʼɔ́ meŋkaʼ mīi é lephū, tɛ́ esóʼo. A te kúmne, a te sɛ̄t nnéŋ epuɔ á ntē nzém ɛ́.
59001018	A le fhó ánɛ lekɔŋ yi, ńdɔ̄k ashuŋne anuúnē, ŋ́ghʉ̄ ḿpɛ é gɔ́ éwú. Ŋ́ghʉ̄ɛ épúp páʼā, ŋ́gɛ ḿpɛ egɔ́ á mbū yí, ńtshí mvhɔ, ánɛ ajū mīi a á pɔ́.
59001019	Epɔ̄ memía pá pīi meŋ kɔɔ̄ŋ, pɛ e si nzhɛ́ɛ páʼ awíɛ a pɔŋteé á legākne á lejūʼ ashuŋne Ndém, ḿbiŋ ŋkúʼte nnɛ̄t, ánɛ leshūŋne. Ndɛ́ʼ ŋiŋ á gákne nzáŋ á lɔ́ŋ,
59001020	melaʼ mīi, ŋiŋ yīi a zaáŋ á lɔ́ŋ, a te ghʉ̄ ajū mīi, á ndeŋ ndeŋ, á mvhɔ Ndém ɛ́.
59001021	Melaʼ épúp tɛ́, pɛ epú ŋgwáʼ á ntií ntiī nchʉ́, ŋ́gwáʼ á ntií ntiī esɔ̄, ḿbiŋ nnɔ̄ŋ nnɛ̄t á esī njúʼ ashuŋne zīi, Ndém a le phī á ntē pɛ. Ashuŋne mɛ́t mé kuūʼ á leghʉ pɛ etswɛ́t, ńdáʼ ŋgɔ́ éwú.
59001022	Ndɛ́ʼ pɛ lɛ nzwíʼte ashuŋne Ndém zwíʼte. Pɛ eghʉ̄ páʼ ashuŋne mɛ́t, á si ndʉ́ɛ́ épúp. Tɛ á té épúp ɔ́, mbɔ á páʼā, pɛ lɔ̄kɔ mbɔ̄ptɛ áa mennɛ̄t mɛ́,
59001023	melaʼ mīi, ŋiŋ a júʼɔ ashuŋne Ndém, ḿbīŋ te ghʉ̄ páʼ ashuŋne mɛ́t, á si ndʉ́ɛ́ épúp ɔ́, mbɔ ŋgaŋ a swhií á ŋiŋ yīi, a á cʉte eshhʉ̄ yí á ntē ajʉɔ‑eshhʉ̄, ńjʉ́ɔ páʼ é épúp.
59001024	Ŋiŋ a cʉteē eshhʉ̄ yí á ntē ajʉɔ‑eshhʉ̄, ńdɛ ŋgē etém nzem, ńdēkne páʼ a á zi njʉ́ɔ, é gɔ́ épúp.
59001025	Ḿbiŋ ŋgɔ́ mé ŋiŋ yīi, a kuʼteé lepé Ndém, lépé mɛ́t tsīi, é ghʉʉ̄ mɛ́ ziŋ esa saá, ńzéŋ nnɔŋ ncūŋtɛ ŋghʉ̄ɛ páʼ, lepé mɛ́t é si ndʉ́ɛ́ épúp, tɛ a te lɛ̄ ŋgɔ́ áa júʼ júʼ ndaʼ á, ńzéŋɛ ŋghʉ̄ɛ páʼ lepé mɛ́t, é si ndʉ́ɛ́ épúp. Mbɔ Ndém a a shʉʼ enéŋ mbwɛ́né, ánɛ ajūɔ tsem zīi, ŋiŋ wuɔ mɛ́t a ghʉɛ.
59001026	Ŋiŋ a nɔŋ ŋkwāŋa ŋ́gɛ, yí é si nzīŋɛ á nzem Ndém, ḿbiŋ te tsāʼ ashuŋne zí méŋwɛ̄t ɛ́, mbɔ a pɔptɛ athū nnɛ̄t zí. A gɛ yí é si nzīŋɛ á nzem Ndém páʼā, á gɔ́ áa anu te athū.
59001027	Legɔ̄ á kwaʼ ŋiŋ Ndém ndeŋ ndeŋ, páʼ Mɔʼɔ́ yímpɛ Ndém, a á si ŋkɔ̄ŋɔ, á si ŋgɔ́ á letūŋne epɔ̄ metsɛɛ́h pɔ́ mepfók á ntē ŋgʉɔ̄ʼ zɔp. Ḿbiŋ ntshí á akhu ŋgīŋne, ḿbɔ́k menu ŋgɔŋ á leghʉ, o efā nzhɛ.
59002001	Epɔ̄ memía pá á nzem Klísto, páʼ pɛ lē efɛ́ nnɛ̄t zɛ ŋgyá á mbū Atsyapuɔ Yɛɛ́so Klísto, ŋgaŋ shʉ́shɔ́k lā, ndɛ́ʼ pɛ etɛ̄ʼte epuɔ.
59002002	Ḿpɛ elɛ ndé ŋ́gɛ, epuɔ mémpīa é shʉʼɛ ŋkó á ŋgyā aswiŋte pɛ, mmɔʼ á zwík mekwáŋ pīi, é teē nzwiŋ, ḿmāʼ memía menzhó. Eyi mmɔʼ á gɔ́ á mbūŋ, ḿmāʼ, metsyak nzhó.
59002003	Pɛ elɛ̄ ncʉ̄te áa ŋiŋ yīi, a á nzwík memía menzhó, ńdé á mbū yí ŋ́gɛ: «Lɛ eshʉ̄ʼ nnáŋ ánɛ mbɔŋ ajʉʼ wuɔ.» Ḿbīŋ ndé á mbū mbūŋ ŋ́gɛ: «Gʉɔ ntshí é ege, ŋ́ké te épúp ɔ́, o egʉ̄ɔ nnáŋ á ajʉʼ zīi, meŋ tshítɛ mekhu má éwú.»
59002004	Mbɔ pɛ ghʉɛ épúp páʼā, ńdɔkɔ te ŋgɔ́ɔ megaŋ atɛʼte á nnɔ pɛ ɛ́ lɛ̄? Á té páʼā mbɔ pɛ é lɔk akwaŋte tepɔŋ, ńcʉ̄te á ŋiŋ ɛ́ lɛ̄?
59002005	Epɔ̄ memía pá pīi meŋ kɔɔ̄ŋ á wɔ́p, pɛ etéŋɛ metuúŋ njúʼ. Ndém mé lɛ te tsɔ́ʼ epuɔ pīi, epuɔ menɔŋ é kwaāŋ ŋ́gɛ, pɔ́ é mepūŋ, ŋ́ghʉ̄ pɔ́ fɛ́ nnɛ̄t ŋgyá á mbū Yɛɛ́so Klísto, ńdɔkɔ ncʉ́ʼɛ megaŋ azō ɔ́ lɛ̄? Ńzéŋ ŋghʉ̄ pɔ́ wɛ lepɔŋ tsīi, é ntē Lefɔ Ndém, páʼ a le laʼnē épúp, á mbū epuɔ pīi pɔ́ kɔɔ̄ŋ á yí lɛ̄?
59002006	Pɛ ké mbiŋ ŋgɔ́ á si ŋgwáka mepūŋ, tɛ́ megaŋ azō mé piŋ nnɔ̄ŋ nnáŋa á athū pɛ. Pɔ́ mé té zéŋ nnɔŋ eshūŋnɛ á wɛ́, ńdɔkɔ ŋgʉ̄ɔ mé mvhɔ asāʼ á lɛ̄?
59002007	Pɔ́ mé zéŋ nnɔ̄ŋ ntsēŋtɛ á mɛgém lezēŋ yīi, Ndém a le gɛ mɛ́ etɔ́ŋ á athū pɛ.
59002008	A gɔ́ éyi pɛ kuʼteé lepé Ndém, á kwaʼ efɔ yímpɛ, páʼ mɛ́ le tí á ntē aŋwaʼne épúp, ŋ́gɛ: «Kɔŋ á ŋiŋ ntsem, páʼ athū nnɛ̄t jú lā.» Mbɔ pɛ é si ŋghʉ̄ɛ á mbɔŋɔ́.
59002009	Ŋ́ké mbiŋ ŋgɔ́ éyi, pɛ é megaŋ atɛʼte, mbɔ á épúp páʼā, pɛ elɔ̄kɔ efāa. Pɛ elɔ̄kɔ ncʉ́ʼɛ megaŋ mefa, melaʼ mīi pɛ é whʉ lepé.
59002010	Ŋiŋ a zi mbú ŋkúʼte mbé Ndém ntsem, ḿbīŋ ŋgwhʉ̄ ánɛ taʼ ndaʼ, mbɔ a á pú ŋgwhʉ̄ mbé Ndém ntsem.
59002011	Á épúp melaʼ mīi, Ndém a le lé ŋ́gɛ: «Ndɛ́ʼ ŋiŋ á gɔ́ aleʼé ŋghʉ̄ agā.» Ńzéŋ ndé ŋ́gɛ: «Ńdɛ́ʼ ŋiŋ a gɔ́ aleʼé nzwhí á ŋiŋ.» Ŋiŋ a piŋɛ te agā ghʉ, ńzwhí á ŋiŋ, mbɔ a á fa áa lepé.
59002012	Pɛ nɔŋ eshúŋnɛ, ńnɔ̄ŋ ŋghʉ̄ɛ tɛ mbɔɔ akɔ̄ lɛ́, pɛ ezhɛ́ á légɛ, Ndém a a fú egē ezáʼ ntsaŋ awɔ́ lɛ́, éfhó ánɛ lepé tsīi, é ghʉɛ, ŋiŋ á ziŋɛ esa saá.
59002013	Púp, ŋiŋ a gɔ́ɔ á te tsá‑mezeŋɛ, mbɔ aleʼé zīi, Ndém a záʼa ntsaŋ ŋgaŋ, a ezéŋ ŋgɔ́ azí á te tsá‑mezeŋɛ. Ŋiŋ a gɔ́ɔ á ntsaa‑mezeŋɛ, a á le zéŋ mbɔ́k á lewhʉ asāʼ á.
59002014	Epɔ̄ memía pá, ŋiŋ a lʉ́ɛ́ ŋ́gɛ, yí fɛɛ́ nnɛ̄t zi ŋgyá á mbū Yɛɛ́so Klísto, ḿbiŋ te ghʉ̄ mefaʼ ndɔ̄k ntswīi, mbɔ a tswíte á yí ánɛ akɔ̄? Ejʉɔ ntií lefɛ̄ nnɛ̄t mɛ́t, e gɔ eghʉ̄ʉ, ŋgaŋ á láʼ ntswɛ́t e?
59002015	Ḿpɛ elɛ ndé ŋ́gɛ, taʼ méŋ mɔ́ eyi mbaŋa kɛɛ́ eyi menzwí lɛ́, a te wɛ̄ nzhó zīi a a maʼ á, ńzéŋ te wɛ̄ ecū mīi, a gɔ epfɛ́t, ánɛ aleʼé alāʼ á.
59002016	Ŋiŋ nnɔ wɛ á piŋ ndé á mbū yí ŋ́gɛ: «Gʉ̄ɔ́ nda nda, ŋ́kó ndɔ̄k nzhó ndōte nnɛ̄t ju, ńzéŋ mpfɛ́t azō tɛ nzwɛ́t.» Té yá á yí ecū mīi, é mbū yí ŋkíŋɛ. Ŋiŋ a ghʉɛ épúp, á jhʉ́ apɛ akɔ̄?
59002017	Ndeŋ ndeŋ épúp, ŋiŋ a gɛ yí é si efíɛ́ nnɛ̄t ŋgyáa á mbū Yɛɛ́so Klísto, ḿbiŋ nnɔ̄ŋ te ŋghʉ̄ɛ mefaʼ, ńdɔkɔ ntswīi, mbɔ lefɛ̄ nnɛ̄t mɛ́t, a gɔ́ áa akwhʉɛ́‑azō.
59002018	Ŋiŋ a gɔ elé ŋ́gɛ: «Emɔ̄ʼ epuɔ é éwú, éfɛ́ nnɛ̄t ŋgyá á mbū Yɛɛ́so Klísto. Emɔ̄ʼ é ghʉ mefaʼ tɛ́ ndɔk ntswī.» Mbɔ meŋ a tsɔ́ʼ á mbū yí égɛ: «Tswi á gá ewu lefɛ̄t nnɛ̄t, té lɔk mefaʼ. Meŋ mbīŋ ndɔ̄k mefaʼ, ńtswī á wú á légɛ, meŋ fɛɛ́ nnɛ̄t ŋgyá á mbū Yɛɛ́so Klísto.»
59002019	O zhɛɛ́ á légɛ, taʼ Ndém mé éwú. Á gɔ́ épúp, ŋ́gɔ́ mbɔŋ. Mesī é zéŋ nnɔ̄ŋ nzhɛ́ɛ azɔ́p épúp, ńnɔŋ mvɛ̄tɛ.»
59002020	Atsetseŋ, o ó si ŋkɔ̄ŋɔ ŋ́gɛ, mɛ́ etswī á wú á légɛ, ŋiŋ a fíɛ́ nnɛ̄t ŋgyá á mbū Yɛɛ́so Klísto, té lɔk mefaʼ ntswī, mbɔ lefɛ̄ nnɛ̄t mɛ́t, a gɔ́ áa ŋŋiké lɛ́?
59002021	Pɛ ekímte á maŋgānjʉʼ yímpɛ Ablaham. Ndém a le gē etɔ́ŋ á yí lɛ ŋiŋ ndeŋ ndeŋ, éfhó ánɛ akɔ̄? A lɛ te fhó ánɛ páʼ, a le tswíʼ á méŋ yi Izak, ńzápa á ndo ajʉʼ nnɔɔ̄ŋ‑epɔʼ, ŋ́gɔ̄ á nzwhíɛ, élɔk enɔŋ epɔʼ ɔ́ lɛ̄?
59002022	Púp, lɔkɔ nzhɛ́ á légɛ, yí lefɛ̄ nnɛ̄t pɔ́ leghʉ mefaʼ ndɔ̄k ntswī, é le zīŋ á taʼ nnɔ. Yí leghʉ mefaʼ ndɔ̄k ntswī á légɛ yí fɛɛ́ nnɛ̄t, mé si ŋgɔ́ á lefɛ̄ nnɛ̄t ŋgyá á mbū Ndém tɛ ntsékne.
59002023	Á lɛ épúp páʼā, tɛ́ á lɔk mbō páʼ, mɛ́ le tí á ntē aŋwaʼne Ndém ŋ́gɛ: «Ablaham a le fɛ́ nnɛ̄t ŋgyá á mbū Ndém, Ndém á jʉ́ɔ épúp, ńtɔ́ŋ á yí lɛ ŋiŋ ndeŋ ndeŋ, ńtɔ́ŋ á yí lɛ esoó yi.»
59002024	Pɛ elɔ̄kɔ njʉ́ɔ á légɛ, mefaʼ ŋiŋ mé ghʉʉ̄, Ndém á véŋ ŋ́gɛ, ŋiŋ a á ŋiŋ ndeŋ ndeŋ. A te lɛ̄ ŋgɔ́ áa lefɛ̄ nnɛ̄t ndaʼ á.
59002025	Á zéŋ ŋgɔ́ ndeŋ ndeŋ épúp ánɛ Lahab, ŋgaŋ agā menzwí. Ndém a lɛ te jʉ́ɔ mefaʼ mí, páʼ a le kokné wɔ mɛnāŋ epuɔ Yúda, ḿbiŋ ŋghʉ̄ pɔ́ lɔk nzhɛ ndɛʼɛ ŋkʉ̄, tɛ́ mvéŋ ŋ́gɛ, a á ŋiŋ ndeŋ ndeŋ ɛ́ lɛ̄?
59002026	Ńdɔkɔ ŋ́gɛ, a lɛ ŋgɔ́ éyi, mbe nnɛ̄t té azwakne, e é si ŋgɔ́ apfhō azō lɛ akɔ̄ lɛ́, mbɔ lefɛ̄ nnɛ̄t té ghʉ mefaʼ ndɔ̄k ntswī, a zeéŋ ŋgɔ́ azí áa épúp.
59003001	Epɔ̄ memía pá á nzem Klísto, ndɛ́ʼ epuɔ tɛ nzá, é gɔ́ wɔ zíʼne‑anu Ndém á mbū epuɔ. Pɛ é si nzhɛ́ɛ á légɛ, Ndém a a láʼ elɔk azāŋalɔ́ŋ, tɛ́ záʼ ntsaŋ zek, mégaŋ aziʼne.
59003002	Ḿpɛ metsem é puú ŋgɔ́ á lelʉɛ afʉʼ, ńnɔŋ efāte fate. Ŋiŋ a lʉ́ɛ́ ŋ́gɛ, yí gɛ te ŋgē eshúŋnɛ, ŋ́kwātɛ ɛ́, mbɔ ŋgaŋ a á kwaʼ ŋiŋnɔŋ. Ŋ́kūʼ á yí á lekūʼte nnɛ̄t zi ntsem.
59003003	Ḿpɛ enáʼ mbɛ́ efʉʼ ánɛ melʉ́ɔ́. Ḿpɛ neéŋ á kwáŋ á nchu pɔ́p páʼā, ńdɔkɔ ŋ́gɛ, pɔ́ ezīŋ páʼ ḿpɛ é si ŋkɔ̄ŋɔ. Á épúp páʼā, ŋ́gɔ́ éyi ḿpɛ gɔ elɔ̄ɔk á wɔ́p, ŋ́gʉ̄ɔ á ajʉʼ zīi, ḿpɛ é kɔŋ.
59003004	Pɛ ezéŋ njʉ́ɔ memɛtúa ntshi, é faŋteé ezi ntií, mía afēm á shʉʼ ntúʼ á wɔ́p lɛ akɔ̄ lɛ́, méŋ agáʼ azō lɛ mé ké ŋghʉ̄, é ziŋ ŋgʉ̄ɔ mé ajʉʼ zīi, ŋiŋ yīi a shuŋɔ, a á si ŋkɔ̄ŋɔ.
59003005	Ndeŋ ndeŋ épúp, alē á si ŋgɔ́ á méŋ agáʼ ajʉʼ nnɛ̄t ŋiŋ, ŋ́ké ŋkūʼ á yí á lelē ŋ́gɛ, yí ghʉʉ̄ memía menu. Pɛ ejʉ́ɔ páʼ, esesaʼ mmók é gɛ ntɔ̄ɔ á mía mía mbīŋ.
59003006	Alē á zéŋ ŋgɔ́ páʼ mmók lā, ŋ́gwɛ̄ á ntií ntiī anu tepɔŋ. Á ánɛ mejʉʼ nnɛ̄t mímpɛ ntsem, yí mé nɔŋ ŋghʉ̄ɛ, mbe nnɛ̄t zímpɛ ntsem, é kʉɛ epe. Yí mé nɔŋ ndɔ̄kɔ mmók yīi, é fhɔ́ɔ á alāʼ ŋgʉɔ̄ʼ, ńtɔ̄ɔ á lenāŋ yímpɛ.
59003007	Ŋiŋnɔŋ a kuūʼ á leswɛt á ntií ntiī na mbaʼ, kɛ́ á séŋ, kɛ́ á na yīi, a shuŋɔ levem tsí á esī, kɛ́ á na yīi, a túɔ́ á ntshi.
59003008	Táʼ, ŋ́gɔ́ mé alē, mbɔ ŋiŋnɔŋ a gɔ le kūʼ á leghʉ tɛ, á cʉ́ʼɛ njúʼɔ áa mbū yí í. Alē á wɛɛ̄ á ntií ntiī anu tepɔŋ, ḿbiŋ te ŋímne nnáŋ á. Ŋ́gwɛ̄ á ntií ntiī eseŋ zīi, e gɔ ezwhí á ŋiŋ.
59003009	Ḿpɛ lɔɔ̄k á aziɛ́, tɛ́ ŋgūʼte á Atsyapuɔ Mɔʼɔ́. Ńzéŋ ndɔ̄k áa aziɛ́, tɛ́ nnéŋ ndɔ á athū epuɔ menɔŋ, tɛ́ pɔ́ ké ŋgɔ́ páʼā, ŋ́gɔ́ ayiŋne Ndém.
59003010	Meshuŋne mbwɛ́né pɔ́ meshuŋne ndɔ, é toó ánɛ taʼ nchu. Epɔ̄ memía pá, á té pɔŋté á legɔ̄ épúp ɔ́.
59003011	Taʼ lesaʼá‑ntshi, é gɔ le nɔ̄ŋ ndɔ̄kɔ á taʼ lephʉ̄, ŋ́gyáa ntshi mbɔŋ, ńzéŋ nnɔŋ ndɔ̄kɔ áa etsiɛ́, ŋ́gyáa eyi tepɔŋ ɔ́.
59003012	Epɔ̄ memía pá, tɛ mɛ́ gɔ ekáp ŋgem, ánɛ athʉ́ levho o? Ŋ́káp á mbhʉɛ́, ánɛ athʉ́ ŋgem m? Ntshi mbɔŋ é gɔ le tó ánɛ lesaʼá‑ntshi tepɔŋ ɔ́.
59003013	Ŋiŋ a gɔ́ɔ á nnɔ pɛ, ŋ́kwāŋ ŋ́gɛ, yí wɛɛ̄ azhɛ̄‑anu, ńzéŋ ŋgwɛ̄ leghi, á lɔk atswhī mbɔŋ zí ntswī, ńzéŋ ndɔ̄k mefaʼ mīi, a ghʉɛ, mé lesōʼne nnɛ̄t ŋgyá á esī, ńtswī.
59003014	Ŋiŋ a piŋɛ ŋgɔ́ á nnɔ pɛ, ŋ́gwɛ̄ á sɛ́h ntē, tɛ ntē yí é séŋ lɛ cʉʉ́ʉ́, ŋ́gɔ́ efʉʼ metsem, ńnɛ́tte nɛtté, ndɛ́ʼ ŋgaŋ á zéŋ ŋŋīa ŋ́gɛ, yí é ŋgaŋ azhɛ̄‑anu. Ŋiŋ a ghʉɛ épúp, ŋgaŋ á lɔkɔ esɛ̄tɛ anuúnē, á cʉ́ʼɛ mela.
59003015	Ntií azhɛ̄‑anu jʉɔ mɛ́t, á té fhɔ́ɔ á lephū á mbū Ndém ɛ́. Á fhɔ́ɔ á esī atsetsáʼ, Azwakne Ndém á zi te éwú ú, éfhɔ́ɔ á mbū mesī.
59003016	Ajʉʼ zīi epuɔ menɔŋ é éwú, ŋ́gwɛ̄ á sɛ́h ntē, ńzéŋ ŋgɔ́ megaŋ anɛte, tákátáká pɔ́ ntií ntiī menu tepɔŋ, é éwú.
59003017	Táʼ, ŋiŋ yīi a wɛɛ̄ azhɛ̄‑anu zīi, á fhɔ́ɔ á mbū Ndém, ntē ŋgaŋ é laneé, á wɛ apwɛne, ésóʼne nnɛ̄t mé esī, ŋ́gɔ́ á nziŋ‑ekém, ŋ́gwɛ̄ atsāmezeŋɛ té ndhʉ, ŋ́ghʉ̄ anu mbɔŋ efʉʼ metsem, té tɛʼte á ŋiŋ, ŋ́gɔ́ te afho nzem epīa á.
59003018	Ŋiŋ a lɔkɔ apwɛne nnáŋ, ḿbhī apwɛne mɛ́t á nnɔ epuɔ, mbɔ a tswhí, a epiŋɛ nnáŋa ŋkápa ntá, é egɔ́ á yí, á legɔ̄ á ŋiŋ ndeŋ ndeŋ, á mvhɔ Ndém.
59004001	Mentsaŋ pɔ́ mekwɛt, é fhɔ́ɔ egɔ́ á tsetsɛlɛ pɛ ɛ̄? É té efhɔ́ɔ ánɛ mekwaŋte tepɔŋ mīi, é ntē pɛ ntshónɛ á wɛ́ efʉʼ metsem, á lewɛ tsitsi ŋgɔŋ wuɔ ɔ́ lɛ̄?
59004002	Pɛ é si shʉ́ɛ́ etsō, ḿbiŋ nnɔ̄ŋ te ŋgwīɛ̄. Ńcʉ́ʼɛ nzwhítɛ áa epuɔ. Ŋ́gwɛ̄ á kegʉɔʼ ánɛ ajūɔ ŋiŋ, ḿbiŋ te azō mɛ́t wɛ. Ńcʉ́ʼɛ ntáka áa mentsaŋ, ńdhʉ̄ɛ mekwɛt. Nɔ́ŋɔ pɛ te ŋgwīɛ̄ ajūɔ páʼā, á gɔ́ melaʼ mīi, pɛ kaá ndɔ́ á mbū Ndém ɛ́.
59004003	Pɛ é si ndɔ́ɔ azō á mbū Ndém, ḿbiŋ nnɔ̄ŋ te ŋgwīɛ̄ azō mɛ́t ɛ́, melaʼ mīi, akwaŋte zīi, pɛ lɔkɔ ndɔ́ɔ azō mɛ́t, á té pɔŋ. Pɛ é si ndɛ ndɔ́ɔ áa ajū mīi, pɛ e wɛ, elɔk ejúʼ á mbɔŋɔ́, á mbe nnɛ̄t pɛ.
59004004	Pɛ é páʼ megaŋ agā wɔnzwí lā, pɛ te si nzhɛ́ɛ á légɛ, ŋiŋ a neéŋ ntē yí áa ánɛ tsitsi ŋgɔŋ wuɔ páʼā, ńdɔkɔ ŋgɔ́ á ŋgaŋ mbo Ndém ɛ́ lɛ̄? Ŋiŋ a nɔŋ ŋkɔ̄ŋɔ á yí á lelɔk tsitsi ŋgɔŋ wuɔ, ŋ́kwɛ́t ntwɛt yí, á zhɛ́ á légɛ, yí é ŋgaŋ mbo Ndém.
59004005	Pɛ é kwaŋ ŋ́gɛ, anu zīi aŋwaʼne Ndém á leé lā, á lɛɛ̄ ŋgɔ́ áa ndémndēm lɛ́? Á leé ŋ́gɛ: «Ndém a te pú ŋkɔ̄ŋ ŋ́gɛ, pɔ́ ŋiŋ e etɔ̄ʼne Azwakne zí zīi, a le néŋ á ntē pímpɛ ɛ́.»
59004006	Táʼ, Ndém a á si ŋké ŋghʉ̄ɛ á mbɔŋɔ́, apɔŋɔ́ ntē te ndhʉ zīi, a wɛɛ̄ ánɛ pímpɛ, á faáŋ ntsyā ajūɔ tsem. É melaʼ épúp tɛ́, aŋwaʼne Ndém á leé ŋ́gɛ: «Ndém a teém nzem wɔ ŋáʼte‑nnɛ̄t. Ḿbiŋ ntswī apɔŋɔ́ ntē zí, á mbū wɔ nɔŋ‑nnɛ̄t á esī.»
59004007	Púp, pɛ enɔ̄ŋ nnɛ̄t zɛ á esī á mvhɔ Ndém, ḿbiŋ ntē athʉ́ á mbū Sɛ́ta, a efhó á lezēŋ pɛ, ŋgʉ̄ɔ tɛ ŋgia e esāk.
59004008	Pɛ emāʼ ŋgua zɛ ŋgyá á mbū Ndém, a egɔ́ mé pɛ. Pɛ megaŋ mefa, pɛ esōk lenāŋ tsɛ́. Pɛ wɔ afho nzem pīa. Pɛ esōk ntē wɛ́.
59004009	Pɛ ezhɛ́ ŋgeŋge zīi pɛ é ntē éwú, ńtshí lewhʉ̄ ndā. Ndɛ́ʼ pɛ ezéŋ nzwī, pɛ elā la, lekāk wɛ a esɛ̄t ncʉ́ʼ á lemek.
59004010	Pɛ esóʼne nnɛ̄t zɛ mé esī á mvhɔ Atsyapuɔ, a epīŋ ŋkɔ́ʼne á wɛ́.
59004011	Epɔ̄ memía, ndɛ́ʼ pɛ esɛ́ʼne mennɛ̄t mɛ́. Ŋiŋ a sɛɛ́ʼ mmɔʼ páʼā, ká á lezāʼ ntsaŋ mmɔʼ páʼā, ńdɔkɔ esɛ́ʼɛ lepé, ńdɔkɔ nthúɔ́ alɔ́ʼ lepé Ndém. Ŋiŋ a piŋɛ nthú alɔ́ʼ lepé, mbɔ a á páʼā, ńdɔkɔ ncʉ́ʼɛ páʼ ŋiŋ yīi, a le néŋ lepé, ŋ́ké te á nneŋ‑lepé mɛ́t ɛ́.
59004012	Ndém ndaʼ mé piīŋ ŋgɔ́ á nneŋ‑lepé, nzéŋ ŋgɔ́ á nzaʼ‑ntsaŋ. Ŋ́gɔ́ á ŋiŋ yīi, a gɔ eghʉ̄ʉ, ŋiŋ á láʼ ŋgɔ́ éwú, páʼ a gɔ eghʉ̄ʉ, ŋiŋ á láʼ ndákne. O ó páʼa, ḿbiŋ ŋgɔ́ á awɔ́, tɛ́ nthúɔ alɔ́ʼ ŋiŋ ŋ̄?
59004013	Pɛ etéŋɛ metuúŋ njúʼ, pɛ pīi pɛ lʉ́ɛ́ ŋ́gɛ: «Kɛ ayáʼa, kɛ ezɔ́ lɛ́ɛ, pek egʉ̄ɔ á mɛ́kiki tésɔŋ, ńnáŋ éwú á taʼ ŋguʼ, ńnɔŋ ntáŋa esaá, ńdɔk ŋgwɛ̄ ŋkāp.»
59004014	Pɛ é si ndʉ́ɛ́ épúp páʼā, ńnɔ̄ŋ te nzhɛ́ɛ páʼ, ezɔ́ a a shʉʼ egɔ́ épúp ɔ́. Ńnɔŋ te nzhɛ́ɛ páʼ legɔ̄ wɛ, a a shʉʼ egɔ́ épúp ɔ́. Pɛ ezhɛ́ á légɛ, legɔ̄ wɛ, a á si ŋgɔ́ páʼ alɔ zīi, á whʉɛ á méŋ afʉʼ, ńdiɛ nzéŋɛ ńtáka lā.
59004015	Á gɔ́ éyi, a ke gɔ́ pɛ elé ŋ́gɛ: «Atsyapuɔ Ndém a véŋɛ, pek enáŋ á ŋgɔŋ, ŋ́gʉɔ ŋghʉ̄ á ajʉɔ ká á azi.»
59004016	Pɛ é si mbiŋɛ njúʼɔ ŋkūʼɔ, ńdɔkɔ ŋŋīaa. Ntií lejūʼ ŋkūʼ jʉɔ mɛ́t, e é si ŋgɔ́ té pɔŋ.
59004017	Púp, ŋiŋ a nɔŋ nzhɛ́ɛ á leghʉ anu mbɔŋ, ḿbīŋ te ghʉ̄ʉ, mbɔ a á páʼa, ńdɔkɔ efāa.
59005001	Pɛ megaŋ azō, pɛ etéŋɛ metuúŋ njúʼ, pɛ echʉ́ nnɛ̄t ndā mé nte, melaʼ ŋgʉɔ̄ʼ zīi, e é si nzwíʼtɛ á wɛ́.
59005002	Lewūʼ tsɛ́ é ndáʼ mbú ńdʉ́, ayíŋ á jhʉ́ menzhó mɛ́.
59005003	Avlɛká á si mbúu njhʉ́ɛ á gɔ́ɔl pɔ́ ŋkāp zɛ. Avlɛká mɛ́t á páʼa, ńdɔkɔ eshúŋɔ á wɛ́ anu zīi, a shʉʼ eghʉ á wɛ́. A shʉʼ ezéŋ ejhʉ́ mbe nnɛ̄t zɛ, tɛ e epú mbék, páʼ mmók é tɔɔ azō tɛ á pékɛ lā. Pɛ lē ncup lewūʼ á afʉʼ zīi, ŋgɔŋ e gɔ á mmiī.
59005004	Pɛ le lʉ̄ʼ á lepɛ̄ megaŋ afaʼ pīi, pɔ́ le ghʉ̄ afaʼ á meŋkāʼ pɛ. Megaŋ afaʼ puɔ mɛ́t, é kɔ́ á zɔ ánɛ ŋkāp zɔp, ŋ́gyá nchu tɛ Atsyantsɔp Ndém á júʼ.
59005005	Pɛ é ndo esī atsetsáʼ, ńnɔŋ ŋkʉ̄ɔ ŋgɔŋ, mepɔŋ etsō é nɔŋ te ŋkíŋɛ á mbū pɛ ɛ́. Pɛ lɔ̄ɔk etsō nnéŋ nnɛ̄t zɛ́, éfáŋ páʼ mena pīi, mɛ́ e láʼ aleʼé ezwhíte lā.
59005006	Pɛ le záʼ ŋ́gɛ, mɛ́ ezwhíte wɔ te fa, pɔ́ té kūʼ á lelhʉ athū zɔ́p ɔ́.
59005007	Epɔ̄ memía, ndɛ́ʼ pɛ ezéŋ ŋgákne, tɛ Atsyapuɔ a eláʼ eshʉ̄ʼ. Pɛ ejʉ́ɔ á njʉʼ‑ŋgɔ̄ŋ. A zwiʼteé té gákne ŋ́gɛ, ecū mīi a ke jʉ́ʼē, e etswhí. A zwiʼteé tɛ e láʼ efaʼ mvhɔ etsō mbɔŋ, ézéŋ efaʼ nzem.
59005008	Pɛ azɛ́, ndɛ́ʼ pɛ ezéŋ ŋgákne. Pɛ ekwɛ́t ntē wɛ́, ńzhɛ́ á légɛ Atsyapuɔ, a cʉ́ʼɛ eshʉʼ shʉʼe.
59005009	Epɔ̄ memía, ndɛ́ʼ pɛ ezéŋ nzwɛ́tte á tsetsɛlɛ pɛ. Ḿbɔ́k á Ndém á lezāʼ ntsaŋ ŋ́gɛ, pɛ é pí. Pɛ ejúʼ, nzaʼ‑ntsaŋ, a á ndáʼ eshʉʼ tɛ mbáte, a ayi a tshií á menchu ŋgyā pɛ lā.
59005010	Epɔ̄ memía, pɛ ekímte metswi‑ŋke Ndém. Pɔ́ le shuŋné ánɛ lezēŋ Atsyapuɔ Ndém. Ńnɔŋ njʉ́ɔ ŋgʉɔ̄ʼ lɛ akɔ̄ lɛ́, ŋ́ké te gákne. Pɛ epɛ́ efʉʼ ánɛ pɔ́p.
59005011	Pɛ ejʉ́ɔ. Ḿpɛ tɔɔ́ŋ epuɔ pīi, é kwɛɛ́t ntē lɛ, meshhʉ̄ mbɔŋ. Pɛ́ lé júʼ páʼ Jɔ́ɔb a le kwɛ́t ntē épúp, ńzhɛ́ anu zīi, Atsyapuɔ Ndém a le gē emakne, ŋ́ghʉ̄ ánɛ yí. Atsyapuɔ a wɛɛ̄ á mía apɔŋɔ́ ntē, ńzéŋ ŋgɔ́ á ntsaa‑mezeŋɛ.
59005012	Tɛ́ mbɔ, epɔ̄ memía pá, ndɛ́ʼ pɛ eshúŋ anu tɛ ŋkā. Ndɛ́ʼ pɛ elɔ̄ɔk lephū ŋkā anu. Ndɛ́ʼ pɛ elɔ̄ɔk esī atsetsáʼ ŋkā. Ndɛ́ʼ pɛ ezi mbú ndɔ̄k mmɔʼ ntií ndɛʼɛ, ŋ́kā anu. O nɔŋ eshúŋnɛ, o gē egɛ ŋ́ŋ, á gɔ́ yīi, o lɔkɔ mvéŋɛ á leghʉ. Ŋ́gē égɛ ŋgáŋ, á gɔ́ yīi, o lɔkɔ ndʉ̄ʼɛ á leghʉ. Ḿbɔ́k á Ndém á lenēŋ ndɔ á athū pɛ.
59005013	Ŋiŋ a gɔ́ɔ á nnɔ pɛ, ńnɔ̄ŋ njʉ́ɔ ŋgʉɔ̄ʼ, á swíŋte á Ndém. Ńnɔ̄ŋ ŋkáka, á zɔp ntshi ndɔ̄k ŋgūʼte á Ndém.
59005014	Ŋiŋ a gɔ́ɔ á nnɔ pɛ, ńnɔ̄ŋ ŋgɔ̄ɔ, á tswi mɛ́ tɔ́ŋ epɔ̄ melʉɛ, á ntē alúŋ epuɔ Yɛɛ́so, pɔ́ shʉʼ ndɔ̄k mevɛ̄t, ńcɔ̄ʼ á yí ánɛ lezēŋ Atsyapuɔ Yɛɛ́so, éswíŋte á Ndém á athū yí.
59005015	Pɔ́ ge eswíŋte á Ndém épúp, éfɛ́ nnɛ̄t ŋgyá á mbū yí, mbɔ aswiŋte jʉɔ mɛ́t, a ghʉ, ŋgɔ a ezāŋne. Mbɔ Atsyapuɔ a a ghʉ, ŋgɔ a etē. Mefa mīi a le ghʉ̄ʉ̄, Ndém a elēkne ŋgyá á mbū yí.
59005016	Púp, pɛ evéŋ mefa mɛ́ á tsetsɛlɛ pɛ, ńzeŋne zeŋné, éswíŋte á Ndém á tsetsɛlɛ pɛ, ńzeŋne zeŋné, Ndém a eghʉ̄, pɛ etē. Aswiŋte ŋiŋ yīi, a á ndeŋ ndeŋ á mvhɔ Ndém, á gɛ esáa á tɔ́.
59005017	Eli a lɛ ŋiŋ páʼ pímpɛ lā, éswíŋte á Ndém mé taʼ ntē ŋ́gɛ, ndɛ́ʼ mbeŋ é lú. Mbeŋ e te á esī atsetsáʼ lú, tɛ á gɔ́ ŋguʼ tɛ́t mé mesaŋ ntokó.
59005018	Á zéŋ eswíŋte á Ndém leswhī leswhī, mbeŋ é fhó á lephū ndú, etsō é zém á ndo esī atsetsáʼ.
59005019	Epɔ̄ memía pá, a gɔ́ éyi, ŋiŋ nnɔ wɛ, á lē efhó ánɛ mɛnzhɛ anuúnē, ńtó ŋgʉ̄ɔ tɛ ŋgia é sak, mɛ́ ghʉ, á pīŋ nzem.
59005020	Pɛ ezhɛ́ á légɛ, ŋiŋ yīi, a á ghʉ, taʼ ŋgaŋ mefa á fhó ánɛ mɛnzhɛ tepɔŋ mbīŋ nzem, a á páʼā, ńdɔkɔ ntswítɛ á yí, á lelāʼ ntā á lezēŋ Ndém. ńzéŋɛ ndɔkɔ ntswítɛ á yí ŋ́gɛ, Ndém a elēkne á tɛnzá mefa yi.
60001001	Meŋ Piɛ nziŋ‑ntō Yɛɛ́so Klísto, mé tíi akɛtte jʉɔ páʼa. Ńtíi á mbū pɛ, épuɔ pīi Ndém a le kāŋ á wɔ́p, pɔ́ cʉ́ʼ epuɔ pí. Pɛ le sāŋ ejʉʼ, ŋ́gʉɔ nnáŋte ánɛ mepak ŋgɔŋ Lóma muɔ páʼa: á Pɔ́ɔŋ, á Ŋgalati, á Kapados, á Azíi, á Bitini, ŋ́gɔ́ mege.
60001002	Ndém Mɔʼɔ́ a le té njhʉ̄ ŋkāŋ á wɛ́, páʼ a le zapá épúp. Azwakne zí á ghʉ, pɛ tswhi ncʉ́ʼ epuɔ pí. Ŋ́kāŋ á wɛ́ épúp, ŋ́gɛ pɛ ezīŋ ánɛ mekhu Yɛɛ́so Klísto, a elɔ̄k metshi mí esōk á wɛ́. Ŋ́gɛ Ndém a elɛ ŋghʉ̄ anu mbɔŋ té ndhʉ ánɛ pɛ. Ŋ́ghʉ̄ pɛ enáŋ á ntē apwɛne tɛ ntsékne.
60001003	Awuʼte a egɔ́ á mbū Ndém, á Mɔʼɔ́ Yɛɛ́so Klísto Atsyapuɔ yímpɛ. A le fhó ánɛ mía atsāmezeŋɛ zí, ńzápa ánɛ páʼ Yɛɛ́so Klísto á le zím ánɛ lewhʉ̄, ńzhí á yímpɛ leswhī leswhī. Melaʼ épúp tɛ́, ḿpɛ enéŋ á ntē pímpɛ á légɛ, ḿpɛ e fú ewɛ ajūɔ tsem zīi, Ndém a le phʉ́ʉ̄,
60001004	ákim mbɔŋ zīi, á gɔ le mīi, á le lʉ́, ḿbīŋ le zwīiŋ. Ndém a lē eféŋ akim mɛ́t, á mbū pɛ, á athʉ́ lephū.
60001005	A le féŋ á mbū pɛ pīi, pɛ fɛɛ́ nnɛ̄t ŋgyá mé yí, á lɔk mete mí ŋkápte á wɛ́. Tɛ mɛ́ eláʼ ánɛ nzoknzem aleʼé, ńjʉ́ɔ páʼ a á ghʉ pɛ tswɛ́t.
60001006	Púp, pɛ é ntē lekāk, tɛ á zi ŋgɔ́ éyi, pɛ e zéŋ emek ánɛ méŋ afʉʼ, melaʼ ntií ntiī ŋgʉɔ̄ʼ zīi, epuɔ menɔŋ é ghʉʉ̄, pɛ jʉ́ɔ.
60001007	Pɛ e jʉ́ɔ ŋgʉɔ̄ʼ mɛ́t épúp, tɛ́ mɛ́ ejʉ́ɔ kɛ pɛ zi ŋkwāʼ efɛ́ nnɛ̄t ŋgyá á mbū Yɛɛ́so lɛ́ɛ. Wɛ́ lefɛ̄ nnɛ̄t ŋgyá á mbū Yɛɛ́so, a teē nzwiŋ ntɔ́k á gɔ́ɔl. Mɛ́ gē ezhɛ́ á gɔ́ɔl mbɔŋ, ńtɔ̄ á yí á mmók. Á piŋ ŋké efú ndáʼ ḿbék péke. Ndém a a láʼ efhó ánɛ wɛ́ á lefɛ̄ nnɛ̄t ŋgyá á mbū Yɛɛ́so, tɛ́ ekɔ́ʼne nzwiŋ wɛ́, tɛ́ ewuʼte á wɛ́, tɛ́ eghʉ mekuʼ mɛ́, á aleʼé zīi, Yɛɛ́so Klísto yí méŋwɛ̄t, a ghʉɛ mɛ́ zhɛ́ɛ á yí.
60001008	Á yí yīi, pɛ é si ŋkɔ̄ŋɔ á yí, té zi ŋgɔ́ aleʼé ntshí lezēk ánɛ yí. Á yí yīi, pɛ fɛɛ́ nnɛ̄t ŋgyá á mbū yí, tɛ nzī nzɛ́t áa té jʉ́ɔ á yí. Melaʼ épúp tɛ́, pɛ é ntē lekāk té ndhʉ, ŋ́kák tɛ ŋgɔ́ yīi, mɛ́ gɔ le zhɛ́ páʼ, mɛ́ gɔ eshúŋ épúp ɔ́.
60001009	Ŋ́káka épúp melaʼ mīi, pɛ wɛɛ̄ ajū mīi, pɛ lɛɛ́ efíɛ́ nnɛ̄t ŋgyáa á mbū Yɛɛ́so páʼā, melaʼ aziɛ́. Azō mɛ́t á gɔ́ páʼ Ndém a á ghʉ, pɛ tswɛ́t.
60001010	Ŋ́gɔ́ mé Ndém á leghʉ epuɔ tswɛ́t, mbɔ metswi‑ŋke Ndém é le fāʼ páʼ a láʼ etɔ́k épúp. Ńtúŋ atseŋ, tɛ́ nté njhʉ̄ eshúŋ á wɛ́ anu mbɔŋ té ndhʉ jʉɔ mɛ́t zīi, Ndém a le zapáā, á lelāʼ ŋghʉ̄ ánɛ pɛ.
60001011	Azwakne Klísto á lɛ ánɛ metswi‑ŋke Ndém, ńnɔŋ ŋghʉ̄ɛ, pɔ́ tʉ́ɛ́ njhʉ̄ eshúŋɔ epuɔ ŋgʉɔ̄ʼ zīi, Klísto a shʉʼ ejʉ́ɔ, tɛ́ ekó á ntē lewūʼ tsí. Pɔ́ le nɔ̄ŋ efaʼa á lezhɛ̄ afʉʼ alāʼ, pɔ́ meyiŋne mīi, e shʉʼ enɔŋ etsiatɛ, tɛ́ mɛ́ elɔk nzhɛ́ á légɛ, njhʉ̄ menu mīi, Azwakne Klísto á le phʉ́ʉ̄, e é kuʼ.
60001012	Ndém a le kɛʼté eshúŋ á wɔ́p ŋ́gɛ, ŋke yīi mɛ́ le gɛ, pɔ́ egʉɔ ntswī, é té cʉ̄te á wɔ́p pɔ́p méŋwɛ̄t ɛ́, ŋ́ké mbiŋ ncʉ̄te á wɛ́. Ŋke mɛ́t, tɛ́ wɔ shúŋ‑anu Ndém, ŋ́ke mbɔŋ, pɔ́ é ayáʼa ntswīi, á mbū pɛ. Ŋké ndɔ̄kɔ áa mete Azwakne Ndém, páʼ Ndém a le fhó á lephū ŋgyá lā, tɛ́ ntswīi. Mecɔʼ Ndém, é zeéŋ nnɔŋ eshʉ́ɛ́ azɔ́p, á lezhɛ̄ ŋke wuɔ mɛ́t.
60001013	Melaʼ menu mɛ́t ntsem tɛ́, ndɛ́ʼ leghi tsɛ́ é kʉ, athū zɛ́ a etshí áa leghʉ afaʼ Ndém. Pɛ enéŋ ntē wɛ́, ńzwíʼte anu mbɔŋ té ndhʉ zīi, Ndém a a shʉʼ eghʉ ánɛ pɛ. A egɔ́ á leghʉ pɛ etswɛ́t, á afʉʼ zīi Yɛɛ́so Klísto a ghʉɛ mɛ́ zhɛ́ɛ á yí.
60001014	Pɛ ejúʼ nchu Ndém, páʼ ewɔŋkhʉ̄ pīi, é júʼɔ nchu memɔʼɔ́ pɔ́p lā. Pɛ etó ánɛ ecū mīi, pɛ ke zɛ́t te zhɛ́ á Klísto, ntē wɛ́ é nɔŋ ntshónɛ á wɛ́, pɛ ghʉ̄ɛ.
60001015	Á gɔ́ áa lɛ, pɛ egɔ́ té alɔ́ʼ, ánɛ meziŋɛ́ mɛ́ ntsem, ńdeŋ ndeŋ páʼ Mɔʼɔ́ wɛ Ndém, páʼ a le tɔ́ŋ wɛ lā, a á azí té alɔ́ʼ.
60001016	Ndém a leé á ntē aŋwaʼne yí ŋ́gɛ: «Pɛ egɔ́ té alɔ́ʼ, páʼ yí méŋwɛ̄t azí a á te alɔ́ʼ. »
60001017	Pɛ é ntē aswiŋte pɛ, ńtɔ́ŋ á Ndém é lɛ Mɔʼɔ́ wɛ. A te wɛ̄ atɛʼte ánɛ epuɔ ɔ́, ŋ́ké mbiŋ efhó ánɛ eyi leghʉ awɔ́ lɛ́, tɛ́ nzáʼ ntsaŋ zi. Púp, pɛ elɔ̄k meleʼé mīi, pɛ zɛɛ́t ŋgɔ̄ elɔk enáŋ á esī atsetsáʼ ega, ńdɔ̄k meziŋɛ́ mɛ́, ńtswī á légɛ, pɛ é si ŋgūʼtɛ á Ndém.
60001018	Pɛ é si nzhɛ́ɛ nzwiŋ yīi, Ndém a le lɔ̄k ncuʼ á wɛ́, ŋ́ghʉ̄ pɛ fhó á ntē mɛt tepɔŋ yīi, wɔ maŋgānjʉʼ pɛ́ é le ziʼné á wɛ́, ńtó. A lɛ te lɔ̄k ajū mīi á gɔ epék, ázō páʼ gɔ́ɔl, páʼ ŋkāp lā, tɛ́ ncūʼ á wɛ́ ɛ́.
60001019	A le lɔ̄k á tee nzwiŋ metshi Klísto, tɛ́ ncūʼ á wɛ́. Klísto wuɔ mɛ́t, a á páʼ mɔ́ njʉnjhʉ te alɔ́ʼ yīi, mɛ́ lɔkɔ nnɔ̄ŋɔ epɔʼ lā. Á mɔ́ njʉnjhʉ yīi, tsɔ anu tepɔŋ, á té ánɛ yí í.
60001020	Ndém a le pú nzɛ́t áa te nɔŋ ŋgɔŋ, ńté njhʉ̄ ŋkāŋ á yí. Á piŋ ŋkūʼ tsetseŋɔ yīi, ŋgɔŋ é si ŋgɔ̄ á mmiī la, á fók á yí á tentā, ŋ́gɛ a etswíte á wɛ́.
60001021	Pɛ zapaá ánɛ yí tɛ́ efɛ́ nnɛ̄t ŋgyá á mbū Ndém. Ndém mé le ghʉ̄ á zím ánɛ lewhʉ̄, yí mé yá á yí lewūʼ te mi, tɛ́ pɛ egē efɛ́ nnɛ̄t eyá á mbū Ndém, ńnɔŋ nzhɛ́ɛ á légɛ, pɛ é ndáʼ ŋgwɛ̄ ajū mīi, pɛ é si eshʉ́ɛ́.
60001022	Pɛ ke lɔ̄k á leziŋ páʼ ashuŋne Ndém á si ndʉ́ɛ́ épúp, ésōk ntē wɛ́, ńdɔkɔ efāʼa á lewɛ kwaʼ ŋkɔŋne á tsetsɛlɛ epɔ̄ memía, ŋ́kɔŋne te sɛt. Púp, pɛ elɔ̄k á taʼ ntē, ńchʉ́ nnɛ̄t ŋkɔ̄ŋne mennɛ̄t mɛ́, éfʉʼ metsem.
60001023	Pɛ ezhɛ́ á légɛ, ashuŋne Ndém á naáŋ á lemiʼɛ. Aziɛ́ mé ghʉʉ̄, mɛ́ gɔ́ éwú. Á ghʉʉ̄ mɛ́ zéŋ nzhí á wɛ́ leswhī leswhī, pɛ pú ncʉ́ʼ ewɔŋkhʉ̄ ŋiŋ yīi, a gɔ le kwhʉ́. Ŋiŋ mɛ́t mé le zéŋ nzhí á wɛ́, ŋiŋ yīi a gɔ ekwhʉ́ mé lɛ te zéŋ á wɛ́ nzhí ɛ́.
60001024	Mɛ́ tií á ntē aŋwaʼne Ndém ŋ́gɛ: «Ŋiŋnɔŋ ntsem a á páʼ mvēŋ lā, lewūʼ tsí ntsem, é gɔ́ páʼ mesa mvēŋ. Mvēŋ e zoó, ŋ́kwhʉ́, mesa mí é kwhʉne mbwɛ̄t á esī.
60001025	Táʼ, ashuŋne Atsyapuɔ á piŋɛ ŋgɔ́ á le mīi.» Ashuŋne mɛ́t, á si ŋgɔ́ ŋke mbɔŋ yīi, wɔ shúŋ‑anu Ndém é ke tswī á mbū pɛ.
60002001	Melaʼ épúp tɛ́, pɛ etó ánɛ ntií ntiī esɔ̄, ńdʉ̄ʼ á legɔ̄ megaŋ mekɛ̄t. Ńdʉ̄ʼ á legɔ̄ megaŋ ŋkɔŋ menēk, ńdʉ̄ʼ á letshī ntē ánɛ ajūɔ ŋiŋ, ńdʉ̄ʼ á lesɛ̄ʼ epuɔ.
60002002	Páʼ epɔ̄ meswī pīi, mɛ́ zɛɛ́t nzhíɛ á wɔ́p, é shʉ́ɛ́ lepē lā, pɛ esé azɛ́ á lejūʼ ashuŋne Ndém efʉʼ metsem. Aziɛ́ mé kwaʼ lepē tsīi, alɔ́ʼ á té éwú ú. Pɛ enɔ́ŋ lepē mɛ́t, ńdɔk ntswhí, tɛ́ Ndém a eláʼ ŋghʉ̄, pɛ etswɛ́t.
60002003	Aŋwaʼne Ndém á leé ŋ́gɛ: «Pɛ kʉʉ̄ŋ nzwíʼ tɛ nzhɛ́ páʼ Atsyapuɔ a pɔɔ̄ŋ épúp.»
60002004	Pɛ etshóte nnɛ̄t mbáte á Atsyapuɔ Yɛɛ́so. Yí mé si ŋghʉ̄ɛ mɛ́ gɔ́ɔ éwú. Yí mé tɔ́, mbɔ epuɔ menɔŋ é le pīŋ ŋgwáʼ, Ndém á kaŋ, melaʼ mīi, a á si nzhɛ́ɛ nzwiŋ yí.
60002005	Pɛ azɛ́, pɛ ecʉ́ʼ páʼ metɔ́ nte lā. Ńcʉ́ʼ, Ndém a elɔ̄k á wɛ́ ŋkwɛ́t ŋgyā zi. Ŋgyā mɛ́t, Azwakne Ndém mé naáŋ éwú. Pɛ egɔ́ á ŋgyā mɛ́t, ŋ́gɔ́ nnɔ wɔ nɔŋ‑epɔʼ Ndém, Azwakne Ndém a etshóne á wɛ́, pɛ eyá etsō epɔʼ á mbū Ndém, étsō epɔʼ tsīi e pɔŋ á Ndém, a etswí melaʼ Yɛɛ́so Klísto.
60002006	Mɛ́ le tí á ntē aŋwaʼne Ndém ŋ́gɛ: «A awuɔ yīi, meŋ á kaŋ á tɔ́ yīi a teē nzwiŋ, ńnɔ̄ŋ á yí, á tésɔŋ Siɔŋ lā. Tɔ́ mɛ́t, á gɔ́ á tɔ́ lezhō ŋgyā. Ŋiŋ a fíɛ́ nnɛ̄t ŋgyá mé tɔ́ wuɔ mɛ́t, mbɔ a te e láʼ etapne ɛ́.»
60002007	Tɔ́ wuɔ mɛ́t a á mbū pɛ pīi, é fɛɛ́ nnɛ̄t, ŋ́gɔ́ ajūɔ tee nzwiŋ. Ḿbiŋ ŋgɔ́ á mbū epuɔ pīi, pɔ́ lʉʉ̄ʼ á wɔ́p á lefɛ̄ nnɛ̄t ŋgyá á mbū yí, mbɔ aŋwaʼne Ndém á si ndʉ́ɛ́ ŋ́gɛ: «Tɔ́ yīi, mepɔɔ‑ŋgyā é le kʉŋtē ŋgwáʼ, ewiɛ́ mé le shʉ̄ʼ ncʉ́ʼ á tɔ́ lezhō ŋgyā.»
60002008	Á zéŋ ndé ŋ́gɛ: «Tɔ́ mɛ́t a zeéŋ ŋgɔ́ á tɔ́ yīi, a ghʉʉ̄ mɛ́ kwate. Á mía mía tɔ́ yīi, a ghʉʉ̄ ŋiŋ á whʉ á esī.» Epuɔ é kwate éwú, melaʼ mīi, pɔ́ é lʉʼ á lejūʼ ashuŋne Ndém, ḿvéŋ. Á gɔ́ anu zīi, Ndém a le zapá ŋ́gɛ, a fú eláʼ egɔ́ épúp, á mbū pɔ́p.
60002009	Ŋ́gɔ́ mé pɛ, mbɔ pɛ é si ŋgɔ́ nzwɛt epuɔ pīi, Ndém a le kāŋŋ̄, ŋ́gɔ́ nnɔ wɔ nɔŋ‑epɔʼ Efɔ ŋgɔŋ, ŋ́gɔ́ á alāʼ zīi, á azi Ndém, ŋ́gɔ́ epuɔ pīi, pɔ́ é epuɔ Ndém. A le ghʉ̄ pɛ fhó á ntē nzém, ŋ́kó á ntē ajʉʼ zīi á fók lɛ púú. Ŋghʉ̄ɛ épúp páʼa ŋ́gɛ, pɛ esáʼ eshúŋ á mɛgém ajū mīi, a le ghʉ̄ʉ̄.
60002010	Á lɛ amɔ̄ʼ afʉʼ, pɛ zɛ́t té gɔ́ epuɔ Ndém. Á piīŋ ŋgɔ́ tsetsɔŋɔ, pɛ gɔ́ epuɔ Ndém. Á lɛ amɔ̄ʼ afʉʼ, Ndém á nɔŋ te ntsáa mezeŋɛ mɛ́ ɛ́. A piīŋ ŋgɔ́ tsetsɔŋɔ, ńnɔŋ ntsáa mezeŋɛ mɛ́.
60002011	Mepɔŋ mesoó pá, pɛ ekímte páʼ pɛ é ndo esī atsetsáʼ ega, ŋ́gɔ́ áa mege, ŋ́gɔ́ áa metsia nzhɛ. Meŋ á si ntékɛ á wɛ́ ŋ́gɛ, pɛ epá á ntií ntiī ekwaŋte tepɔŋ tsīi, é ntē pɛ. É si ntɛ́nnɛ á wɛ́ á leghʉ ajū mīi, a pɔŋ á Ndém.
60002012	Pɛ ewɛ̄ á atswhī mbɔŋ á tsetsɛlɛ wɔ te zhɛ́‑kwaʼ Ndém, tɛ ŋgɔ́ yīi, pɔ́ zi ncɔ̄p á wɛ́ ŋ́gɛ, pɛ é ghʉ anu tepɔŋ, pɔ́ fhó ánɛ mefaʼ mbɔŋ mɛ́, ŋ́gūʼte á Ndém, á aleʼé zīi Ndém a shʉʼɛ, á nzáʼ ntsaŋ.
60002013	Páʼ pɛ é si nzīŋɛ ánɛ mekhu Atsyapuɔ lā, pɛ ejúʼ nchu epuɔ metsem pīi, pɔ́ sáʼa alāʼ, ńjúʼ nchu efɔ, á esaʼa‑alāʼ, ŋ́gɔ́ á ŋwɛ́t.
60002014	Ńjúʼ nchu epɔ̄ melʉɛ pīi, efɔ a le zāp ŋkaʼte wɔ́p. Yí mé le tsɔ́ʼ á wɔ́p ŋ́gɛ, pɔ́ etswá ŋgʉɔ athʉ́ lepé ánɛ epuɔ tepɔŋ, ḿbiŋ ŋgūʼte epuɔ pīi, pɔ́ é si ŋghʉ̄ɛ anu mbɔŋ.
60002015	Pɛ eghʉ̄ épúp, melaʼ mīi Ndém a á si ŋkɔ̄ŋɔ ŋ́gɛ, pɛ eghʉ̄ anu mbɔŋ, ńdɔk ntsɛ́t nchu wɔ te véŋ‑anuúnē, métsetseŋ.
60002016	Pɛ egɔ́ páʼ epuɔ pīi, pɔ́ naáŋ á ŋga athū pɔ́p lā. Táʼ, ndɛ́ʼ pɛ ké ndɔ̄k épúp, ńjɔ́ʼɔ ŋkʉŋɛ́, ńdʉɔne ŋghʉ̄ menu tepɔŋ. A cʉ́ʼɛ épúp, pɛ eké ŋghʉ̄ áa páʼ megaŋ afaʼ Ndém, é pɔŋteé á leghʉ épúp.
60002017	Pɛ eghʉ̄ mekuʼ epuɔ metsem, ŋ́kɔ̄ŋ epɔ̄ memía pɛ́, épuɔ Yɛɛ́so. Ŋ́gē enáŋ, ńnɔŋ ŋgūʼtɛ á Ndém, ńjúʼ nchu efɔ.
60002018	Á mbū pɛ pīi, pɛ é megaŋ afaʼ á mba epuɔ, awíɛ awíɛ a ejúʼ á mbū mɔʼɔ́ afaʼ yi, ŋ́ghʉ̄ mekuʼ mí tɛ ntsékne. Pɛ é le lɛ̄ ŋghʉ̄ áa mbū ŋiŋ yīi, a ghʉʉ̄ á mbɔŋɔ́, ńzéŋ ŋgɔ́ á te ŋak á, pɛ eghʉ̄ tɛ mbɔɔ á mbū ŋiŋ yīi, a cɔkeé.
60002019	Pɛ lɔkɔ á légɛ Ndém a tshií menēk ánɛ pɛ, ŋ́kwɛ́t ntē ánɛ ŋgʉɔ̄ʼ zīi, mɛ́ néŋɛ á athū pɛ ndémndēm, mbɔ a pɔŋ á Ndém.
60002020	O faa anu, tɛ mɛ́ nɔ̄ŋ ŋgɔ̄ á ntswá wu, o nɔ̄ŋ ŋkwɛ́tɛ ntē, mbɔ o o jhʉ́ á apɛ akɔ̄? Mɛ́ piŋɛ ŋgē etswá á wú, á gɔ́ éyi, o ó ŋghʉ̄ anu mbɔŋ, o pīŋ nnɔ̄ŋ ŋkwɛ́tɛ ntē, mbɔ á páʼā, o lɔkɔ ŋghʉ̄ɛ á mbɔŋɔ́ á mvhɔ Ndém.
60002021	Ndém a lɛɛ́ ntɔ́ŋɔ á wɛ́ páʼā, ŋ́gɛ pɛ eghʉ̄ épúp. Klísto a le jʉɔ́ azí ŋgʉɔ̄ʼ melaʼ mɛ́. Ńdɔkɔ ntswīi á wɛ́ efʉʼ, ŋ́gɛ pɛ enáŋa nzīŋɛ ánɛ mekhu mí.
60002022	Yí yīi a lɛ te fa, mela é piŋ nzī mbú te á nchu yí tó.
60002023	Mɛ́ le zɔtē á yí, á piŋ te lɔ̄k nzɔ ntsɔ́ʼ ɔ́. Ńnɔŋ ŋgyáa á yí ŋgʉɔ̄ʼ, á piŋ te ŋiŋ nēek, ńtsékne azí anu áa mbū Ndɔk ndeŋ ndeŋ nzáʼ ntsaŋ.
60002024	Klísto a le tswíʼ mefa mímpɛ mbīʼ á mbe nnɛ̄t yí, ńdɔk ŋkwhʉ́ ánɛ mbaŋne paŋné, tɛ́ ḿpɛ elɔ̄ɔk ŋkwhʉ́ ánɛ mefa mímpɛ, ḿbiŋ nzhɛ́ á leziŋ ndeŋ ndeŋ, páʼ Ndém a á si ŋkɔ̄ŋɔ. Pɛ le zapá ánɛ meféŋ mí tɛ́ ntē.
60002025	Pɛ lɛɛ́ ŋgánɛ páʼ memvhō mīi, é fa nzhɛ lā. Tsetsɔŋɔ, pɛ kʉʉ̄ŋ ŋké mbīŋ nzem mé lezēŋ mpfɛnne‑memvhō, ŋ́gɛ a ekápte á wɛ́.
60003001	Ndeŋ ndeŋ páʼ wɔ ghʉ‑afaʼ á mba epuɔ, é pɔŋteé á lenɔŋ nnɛ̄t á esī á mvhɔ memɔʼɔ́ afaʼ pɔ́p lā, ewíɛ́ menzwí lɛ́ a enɔ̄ŋ nnɛ̄t á esī á mvhɔ ndō yi, tɛ ŋgɔ́ yīi, azi ŋgɔ́ éyi emɔ̄ʼ mbaŋa, é kaá nnɔ̄ŋ njúʼɔ ashuŋne Ndém ɛ́, awɔ́ ŋiŋ wɔp lɛ́, á fhó ánɛ atswhī mbɔŋ nzwí yi, ŋ́kúmne ntē yí, té gɔ́ yīi, pɛ é lé á anu,
60003002	melaʼ mīi pɔ́ é si njʉ́ɔ páʼ, pɛ wɛɛ̄ atswhī mbɔŋ, ńnɔŋ ŋgūʼtɛ a wɔ́p.
60003003	Ndɛ́ʼ akwaŋte zɛ́ á lɛ ntshí áa letswiŋ mbe nnɛ̄t zɛ, á nzem apɛ́: páʼ lekwɛ̄tte athū, páʼ lezwīk mekwáŋ pīi, mɛ́ lɔɔ̄k á gɔ́ɔl tɛ́ ncūŋte, páʼ lemaʼ memía menzhó.
60003004	Pɛ egē etswiŋ nnɛ̄t zɛ, a egɔ́ páʼ ntē wɛ́ é épúp. Ajū mīi á teē nzwiŋ á mbū Ndém, á si ŋgɔ́ á letswiŋ nnɛ̄t mé atswhī mbɔŋ zīi, á fhɔ́ɔ á atá ntē, ntií atswhī mɛ́t e gɔ le pék. Á ghʉʉ̄, ŋiŋ á pwɛ́ne nnáŋ té ŋak.
60003005	Á lɛ afʉʼ mvhɔ, wɔnzwí pīi, pɔ́ ntshií ntē wɔ́p ánɛ Ndém, ńnɔŋ néŋɛ ntē nzwíʼtɛ ajū mīi, Ndém a le laʼnēē, pɔ́ tswiŋ nnɛ̄t zɔ́p ánɛ ejʉɔ ntií mɛ́t, ńnɔŋ nnɔ̄ŋɔ nnɛ̄t zɔp á esī, á mvhɔ melō pɔ́p.
60003006	Saála á nzwí Ablaham a lɛ ntií menzwí jʉɔ mɛ́t. A le júʼ nchu ndō yi, tɛ ntɔ́ŋɔ á yí lɛ Ndi yi. Pɛ ghʉɛ menu mbɔŋ, té pɔ́k amɔ̄ʼ azō, mbɔ pɛ e cʉ́ʼ páʼ ewɔŋkhʉ̄ Saála lā.
60003007	Ŋgɔ́ á mbū pɛ mbaŋa, awíɛ awíɛ pɔ́ nzwí yi e enáŋ á mbɔŋɔ́. Ńnɔŋ nzhɛ́ɛ á légɛ, wɔnzwí é si ŋgɔ́ ajūɔ ndʉne lʉné. Pɛ ewūʼte á wɔ́p, melaʼ mīi lenāŋ leswhī tsīi, Ndém a á si ŋgyáa á mbū pɛ ndémndēm, a á si mbúu ŋgyáa á mbū pɛ a pɔ́p. Pɛ ghʉɛ épúp, mbɔ amɔ̄ʼ azō á gɔ le pú ntɛ́nne aswiŋte zɛ́, á mvhɔ Ndém ɛ́.
60003008	Meŋ a ge emakne, élé gɛ, pɛ metsem e epú nnáŋ ŋ́gɔ́ á taʼ nchu. Awíɛ a ejʉ́ɔ anu ŋiŋ páʼ azí, ŋ́kɔ̄ŋne mennɛ̄t mɛ́ páʼ epɔ̄ taʼ ŋiŋ lā. Ŋ́gwɛ̄ atsāmezeŋɛ á nnɔ pɛ, ńnɔ̄ŋ nnɛ̄t á esī á nnɔ pɛ.
60003009	Ŋiŋ a ghʉɛ á wɛ́ anu tepɔŋ, ndɛ́ʼ pɛ elɔ̄ɔk anu tepɔŋ mbʉ̄ʼ. Ŋiŋ a zɔtɛ á wɛ́, ndɛ́ʼ pɛ elɔ̄ɔk nzɔ mbʉ̄ʼ. A cʉ́ʼɛ épúp, o elɔ́ ŋ́gɛ Ndém a enéŋ mbwɛ́né, ánɛ ŋgaŋ. Ndém a lɛɛ́ ntɔ́ŋɔ á wɛ́ ŋ́gɛ pɛ eghʉ̄ épúp páʼa, éfāʼa á lenēŋ mbwɛ́né zīi, a le laʼnē ánɛ pɛ.
60003010	Pɛ enáŋ épúp, melaʼ mīi mɛ́ le tí á ntē aŋwaʼne Ndém ŋ́gɛ: «Ŋiŋ a nɔŋ ŋkɔ̄ŋɔ á legē enáŋ, ńnɔŋ njúʼɔ á mbɔŋɔ́, á lewɛ meleʼé alāʼ mbɔŋ, ŋgaŋ á pá ashuŋne tepɔŋ á letō á nchu yí. Ḿbá á yí á lelāʼ mbú éshúŋ mepɔp.
60003011	Á pɔŋ ŋ́gɛ ŋgaŋ a elʉɔ́ʼte anu tepɔŋ, ńcʉ́ʼɛ ŋghʉ̄ɛ áa menu mbɔŋ. Ńnáŋ efʉʼ metsem, ŋ́gwɛ̄ apwɛne á nnɔ epuɔ, ŋ́kāk ete, ŋ́gwɛ ndɔ̄k ŋgʉ̄ɔ mé mvhɔ,
60003012	melaʼ mīi Atsyapuɔ a tshií menēk mí ánɛ epuɔ pīi, meziŋɛ́ mɔ́p é ndeŋ ndeŋ, páʼ a á si ŋkɔ̄ŋɔ, ńnɔŋ ntéŋɛ metuúŋ njúʼɔ aswiŋte zɔ́p. Ḿbiŋ ŋgɔ́ mé epuɔ tepɔŋ, á pú ntém nzem zɔp.»
60003013	Ntē wɛ́ é nɔŋ ŋkhʉ́nɛ á leghʉ anu mbɔŋ, mbɔ awɔ́ a gɔ epīiŋ ŋghʉ̄ anu tepɔŋ ánɛ pɛ ɛ̄?
60003014	Mɛ́ zi ŋgē enéŋ ŋgʉɔ̄ʼ á athū pɛ, á gɔ́ éyi, pɛ é ŋghʉ̄ ndeŋ ndeŋ páʼ Ndém a á si ŋkɔ̄ŋɔ, mbɔ pɛ é meshhʉ̄ mbɔŋ. Ndɛ́ʼ pɛ epɔ́k epuɔ menɔŋ pīi, pɔ́ yáa á wɛ́ ŋgʉɔ̄ʼ, ndɛ́ʼ pɛ ecʉ́ʼ, ntē wɛ́ é vɛt.
60003015	Tɛ ncʉ́ʼ épúp, pɛ ewūʼte á Klísto mé atá ntē zɛ́ ntsem. Yí mé Atsyapuɔ wɛ. Pɛ egɔ́ efʉʼ metsem mbíp, tɛ ŋgɔ́ yīi, ŋiŋ á zɛ́ttɛ á wɛ́ ŋ́gɛ, melaʼ akɔ̄ pɛ néŋɛ ntē wɛ́ ánɛ Atsyapuɔ Yɛɛ́so lɛ́, pɛ kɛ́ʼte eshúŋ á yí.
60003016	Ŋ́ké ncʉ́ʼ mé leshūŋ, ńdɔ̄k áa nda nda pɔ́ mekuʼ. Á mbɔŋ ŋ́gɛ, akwaŋte zɛ́ a enɔ̄ŋ le ŋŋāka á wɛ́ ɛ́, tɛ́ a etsīa épúp, esē e ekú epuɔ pīi, pɔ́ sɛ́ʼɛ á wɛ́. Épuɔ pīi pɔ́ shúŋnɛ té pɔŋ ánɛ pɛ, melaʼ mīi, pɛ é si nzīŋɛ ánɛ mɛnzhɛ Klísto, á mɛnzhɛ mbɔŋ.
60003017	Mbɔŋ a á ŋiŋ á lege ejʉ́ɔ ŋgʉɔ̄ʼ, mbɔ a á ŋghʉ̄ anu mbɔŋ, éyi Ndém a á kɔŋ épúp, ńtɔ́k á yí á lege ejʉ́ɔ ŋgʉɔ̄ʼ, mbɔ a á ŋghʉ̄ á anu tepɔŋ.
60003018	Klísto yí méŋwɛ̄t a le jʉ́ɔ ŋgʉɔ̄ʼ, ńdɔk esōk mefa epuɔ metsem. A le ghʉ̄ épúp legʉɔ lemɔʼɔ́, á kuʼ épúp. Yí yīi, a lɛ á ŋiŋ ndeŋ ndeŋ, a le pīŋ ŋkwhʉ́ melaʼ megaŋ mefa, tɛ́ ndɔk ŋghʉ̄ pɛ ezéŋ ŋkūʼ á wɛ́, á lezēŋ ntshí á mvhɔ Ndém. Mɛ́ le zwhí áa mbap nnɛ̄t zi, táʼ, Azwakne Ndém á ké ŋghʉ̄, á zím ánɛ lewhʉ̄.
60003019	A le ké ŋgʉ̄ɔ ntswī ŋke mbɔŋ, á ŋgyā atʉɛ́, á mbū egega epuɔ pīi, pɔ́ lē ŋkwhʉ́te.
60003020	Epuɔ puɔ mɛ́t, é si ŋgɔ́ epuɔ pīi, pɔ́ lɛ efʉʼ mvhɔ, ńtē athū á mbū Ndém. Afʉʼ zīi Noe a le kɔ́ akɛnūʼ, Ndém á nɔŋ nzwíʼtɛ té kyákte nnɛ̄t, ŋ́gɛ pɔ́ eshʉʼ ŋkó éwú, pɔ́ zɛ́t ntʉɛ athū tee. Emɔ̄ʼ ntaʼné epuɔ lefaá ndaʼ, mé kó á ntē akɛnūʼ. Ndém á ghʉ pɔ́ vuʼu ntshi.
60003021	Ntshi wuɔ mɛ́t, é lɛ ayiŋne á lenoʼ epuɔ á ntshi, páʼ Ndém a á ayáʼa, ńzápa éwú, ŋ́ghʉ̄ɛ pɛ tswɛ́tɛ lā. Lenoʼ pɛ á ntshi wuɔ mɛ́t, a te á lelɔk esōk nchʉ́ ánɛ mbe nnɛ̄t ɛ́, a gɔ́ áa á lelɔk ntswī á légɛ, pɛ é véŋ á lekūʼte á Ndém mé taʼ ntē. Ndém a á si nzápa ánɛ lenoʼ pɛ á ntshi, ŋ́ghʉ̄ɛ pɛ tswɛ́tɛ, melaʼ mīi, a le ghʉ̄ʉ̄, Yɛɛ́so á zím ánɛ lewhʉ̄.
60003022	A le zím épúp, ŋ́kɔ́ʼ mé lephū, ńnáŋ ánɛ ŋkɔʼɔ́ apū ete Ndém. A naáŋ éwú esáʼa mecɔʼ Ndém, mbɔɔ ntií ntiī ajūɔ tsem zīi, á wɛɛ̄ mete á athʉ́ lephū.
60004001	Páʼ Klísto a le jʉ́ɔ ŋgʉɔ̄ʼ ánɛ mbap nnɛ̄t zi lā, pɛ méŋwɛ̄t azɛ́ e enéŋ á athū pɛ, á lezēŋ njʉ́ɔ azɛ́ ŋgʉɔ̄ʼ páʼ yí, melaʼ mīi ŋiŋ yīi, a á jʉɔ́ ŋgʉɔ̄ʼ ánɛ mbap nnɛ̄t zi, a gɔ le zéŋ mefa ŋghʉ̄ ɛ́.
60004002	Púp, pɛ ezī tsetsɔŋɔ, ánɛ eleʼé tsīi pɛ zɛɛ́t ŋgɔ̄ elɔk enáŋ á esī atsetsáʼ ega, ńnáŋ páʼ Ndém a á si ŋkɔ̄ŋɔ ŋ́gɛ, pɛ enáŋ épúp. Pɛ é le zéŋ nnáŋ páʼ mbe nnɛ̄t zɛ, e é si ntshónɛ á wɛ́ ŋ́gɛ, pɛ enáŋ épúp ɔ́.
60004003	Pɛ lē ndáʼ mbí njhʉ̄, ńdɔk ŋghʉ̄ ajū mīi, wɔ te zhɛ́‑kwaʼ Ndém, é si ŋkɔ̄ŋɔ ŋ́gɛ mɛ́ eghʉ̄, tɛ á kuʼ. Pɛ lɛɛ́ nnáŋa á ntē agā, ntií ntiī ekwaŋte tepɔŋ é gɔ́ á ntē pɛ. Ŋ́gɔ́ wɔ núnú‑meluʼ, ńnɔŋ ŋkʉ̄ɔ ŋgɔŋ eleʼé metsem, ḿbú nnɔŋ nnúu meluʼ tɛ mbíatɛ, ńzéŋ nnɔŋ ŋgūʼtɛ emɔ̄ʼ etsō, ńtɔ́ŋɔ lɛ Ndém, á gɔ́ ajū mīi, á té á Ndém pɔŋ.
60004004	Á piīŋ ŋgɔ́ tsetsɔŋɔ, wɔ te zhɛ́‑kwaʼ Ndém mɛ́t, é cʉ́ʼɛ njʉ́ɔ ezɛ ntií lenāŋ, á kʉʼne á wɔ́p kʉʼne, melaʼ mīi pɛ a pɔ́p é té zɛ́t mbútɛ efʉ̄ʼtɛ etsiá menu esē ɛ́. Pɔ́ jʉ́ɔ épúp, ńcʉ́ʼɛ nzɔ̄tɛ á wɛ́ zɔte.
60004005	Táʼ, pɔ́ e láʼ etshí á mvhɔ Ndém, élɛʼ menu mɔ́p. Ndém mɛ́t a á ndáʼ ntshí á yí á lezāʼ ntsaŋ zɔp a epuɔ mete, mbɔɔ ezɔp a mepfhō.
60004006	Ŋ́gɔ́ mé epuɔ pīi, pɔ́ lē ŋkwhʉ́te, mbɔ pɔ́ le zɛ́t á ndo esī atsetsáʼ ega páʼa, Ndém á záʼ ntsaŋ zɔp a pɔ́p, páʼ a á si nzáʼa ntsaŋ zɔp tɛ mbɔɔ awɔ́ lɛ́. Pɔ́ le pīŋ ŋkwhʉ́te páʼā, Klísto á gʉɔ ntswī ŋke mbɔŋ á mbū pɔ́p, ńdɔkɔ efāʼa ŋ́gɛ, Azwakne Ndém a eghʉ̄, pɔ́ enáŋ páʼ Ndém a á si ŋkɔ̄ŋɔ épúp.
60004007	A lɛɛ̄ nzɛ́t áa méŋ agáʼ afʉʼ lɛ, akʉ̄ɛ akʉ̄ɛ zīi á ŋgɔŋ ega lɛ́, a epú mmī. Melaʼ épúp tɛ́, ndɛ́ʼ leghi tsɛ́ é kʉ, pɛ ekúʼte nnɛ̄t zɛ, ńdɔk mbɔ́k azō á levɛ̄ne á wɛ́ á leswīŋte Ndém.
60004008	Mía ajū mīi á éwú, á gɔ́ áa lɛ, pɛ etswiʼne ekɔ̄ŋne mennɛ̄t mɛ́ efʉʼ metsem, melaʼ mīi, o wɛɛ̄ ŋkɔŋne á mbū ŋiŋ páʼā, ŋ́gákne ndēkne á atʉtʉ mefa mí.
60004009	Pɛ ekókne menɛ̄t mɛ́ nzeŋne zeŋné, té zwɛ́tte.
60004010	Ndém a le yá á awíɛ awíɛ eyí nthū. Awíɛ awíɛ a elɔ̄k eyí nthū yīi, Ndém a le yá á yí, ńtswíte emɔ̄ʼ epuɔ. Pɛ ghʉɛ épúp, pɛ gɔ́ wɔ zhɛ́‑lekūʼte ntií ntiī anu mbɔŋ zīi, Ndém a le yá á mbū pɛ.
60004011	A gɔ́ éyi Ndém a le yá eyi nthū ŋiŋ, é gɔ́ á yí á lezhɛ̄ á leshūŋne, ŋgaŋ á shúŋne ndɔ̄k ńtswī ŋke Ndém. Ŋ́gɔ́ éyi, eyi nthū mmɔʼ ŋiŋ é á letswīte emɔ̄ʼ epuɔ, á lɔk áa mete mīi, Ndém a le yá á yí, tɛ́ ntswíte. Pɛ eghʉ̄ épúp, tɛ́ epuɔ metsem e ezápa ánɛ Yɛɛ́so Klísto, ŋ́gūʼte á Ndém ánɛ ajūɔ tsem. Yɛɛ́so wuɔ mɛ́t mé saáʼ ajūɔ tsem. Awuʼte a egɔ́ á mbū yí, á meŋguʼ meŋguʼ. Á páʼa.
60004012	Mepɔŋ mesoó pá, pɛ zi mbú nnɔ̄ŋ áa ntē mmók, ndɛ́ʼ á kʉʼne á wɛ́. Á épúp páʼā, Ndém á lɔkɔ nzwíʼɛ njʉ́ɔ ntií zīi, pɛ lɔɔ̄k efɛ́ nnɛ̄t ŋgyá á mbū yí épúp. Ndɛ́ʼ á gɔ́ á mbū pɛ, ŋ́gɔ́ á ŋge anu.
60004013	Á cʉ́ʼɛ épúp, ntē wɛ́ é gáŋte, páʼ pɛ é si njʉ́ɔ ŋgʉɔ̄ʼ, páʼ Klísto a le jʉ́ɔ azí épúp. Tɛ́ a eláʼ aleʼé zīi, Klísto a ghʉɛ mɛ́ jʉ́ɔ á shʉ́shɔ́k yi, ntē wɛ́ e echʉ́ nnɛ̄t ŋgáŋte ŋkák.
60004014	Epuɔ menɔŋ é nɔŋ nzɔ̄tɛ á wɛ́ melaʼ mīi, pɛ é epuɔ Yɛɛ́so, mbɔ pɛ é meshhʉ̄ mbɔŋ. Mɛ́ nɔɔ̄ŋ nzɔtɛ á wɛ́ páʼā, Azwakne Ndém, á Ŋgwɛ‑Shʉ́shɔ́k á gɔ́ mé pɛ.
60004015	Ndɛ́ʼ ŋiŋ nnɔ wɛ á ge ejʉ́ɔ ŋgʉɔ̄ʼ, á gɔ́ melaʼ mīi a á nzwhí á ŋiŋ, kɛɛ́ melaʼ mīi a á njʉ̄ lɛ́, kɛɛ́ melaʼ mīi a á ŋghʉ̄ anu tepɔŋ ndɛʼɛ lɛ̄ɛ, kɛ mbɔɔ melaʼ mīi a á kɔŋ á yí á lekō ánɛ menu mīi, é té á yí cʉte lɛ̄ɛ.
60004016	Ŋiŋ a ké ŋgē ejʉ́ɔ ŋgʉɔ̄ʼ, á gɔ́ melaʼ mīi ŋgaŋ a á ŋiŋ Klísto, ndɛ́ʼ esē é kú á yí. A cʉ́ʼɛ épúp, ŋgaŋ á wuʼte á Ndém melaʼ mīi, mɛ́ é si ntɔ́ŋɔ á yí lɛ ŋiŋ Klísto.
60004017	Njhʉ̄ e é kuʼ zīi, Ndém a gʉɔ me nzaáʼ ntsaŋ zɔp a epuɔ menɔŋ. A á ké ezi mvhɔ, ézáʼ ezi epuɔ alāʼ pí. A piŋɛ nzī á lezāʼ ezímpɛ épúp, mbɔ a a kó ánɛ epuɔ pīi, pɔ́ é si ndʉ̄ʼɛ á wɔ́p á levēŋ ŋke mbɔŋ yí, azɔ́p anu a egɔ́ é lɛ akɔ̄?
60004018	Mɛ́ le tí á ntē aŋwaʼne Ndém ŋ́gɛ: «Ŋiŋ ndeŋ ndeŋ a jʉ́ɔ ŋgʉɔ̄ʼ tɛʼ, tɛ́ Ndém á ghʉ̄ á tswɛ́t, mbɔ a láʼ egɔ́ lɛ akɔ̄, á mbū wɔ te júʼ‑nchu Ndém, mbɔɔ á mbū megaŋ mefa ā?»
60004019	Melaʼ épúp tɛ́, epuɔ pīi pɔ́ jʉɔ́ ŋgʉɔ̄ʼ melaʼ mīi, pɔ́ é si nzīŋɛ páʼ Ndém a á si kɔŋɔ épúp, pɔ́ etswiʼne ŋghʉ̄ anu mbɔŋ, ńdɔk ŋgʉ̄ɔ mé mvhɔ. Ńtsékne azɔ́p anu ntsem á mbū Ndém, yí mé le pɔ́ á wɔ́p. A á ŋiŋ, ńdāʼne á anu, ŋ́ghʉ̄.
60005001	Meŋ ŋgyáa ntekné jʉɔ tsetsɔŋɔ páʼa, á mbū epɔ̄ melʉɛ pīi é nnɔ pɛ, ánɛ alúŋ epuɔ Yɛɛ́so. Meŋ méŋwɛ̄t azá, meŋ á mɔ́ ndʉɛ, ńzéŋ ŋgɔ́ á njhʉɛ‑njʉɔ́ ánɛ ŋgʉɔ̄ʼ zīi, Klísto a le jʉ́ɔ̄. Meŋ a fú ewɛ azá akim ánɛ shʉ́shɔ́k Klísto, á aleʼé zīi Ndém a ghʉɛ, mɛ́ jʉ́ɔ á shʉ́shɔ́k mɛ́t. Meŋ á si ntékɛ á wɔ́p ndʉ́ɛ́ ŋ́gɛ:
60005002	pɛ etúŋne epuɔ menɔŋ pīi, Ndém a le tsekné á mbū pɛ, ńcʉ̄te á wɔ́p á mbɔŋɔ́, pɔ́ é si ŋgɔ́ páʼ memvhō Ndém lā. Ńdɔ̄k ntē mbɔŋ tɛ́ ncʉ̄te á wɔ́p, páʼ Ndém a á si ŋkɔ̄ŋɔ. Pɛ é le cʉ̄te á wɔ́p páʼ mɛ́ gɔ á wɛ́ gɔ lā á. Ndɛ́ʼ pɛ gē ecʉte á wɔ́p, ńdɔ̄kɔ efāʼa ŋkāp. Pɛ gē ecʉte á wɔ́p, a egɔ́ áa páʼ, pɛ le véŋ épúp.
60005003	Ndɛ́ʼ pɛ ge esáʼ epuɔ pīi, Ndém a le tsekné á mbū pɛ, ńnɔŋ eswɛ́tɛ á wɔ́p. A cʉ́ʼɛ épúp, meziŋɛ́ mɛ́ e gɔ́ emi, pɔ́ é gɔ efʉ̄ʼne.
60005004	Pɛ ghʉɛ épúp, mbɔ aleʼé zīi efɔ mepip‑memvhō a túɔ́ á ntentā, a eyá á wɛ́ ntaŋá yīi, é tɔɔ́k etsō tsem. Ntaŋá wuɔ mɛ́t, é gɔ le láʼ mbék ɛ́.
60005005	Ŋ́gɔ́ á mbū pɛ ŋkaŋa ŋkhʉ̄, pɛ ezīŋ páʼ epɔ̄ melʉɛ é si nzɛ́ttɛ épúp. Pɛ esóʼne nnɛ̄t zɛ ŋgyá á esī á nnɔ pɛ, ánɛ akʉ̄ɛ akʉ̄ɛ zīi, pɛ ghʉɛ. Pɛ ekímte páʼ mɛ́ le tí á ntē aŋwaʼne Ndém ŋ́gɛ: «Ndém a paā epuɔ pīi, pɔ́ kɔʼneé nnɛ̄t zɔp mé athʉ́, ḿbiŋ ŋghʉ̄ á anu mbɔŋ té ndhʉ, á mbū epuɔ pīi, pɔ́ soʼneé nnɛ̄t zɔp mé esī.»
60005006	Púp, pɛ esóʼne nnɛ̄t zɛ mé esī á mvhɔ Ndém, tɛ́ a ekɔ́ʼne á wɛ́ á afʉʼ zīi, a le zapáā. Yí mé ŋgaŋ mete ntsem.
60005007	Pɛ elɔ̄k menu mɛ́ ntsem mīi, é si mbúu ntsyāa á wɛ́, éshʉʼ esóʼne á mvhɔ yí, melaʼ mīi, yí mé si mbúu ntúŋnɛ á wɛ́.
60005008	Ndɛ́ʼ pɛ ecʉ́ʼ, azō á kʉɛtɛ leghi tsɛ́. Ndɛ́ʼ pɛ elí. Sɛ́ta, á ŋgaŋ mbo wɛ, a á lezēŋ pɛ efʉʼ metsem, ŋ́kɛ́nnɛ efāʼa á ŋiŋ yīi, a a sɛt á yí. A á si ŋkɛ́nnɛ páʼ na nzwi yīi, a gaʼtɛ ŋkɛ́nnɛ efāʼa ajū mīi, a gʉɔ mé mpfɛ́tɛ lā.
60005009	Ndɛ́ʼ pɛ tsɔ́ʼ esa ŋgyá mé yí, ńnɔ̄ŋ ntswīʼnɛ efíɛ́ nnɛ̄t zɛ ŋgyáa á mbū Ndém. Pɛ ezhɛ́ á légɛ, emɔ̄ʼ epɔ̄ memía pɛ́, é egʉ́ɛ́ egʉ́ɛ́ á ntē ŋgɔŋ ega, ńzéŋɛ njʉ́ɔ ŋgʉɔ̄ʼ páʼ pɛ.
60005010	Pɛ e jʉ́ɔ ŋgʉɔ̄ʼ épúp, áa méŋ afʉʼ, Ndém, a eghʉ̄ akʉ̄ɛ akʉ̄ɛ a ezéŋ mbīŋ á menaŋá yí. A á Ŋghʉɛ‑anu‑mbɔŋ‑té ndhʉ. Yí mé le zapá ánɛ Klísto, ńtɔ́ŋ á wɛ́ nnéŋ á ntē te mi shʉ́shɔ́k yi. Ḿpfēŋ ndo zɛ. Pɛ echʉ́ nnɛ̄t ntēte ánɛ mɛnzhɛ wɛ, tɛ ŋgɔ́ yīi, amɔ̄ʼ azō á gɔ le zéŋ á wɛ́ ŋghʉ̄ ɛ́.
60005011	Yí mé puú esáʼ ŋgɔŋ ntsem á meŋguʼ meŋguʼ. Á épúp.
60005012	Méŋ atsém akɛtte wuɔ mɛ́t, a á páʼa, mbɔ Silvɛŋ mé ntswíte á gá á letī á mbū pɛ. A á si ŋgɔ́ á méŋ mɔ́ ga á nzem Klísto. Ŋ́gɔ́ á ŋiŋ yīi, mɛ́ gɔ etém nzem ŋgyá á mbū yí. Meŋ á ntíi, ńdɔkɔ ŋgyáa á wɛ́ ŋgate, ńzéŋɛ ndɔkɔ ŋkɛ́ʼtɛ eshúŋɔ á wɛ́ páʼ, Ndém a ghʉʉ̄ anu mbɔŋ té ndhʉ épúp, ánɛ pímpɛ. Pɛ echʉ́ nnɛ̄t ŋkúʼte épúp, ńdɔk nnáŋ.
60005013	Alúŋ epuɔ Yɛɛ́so á tésɔŋ Babilɔn ega, épuɔ pīi Ndém á le tsɔ́ʼ á wɔ́p páʼ pɛ azɛ́, á tsaʼte á wɛ́. Méŋ ga Málkúsi, a á zéŋ ntsāʼte á wɛ́ azí.
60005014	Pɛ etsāʼte mennɛ̄t mɛ́ ŋgyá á gá, awíɛ awíɛ a esēŋte á méŋ mɔ́ yi á mbɔŋɔ́. Ndém a elɛ nnéŋ apwɛne á ntē pɛ metsem pīi, pɛ é epuɔ Klísto.
61001001	Meŋ Simɔŋ Piɛ, ŋ́gɔ́ á ŋgaŋ afaʼ Yɛɛ́so Klísto, ńzéŋ ŋgɔ́ á nziŋ‑ntō yi, mé tíi akɛtte jʉɔ páʼa. Ńtíi á mbū epuɔ pīi, é lē efɛ́ nnɛ̄t ŋgyá á mbū Yɛɛ́so, páʼ pek lā. Lefɛ̄ nnɛ̄t ŋgyá mé Yɛɛ́so, á azō ntē nzwiŋ tɛʼ, á mbū pɛ, mbɔɔ á mbū pek. Yɛɛ́so Klísto mé le ghʉ̄ épúp ánɛ pímpɛ, melaʼ mīi, a lɔɔ̄k á ndeŋ ndeŋ, tɛ́ ŋghʉ̄ azō ánɛ awíɛ awíɛ. A á Ndém yímpɛ, ńzéŋ ŋgɔ́ á Ŋghʉɛ‑mɛ́‑tswɛ́t.
61001002	Ŋ́gɛ Ndém a elɛ ŋghʉ̄ anu mbɔŋ té ndhʉ ánɛ pɛ, ŋ́ghʉ̄ pɛ enáŋ mé apwɛne té ndhʉ, éfhó ánɛ páʼ pɛ kuʼteé á Ndém, ńzéŋ ŋkúʼte á Yɛɛ́so, á Atsyapuɔ yímpɛ.
61001003	Atsyapuɔ a le lɔ̄k mete mí, ḿbú ŋgyá á yímpɛ ajūɔ tsem zīi, á si nzɛ́ttɛ ŋ́gɛ ḿpɛ ewɛ̄, tɛ́ ndɔk nnáŋ á ŋgɔŋ, ŋ́ké nnáŋ áa páʼ, a á si ŋkɔ̄ŋɔ ŋ́gɛ, mɛ́ enáŋ épúp. A lɛɛ́ ntɔ́ŋɔ á yímpɛ ŋ́gɛ, ḿpɛ ezhɛ́ á Ndém, ḿpɛ a pɔ́p e epú ŋgɔ́ á ntē shʉ́shɔ́k yí, éfhó ánɛ apɔŋɔ́ ntē Ndém mɛ́t.
61001004	Á le tsīa épúp, tɛ́ Ndém á pú ŋgyá á yímpɛ etsō tee nzwiŋ tsīi, a le phʉ́ á yímpɛ, ŋ́gɛ e etswíte á yímpɛ. Ŋgyáa épúp ŋ́gɛ, pɛ ezápa ánɛ etsō mɛ́t, ŋ́kūʼ á lefōk nnɛ̄t zɛ, ánɛ ntií ntiī menu mīi, mbe nnɛ̄t zɛ́t e tshónɛ á wɛ́, pɛ ghʉ̄ɛ á ntē ŋgɔŋ ega. Éfók épúp, ńcʉ́ʼɛ ŋgwīɛ̄ áa ntē Ndém, tɛ́ ndɔkɔ nnáŋa.
61001005	Melaʼ épúp tɛ́, pɛ ekāk ete ntsem, ńtswīʼne á atswhī mbɔŋ, ánɛ ewɛ lefɛ̄ nnɛ̄t ŋgyá á mbū Yɛɛ́so. Eshʉ̄ʼ ánɛ atswhī mbɔŋ, ńtswīʼne á lezhɛ̄ ajū mīi Ndém a á si ŋkɔ̄ŋɔ.
61001006	Éshʉ̄ʼ ánɛ lezhɛ̄ ajū mīi Ndém a á si ŋkɔ̄ŋɔ, ńtswīʼne á lekūʼte mbe nnɛ̄t zɛ. Eshʉ̄ʼ ánɛ lekūʼte mbe nnɛ̄t, ńtswīʼne á lesek ntē. Éshʉ̄ʼ ánɛ lesek ntē, ńtswīʼne á lenāŋ páʼ Ndém a á si ŋkɔ̄ŋɔ.
61001007	Éshʉ̄ʼ ánɛ lenāŋ páʼ Ndém a á si ŋkɔ̄ŋɔ, ńtswīʼne á lejʉ̄ɔ á ŋiŋ ntsem páʼ méŋ mɔ́ wu lā. Ŋgē ejʉ́ɔ á ŋiŋ ntsem páʼ méŋ mɔ́ wu, ŋ́gwɛ̄ ŋkɔŋne.
61001008	Pɛ púu nnɔ̄ŋ ŋghʉ̄ɛ menu mīi, meŋ á té la, ńdɔkɔ ŋgʉ̄ɔ mé mvhɔ, mbɔ e ghʉ, nnɛ̄t zɛ e ezāŋne á leghʉ mefaʼ Ndém, ézéŋ eghʉ pɛ etswiʼne nzhɛ́ á ŋiŋ yīi, Atsyapuɔ yímpɛ Yɛɛ́so Klísto a ewiɛ́.
61001009	Ŋiŋ a nɔŋ te nzīŋɛ ánɛ menu mīi, meŋ á té lā, á zhɛ́ á légɛ, yí te si njʉ́ɔ ejʉʼ á mbɔŋɔ́ ɔ́. Ŋ́gɛ yí é páʼ apií‑menēk lā, ńnɔŋ ndēknɛ á légɛ, Ndém a le sōk mefa mīi, a lɛɛ́ ŋghʉɛ.
61001010	Melaʼ épúp, meŋ shúŋɔ á wɛ́ me epɔ̄ memía, páʼ Ndém a le kāŋ á wɛ́, ńtɔ́ŋ á wɛ́ ánɛ mefaʼ mí lā, pɛ ekāk ete ánɛ mɛnzhɛ mɛ́t. Pɛ ghʉɛ épúp, mbɔ pɛ gɔ le láʼ efhó ánɛ mɛnzhɛ Ndém ntó ɔ́.
61001011	A egɔ́ épúp, Ndém a eláʼ esá nzhɛ saá, pɛ elɔk ŋkó á ntē Lefɔ tsí. Léfɔ te mi Atsyapuɔ yímpɛ Yɛɛ́so Klísto Ŋghʉɛ‑mɛ́‑tswɛ́t.
61001012	Á páʼa ŋgɔ́ ajū mīi á ghʉɛ, meŋ ndáʼa nzóko ŋkímtɛ á wɛ́ menu muɔ mɛ́t. Tɛ mbɔɔ páʼ pɛ é si nzi nzhɛ́ɛ, ńnɔŋ ŋkúʼtɛ anuúnē, páʼ mɛ́ le ziʼné á wɛ́.
61001013	Meŋ á ké njʉ́ɔ ŋ́gɛ, á ndeŋ ndeŋ á mbū meŋ, á gá lezɛ̄t á ndo esī atsetsáʼ ega páʼa, ŋ́kímte á wɛ́ emuɔ menu mɛ́t, ńdɔk nzīɛ á wɛ́.
61001014	Meŋ á si nzhɛ́ɛ á légɛ, afʉʼ zīi meŋ gɔ efhó á ŋgɔŋ ega egʉɔ, a cʉ́ʼɛ ŋkuʼ kuʼe. Atsyapuɔ yímpɛ Yɛɛ́so Klísto mé ke ghʉ̄ʉ̄, meŋ ezhɛ́ épúp.
61001015	Táʼ, meŋ á ké ŋkɔŋ á gá á lelɔk meshhʉ̄ ntsem, ŋ́ghʉ̄ tɛ ŋgɔ́ yīi, meŋ a kwhʉ́, pɛ enáŋa ŋkímtɛ menu muɔ mɛ́t mīi, meŋ á zíʼne á wɛ́ la, efʉʼ metsem.
61001016	Pek ke shúŋ á wɛ́ páʼ, Atsyapuɔ yímpɛ Yɛɛ́so Klísto, a le ghʉ̄ mɛ́ chʉ́ nnɛ̄t njʉ́ɔ mete shʉ́shɔ́k yi. Pek kɛ te gē eshúŋ á wɛ́ épúp, éfhó ánɛ menu mīi, mɛ́ chʉʉ́ nnɛ̄t ŋgiŋte yíŋtɛ ɛ́. Pek ke gē eshúŋ á wɛ́, á gɔ́ áa páʼ, pek le lɔ̄k menēk mék, ńjʉ́ɔ á yí, á ntē shʉ́shɔ́k mɛ́t.
61001017	Afʉʼ zīi Ndém Mɔʼɔ́ a le kɔʼné nzwiŋ yí, ŋ́gyá á yí á shʉ́shɔ́k, mɛ́ júʼ ŋghi Ndém, á ŋwɛ́t shʉ́shɔ́k, á lé mé yí ŋ́gɛ: «Ŋiŋ wuɔ a á Méŋ ga, meŋ kɔ̄ɔŋ á yí tɛʼ. Meŋ á tsɔ́ʼ á yí, a ghʉʉ̄, ntē gá é gáŋte.»
61001018	Pek a wɔ Yɛɛ́so é lɛ á ndo lekwɛ̄t Ndém, pek méŋwɛ̄t é júʼ ŋghi mɛ́t, páʼ e fhɔ́ɔ á lephū esóʼo.
61001019	Á té ndaʼ épúp ɔ́, anu zīi metswi‑ŋke Ndém é le léē, á si ŋgɔ́ anu ntēte. Pɛ pɔŋteé á wɛ́ á lekūʼte anu mɛ́t, ńtshí menēk mɛ́ éwú, páʼ pɛ cʉʉ ŋkaʼ yīi, é si ŋkɛ̄ʼɛ á ntē nzem lā. Pɛ ekúʼte, tɛ cɔʼ saŋ yīi, a phʉ́ɛ melanjhʉ̄, a eláʼ esáʼ á ntē pɛ, púp, pɛ epú ncʉ́ʼɛ nnáŋa áa ntē ŋkaʼ.
61001020	Ajū mīi pɛ pɔŋteé á wɛ́ á letē njhʉ̄ nzhɛ́, á si ŋgɔ́ á légɛ: «Ŋiŋ a gɔ le lɔ̄k leghi tsí méŋwɛ̄t, ŋ́kɛ́ʼte anu zīi metswi‑ŋke Ndém é le lé á ntē aŋwaʼne Ndém ɛ́. »
61001021	Á zi ŋgē egɔ́ mbɔ, anu zīi metswi‑ŋke Ndém é le léē, á lɛɛ́ te efhɔ́ɔ ánɛ lekɔŋ ŋiŋnɔŋ ɔ́. Metswi‑ŋke Ndém é le gē eshúŋne, á gɔ́ áa páʼ, Azwakne Ndém mé tshóne á wɔ́p ŋ́gɛ, pɔ́ etswī ŋke Ndém.
61002001	Wɔ táŋ‑mela ŋ́gɛ, pɔ́ é metswi‑ŋke Ndém, é lɛ amɔ̄ʼ afʉʼ, ŋ́gɔ́ á alāʼ epuɔ Islaɛl. Ndeŋ ndeŋ épúp, wɔ táŋ‑mela ŋ́gɛ, pɔ́ é wɔ shúŋ‑anu Ndém, e shʉʼ ekó á tsetsɛlɛ pɛ. Pɔ́ e shʉʼ ekó á nnɔ pɛ, ézíʼne anu te methū, ézíʼne tɛ mbɔɔ á légɛ, mɛ́ pɔŋteé á lekʉŋne á Atsyapuɔ, tɛ́ mbɔ a le zó tɛ mbɔɔ athū zɔ́p. Pɔ́ e ghʉ épúp, élɔk etɔ́ŋ ndɔ te mi, énéŋ á athū pɔ́p, tɛ ndɔ mɛ́t, e te e náŋ á leshʉʼ ɛ́.
61002002	Epuɔ tɛ nzáne, e shʉʼ etsé ánɛ tepɔŋ nzhɛ wɔp wuɔ mɛ́t, étsia á nzem pɔ́p, éshúŋne té pɔŋ ánɛ mɛnzhɛ Ndém, tɛ́ á ké ŋgɔ́ á mɛnzhɛ anuúnē.
61002003	Epuɔ puɔ mɛ́t, e shʉʼ eté á ŋkɔɔ̄ŋ ŋkāp, élɔk epoó‑anu, epɔpte á wɛ́, ékú etsō tsɛ́. Táʼ, Ndém a lē ndáʼ nzáʼ ntsaŋ zɔ́p tɛ efhó tɛ afʉʼ, tɛ á lɛɛ̄ ncʉ́ʼ áa méŋ afʉʼ, pɔ́ ekó á ntē ŋgʉɔ̄ʼ te mi.
61002004	Mecɔʼ Ndém é le fā anu, Ndém a te wɔ́p tsá, ńtshóne á wɔ́p mmāʼ á apwɛt, á ntē nzém. Ńtsēŋɛ á wɔ́p éwú, ńdɔkɔ nzwíʼtɛ aleʼé zīi, a gʉɔ mé nzaáʼ ntsaŋ.
61002005	Epuɔ efʉʼ mvhɔ é le fā azɔ́p á mbū Ndém, Ndém a te wɔ́p tsá, ŋ́ghʉ̄, pík‑ŋgɔŋ mbeŋ á lú, ntshi é kɔ́ʼ ndɔ̄k megaŋ mefa puɔ mɛ́t, tɛ ndaʼ epuɔ lefaá mé vuʼɔ, á Noe, páʼ a le nɔ̄ŋ eshúŋɔ ŋ́gɛ, mɛ́ pɔŋteé á lelɔk á ndeŋ ndeŋ tɛ́ nnáŋ, páʼ Ndém a á si ŋkɔ̄ŋɔ, ŋ́ghʉ̄ emɔ̄ʼ epuɔ esambīa.
61002006	Ndém a le zéŋ eshʉ́ʼne epuɔ tésɔŋ Sodɔm pɔ́ Gomɔɔ, tɛ pɔ́ sɛt nnɛ̄t ncʉ́ʼ avhō, ńdɔkɔ ntswīi á légɛ, ŋiŋ a gɔ te nchu yí júʼ, mbɔ yí e ghʉ épúp ánɛ yí.
61002007	A le ké mbiŋ efhó éwú, ésāʼ á Lɔ́ɔt, á ŋiŋ yīi a le nɔ̄ŋ nziŋɛ ndeŋ ndeŋ, páʼ yí a á si ŋkɔ̄ŋɔ. Menu mīi epuɔ tésɔŋ puɔ mɛ́t, éwɔ fʉʼte‑mele anu, é lɛ si efʉ̄ʼtɛ, é le nɔ̄ŋ nzáŋa á Lɔ́ɔt tɛʼ.
61002008	Ŋiŋ ndeŋ ndeŋ wuɔ mɛ́t, a le náŋ á tsetsɛlɛ pɔ́p, ńnɔŋ njʉ́ɔ á wɔ́p á lefʉʼte menu, ńnɔŋ njúʼɔ á wɔ́p á leshūŋ metepɔŋ menu. A egɔ́ eleʼé etsem, páʼ a lɛ ŋiŋ ndeŋ ndeŋ á mvhɔ Ndém lā, ńjʉ́ɔ á ntií ntiī mele anu mɛ́t mīi, pɔ́ fʉʼtɛ, ntē yí e egēne á yí tɛʼ.
61002009	Mɛ́ fhoó ánɛ anu jʉɔ mɛ́t, ńjʉ́ɔ páʼ Atsyapuɔ a kuūʼ á lefhō á ntē atapne, éfók á ŋiŋ yīi, a naáŋ ndeŋ ndeŋ, páʼ yí Ndém a á si ŋkɔ̄ŋɔ. Ńjʉ́ɔ páʼ a kuūʼ á yí á lekūʼte megaŋ mefa, ńdɔk nzwíʼte aleʼé zīi, a gʉɔ mé nzaáʼ ntsaŋ, étswá á wɔ́p ŋgʉɔ athʉ́ lepé.
61002010	A láʼ aleʼé mɛ́t, a enéŋ á mía mía ŋgʉɔ̄ʼ á athū epuɔ pīi, nnɛ̄t zɔp e tshónɛ á wɔ́p á lefʉʼ mele anu, ḿbiŋɛ ŋgwáka mete Ndém. Wɔ zíʼne‑menu te athū puɔ mɛ́t, é juúʼ ŋkuʼ tɛʼ, ŋ́gɔ́ megaŋ leŋia, pɔ́ té pɔ́k á wɔ́p á lezɔte megaŋ shʉ́shɔ́k ɔ́.
61002011	Mecɔʼ Ndém é piīŋ ndɔk mete pɔ́ mbʉʼ, ńtɔ́k wɔ zíʼne‑epuɔ menu te athū, ŋ́ké te zɔ̄te megaŋ shʉ́shɔ́k puɔ mɛ́t, éswīŋ á wɔ́p á mvhɔ Atsyapuɔ ɔ́.
61002012	Epuɔ puɔ mɛ́t, é ké mbiŋ ŋgɔ́ páʼ mena mbaʼ lā. Mena mbaʼ é tswhíi, mɛ́ shʉʼ ŋgɔ̄ á wɔ́p nzwhíte. Epuɔ puɔ mɛ́t é si nzɔ̄tɛ ajū mīi, pɔ́ zi te si nzhɛ́ɛ ɛ́. Mɛ́ e láʼ ezwhíte á wɔ́p azɔ́p, páʼ mena mɛ́t lā.
61002013	Pɔ́ e shʉʼ ewɛ apiŋ menu tepɔŋ mɔ́p. Ŋgɔŋ e é si mbɔ̄ŋɔ á wɔ́p, ánɛ menu mīi, pɔ́ fʉʼtɛ ezokó. Áfʉʼ zīi pɛ a pɔ́p é si mbútɛ etsō mpfɛ́tɛ, pɔ́ nɔŋ ndɔ̄kɔ mela mɔ́p, ḿmāʼa esē á athū pɛ, ńnéŋɛ epe ánɛ pɛ.
61002014	O cʉʉ̄ menēk mɔ́p, ńjʉ́ɔ akwaŋte zɔ́p á tshí áa ánɛ agā. Pɔ́ té néŋ á leghʉ mefa á. Ńdɛ ŋgē elʉʼ letā, epuɔ pīi akwaŋte zɔ́p á pwɛ́te, é whʉte éwú. Ntē wɔ́p e puú ntshí áa ánɛ lepɔp epuɔ, ńdɔk ŋgwɛ̄ ŋkāp. Ndém a a láʼ enéŋ ndɔ, á athū pɔ́p.
61002015	Pɔ́ le fhó ánɛ mɛnzhɛ Ndém ntó, ḿbí, ńcʉ́ʼɛ nzīŋɛ áa ánɛ mɛnzhɛ Balam, á méŋ Bozɔɔ. Balam wuɔ mɛ́t, a le véŋ á yí á leghʉ anu tepɔŋ, mɛ́ yá á yí ŋkāp.
61002016	A le ké ŋghʉ épúp páʼā, Ndém á cɔ́k á yí melaʼ ŋghʉʉ́‑anu tsí. Ŋ́ghʉ̄ nzwí njakási, á lɔk ŋghi ŋiŋnɔŋ eshúŋne, tɛ́ mbɔ njakási e gɛ nzī te eshúŋnɛ ɛ́. Éshúŋne épúp, tɛ́ ndɔk nzáʼ á yí á lezēŋ eshúŋ menu te athū, ŋ́gɛ yí é ntswi‑ŋke Ndém.
61002017	Epuɔ puɔ mɛ́t é páʼ letiíʼ ntshi tsīi, é lē nzó, ŋ́gɔ́ páʼ alɔ zīi, afēm á túʼɔ ndɔ̄kɔ nzīŋɛ lā. Ndém a lē ndáʼ ncūŋte á ajʉʼ zɔ́p, á ntē sɛ́h nzém.
61002018	Pɔ́ é si ndɔ̄kɔ menu mīi pɔ́ shúŋɔ, ŋ́ŋáʼnɛ, tɛ́ menu mɛ́t é zi ŋgɔ́ áa ndémndēm. Pɔ́ é si mbɔ̄ptɛ epuɔ pīi, pɔ́ ke zɛ́t efhɔ́ɔ ánɛ mɛnzhɛ epuɔ pīi, é té á Ndém zhɛ́ ntúɔ́. Ńzíʼnɛ á wɔ́p menu esē, ŋ́gɛ ŋiŋ a gɔ eghʉ̄ʉ akɔ̄ akɔ̄ lɛ́ zīi, mbe nnɛ̄t e é si ntshónɛ á yí ŋ́gɛ a eghʉ̄.
61002019	Ńzéŋɛ nnɔŋɔ eshúŋɔ á wɔ́p ŋ́gɛ, pɔ́ gɔ eghʉ̄ʉ, tɛ pɔ́ cʉ́ʼɛ ŋghʉ̄ɛ áa ajū mīi, pɔ́ méŋwɛ̄t é kɔŋ. Ḿbiŋɛ ndʉ́ɛ́ épúp páʼā, ŋ́gɔ́ meŋkwa atswhī zīi, á píkɛ epuɔ. Ŋiŋ a puú ŋgɔ́ áa ŋkwa ajū mīi, á lē njhʉ́ á yí.
61002020	A gɔ́ éyi, ŋiŋ a lē efɛ́ nnɛ̄t ŋgyá á mbū Atsyapuɔ Yɛɛ́so Klísto, Ŋghʉɛ‑mɛ́‑tswɛ́t yímpɛ, ńtó ánɛ ecū mīi, é gɔ eghʉ̄ʉ, ŋiŋ á kʉɛ epe á ŋgɔŋ ega, ḿbīŋ nnáŋ tɛ ncʉ́ʼ, etsō mɛ́t é zéŋ ŋkó á ntē yí, ḿbú njhʉ́ á yí, mbɔ azi anu ŋgaŋ, á a láʼ egē emakne, épú epék etɔ́k páʼ, á le zī ŋgē ezi, ŋ́gɔ́ épúp.
61002021	Á lɛ mbɔŋ á mbū ŋiŋ wuɔ mɛ́t, á le zi ŋgɔ́ le á mɛnzhɛ anuúnē zhɛ́, ńtɔ́k á lezhɛ̄, tɛ́ mbiŋ nzéŋ éfhó éwú ntó, ŋ́gwáʼ ashuŋne Ndém zīi mɛ́ ke ziʼné á yí.
61002022	Anu zīi á ghʉʉ̄ á wɔ́p, á páʼā ndɔkɔ mbūɔ̄ páʼ, ashuŋne lepúʼ á leé ŋ́gɛ: «Mbhʉ̄ e le tékē, ńzéŋ mbēŋte.» Mbɔɔ azi á leé ŋ́gɛ: «Mɛ́ le sōk á kúna tɛ á lá, á lɛ ŋgʉ̄ɔ ŋkɛ̄nne nnɛ̄t mɛ́t ánɛ atetɔp.»
61003001	Mepɔŋ mesoó pá, ajʉɔ á páʼa, ŋ́gɔ́ akɛtte mbáte pīa zīi, meŋ túɔ́ á mbū pɛ. Ánɛ mekɛtte muɔ mɛ́t mɛ́mbīa, meŋ nɔ̄ɔŋ nzīɛ leghi tsɛ́, ŋ́gɛ pɛ ewɛ̄ akwaŋte mbɔŋ ánɛ ajū mīi, mɛ́ ke ziʼné á wɛ́.
61003002	Pɛ ekímte meshuŋne mīi metswi‑ŋke, éfhɔ́ɔ á mbū Ndém, é le zī mvhɔ, éshúŋ á wɛ́. Ŋ́kímte lepé Atsyapuɔ Ŋghʉɛ‑mɛ́‑tswɛ́t, páʼ meziŋ‑ntō é le ziʼné á wɛ́ épúp.
61003003	Pɛ eté njhʉ̄ nzhɛ́ á légɛ, a shʉʼ egɔ́ ánɛ mezoknzem eleʼé, emɔ̄ʼ epuɔ e eshʉ̄ʼ, ŋ́ghʉ̄ azɔ́p áa menu mīi, mbe zɔp e é si ntshónɛ á wɔ́p ŋ́gɛ pɔ́ eghʉ̄. Epuɔ puɔ mɛ́t e shʉʼ ezwi á wɛ́,
61003004	élé á mbū pɛ gɛ: «Nɔ́ŋ ŋ́gɛ Yɛɛ́so a le lé ŋ́gɛ, yí e shʉʼ ezéŋ eshʉʼe. Yí piīŋ ŋgɔ́ áa egɔ́? Tɛ efhó páʼ wɔ maŋgānjʉʼ pímpɛ é le kwhʉtéē, akʉ̄ɛ akʉ̄ɛ á gɛ nzɛ́tɛ áa páʼ, Ndém a le gē enɔŋ ŋgɔŋ, á gɔ́ épúp.»
61003005	Pɔ́ e shʉʼ ege elé épúp, énɔŋ eghʉɛ páʼ pɔ́ é lekne á légɛ, tɛ efhó tɛ afʉʼ, Ndém á lɔk ashuŋne, ŋ́ghʉ̄ lephū pɔ́ esī atsáʼ. Éfāk atsáʼ ánɛ ntshi, ŋ́ghʉ̄, ajūɔ tsem á lɔk ntshi tɛ́ ŋgɔ́ éwú.
61003006	Ndém a le zéŋ ndɔk ntshi tɛ́ ŋghʉ̄, nzwiŋ ŋgɔŋ á lákne. Ntshi mɛ́t é le fhó ánɛ pík‑ŋgɔŋ mbeŋ.
61003007	Ŋ́gɔ́ mé lephū mbɔɔ mé esī atsetsáʼ zīi, e é tsetseŋɔ lāa, mbɔ ashuŋne Ndém mɛ́t a leé ŋ́gɛ, e e láʼ enáŋ tɛ eláʼ etshí aleʼé zīi, mmók é pík á wɔ́p. Ndém a a láʼ ekápte á wɔ́p, tɛ eláʼ etshí á aleʼé zīi, a záʼa ntsaŋ, ḿbíkɛ wɔ te jú‑nchu yí.
61003008	Mesoó pá, amɔ̄ʼ azō á éwú zīi, pɛ te pɔŋté á lelekne ɛ́. Á mbū Atsyapuɔ páʼā, taʼ aleʼé alāʼ, á gɔ́ páʼ ŋguʼ ntsāʼ lā. Ŋguʼ ntsāʼ, é gɔ́ páʼ taʼ aleʼé lā.
61003009	Atsyapuɔ a gɛ te nnáŋa á leghʉ, ajū mīi a le laʼnēē, á po ɔ́. Emɔ̄ʼ epuɔ é piŋ ŋkwāŋ ŋ́gɛ, a naáŋ á leghʉ. A gē eziŋ ménda páʼā, é gɔ́ áa melaʼ mɛ́, melaʼ mīi a te kɔ̄ŋ ŋ́gɛ, tsɔ taʼ ŋiŋ a efā nzhɛ ɛ́. A cʉ́ʼɛ épúp mbɔ, a kɔɔ̄ŋ ŋ́gɛ, ŋiŋ ntsem a ewɛ̄ njhʉ̄, á lelɔk ŋgɔ̄ nnɛ̄t zi, ŋ́gwáʼ atswhī tepɔŋ zí.
61003010	Aleʼé zīi Atsyapuɔ a shʉʼɛ, a eshʉ̄ʼ páʼ ntsɔ́ŋ lā. Aleʼé mɛ́t, mɛ́ lɛ njʉ́ɔ, lephū e epú nzwɛ̄t lɛ wúuu, ḿmī. Mmók e epú ntɔ̄ ajūɔ tsem zīi, á éwú, tɛ a ecʉ́ʼ avhō. Esī atsetsáʼ ntsem pɔ́ ajūɔ tsem zīi á éwú, e epú ndákne.
61003011	Páʼ ajʉɔ tsem a láʼ epú emi ánɛ ejʉɔ ntií lā, á lɔkɔ eshúŋɔ á wɛ́ ntií lenāŋ zīi, pɛ pɔŋteé á lewɛ. Á si nzɛ́ttɛ ŋ́gɛ, pɛ enáŋ páʼ Ndém a á si ŋkɔ̄ŋɔ, ńjúʼ nchu yí té tswhi afʉʼ.
61003012	Pɛ pīi pɛ é si nzwíʼtɛ ŋ́gɛ, Ndém a láʼa ŋgákne éshʉ̄ʼ lɛ́. A láʼ aleʼé mɛ́t, mmók e epú ntɔ̄ lephū tɛ e epú eshhʉ́, ajūɔ tsem zīi á éwú, a epú ŋkīne tɛ ncʉ́ʼ á avhō.
61003013	Ndém a le laʼnē ŋ́gɛ, yí e fú eghʉ lephū leswhī, mbɔɔ esī atsetsáʼ eswhī. A egɔ́ ajʉʼ zīi, epuɔ menɔŋ é éwú, ŋ́gwɛ̄ á ndeŋ ndeŋ. Aziɛ́ tɛ́ ḿpɛ é si nzwíʼtɛ.
61003014	Mepɔŋ mesoó pá, melaʼ épúp tɛ́, pɛ egē ezwíʼte aleʼé mɛ́t, ŋ́kāk ete tɛ Klísto a gē eshʉʼe, pɛ enɔŋ nnáŋa mé apwɛne, ŋ́gɔ́ té alɔ́ʼ, Ndém a enɔ̄ŋ le ndāʼa á wɛ́ ɛ́.
61003015	Pɛ ecuŋte nzhɛ́ á mbɔŋɔ́ á légɛ, Atsyapuɔ a te ŋgáknɛ á leshʉʼ ɛ́ páʼā, ńdɔkɔ ŋgyáa eshhʉ̄ á mbū epuɔ, á lefū ntswɛ́t. Ánɛ ajʉɔ anu mɛ́t, mbɔ Ndém a le yá azhɛ̄‑anu á mbū méŋ mɔ́ yímpɛ Pɔ́ɔl, ŋ́gɔ́ á esoó yímpɛ, á lɔk ntí menu muɔ mɛ́t eshúŋ á wɛ́.
61003016	Á zeéŋ ŋgɔ́ anu zīi, a le lé á ntē meŋwaʼne mí ntsem, á ajʉʼ zīi a kiím menu muɔ mɛ́t éwú. Emɔ̄ʼ mejʉʼ é ánɛ meŋwaʼne mí, ńtē á lejūʼ, metsetseŋ, éwɔ te zhɛ́‑azō, é lɛ esɛ̄t njuʼɔ́, ŋ́kúmne anu zīi, á lɔkɔ ndʉ́ɛ́, páʼ pɔ́ gɛ nzī ŋghʉ̄ɛ épúp, ánɛ emɔ̄ʼ mejʉʼ, á ntē aŋwaʼne Ndém. Pɔ́ ghʉʉ̄ épúp páʼā, ńdɔkɔ ntɔ́ŋɔ ndɔ Ndém, ńnéŋɛ á athū pɔ́p.
61003017	Ŋ́ké ŋgɔ́ mé pɛ mepɔŋ mesoó pá, mbɔ mɛ́ kʉʉ̄ŋ ndáʼ ńtswɛ̄te á wɛ́ ánɛ menu mīi, e láʼ etɔ́ke. Pɛ egē enáŋ, ńnɔŋ mbípɛ. Ndɛ́ʼ pɛ ecʉ́ʼ, wɔ te júʼ‑nchu Ndém, é pɔpte á wɛ́, pɛ efāa nzhɛ. Pɔ́ méŋwɛ̄t é si efāa nzhɛ. Ndɛ́ʼ pɛ ecʉ́ʼ, pɔ́ ghʉ pɛ efhó ánɛ mbɔŋ ajʉʼ yīi, pɛ tshií éwú, ŋ́ŋɛ̄nne.
61003018	A cʉ́ʼɛ épúp, pɛ etswīʼne ndɛ̄tne ánɛ Atsyapuɔ yímpɛ Yɛɛ́so Klísto, á náŋa ŋghʉ̄ɛ menu mbɔŋ té ndhʉ ánɛ pɛ, yí mé Ŋghʉɛ‑mɛ́‑tswɛ́t. Awuʼte a egɔ́ á mbū yí, tɛ efhó tsetsɔŋɔ, ŋ́gʉɔ ŋkó ánɛ meŋguʼ meŋguʼ. Á páʼa.
62001001	Pek tíi akɛtte jʉɔ páʼa, ńdɔkɔ eshúŋɔ á wɛ́ ashuŋne zīi, á ghʉɛ mɛ́ gɔ́ɔ éwú, áshuŋne zīi mɛ́ le gē enɔŋ ŋgɔŋ, á gɔ́ áa éwú. Pek le júʼ ashuŋne mɛ́t, ńdɔ̄k menēk mék njʉ́ɔ, ńchʉ́ nnɛ̄t mbēte á yí, ńdɔ̄k mbū mék mpfēŋ á yí.
62001002	Ŋiŋ mɛ́t yīi a ghʉɛ mɛ́ gɔ́ɔ éwú, a le tswī nnɛ̄t zi, pek jʉ́ɔ á yí, tɛ́ eshúŋɔ á wɛ́ ajū mīi, pek é si nzhɛ́ɛ ánɛ yí. A ghʉʉ̄, mɛ́ ta á lezēŋ Ndém Mɔʼɔ́, mbɔ á lɛɛ́ nnáŋa á lezēŋ yí. A le pīŋ ntswī nnɛ̄t zi, á mbū pek.
62001003	Ajū mīi pek le jʉ́ɔ̄, ńzéŋ njúʼ, aziɛ́ tɛ́ pek shúŋɔ á wɛ́ azɛ́, tɛ́ ḿpɛ elɔk ŋgɔ́ á táʼ nchu, ḿpɛ a Ndém Mɔʼɔ́, mbɔɔ Méŋ yi Yɛɛ́so Klísto, e epú nzéŋ ŋgɔ́ á taʼ nchu.
62001004	Pek tíi eshúŋɔ á wɛ́ páʼa, ŋ́gɛ ntē yímpɛ e egáŋte tɛ ntsékne.
62001005	Ŋke yīi pek le júʼ á mbū Yɛɛ́so Klísto, ḿbiŋɛ ntswīi á mbū pɛ, e ewuɔ páʼa. Ndém a á si ŋgɔ́ ŋkaʼ, nzém e te ánɛ ŋghʉʉ́‑menu mí í.
62001006	Ḿpɛ nɔŋ ndʉ́ɛ́ ŋ́gɛ, ḿpɛ a pɔ́p é taʼ nchu, ḿbīŋ nnɔŋ ŋghʉ̄ɛ menu nzém, mbɔ ḿpɛ é megaŋ mela, mbɔ ḿpɛ te si ŋgɔ́ megaŋ anuúnē ɛ́.
62001007	Ḿpɛ piŋ nnɔ̄ŋ nzīŋɛ á ntē ŋkaʼ, ndeŋ ndeŋ páʼ Ndém a naáŋ á ntē ŋkaʼ lā, mbɔ ḿpɛ e gɔ́ á taʼ nchu á tsetsɛlɛ pímpɛ, metshi Méŋ yi Yɛɛ́so, e esōk mefa mímpɛ ntsem.
62001008	Ḿpɛ nɔŋ ndʉ́ɛ́ ŋ́gɛ, ḿpɛ te megaŋ mefa á, mbɔ á páʼā, ḿpɛ lɔ̄kɔ mbɔ̄ptɛ athū nnɛ̄t zímpɛ, ńdɔkɔ te ŋgɔ́ɔ megaŋ anuúnē ɛ́.
62001009	Ḿpɛ gɔ́ eké mvéŋ mefa mímpɛ, mbɔ Ndém, páʼ a laʼneē azō, ńdáʼ ŋghʉ̄, ńzéŋ ŋgɔ́ á ŋiŋ ndeŋ ndeŋ lā, a a lekne á mbū pímpɛ, ésok anu tepɔŋ ntsem ánɛ pímpɛ.
62001010	Ḿpɛ lʉ́ɛ́ ŋ́gɛ, ḿpɛ te megaŋ mefa á, mbɔ á páʼā, ḿpɛ nɔ̄ŋ ndɔ̄kɔ á Ndém, ńtɔ́ŋɔ á ŋgaŋ mela, ashuŋne zí á lɔkɔ te ŋgɔ́ɔ á ntē pímpɛ ɛ́.
62002001	Ewɔŋkhʉ̄ pá, meŋ tíi páʼa, ńdɔkɔ eshúŋɔ á wɛ́ ŋ́gɛ, ndɛ́ʼ pɛ ezéŋ ŋghʉ̄ mefa. Ŋiŋ wɛ a pikɛ tɛ ŋgwhʉ̄ ánɛ mefa, mbɔ ḿpɛ wɛɛ̄ á ntɔk‑nzem yímpɛ, á mvhɔ Ndém Mɔʼɔ́, á gɔ́ Yɛɛ́so Klísto, ŋiŋ ndeŋ ndeŋ.
62002002	A á si ŋgɔ́ á ŋiŋ yīi, a le yá athū nnɛ̄t zí, Ndém á lɔk esōk mefa mímpɛ. A lɛ te sōk mefa mímpɛ ndaʼá, a le sōk mefa epuɔ ŋgɔŋ ntsem.
62002003	Pɛ ejʉ́ɔ páʼ ḿpɛ pɔŋteé á lefhō épúp, tɛ́ nzhɛ́ á légɛ, ḿpɛ zhɛɛ́ á yí. Á si ŋgɔ́ á lege enáŋ, ńnɔŋ ŋkúʼtɛ mbé mí.
62002004	Ŋiŋ a nɔŋ ndʉ́ɛ́ ŋ́gɛ, yí é si nzhɛ́ɛ á yí, ḿbiŋ nnɔ̄ŋ te ŋkúʼtɛ mbé mí í, mbɔ ŋgaŋ a á si ŋgɔ́ á ŋgaŋ mela, anuúnē á té á ntē yí í.
62002005	Ŋiŋ a piŋɛ nzīŋ páʼ, ashuŋne Ndém á si ndʉ́ɛ́ épúp, mbɔ ŋgaŋ a lɔkɔ ŋkɔ̄ŋɔ á Ndém tɛ nzōko. Á páʼā ŋgɔ́ páʼ, ḿpɛ gɔ eghʉ̄ʉ épúp, tɛ́ nzhɛ́ á légɛ, ḿpɛ lɛtneē ánɛ Ndém.
62002006	Ŋiŋ a nɔŋ ndʉ́ɛ́ ŋ́gɛ, yí lɛtneē ánɛ Ndém, ŋgaŋ á ziŋ azí ánɛ mɛnzhɛ yīi, Yɛɛ́so a le zīŋ azí éwú.
62002007	Mepɔŋ mesoó pá, ecʉɔ é té lepé leswhī tsīi, meŋ tíi ŋgyáa á mbū pɛ ɛ́, é gɔ́ áa nzwiŋ lepé tsīi, pɛ é si nzhɛ́ɛ tɛ efhó páʼ pɛ le zī á lejūʼ ŋke mbɔŋ. Nzwiŋ lepé mɛ́t, é si ŋgɔ́ ŋke mbɔŋ yīi, pɛ gɛ njúʼɔ.
62002008	Anu zīi meŋ eké ntíi ŋgyáa á mbū pɛ, á ké mbiŋ ŋgɔ́ páʼ lepé leswhī lā. Yɛɛ́so a le lɔ̄k meziŋɛ́ mí ntswī, atswhī zɛ́ á zéŋ nnɔ̄ŋ ntswīi épúp, melaʼ mīi, nzém e é si mmīi, mbɔ njhʉ̄ e é ndáʼ nnɔŋ nzī á lelā.
62002009	Ŋiŋ a nɔŋ ndʉ́ɛ́ ŋ́gɛ, yí é si nzīŋɛ á ntē ŋkaʼ, mbīŋ nnɔ̄ŋ mbāa á méŋ mɔ́ yi, mbɔ ŋgaŋ a zɛɛ́t áa ntē nzém.
62002010	Ŋiŋ a nɔŋ ŋkɔ̄ŋɔ á méŋ mɔ́ yi, mbɔ ŋgaŋ a á si ndɔ̄kɔ ŋkaʼ tɛ́ nzīŋɛ. Púp, ŋ́gɔ́ yīi, amɔ̄ʼ azō á gɔ le ghʉ̄ tɛ á fa nzhɛ ɛ́.»
62002011	Ŋiŋ yīi, a ké mbiŋ mbā á méŋ mɔ́ yi, á si ŋgɔ́ á ŋiŋ yīi, a naáŋ á ntē nzém. A á si nzīŋɛ á ntē nzém, a te nzhɛ́ɛ ajʉʼ zīi, a gʉɔ mé éwú ú, melaʼ mīi, nzém e é vɛ́ne á yí, á lezēŋ njʉ́ɔ ejʉʼ.
62002012	Ewɔŋkhʉ̄ pá, meŋ tíi akɛtte jʉɔ páʼa, á mbū pɛ, ńdɔkɔ eshúŋɔ á wɛ́ ŋ́gɛ, Ndém a zapaá ánɛ Yɛɛ́so Klísto, ńdēkne mefa mɛ́.
62002013	Meŋ tíi á mbū pɛ memɔʼɔ́, pɛ é si nzhɛ́ɛ á ŋiŋ yīi, Ndém a le gē enɔŋ ŋgɔŋ, á gɔ́ áa éwú. Meŋ tíi páʼa, á mbū pɛ ŋkaŋa ŋkhʉ̄, pɛ lē njhʉ́ á Efɔ menu tepɔŋ.
62002014	Ewɔŋkhʉ̄ pá, meŋ á tí ndɔk eshúŋ á wɛ́. Pɛ é si nzhɛ́ɛ á Ndém Mɔʼɔ́. Meŋ á tí á mbū pɛ memɔʼɔ́, ńdɔk eshúŋ á wɛ́. Pɛ é si nzhɛ́ɛ á ŋiŋ yīi, Ndém a le gē enɔŋ ŋgɔŋ, á gɔ́ áa éwú. Meŋ á tí á mbū pɛ ŋkaŋa ŋkhʉ̄, ńdɔk eshúŋ á wɛ́. Pɛ wɛɛ̄ mete, melaʼ mīi, ashuŋne Ndém á ntē pɛ, pɛ lē njhʉ́ á Efɔ menu tepɔŋ.
62002015	Ndɛ́ʼ pɛ enéŋ ntē wɛ́ ánɛ menu ŋgɔŋ, mbɔɔ ánɛ tsitsi ŋgɔŋ. Ŋiŋ a néŋɛ ntē yí, ánɛ menu ŋgɔŋ, mbɔ a gɔ le zéŋ ŋkūʼ á lekɔŋ á Ndém Mɔʼɔ́ ɔ́.
62002016	Menu ntsem mīi, mɛ́ jʉɔ́ á ntē ŋgɔŋ, e emuɔ páʼa: kegʉɔʼ, páʼ mbe nnɛ̄t e tshónɛ á ŋiŋ, á wiɛ lā. Lewɛ á kegʉɔʼ ánɛ ajūɔ ŋiŋ zīi, o ó si ndɔ̄kɔ menēk njʉ́ɔ. Lelɔk lewūʼ ŋŋīa. Menu muɔ mɛ́t ntsem, é té fhó á mbū Ndém Mɔʼɔ́ ɔ́, é fhɔ́ɔ áa ŋgɔŋ ega.
62002017	Ŋgɔŋ e é si ntsīa tsia, ajūɔ tsem zīi mɛ́ wɛɛ̄ á kegʉɔʼ éwú, á zéŋ nnɔ̄ŋ ntsīa azí. Táʼ, ŋiŋ yīi a ké nziŋ páʼ, Ndém a á si ŋkɔ̄ŋɔ, á naáŋ á lemiʼɛ.
62002018	Ewɔŋkhʉ̄ pá, njhʉ̄ zīi ŋgɔŋ e gɔ̄ á mmiī, e é tshóte tɛ mbáte. Pɛ́ lé júʼ á légɛ, ŋgaŋ mbo Klísto a á si eshʉ̄ʼɛ. Á tsetsɔŋɔ, mbɔ megaŋ mbo Klísto é kʉʉ̄ŋ ŋké eshʉʼ nzáne, ńdɔkɔ eshúŋɔ á yímpɛ ŋ́gɛ, ŋgɔŋ e é si ŋgɔ́ á mmiī.
62002019	Epuɔ puɔ mɛ́t, é le fhó á nnɔ pímpɛ ntó, pɔ́ le zī te epuɔ pímpɛ ɛ́. Pɔ́ le wíʼe ŋgɔ́ epuɔ pímpɛ, mbɔ ḿpɛ a pɔ́p é zɛ́t nnɔ. Pɔ́ le pīŋ efhó á nnɔ pímpɛ ntó épúp, tɛ́ á lɔk ntswī ndeŋ ndeŋ á légɛ, tsɔ ŋiŋ wɔp, a lɛ te á ŋiŋ nnɔ yímpɛ ɛ́.
62002020	Ŋ́ké mbiŋ ŋgɔ́ mé pɛ, mbɔ Klísto á le ghʉ̄ʉ̄, Azwakne Ndém á kó ánɛ pɛ, melaʼ épúp tɛ́, pɛ metsem é si nzhɛ́ɛ anuúnē.
62002021	Meŋ tíi á mbū pɛ páʼā, meŋ te ndɔ̄kɔ ŋ́gɛ, pɛ te si nzhɛ́ɛ anuúnē ɛ́. Pɛ é si nzhɛ́ɛ anuúnē, ńzéŋ ńnɔŋ nzhɛ́ɛ á légɛ, mela é gɔ le tó ánɛ anuúnē ɛ́.
62002022	Ŋgaŋ mela, a ké mbiŋ ŋgɔ́ á awɔ́? A á si ŋgɔ́ á ŋiŋ yīi, a á si ndʉ̄ʼɛ ŋ́gɛ, Yɛɛ́so a te Nzaʼ‑Ŋkhʉ ɛ́. Yí mé si ŋgɔ́ á Ŋgaŋ Mbo Klísto. Yí mé si ndʉ̄ʼɛ á levēŋ á Ndém Mɔʼɔ́, ńnɔŋ ndʉ̄ʼɛ á levēŋ á Méŋ yi.
62002023	Ŋiŋ a nɔŋ ndʉ̄ʼɛ á levēŋ á Méŋ Ndém, mbɔ a lɔkɔ ndʉ̄ʼɛ á levēŋ á Ndém Mɔʼɔ́. Ŋiŋ a ké mbīŋ ndé ŋ́gɛ, yí é véŋ á Méŋ Ndém, mbɔ a lɔkɔ mvéŋɛ á Ndém Mɔʼɔ́.
62002024	Melaʼ épúp tɛ́, ŋke yīi pɛ le júʼ tɛ efhó páʼ pɛ le zī á lejūʼ ŋke mbɔŋ, e epú ntā á ntē pɛ. Ŋke mɛ́t yīi, pɛ le júʼ tɛ efhó á nzií, é púu ntā á ntē pɛ, mbɔ pɛ azɛ́, e pú eta á nzem Méŋ Ndém, mbɔɔ á nzem Ndém Mɔʼɔ́.
62002025	Pɛ eké njʉ́ɔ ajū mīi, Klísto a le laʼnē á mbū pímpɛ: á lefū ntā á lezēŋ Ndém.
62002026	Á páʼā, ŋ́gɔ́ anu zīi, meŋ á kɔŋ á gá á letī eshúŋ á wɛ́, ánɛ epuɔ pīi, pɔ́ faʼa á lemaʼ á wɛ́ á aphʉ̄.
62002027	Ŋké ŋgɔ́ mé pɛ, mbɔ Klísto a le ghʉ̄ʉ̄, Azwakne Ndém á kó á ntē pɛ, ḿbú ntā éwú. Púp, pɛ gɔ le lé ŋ́gɛ, mɛ́ ezóko nzéŋɛ nzíʼnɛ á wɛ́ azō ɔ́. Azwakne Ndém á si nzíʼnɛ á wɛ́ ajūɔ tsem. Ajū mīi a zíʼnɛ á wɛ́, á gɔ́ anuúnē, é té mela á. Melaʼ épúp tɛ́, pɛ ezīŋ páʼ anu zīi, a zíʼnɛ á wɛ́, á si ndʉ́ɛ́ épúp. Púp, ńdɔk ndɛ̄tne ánɛ Klísto.
62002028	Púp me ewɔŋkhʉ̄ pá, pɛ elɛ̄tne ánɛ yí, ńzhɛ́ páʼ, aleʼé zīi a piŋɛ nzem, ḿpɛ é le amɔ̄ʼ azō pɔ́k, ńnɔŋ nzhɛ́ɛ á légɛ, a gɔ le fhó á mvhɔ yí, ńjūŋ á yímpɛ, esē é kú á yímpɛ aleʼé mɛ́t ɛ́.
62002029	Páʼ pɛ é si nzhɛ́ɛ á légɛ, Klísto a á ŋiŋ ndeŋ ndeŋ lā, pɛ ezéŋ nchʉ́ nnɛ̄t nzhɛ́ á légɛ, ŋiŋ ntsem yīi, a ghʉʉ̄ ajū mīi, á ndeŋ ndeŋ, a á si ŋgɔ́ á méŋ Ndém.
62003001	Pɛ ejʉ́ɔ páʼ Ndém Mɔʼɔ́, a wɛɛ̄ á mía ŋkɔŋ ánɛ pímpɛ épúp. A le kɔ̄ɔ̄ŋ, ńtɔ́ŋ á yímpɛ lɛ, ewɔŋkhʉ̄ pí. Ḿpɛ é ké nzéŋ ŋgɔ́ epiɛ́. Epuɔ ŋgɔŋ puɔ, é lɛ te á Ndém zhɛ́, melaʼ épúp tɛ́ pɔ́ té zhɛ́ á légɛ, ḿpɛ é si ŋgɔ́ epɔ̄ Ndém ɛ́.
62003002	Mepɔŋ mesoó pá, tɛ efhó tsetsɔŋɔ, ḿpɛ é si ŋgɔ́ epɔ̄ Ndém, táʼ, Ndém a zɛɛ́t te tswi á yímpɛ ntií zīi, ḿpɛ e láʼ egɔ́ eziɛ́. Ḿpɛ é si ŋké nzhɛ́ɛ á taʼ azō. Aleʼé zīi Klísto a ŋwaka, ḿpɛ egɔ́ páʼ yí lā, melaʼ mīi, ḿpɛ e láʼ enɔŋ ejʉ́ɔ á yí páʼ, a á épúp.
62003003	Ŋiŋ ntsem yīi a kuʼteé akwaŋte jʉɔ mɛ́t á ntē yí, a pɔŋteé á yí á lenāŋ té alɔ́ʼ, ńdeŋ ndeŋ páʼ Klísto méŋwɛ̄t a á te alɔ́ʼ.
62003004	Ŋiŋ ntsem yīi a ghʉʉ̄ mefa, a á páʼā, ńdɔkɔ ntʉ̄ɛ̄ athū á mbū Ndém, melaʼ mīi mefa é páʼā, ŋ́gɔ́ á lete athū á mbū Ndém.
62003005	Pɛ é si ŋké nzhɛ́ɛ á légɛ, Klísto a le shʉ̄ʼ á ŋgɔŋ, á efók mefa epuɔ menɔŋ. Yí méŋwɛ̄t, á ké te ŋgaŋ mefa á.
62003006	Ŋiŋ ntsem tɛ ndɛ̄tne ánɛ yí, a te zéŋ ŋghʉ̄ mefa á. Ŋiŋ ntsem yīi a ghʉʉ̄ mefa, a á páʼā, ńdɔkɔ te njʉ́ɔ á yí í, ńdɔkɔ te nzhɛ́ɛ á yí í.
62003007	Ewɔŋkhʉ̄ pá, ndɛ́ʼ pɛ ecʉ́ʼ, ŋiŋ á ghʉ pɛ efā nzhɛ. Ŋiŋ yīi a ghʉʉ̄ anu ndeŋ ndeŋ, a á ŋiŋ ndeŋ ndeŋ, páʼ Klísto a á ŋiŋ ndeŋ ndeŋ.
62003008	Ŋiŋ yīi a ghʉʉ̄ mefa, a á ŋiŋ Sɛ́ta, melaʼ mīi, Sɛ́ta a á ŋgaŋ mefa, tɛ efhó á anɔŋɔ́‑ŋgɔŋ. Melaʼ akɔ̄ Méŋ Ndém a lɛɛ́ eshʉʼɛ á ŋgɔŋ ŋ̄? A lɛɛ́ eshʉʼɛ, á ḿbīk mefaʼ Sɛ́ta.
62003009	Ŋiŋ ntsem yīi a á cʉ́ʼ á méŋ Ndém, a te zéŋ ŋghʉ̄ mefa á, melaʼ mīi, ashuŋne Ndém á ntē yí, ŋ́gɔ́ páʼ nzwɛt azō lā. Á lɔkɔ te nzɛ́ttɛ á yí, á lezēŋ ŋghʉ̄ mefa á, melaʼ mīi a á cʉ́ʼ á méŋ Ndém.
62003010	Ajū mīi á ghʉʉ̄, mɛ́ zhɛ́ kɛɛ ŋiŋ a á méŋ Ndém, kɛɛ ŋiŋ a á méŋ Sɛ́ta lɛ̄ɛ, a ajʉɔ: ŋiŋ ntsem yīi, a te si nzīŋɛ ndeŋ ndeŋ ɛ́, mbɔɔ ŋiŋ ntsem yīi, a te á méŋ mɔ́ yi kɔ̄ɔŋ, a á páʼā, ńdɔkɔ te ŋgɔ́ɔ á ŋiŋ Ndém ɛ́.
62003011	Anu zīi, pɛ le júʼ tɛ efhó páʼ pɛ le zī á lejūʼ ŋke mbɔŋ a ajʉɔ: ŋ́gɛ, ḿpɛ ekɔ̄ŋne mennɛ̄t mímpɛ nzeŋne zeŋné.
62003012	Ndɛ́ʼ ḿpɛ eké eswhí á Kaɛŋ. A lɛ á nzem Efɔ menu tepɔŋ. A le zwhí á ntsiʼnzem yi. Ńzwhíɛ á yí épúp melaʼ akɔ̄? Ńzwhíɛ á yí melaʼ mīi, ntsiʼnzem yi mɛ́t, a le nɔ̄ŋ ŋghʉɛ mefaʼ mbɔŋ, á piŋ nnɔ̄ŋ ŋghʉ̄ɛ mefaʼ tepɔŋ.
62003013	Epuɔ ŋgɔŋ puɔ é nɔŋ mbāa á wɛ́, ndɛ́ʼ á kʉʼne á wɛ́ me epɔ̄ memía.
62003014	Páʼ ḿpɛ a epɔ̄ memía pímpɛ, é kɔŋneē lā, á páʼā ndɔkɔ ntswīi á légɛ, ḿpɛ le kwhʉ́ʉ̄, ḿpɛ eké ŋgɔ́ á ayáʼa, ŋ́gɔ́ nte. Ŋiŋ a te mmɔʼ kɔ̄ɔŋ páʼā, ńdɔkɔ nzɛ́t áa mpfhō.
62003015	Ŋiŋ a paā á méŋ mɔ́ yi páʼā, ńdɔkɔ ŋgɔ́ á nzwhi‑ŋiŋ. Pɛ é si mbiŋɛ nzhɛ́ɛ á légɛ, tsɔ taʼ nzwhi‑ŋiŋ, a te ewɛ̄ azí ajʉʼ, á lezēŋ Ndém ɛ́.
62003016	Ḿpɛ ejʉ́ɔ á ajū mīi, ŋkɔŋne e é si ŋgɔ́ aziɛ́: Yɛɛ́so a le yá athū nnɛ̄t zí, melaʼ mefa mímpɛ. Ḿpɛ azímpɛ, é pɔŋteé á leyā athū nnɛ̄t zímpɛ, melaʼ epɔ̄ memía pímpɛ.
62003017	Ŋiŋ a pú ŋgwɛ̄ lewūʼ ŋgɔŋ ntsem, ńjʉ́ɔ méŋ mɔ́ yi á nɔ̄ŋ mbúŋɔ azō, á pīŋ te á yí tswíte, mbɔ a gɔ eghʉ̄ʉ páʼ lā, ńdé ŋ́gɛ, ŋkɔŋne zīi Ndém a á si ŋkɔ̄ŋɔ ŋ́gɛ mɛ́ ewɛ̄, e é ntē yí í?
62003018	Ewɔŋkhʉ̄ pá, ndɛ́ʼ ḿpɛ elɔ̄k mekup nchu, mbɔɔ mesisia meshuŋne tɛ́ ŋkɔ̄ŋne. Ḿpɛ elɔ̄k á leghʉ, tɛ́ ntswī ŋkɔŋne. Ŋ́kɔ̄ŋne á kwaʼ anuúnē.
62003019	Ḿpɛ ghʉɛ épúp, mbɔ ḿpɛ e zhɛ́ á légɛ, ḿpɛ é si ŋgɔ́ megaŋ anuúnē, ntē yímpɛ e epiŋ nnáŋ mé apwɛne, á mvhɔ Ndém.
62003020	Ntē yímpɛ é zi nnɔ̄ŋ ŋŋāka á yímpɛ, ḿpɛ zhɛ́ á légɛ, Ndém a faáŋ ntɔ́k ntē yímpɛ, ńzéŋ nzhɛ́ etsō tsem.
62003021	Mepɔŋ mesoó pá, ntē yímpɛ é nɔŋ te ŋŋāka á yímpɛ ɛ́, mbɔ ḿpɛ e tshí á mvhɔ Ndém, té pú mbɔ́k amɔ̄ʼ azō.
62003022	Ajūɔ tsem zīi ḿpɛ é piŋ ndɔ́ á yí, a eyá á mbū pímpɛ, melaʼ mīi ḿpɛ é si ŋkúʼtɛ mbé mí, ńzéŋ nnɔŋ ŋghʉ̄ɛ ajū mīi, a á si ŋkɔ̄ŋɔ.
62003023	Pɛ eké njʉ́ɔ lepé tsí mɛ́t: é si ŋgɔ́ á lefɛ̄ nnɛ̄t ŋgyá á mbū Méŋ yi Yɛɛ́so Klísto, ńzéŋ ŋkɔ̄ŋne mennɛ̄t mímpɛ nzeŋne zeŋné, páʼ Klísto a le tswī á mbū pímpɛ épúp.
62003024	Ŋiŋ a kuʼteé mbé mí páʼā, ńdɔkɔ ndɛ̄tnɛ ánɛ yí, á gɔ́ mé ŋgaŋ. Púp, ḿpɛ lɔ̄ɔk nzhɛ́ á légɛ, a á me pímpɛ, melaʼ mīi, a le yá Azwakne zí á mbū pímpɛ.
62004001	Mepɔŋ mesoó pá, ndɛ́ʼ ŋiŋ á lɛ ŋgē égɛ, Azwakne Ndém á ánɛ yí, pɛ lɛ mvéŋ véŋ. Ŋiŋ a lʉ́ɛ́ épúp, pɛ echʉ́ nnɛ̄t, ńtsāʼ á mbɔŋɔ́, ńjʉ́ɔ kɛ Azwakne Ndém á zi ŋgɔ́ ánɛ yí lɛ́ɛ. Meŋ ndʉ́ɛ́ páʼa melaʼ mīi, wɔ táŋ‑mela ŋ́gɛ, pɔ́ é metswi‑ŋke Ndém, é kʉʉ̄ŋ ŋkó tɛ ŋgɔŋ é ló.
62004002	Pɛ ejʉ́ɔ páʼ, pɛ gɔ eghʉ̄ʉ épúp tɛ́ nzhɛ́, kɛɛ Azwakne Ndém ánɛ ŋiŋ, kɛɛ ŋgáŋ lɛ́ɛ. Pɛ jʉ́ɔ ŋiŋ á nɔ̄ŋ ncuŋtɛ mvéŋɛ á légɛ, Yɛɛ́so Klísto a á Ndém, mbɔ a le pīŋ esɛt ncʉ́ʼ á ŋiŋnɔŋ, éshʉ̄ʼ á ndo esī atsetsáʼ, pɛ zhɛ́ á légɛ, Azwakne Ndém ánɛ ŋgaŋ.
62004003	Ŋiŋ a piŋɛ nnɔ̄ŋ te mvéŋɛ épúp ánɛ Yɛɛ́so ó, pɛ zhɛ́ á légɛ, Azwakne Ndém á té ánɛ yí í. Pɛ zhɛ́ á légɛ, ŋgaŋ a wɛɛ̄ áa azwakne Ŋgaŋ Mbo Klísto. Pɛ lē ndáʼ njúʼ á légɛ, Ŋgaŋ Mbo Klísto a á si eshʉ̄ʼɛ, a á tsetsɔŋɔ, mbɔ a lē ndáʼ eshʉ̄ʼ, tɛ a á ntē ŋgɔŋ.
62004004	Ŋ́ké ŋgɔ́ mé pɛ me ewɔŋkhʉ̄ pá, mbɔ pɛ é si ŋgɔ́ epuɔ Ndém. Pɛ lē ndáʼ njhʉ́ wɔ táŋ‑mela puɔ mɛ́t, melaʼ mīi, Azwakne Ndém, páʼ á ánɛ pɛ lā, á faáŋ ntɔ́k á ŋgaŋ mbo Klísto yīi, a á ntē ŋgɔŋ lā.
62004005	Wɔ táŋ‑mela ŋ́gɛ, pɔ́ é metswi‑ŋke Ndém, pɔ́ é si ŋgɔ́ epuɔ ŋgɔŋ puɔ, melaʼ épúp tɛ́, pɔ́ shuŋneé páʼ epuɔ ŋgɔŋ puɔ lā. Epuɔ ŋgɔŋ puɔ é juúʼ á wɔ́p.
62004006	Ḿbiŋ ŋgɔ́ mé pímpɛ, mbɔ ḿpɛ é si ŋgɔ́ epuɔ Ndém. Ŋiŋ yīi a á si nzhɛ́ɛ á Ndém, a juúʼ ashuŋne zímpɛ. Ŋiŋ yīi a te ŋiŋ Ndém ɛ́, a te ashuŋne zímpɛ júʼ. Á páʼa tɛ́, ḿpɛ pɔŋteé á lezhɛ̄ kɛɛ Azwakne Ndém mé ánɛ ŋiŋ, ńtshónɛ á yí á lezhɛ̄ anuúnē ánɛ Ndém lɛ́ɛ, kɛɛ azwakne Ŋgaŋ Mbo mé ánɛ yí, ńtshónɛ á yí á letāŋ mela lɛ́ɛ.
62004007	Mepɔŋ mesoó pá, ḿpɛ ekɔ̄ŋne mennɛ̄t mímpɛ nzeŋne zeŋné, melaʼ mīi, ŋkɔŋne e fhoó áa mbū Ndém. Tɛ mbɔɔ awɔ́ lɛ́ yīi, a wɛɛ̄ ŋkɔŋne, a á si ŋgɔ́ á méŋ Ndém, ńzéŋ nnɔŋ nzhɛ́ɛ á Ndém.
62004008	Ŋiŋ yīi a te epuɔ kɔ̄ɔŋ, a á si ŋgɔ́ á ŋiŋ yīi, a te Ndém zhɛ́, melaʼ mīi, Ndém a á si ŋgɔ́ ŋkɔŋ.
62004009	Pɛ ejʉ́ɔ páʼ Ndém a le ghʉ̄ épúp, ńdɔk ntswī á légɛ, yí kɔɔ̄ŋ á yímpɛ: a le tó á tséŋ Méŋ yi, á ŋgɔŋ ega, ŋ́gɛ ḿpɛ ezápa ánɛ yí, ŋ́gɔ́ éwú.
62004010	Ḿpɛ ejʉ́ɔ ajū mīi, ŋkɔŋ e é si ŋgɔ́ eziɛ́: ḿpɛ mé lɛ te zī á lekɔŋ á Ndém ɛ́, yí mé le zī á lekɔŋ á yímpɛ, ńtó á tséŋ Méŋ yi ŋ́gɛ, a eshʉʼ ŋgyá á athū nnɛ̄t zí, ńdɔk esōk mefa mímpɛ.
62004011	Mepɔŋ mesoó pá, páʼ Ndém a le kɔ̄ŋ á yímpɛ ejʉɔ ntií lā, ḿpɛ pɔŋteé azímpɛ, á lezēŋ ŋkɔ̄ŋne mennɛ̄t mímpɛ nzeŋne zeŋné.
62004012	Ŋiŋ a la lezēk ánɛ Ndém tshí ɛ́. Táʼ, ḿpɛ ké ŋkɔ̄ŋne mennɛ̄t mímpɛ nzeŋne zeŋné, mbɔ a a gɔ́ mé pímpɛ, étswi á légɛ, yí kɔɔ̄ŋ á yímpɛ tɛ ntsékne.
62004013	Ḿpɛ gē ezhɛ́ á légɛ, Ndém a á me pímpɛ, ḿpɛ ezéŋ ŋgɔ́ mé yí, ńjʉ́ɔ, ŋ́gwɛ̄ Azwakne zí, páʼ a le néŋ á ntē pímpɛ lā.
62004014	Ndém Mɔʼɔ́ a le tó á Méŋ yi ŋ́gɛ, a eshʉʼ ŋghʉ̄, ŋgɔŋ e tswɛ́t. Pek le jʉ́ɔ á yí mé menēk, ńnɔŋ eshúŋɔ á légɛ á anuúnē.
62004015	Ŋiŋ a véŋɛ á légɛ, Yɛɛ́so a á Méŋ Ndém, mbɔ Ndém a á me ŋgaŋ, ŋgaŋ á zéŋ ŋgɔ́ mé yí.
62004016	Ŋ́gɔ́ mé pek, mbɔ pek é si nzhɛ́ɛ, ńnɔŋ mvéŋɛ ŋkɔŋ zīi, Ndém á wɛɛ̄ ánɛ pek. Ndém a á si ŋgɔ́ ŋkɔŋ. Ŋiŋ yīi a kɔɔ̄ŋ epuɔ, pɔ́ Ndém mé nnɔ, Ndém á gɔ́ mé yí.
62004017	A gɔ́ éyi, ḿpɛ kɔɔ̄ŋ á Ndém tɛ ntsékne, mbɔ a láʼ aleʼé zīi, Ndém a záʼa ntsaŋ, ḿpɛ enɔ̄ŋ le mbɔ́kɔ amɔ̄ʼ azō ɔ́, melaʼ mīi lenāŋ tsímpɛ á ndo esī atsetsáʼ, é swhií etsi Yɛɛ́so.
62004018	Ŋiŋ yīi a wɛɛ̄ ŋkɔŋne, a te amɔ̄ʼ azō pɔ́k, melaʼ mīi, kwaʼ ŋkɔŋne, e ghʉʉ̄, ecɔʼ é mi á ntē ŋiŋ. Ecɔʼ é á ntē ŋiŋ yīi, a á si mbɔ́kɔ á letswā á yí ŋgʉɔ athʉ́ lepé. Ŋiŋ a nɔɔ̄ŋ ncɔʼɔ páʼā, a te kɔ̄ŋ á Ndém tɛ ntséknɛ ɛ́.
62004019	Ŋ́gɔ́ mé pímpɛ, mbɔ ḿpɛ kɔɔ̄ŋ epuɔ, melaʼ mīi, Ndém a le té njhʉ̄, ŋ́kɔ̄ŋ á yímpɛ.
62004020	Ŋiŋ a nɔŋ ndʉ́ɛ́ ŋ́gɛ, yí kɔɔ̄ŋ á Ndém, ḿbīŋ nnɔ̄ŋ mbāa á méŋ mɔ́ yi, mbɔ ŋgaŋ a gɔ́ áa ŋgaŋ mela. Ŋiŋ a nɔŋ te ŋkɔ̄ŋɔ á méŋ mɔ́ yi yīi, a á si njʉ́ɔ á yí mé menēk ɛ́, mbɔ a gɔ le kɔ̄ŋ á Ndém yīi, a te si njʉ́ɔ á yí ī.
62004021	Lepé tsīi, Ndém a le yá me pímpɛ ecʉɔ páʼa: ŋiŋ a nɔŋ ŋkɔ̄ŋɔ á Ndém, á zéŋ ŋkɔ̄ŋ á méŋ mɔ́ yi.
62005001	Ŋiŋ ntsem yīi, a veéŋ á légɛ, Yɛɛ́so a á Nzaʼ‑Ŋkhʉ, ŋiŋ wuɔ mɛ́t, a á méŋ Ndém. Ŋiŋ ntsem yīi, a kɔɔ̄ŋ á Ndém Mɔʼɔ́, a zeéŋ ŋkɔŋ á ŋiŋ ntsem yīi, a á méŋ Ndém.
62005002	Ḿpɛ gē ezhɛ́ á légɛ, ḿpɛ kɔɔ̄ŋ epɔ̄ Ndém, ńjʉ́ɔ, ńnɔŋ ŋkɔ̄ŋɔ á Ndém, ńzéŋ nnɔŋ nzīŋɛ páʼ, mbé mí é si nzɛ́ttɛ épúp.
62005003	Ŋiŋ a nɔŋ ŋ́gɛ, yí kɔɔ̄ŋ á Ndém, á kúʼte mbé mí. Mbé Ndém, é té apiʼ á mbū pímpɛ ɛ́,
62005004	melaʼ mīi, ŋiŋ ntsem yīi, a á méŋ Ndém, a á si ŋgɔ́ á asaʼa‑ndʉɔ́ʼ á ntē ŋgɔŋ ega. Ajū mīi á piŋɛ ŋghʉ̄ɛ, ḿpɛ elʉɔ́ʼɔ ŋgɔŋ jʉɔ, ńjhʉ́ɛ, á si ŋgɔ́ páʼ, ḿpɛ le fɛ́ nnɛ̄t ŋgyá á mbū Klísto.
62005005	Awɔ́ a á ŋgɔŋ ega, ŋ́gɔ́ á asaʼa‑ndʉɔ́ʼ é? A te gɔ́ áa ŋiŋ yīi, a á véŋ á légɛ, Yɛɛ́so a á si ŋgɔ́ á Méŋ Ndém lɛ̄?
62005006	Yí Yɛɛ́so Klísto, a le shʉ̄ʼ á ŋgɔŋ ega, mɛ́ noʼ á yí á ntshi, á shʉʼ mpfɛ̄tte metshi mí. Mɛ́ ka gɛ, ńnōʼ á yí á ntshi ndaʼá, mɛ́ é gɛ, ńnōʼ á yí á ntshi, á shʉʼ mpfɛ̄tte metshi mí. Ŋiŋ yīi a piŋɛ eshúŋɔ menu muɔ mɛ́t, a á si ŋgɔ́ á Azwakne Ndém, melaʼ mīi, Azwakne Ndém á si ŋgɔ́ á ŋgaŋ anuúnē.
62005007	Meyiŋne mɛ́ntɛ́t, é si ŋghítɛ kwaʼ anuúnē ánɛ Yɛɛ́so:
62005008	ŋ́gɔ́ Azwakne Ndém, ŋ́ghʉ̄ ntshi, ŋ́ghʉ̄ metshi. Meyiŋne muɔ mɛ́ntɛ́t, é puú ŋgɔ́ si eshúŋɔ áa taʼ azō.
62005009	Epuɔ menɔŋ é shuúŋ ajū mīi pɔ́ njʉ́ɔ, ḿpɛ egákne mvéŋ. Anu zīi Ndém a shúŋɔ, á gɔ́ á ajʉʼ éwú ŋgɔ́ épúp, á piŋ efáŋ ntɔ́k azi epuɔ menɔŋ. Anu mɛ́t zīi Ndém a shúŋɔ, á gɔ́ á ajʉʼ éwú ŋgɔ́ épúp, á si ŋgɔ́ anu, ńcʉ̄te á Méŋ yi.
62005010	Ŋiŋ a fíɛ́ nnɛ̄t ŋgyá á mbū Méŋ Ndém, ŋgaŋ á lɔkɔ mvéŋɛ á légɛ, anu zīi Ndém a shúŋɔ, á si ŋgɔ́ anuúnē. Ŋiŋ yīi a te fɛ́ nnɛ̄t ŋgyá á mbū Ndém ɛ́, ŋgaŋ a á páʼā, ńdɔkɔ ndʉ́ɛ́ ŋ́gɛ, Ndém a á ŋgaŋ mela, melaʼ mīi, ŋgaŋ a te si mvéŋɛ anu zīi, Ndém a shúŋɔ ánɛ Méŋ yí í.
62005011	Anu mɛ́t zīi Ndém a shúŋɔ, a ajʉɔ: Ndém a le yá á yímpɛ meshhʉ̄, á lelɔk ntā á lezēŋ yí. Ḿpɛ piŋ mbɔ́ŋte á lezāpa ánɛ Méŋ yi, tɛ́ ntā á lezēŋ yí mɛ́t.
62005012	Ŋiŋ a piīk tɛ ŋkúʼte á Méŋ Ndém páʼā, ńdɔkɔ ntā á lezēŋ Ndém. Ŋiŋ yīi a te á yí kúʼte, ŋgaŋ a á páʼā, ńdɔkɔ te ntā á lezēŋ Ndém ɛ́.
62005013	Meŋ tíi akɛtte jʉɔ, á mbū pɛ páʼa, ńdɔkɔ efāʼa ŋ́gɛ, pɛ ezhɛ́ á légɛ, pɛ pīi pɛ fɛɛ́ nnɛ̄t ŋgyá á mbū Méŋ Ndém, pɛ lē ndáʼ ntā á lezēŋ Ndém.
62005014	Ḿpɛ tshií á mvhɔ Ndém, ńnɔŋ te mbɔ́kɔ amɔ̄ʼ azō ɔ́, melaʼ mīi efʉʼ metsem yīi, ḿpɛ é lɔ́ á yí ajū mīi a á jʉ́ɔ ŋ́gɛ, á mbɔŋ á mbū pímpɛ, á yá azō mɛ́t.
62005015	Páʼ ḿpɛ zhɛɛ́ á légɛ, Ndém a juúʼ aswiŋte zímpɛ lā, ḿpɛ lɔ́ɔ á yí akɔ̄ lɛ́, ḿpɛ ezhɛ́ á légɛ, ḿpɛ é ndáʼ ŋgwɛ̄ azō mɛ́t zīi, ḿpɛ é lɔ́ á yí.
62005016	Ŋiŋ a jʉ́ɔ, méŋ mɔ́ yí, á gɔ́ á ntē mefa, méfa mīi é gɔ le ghʉ̄ á kwhʉ́ ɛ́, á swíŋte á Ndém á athū yí, Ndém á ghʉ, á gɔ́ éwú, éyi mefa mɛ́t, é gɔ́ le ghʉ̄ á kwhʉ́ ɛ́. Mmɔʼ mefa é éwú mīi, é gɔ eghʉ̄ʉ, ŋiŋ á kwhʉ́. Meŋ te ndʉ́ɛ́ ŋ́gɛ, mɛ́ eswíŋte á Ndém, ánɛ ejʉɔ ntií mefa mɛ́t ɛ́.
62005017	Anu tepɔŋ ntsem, á si ŋgɔ́ mefa, táʼ, mefa ntsem mé piŋ te ghʉ̄, ŋiŋ á kwhʉ́ ɛ́.
62005018	Ḿpɛ é si nzhɛ́ɛ á légɛ, ŋiŋ ntsem yīi, a á cʉ́ʼ á méŋ Ndém, á te zéŋ mefa ŋghʉ̄ ɛ́. Méŋ Ndém a á si ŋkáptɛ á yí, tɛ ŋgɔ́ yīi, Efɔ menu tepɔŋ a gɔ le á yí pfeŋ.
62005019	Ḿpɛ é si nzhɛ́ɛ á légɛ, ḿpɛ é si ŋgɔ́ epuɔ Ndém. Epuɔ ŋgɔŋ puɔ metsem, é gɔ́ á alá apū Efɔ menu tepɔŋ.
62005020	Ḿpɛ é si nzhɛ́ɛ á légɛ, Méŋ Ndém a le shʉ̄ʼ á ŋgɔŋ, ŋ́gyá á yímpɛ leghi, á lelɔk nzhɛ́ á kwaʼ Ndém. Ḿpɛ pīiŋ nzápa ánɛ Yɛɛ́so Klísto Méŋ Ndém, ŋ́gɔ́ á alá apū kwaʼ Ndém mɛ́t. Yɛɛ́so mɛ́t a á si ŋgɔ́ á Ndém, ŋ́gɔ́ kwaʼ Ndém, ŋ́gɔ́ á Ŋghʉɛ mɛ́ ta á lezēŋ Ndém.
62005021	Ewɔŋkhʉ̄ pá, pɛ epá á wɛ́ á lewuʼte mesī.
63001001	Meŋ mɔ́ ndʉɛ mé tíi akɛtte jʉɔ páʼa, á mbū Mía ewɔŋkhʉ̄ yīi, Ndém a le kāŋŋ̄, mbɔɔ á mbū ewɔŋkhʉ̄ pí. Meŋ kɔɔ̄ŋ á wɛ́ á kwaʼ anuúnē. Meŋ méŋwɛ̄t ndaʼ mé té lɛ ŋkɔ̄ŋ á wɛ́ ɛ́. Epuɔ metsem pīi pɔ́ neéŋ ntē wɔ́p ánɛ anuúnē, é zeéŋ ŋkɔŋ á wɛ́ azɔ́p.
63001002	Pek kɔɔ̄ŋ á wɛ́ épúp, melaʼ mīi, anuúnē á ntē pímpɛ, é náŋa enáŋa éwú.
63001003	Ŋ́gɛ Ndém, á Mɔʼɔ́ yímpɛ mbɔɔ Yɛɛ́so Klísto Méŋ yi, e elɛ ŋghʉ̄ anu mbɔŋ té ndhʉ ánɛ pímpɛ, ŋ́gwɛ̄ atsāmezeŋɛ ánɛ pímpɛ, ŋ́ghʉ̄ ḿpɛ enáŋ mé apwɛne, ńnɔŋ nnéŋɛ ntē yímpɛ ánɛ anuúnē, ŋ́gwɛ̄ ŋkɔŋne á tsetsɛlɛ pímpɛ.
63001004	Ŋgɔŋ ke pɔ̄ŋ á gá tɛʼ, á lejʉ̄ɔ emɔ̄ʼ ewɔŋkhʉ̄ pú, á leziŋ ánɛ mekhu Ndém, ńdeŋ ndeŋ páʼ, a le tswī á mbū pímpɛ épúp.
63001005	Púp, Mía ewɔŋkhʉ̄, ajū mīi meŋ á si nzɛ́ttɛ á mbū wu, á si ŋgɔ́ á légɛ, ḿpɛ ekɔ̄ŋne mennɛ̄t mímpɛ nzeŋne zeŋné. Meŋ te ntíi páʼa, é gɔ́ mmɔʼ lepé leswhī ɛ́, é gɔ́ áa lepé tsīi, ḿpɛ wɛɛ̄ tɛ efhó páʼ ḿpɛ le zī á lejūʼ ŋke mbɔŋ.
63001006	Ḿpɛ eké njʉ́ɔ ajū mīi, ŋkɔŋne e é si ŋgɔ́ aziɛ́: e é si ŋgɔ́ á yímpɛ á leziŋ páʼ, lepé Ndém é si nzɛ́ttɛ, lépé Ndém tsīi, pɛ gɛ njúʼɔ tɛ efhó á nzií ŋke mbɔŋ. Á mbɔŋ ŋ́gɛ, pɛ enáŋ mé ŋkɔŋne, páʼ lepé mɛ́t é si ndʉ́ɛ́ épúp.
63001007	Megaŋ mela tɛ nzáne, é kʉʉ̄ŋ mbú ésāŋ ndo esī atsetsáʼ. Pɔ́ té si mvéŋɛ ŋ́gɛ, Yɛɛ́so Klísto a le cʉ́ʼ á ŋiŋnɔŋ, éshʉ̄ʼ á ndo esī atsetsáʼ á. Ntií ŋiŋ jʉɔ mɛ́t, a á si ŋgɔ́ á ŋgaŋ mela, ŋ́gɔ́ á ŋgaŋ mbo Klísto.
63001008	Melaʼ épúp tɛ́, awíɛ a elāk athū zí, ḿbɔ́k á yí á lepī ntaŋá mefaʼ membɔŋ mí. Pɛ elāk athū zɛ́ épúp, tɛ ndáʼ ŋgwɛ̄ ntsɔʼɔ́ mefaʼ membɔŋ mɛ́, tɛ ntsékne.
63001009	Ŋiŋ a tswiʼnɛ azō ánɛ anu zīi, Klísto a le léē, tɛ a te tshí áa ánɛ azi, Klísto a le lé ɛ̄, mbɔ pɔ́ Ndém é té nnɔ ɔ́. Ŋiŋ a piŋɛ ntshí áa ánɛ anu zīi Klísto a le léē, mbɔ pɔ́ a Ndém Mɔʼɔ́ mbɔɔ Mɔ́, é nnɔ.
63001010	Ŋiŋ a ge eshʉʼe á mba pɛ, ŋ́gɔ́ éyi, a te ndɔ̄kɔ áa anu zīi Yɛɛ́so a le léē, éshʉ̄ʼɛ, ndɛ́ʼ pɛ ekókne á yí, ndɛ́ʼ pɛ zi mbú ndé á mbū yí ŋ́gɛ, zhɛ́ á leshʉʼ.
63001011	Ŋiŋ a lʉ́ɛ́ á mbū yí ŋ́gɛ, zhɛ́ á leshʉʼ, ŋgaŋ á lɔkɔ nnéŋɛ azí apū, ánɛ mefaʼ tepɔŋ mí.
63001012	Meŋ zɛɛ́t ŋgwɛ menu tɛ nzáne mīi, meŋ gɔ etí eshúŋ á wɛ́. Meŋ ké ka kɔ̄ŋ á gá á letī í, melaʼ mīi meŋ á si ntsáa á gá á leshʉʼ á alāʼ pɛ, anu á tó á nchu meŋ, ŋ́kó á metuúŋ pɛ, tɛ́ ḿpɛ epú ŋkák tɛ ntsékne.
63001013	Ewɔŋkhʉ̄ méŋ mɔ́ wu eyi menzwí yīi Ndém a lē ŋkaŋ, é tsaʼte á wú.
64001001	Meŋ mɔ́ ndʉɛ mé tíi akɛtte jʉɔ, á mbū mbɔŋ esoó ga Ŋgayus, meŋ kɔ̄ɔŋ á wú á kwaʼ anuúnē.
64001002	Mbɔŋ esoó ga, meŋ á si ntsáa ŋ́gɛ, ajūɔ tsem a ezīŋ á mbɔŋɔ́ á mbū wu. Ŋ́gɛ o enáŋa ŋgɔ́ɔ áa ntenté, ńdeŋ ndeŋ páʼ ntē wú é laneé á mvhɔ Ndém épúp.
64001003	Meŋ á si mbúu ŋkáka tɛʼ, melaʼ mīi emɔ̄ʼ epɔ̄ memía, é ke shʉ̄ʼ ŋkó ega, éshúŋ á gá páʼ o kuʼteé anuúnē tɛ́ ndɔk nnáŋ, mɛ́ é si njʉ́ɔ á wú á leziŋ, páʼ anuúnē á zɛteé épúp.
64001004	Ajū mīi á yá á gá á mía lekāk, á si ŋgɔ́ á gá á lejūʼ á légɛ, ewɔŋkhʉ̄ pá é kuʼteé anuúnē, tɛ́ ndɔk nnáŋ.
64001005	Mbɔŋ esoó ga, o wɛɛ̄ ntē mbɔŋ ánɛ eju ntií á lelɔk ntswíte epɔ̄ memía, mbɔɔ pīi pɔ́ é mege.
64001006	Pɔ́ ke tshí á mvhɔ alúŋ epuɔ Yɛɛ́so, éshúŋ ŋkɔŋne zīi, o ke wɛ̄ ánɛ pɔ́p. Tswíte á wɔ́p páʼ Ndém a á si ŋkɔ̄ŋɔ épúp, á lelɔk á leziŋ wɔp ŋgʉ̄ɔ mé mvhɔ.
64001007	É melaʼ Klísto, tɛ́ pɔ́ é ánɛ mɛnzhɛ leziŋ, té tswí amɔ̄ʼ azō á mbū wɔ te véŋ‑Klísto.
64001008	Púp, ḿpɛ pɔŋteé á letswīte ntií epuɔ jʉɔ mɛ́t, ńdɔk nnéŋ azímpɛ apū á leghʉ, anuúnē á saŋ ejʉʼ.
64001009	Meŋ ke tí amɔ̄ʼ atsém akɛtte, á mbū alúŋ epuɔ Yɛɛ́so zɛ́. Diotlɛf, páʼ a kɔɔ̄ŋ ŋ́gɛ mɛ́ ejʉ́ɔ áa yí, ánɛ menu ntsem lā, á lʉʼ á levēŋ anu zīi, meŋ á lé á ntē éwú.
64001010	Melaʼ épúp tɛ́, meŋ a shʉʼ eshʉʼe, ésiate menu tepɔŋ mīi, a á si ŋghʉ̄ɛ. A á si ntáŋa mela ánɛ lezēŋ tsímpɛ, ńdɔkɔ esāŋa ejʉʼ. Á té épúp ndaʼ á, a á si nzéŋɛ ndʉ̄ʼɛ á yí á lekōkne epɔ̄ memía pīi, pɔ́ é mege. Ńnɔŋ mvɛ́nɛ epuɔ pīi, pɔ́ é si efāʼa á lekōkne á wɔ́p, ńzéŋɛ njūŋɔ wɔ kókne‑mege mɛ́t ánɛ alúŋ epuɔ Yɛɛ́so.
64001011	Mbɔŋ esoó ga, ndɛ́ʼ o efʉ̄ʼne anu tepɔŋ, fʉʼne áa azi mbɔŋ. Ŋiŋ yīi a ghʉʉ̄ anu mbɔŋ, a á si ŋgɔ́ á ŋiŋ Ndém. Ŋiŋ yīi a piīŋ ŋghʉ anu tepɔŋ, pɔ́ Ndém é te nnɔ ɔ́.
64001012	A gɔ́ mé Demetlus, mbɔ epuɔ metsem, é kiím lezēŋ tsí á mbɔŋɔ́. Mbɔɔ ashuŋne Ndém zīi, a kuʼteé, á si ntswīi á légɛ, a á ŋiŋ ndeŋ ndeŋ. Pek méŋwɛ̄t azék, é si ntswíi ntāŋ yí ŋ́gɛ, a á ŋiŋ ndeŋ ndeŋ. O pīiŋ nnɔ̄ŋ nzhɛ́ɛ á légɛ, pek shúŋɔ épúp, á gɔ́ anuúnē.
64001013	Meŋ zɛɛ́t ŋgwɛ menu tɛ nzáne mīi, meŋ ke gɔ́ meŋ etí eshúŋ á wú. Meŋ ké ka kɔ̄ŋ á gá á letī tií í,
64001014	melaʼ mīi, meŋ á si ntsáa á gá á legākne eshʉ̄ʼ tɛ́ njʉ́ɔ á wú, anu á tó á nchu, ŋ́kó á metuúŋ.
64001015	Apwɛne a e egɔ́ mé wu. Mesoó pímpɛ é si ntsāʼtɛ á wú. Tsaʼte awɔ́ esoó yímpɛ lɛ́ yīi, a á egā, anāŋ anāŋ.
65001001	Meŋ Zwíde ntsiʼnzem Jáak, ŋ́gɔ́ á ŋgaŋ afaʼ Yɛɛ́so Klísto mé tíi akɛtte jʉɔ páʼa. Ńtíi á mbū epuɔ pīi, Ndém a le tɔ́ŋ á wɔ́p ŋ́gɛ, pɔ́ ecʉ́ʼ epuɔ pí, épuɔ pīi Ndém, á Mɔʼɔ́ yímpɛ a kɔɔ̄ŋ á wɔ́p, ŋ́kápte á wɔ́p, ńdɔkɔ nzwíʼtɛ á Yɛɛ́so Klísto.
65001002	Ŋ́gɛ Ndém a lɛ ŋgwɛ̄ atsāmezeŋɛ té ndhʉ á mbū pɛ, ŋ́ghʉ̄ pɛ enáŋ mé apwɛne, ńnáŋ mé ŋkɔŋne té ndhʉ.
65001003	Mepɔŋ mesoó pá, meŋ ke nɔ̄ŋ mbúu ntsáa tɛʼ, á gá á letī á mbū pɛ, ńdɔk eshúŋ á wɛ́ anu, ánɛ páʼ Ndém a a láʼ eghʉ, ḿpɛ metsem e epú ntswɛ́t. Meŋ á piŋ njʉ́ɔ ŋ́gɛ, á mbɔŋ á gá á letī ndɔ̄k ntswíʼte á wɛ́ á lelʉɔ̄ʼ, tɛ amɔ̄ʼ anu ndɛʼɛ, á le tswīʼne ánɛ anu Ndém, páʼ Yɛɛ́so a le ziʼné á mbū pímpɛ epuɔ Ndém, ḿpɛ pīiŋ mbɔ́ŋte á lekūʼte ɛ́. Anu mɛ́t á gɔ́ áa zɛ́mɔʼɔ́, ŋiŋ á piŋ te pɔŋté á lelāʼ aleʼé, ńtswīʼne amɔ̄ʼ éwú ú.
65001004	Meŋ ndʉ́ɛ́ páʼa, melaʼ mīi emɔ̄ʼ epuɔ é ke ŋɛté ŋkó á tsetsɛlɛ pɛ, ńnɔŋ ŋkúmnɛ njuʼɔ́ anu mbɔŋ té ndhʉ zīi, Ndém yímpɛ a le lɔ̄k ntsá mezeŋɛ mímpɛ. Ŋ́kúmnɛ épúp, ńdɔkɔ ntswíʼtɛ memɛnzhɛ tepɔŋ pīi, pɔ́ ziŋɛ éwú. Pɔ́ é si ŋghʉ̄ɛ épúp páʼā, ńdɔkɔ ŋkʉ̄ŋnɛ á Yɛɛ́so Klísto Atsyapuɔ yímpɛ, ŋ́gɔ́ ndaʼ efɔ yímpɛ. Tɛ efhó tɛ afʉʼ, mɛ́ tí á ntē aŋwaʼne Ndém ŋ́gɛ, Ndém a a láʼ etswá ŋgʉɔ athʉ́ lepé á athū wɔ te júʼ‑nchu yí puɔ mɛ́t.
65001005	Anu zīi meŋ gʉɔ mé ŋkímte pɛ lāa, pɛ é si nzi nzhɛ́ɛ tɛ ntsékne. Atsyapuɔ Ndém a le kú epuɔ alāʼ pí, á mbū epuɔ Ejīpto páʼā, ḿbiŋ eshʉ̄ʼ á nnɔ pɔ́p, ŋ́ghʉ̄, epuɔ pīi, pɔ́ ka fɛ́ nnɛ̄t ŋgyá mé yí í, é lákne.
65001006	Pɛ ezéŋ ŋkímte mecɔʼ Ndém pīi, pɔ́ lɛ te kɔ̄ŋ á letshī ánɛ ajʉʼ zīi, Ndém a le tshí á wɔ́p éwú ú, ŋ́kɔ̄ŋ á wɔ́p á lefhō ánɛ etsɔ́p lenaŋá, ŋ́gʉ̄ɔ. Ndém a lē mbú ntsēŋɛ á wɔ́p á lemiʼɛ, á ajʉʼ zīi, á seéŋ lɛ cʉʉ́ʉ́, ńdɔkɔ nzwíʼtɛ á mía aleʼé zīi, yí e gʉɔ mé nzaáʼ ntsaŋ.
65001007	Ŋ́gɔ́ mé tésɔŋ Sodɔm pɔ́ eyi Gomɔɔ, mbɔɔ emɔ̄ʼ metésɔŋ á legʉ̄ŋ éwú pīi, pɔ́ le zīŋ azɔ́p ánɛ mɛnzhɛ tepɔŋ, páʼ mecɔʼ Ndém mɛ́t lā, ńcʉ́ʼ megaŋ agā, tɛ ŋ́gʉɔ njʉ́ɔ mecɔʼ Ndém ŋ́gɛ, pɔ́ a pɔ́p e enɔ̄ŋ, tɛ́ mecɔʼ Ndém é zi te páʼ epuɔ menɔŋ ɔ́. Ndém á le néŋ epuɔ tésɔŋ puɔ mɛ́t á ntē mmók yīi, é té láʼ epí í, ńdɔkɔ ŋgyáa efʉʼ á mbū epuɔ metsem.
65001008	Epuɔ mɛ́t pīi pɔ́ ke ŋɛté ŋkó á tsetsɛlɛ pɛ, pɔ́ é si nnɔŋ ŋghʉ̄ɛ páʼ epuɔ metésɔŋ puɔ mɛ́t lā, ńdɔ̄k á wɔ́p á leŋia, ńnéŋɛ epe ánɛ mbe nnɛ̄t zɔp, ŋ́gwáka mete Klísto, ńzɔ̄tɛ megaŋ shʉ́shɔ́k.
65001009	Tɛ́ mbɔ Míshʉɛ, á tɛ ŋgyā mecɔʼ Ndém, a lɛ te épúp ghʉ. A le nɔ̄ŋ ndʉʼɛ anu á nchu Sɛ́ta, pɔ́ yí é nɔŋ ntɔ̄ʼnɛ apfhō Mɔɔ́sɛ, á láʼ te lé anu á mbū Sɛ́ta tɛ ndɔ̄k nzɔ̄te á yí í, ńdaʼ páʼ a le lé me yí ŋ́gɛ: «Tɛ Atsyapuɔ Ndém, a elɛ ntswá á wú ŋgʉɔ athʉ́ lepé.»
65001010	Epuɔ pīi pɔ́ ŋɛ́tɛ ŋkúɔ́ á tsetsɛlɛ pɛ lā, pɔ́ é si nzɔ̄tɛ ajū mīi, pɔ́ té si nzhɛ́ ɛ. Azi pɔ́ é si nzhɛ́ɛ, á lɛ ŋgɔ́ á mbū pɔ́p, ŋ́gɔ́ áa páʼ ajū mīi, á kɔ́ʼɔ á athū na lā, á te leghi. Aziɛ́ mé piŋ nnɔ̄ŋ ŋghʉ̄ɛ, pɔ́ faa nzhɛ.
65001011	Ndɔ e é athū pɔ́p, melaʼ mīi, pɔ́ ke kɔ̄ŋ á wɔ́p á leziŋ ánɛ mekhu Kaɛŋ. Pɔ́ ke kɔ̄ŋ á wɔ́p á lekō ánɛ mefa melaʼ ŋkāp, páʼ Balam lā. Ŋ́kɔ̄ŋ á wɔ́p á lelākne páʼ Koole, a le tē athū, ńdákne épúp lā.
65001012	Pɔ́ mé si ntsēŋtɛ nzwiŋ wɛ́, áfʉʼ zīi pɛ a pɔ́p é cúʼtɛ mpfɛ́tɛ etsō, páʼ epɔ̄ memía lā. Pɔ́ gɔ́ éwú, ńnɔŋ ŋkʉ̄ɔ ŋgɔŋ, té esē ŋkú á wɔ́p, mbiŋ nzī te nɔ̄ŋ esáŋa á ŋiŋ ɛ́. Pɔ́ é si ŋgɔ́ páʼ alɔ zīi, afēm á túʼɔ ndɔ̄kɔ ŋkʉ̄nɛ, á piŋ ŋgɔ́ yīi, á gɔ́ le ghʉ̄, mbeŋ é lú ú lā. Ŋ́gɔ́ páʼ athʉ́ zīi, á zi mbú ŋgɔ́ le zém, tɛ mbɔɔ afʉʼ zīi, á pɔŋteé á lezēm ɛ́ lā, áthʉ́ zīi, mɛ́ é tsɔ́ʼ mé meŋgaŋ, á kwhʉ́, ḿbú ŋkwhʉ́ lā.
65001013	Pɔ́ é páʼ menē ntshi lā, efʉʉ́ʼ‑menu tepɔŋ mɔ́p, é gɔ́ páʼ ekaŋne tsīi, menē ntshi mɛ́t é gáʼa, ńzwɛnɛ ŋŋémɛ á akʉŋɛ́ ntshi, éfūʼtɛ éwú lā. Pɔ́ zeéŋ ŋgɔ́ páʼ mecɔʼ saŋ pīi, é gánɛ lā, mbɔ Ndém a lē ndáʼ ncūŋte á ajʉʼ zīi, ejʉʼ é éwú eséŋɛ lɛ cʉʉ́ʉ́, á mbū pɔ́p.
65001014	Enɔk, páte esambīa ánɛ ndhu Ádam, a le té njhʉ̄ eshúŋne ánɛ wɔ ŋɛ́te‑ŋkó á nnɔ puɔ mɛ́t, ńdé ŋ́gɛ: «A awuɔ yīi, Atsyapuɔ Ndém a a si shʉʼɛ, pɔ́ a atʉtʉ mecɔʼ pí, é gɔ́ nnɔ lāa.
65001015	Pɔ́ shʉʼɛ épúp, á nzáʼ ntsaŋ zɔp a epuɔ metsem. Étswá ŋgʉɔ athʉ́ lepé ánɛ wɔ te júʼ‑nchu yí metsem, melaʼ mefa mɔ́p ntsem, mbɔɔ melaʼ nzɔ zīi, wɔ te júʼ‑nchu Ndém puɔ mɛ́t, ŋ́gɔ́ megaŋ mefa, é lɔkɔ nzɔ̄tɛ á yí.»
65001016	Epuɔ puɔ mɛ́t é efʉʼ metsem, ńzwɛ́tte zwɛtté, ńzéŋ ndā nnɛ̄t la. Pɔ́ é efʉʼ metsem, ŋ́ghʉ̄ áa ajū mīi mbe nnɛ̄t zɔ́p e é si ntshónɛ á wɔ́p, ŋ́gɛ pɔ́ eghʉ̄. Meshuŋne aŋaʼte nnɛ̄t, mé nɔŋ ntúɔ́ á nchu pɔ́p. Pɔ́ gē elʉte á ŋiŋ, á gɔ́ áa éyi, pɔ́ lɔkɔ efāʼa á lejhʉ̄ apɛ á nzem yí.
65001017	Ŋ́ké ŋgɔ́ mé pɛ, mépɔŋ mesoó pá, pɛ ekímte menu mīi, meziŋ‑ntō Atsyapuɔ yímpɛ Yɛɛ́so Klísto, é le té njhʉ̄ eshúŋ á wɛ́.
65001018	Pɔ́ le lé á mbū pɛ ŋ́gɛ: «A láʼ egɔ́ ánɛ mezoknzem aleʼé alāʼ, emɔ̄ʼ epuɔ e ezwī á wɛ́, ńnɔŋ nnáŋa páʼ mbe nnɛ̄t zɔp e é si ntshónɛ á wɔ́p, ŋ́gɔ́ wɔ te júʼ‑nchu Ndém.»
65001019	Á épúp, pɔ́ mé si ŋgɔ́ epuɔ pīi, pɔ́ maʼa mefakne á nnɔ epuɔ Yɛɛ́so. Pɔ́ ghʉʉ̄ azɔ́p, áa ajū mīi, epuɔ ŋgɔŋ puɔ é kɔɔ̄ŋ. Azwakne Ndém á té ánɛ pɔ́p ɔ́.
65001020	Tɛ́ ŋké ŋgɔ́ mé pɛ, mépɔŋ mesoó pá, pɛ ezɛ́t ntswiʼnɛ ntáŋtɛ, ńtsóʼne ewɛ lenāŋ áa ánɛ anu zīi, Yɛɛ́so a le ziʼnéē, á fhó áa mbū Ndém, pɛ pīiŋ mbɔ́ŋte á lekūʼte. Pɛ elā á mbū Azwakne Ndém, a elɔ̄k mete mí, ntswíte á wɛ́ á leswīŋte á Ndém.
65001021	Pɛ eghʉ̄ tɛ Ndém a ezɛ́t ntswiʼnɛ ŋkɔ̄ŋɔ á wɛ́ kɔŋ. Ńnɔŋ nzwíʼtɛ ŋ́gɛ Atsyapuɔ yímpɛ Yɛɛ́so Klísto, a efhó ánɛ atsāmezeŋɛ zīi, a wɛɛ̄ ánɛ pímpɛ, ŋ́ghʉ̄, ḿpɛ efú ntā á lezēŋ Ndém.
65001022	Pɛ etsá mezeŋɛ epuɔ pīi, pɔ́ é si mmīʼtɛ á levēŋ anu jʉɔ mɛ́t,
65001023	ŋ́ghʉ̄ pɔ́ etswɛ́t mmók yīi, pɔ́ nnɔŋ ŋgʉ̄ɔ mé éwú. Ŋ́gɔ́ mé emɔ̄ʼ epuɔ, mbɔ pɛ etsá á wɔ́p, efāʼ eshhʉ̄, tɛ pɔ́ evéŋ anu zɛ́. Pɛ eké ŋgē eghʉ épúp, ńnɔŋ mbɔ́kɔ ezɔp ntií. Ḿbá tɛ mbɔɔ menzhó mɔ́p, páʼ epe é lē mbū ŋkó éwú, éfhɔ́ɔ ánɛ menu tepɔŋ lā.
65001024	Awuʼte á egɔ́ á mbū ŋiŋ yīi, a kuūʼ á lekāpte á wɛ́ tɛ ŋgɔ́ yīi, ŋiŋ a gɔ le a mɛnzhɛ fāa. Ŋ́kápte á wɛ́, tɛ ŋgɔ́ yīi, pɛ e láʼ ege etshí á ntē shʉ́shɔ́k yí, énɔŋ ekáka, alɔ́ʼ á le ánɛ pɛ ɛ́.
65001025	Á mbū ndaʼ Ndém yímpɛ, páʼ a le lɔ̄k á Yɛɛ́so Klísto Atsyapuɔ yímpɛ, ŋ́ghʉ̄, ḿpɛ tswɛ́t. Awuʼte a egɔ́ á mbū yí. Yí mé efɔ yímpɛ, mete e egɔ́ á mbū yí, yí mé pɔɔ́ŋ á lesāʼ á yímpɛ, tɛ efhó tɛ afʉʼ, mbɔɔ tsetsɔŋɔ, ŋgʉɔ ŋkó á meŋguʼ meŋguʼ. Á páʼa.
66001001	Menu mīi é ntē aŋwaʼne jʉɔ, é si ŋgɔ́ menu mīi é lʉɔneē, mbɔ Yɛɛ́so Klísto a le tswī á mbū wɔ júʼ‑nchu Ndém. Ndém a le yá menu muɔ mɛ́t á mbū yí ŋ́gɛ, a elɔk ntswī á wɔ́p mecū mīi, é cʉ́ʼɛ eshʉʼ shʉʼe. Yɛɛ́so Klísto a le tó á cɔʼ yi, ŋ́gɛ a egʉɔ ntswī menu mɛ́t, á mbū ŋgaŋ afaʼ yi Jáaŋ.
66001002	Jáaŋ a lɛ si eshúŋɔ epuɔ ŋ́gɛ, ŋkwa menu mīi yí le jʉ́ɔ̄, é si ŋgɔ́ ashuŋne Ndém, Yɛɛ́so Klísto mé tswi á légɛ é anuúne.
66001003	Eshhʉ̄ mbɔŋ a á si ŋgɔ́ á ŋiŋ yīi, a á tɔ́ŋ aŋwaʼne jʉɔ. Meshhʉ̄ mbɔŋ é si ŋgɔ́ epuɔ pīi, pɔ́ juúʼ anu zīi, á tó á nchu Ndém, ḿbiŋ nzīŋ páʼ á si ndʉ́ɛ́, melaʼ mīi afʉʼ zīi, menu mɛ́t é gʉɔ mé ntɔ́kɔ, á tshóne tɛ mbáte.
66001004	Meŋ Jáaŋ, meŋ tíi akɛtte jʉɔ páʼa, á mbū meŋgyā alúŋ epuɔ Yɛɛ́so esambīa mīi, é apak ŋgɔŋ Azíi. Ŋ́gɛ Ndém yīi a á éwú, mbɔ a le zī ŋgɔ́ éwú, éláʼ ezéŋ eshʉʼe, a eghʉ̄ anu mbɔŋ té ndhʉ ánɛ pɛ, ńnéŋ apwɛne á ntē pɛ. Ŋ́gɛ ezwakne esambīa tsīi, é faʼa á mbū Ndém, ńtshíte á mvhɔ akɔʼ Lefɔ Ndém, e eghʉ̄ anu mbɔŋ té ndhʉ ánɛ pɛ, ńnéŋ apwɛne á ntē pɛ.
66001005	Yɛɛ́so Klísto a á si ŋgɔ́ á ŋiŋ yīi, a tswiī á légɛ anu Ndém á anuúne. Ŋ́gɛ a eghʉ̄ anu mbɔŋ té ndhʉ ánɛ pɛ, ńnéŋ apwɛne á ntē pɛ. A á si ŋgɔ́ mvhɔ ŋiŋ yīi, Ndém a le ghʉ̄ á zím ánɛ lewhʉ̄. Ŋ́gɔ́ á efɔ mefɔ á esī atsetsáʼ. Á kɔɔ̄ŋ á yímpɛ, a le lɔ̄k metshi mí, ésōk mefa mímpɛ.
66001006	Ŋ́ghʉ̄ ŋ́gɛ, ḿpɛ a pɔ́p e epúte esáʼ ŋgɔŋ, ŋ́gɔ́ wɔ nɔŋ‑epɔʼ, ŋ́ghʉ̄ afaʼ á mbū Ndém Mɔʼɔ́ yi. Awuʼte pɔ́ mete e egɔ́ á mbū yí á meŋguʼ meŋguʼ. Á épúp.
66001007	Awuɔ yīi a á si eshʉʼɛ á ntē alɔ lāa, tɛ ŋiŋ ntsem a ejʉ́ɔ á yí mé menēk, tɛ mbɔɔ epuɔ pīi, é le zōʼ lekyɛ́t mbɛ tsí. Epuɔ metsem á ndo esī atsetsáʼ, e shʉʼ epú ela, melaʼ mí. Ŋŋ, a shʉʼ etɔ́k épúp anuúnē. Á épúp.
66001008	Atsyapuɔ Ndém a leé ŋ́gɛ: «Meŋ á si ŋgɔ́ á Alfa, ŋ́gɔ́ á Omega, ńdɔkɔ ndʉ́ɛ́ nzií, ńzéŋ ŋgɔ́ nzokó. Ŋ́gɔ́ ŋiŋ yīi a á éwú mbɔ a le zī ŋgɔ́ éwú, éláʼ ezéŋ eshʉʼe. Ŋ́gɔ́ á Atsyantsɔp.
66001009	Meŋ Jáaŋ méŋ mɔ́ wɛ, ńdɛ̄tne ánɛ Yɛɛ́so páʼ pɛ lā, meŋ á si njʉ́ɔ azá ŋgʉɔ̄ʼ páʼ pɛ lā, ńnɔŋ ŋŋíŋɛ azá á ntē Lefɔ Ndém. Mɛ́ le lɔ̄k á gá ŋgʉ̄ɔ mé Patmos, álāʼ, ntshi é kɛ́nne nnéŋ á esɔŋ, ńdɔ̄kɔ á gá ŋgʉɔ épúp, melaʼ ashuŋne Ndém zīi, meŋ kuʼtéē, mbɔɔ melaʼ anu Yɛɛ́so zīi, meŋ shúŋɔ.
66001010	Á lɛ amɔ̄ʼ aleʼé alāʼ Atsyapuɔ, Azwakne Ndém á shʉʼ ŋkó ánɛ meŋ, meŋ júʼ mmɔʼ ntenté ŋghi, páʼ ŋghi ntaŋ lā, é gɔ́ á nzem meŋ eshúŋnɛ.
66001011	Ńnɔŋ ndʉ́ɛ́ ŋ́gɛ: «Ajū mīi o ó si njʉ́ɔ, tí á ntē aŋwaʼne, ńtó ŋgyá á meŋgyā alúŋ epuɔ Yɛɛ́so esambīa. Ńdɔkɔ ndʉ́ɛ́ ánɛ metésɔŋ Efɛze, Smiine, Pɛɛgam, Tiatii, Saadɛs, Filadɛlfi mbɔɔ Laodisɛ.»
66001012	Meŋ mbēkne nnɛ̄t, ŋ́gɔ̄ á njʉ́ɔ á ŋiŋ yīi a shúŋnɛ á mbū meŋ. Ḿbēkne nnɛ̄t épúp, ńjʉ́ɔ ecū mīi mɛ́ tshíɛ meláam éwú. Etsō mɛ́t é tshíte á esī esambīa, mbɔ mɛ́ le lɔ̄k á gɔ́ɔl tɛ́ ncūŋte, meláam é tshíte éwú.
66001013	Meŋ jʉ́ɔ mmɔʼ ŋiŋ á tshí á tsetsɛlɛ meláam mɛ́t, ŋ́gɔ́ páʼ Méŋ‑Ŋiŋnɔŋ lā. Ḿmāʼ á sisia nzhó, ńzwík ekɔp á agaŋne yí, mbɔ mɛ́ le lɔ̄k á gɔ́ɔl tɛ́ ncūŋte.
66001014	Ntsɔʼ zi é fók lɛ púú páʼ mewɛ lā. Éfók páʼ menɔŋ njʉnjhʉ lā. Menēk mí é nɔŋ ŋkɛ̄ʼɛ ejʉʼ páʼ melē mmók lā.
66001015	Mekhu mí é ŋwaŋne páʼ, mmɔʼ ntií atʉɛ́ zīi, mɛ́ é tɔ á mmók, ńtōk lā. Ŋghi zi é nɔŋ nzwɛ̄nɛ páʼ amaane‑ntshi lā.
66001016	Á kúʼte mecɔʼ saŋ esambīa á apū ete yí. Mmɔʼ ŋŋí ncu é nɔŋ ntúɔ́ á nchu yí, éswíne, ńdó meshhʉ̄ mbīa. Eshhʉ̄ yí é nɔŋ ŋŋwāʼnɛ páʼ lezēk nu é ŋwaŋnɛ táŋ‑azokó lā.
66001017	Meŋ nde jʉ́ɔ á yí épúp, ńdɛ ŋgwhʉ̄ á mekhu yí, páʼ apfhō azō lā. Á zápa apū ete zí ánɛ meŋ, ńdé ŋ́gɛ: «Te zéŋ mbɔ́k, meŋ á si ŋgɔ́ Nzií, ńzéŋ ŋgɔ́ Nzokó.
66001018	Ŋ́gɔ́ nte. Meŋ nde kwhʉ́ʉ̄, ńzím ánɛ lewhʉ̄, tɛ awuɔ yīi, meŋ mbiīŋ ŋgɔ́ nte á meŋguʼ meŋguʼ lāa. Meŋ nde tsyā á lewhʉ̄, ḿbɔ́ŋ mete ánɛ alāʼ mepfhō.
66001019	Púp, tí ajū mīi o ó jʉ́ɔ, mbɔɔ ajū mīi, á si ntɔ́kɔ tsetsɔŋɔ, mbɔɔ azi a páte.
66001020	Ŋ́gɔ́ mé anu zīi, mecɔʼ saŋ esambīa pīi, o ó jʉ́ɔ meŋ ŋgwɛ ánɛ apū ete zá, mbɔɔ ecū mīi, mɛ́ le lɔ̄k á gɔ́ɔl ncūŋte, mɛ́ tshíɛ meláam éwú lā, é lɔkɔ ndʉ́ɛ́, mbɔ mecɔʼ saŋ esambīa é páʼā, ŋ́gɔ́ mecɔʼ Ndém pīi, é cʉtɛ meŋgyā alúŋ epuɔ Yɛɛ́so esambīa. Metsō esambīa mīi mɛ́ tshíɛ meláam éwú, é gɔ́ meŋgyā alúŋ epuɔ Yɛɛ́so esambīa.
66002001	Tí á mbū cɔʼ Ndém yīi, a cʉtɛ alúŋ epuɔ Yɛɛ́so zīi, á tésɔŋ Efɛze ŋ́gɛ: «Ŋiŋ yīi a wɛɛ̄ mecɔʼ saŋ esambīa ánɛ apū ete zí, ńnɔŋ nzīŋɛ á tsetsɛlɛ etsō esambīa tsīi, mɛ́ le lɔ̄k á gɔ́ɔl tɛ́ ncūŋte, mɛ́ tshíɛ meláam éwú, a á si ndʉ́ɛ́ ŋ́gɛ:
66002002	Meŋ á si nzhɛ́ɛ mefaʼ mú, ńnɔŋ nzhɛ́ɛ ŋgʉɔ̄ʼ zīi, o ó si njʉ́ɔ éwú, ńnɔŋ nzhɛ́ɛ páʼ o ó si ŋkāka ete ánɛ mefaʼ mɛ́t. Ńnɔŋ nzhɛ́ɛ páʼ, o gɔ le véŋ á légɛ, pɛ a wɔ fʉʼte‑menu tepɔŋ, e enáŋ á. O ke zwíʼ epuɔ pīi, pɔ́ é si ŋ́gɛ pɔ́ é meziŋ‑ntō, mbiŋ nzī te epiɛ́ ɛ́, ńjʉ́ɔ pɔ́ gɔ́ áa wɔ táŋ‑mela.
66002003	O ke kāk ete, ńjʉ́ɔ ŋgʉɔ̄ʼ melaʼ mīi o ó si eshúŋɔ anu zá. O te ká á lekak ete ɛ́.
66002004	Táʼ, o wɛɛ̄ á taʼ alɔ́ʼ yīi, meŋ gɔ á eshúŋ wu, á gɔ́ á légɛ, o te zɛ́ ŋkɔ̄ŋɔ á gá páʼ, o lɛɛ́ ŋkɔŋɔ á gá épúp ɔ́.
66002005	Kímte ndéŋté yīi, o le tshí éwú, tɛ́ efhó éwú ŋgwhʉ̄ á esī. Ŋ́gɔ̄ nnɛ̄t ju, ŋ́gwáʼ atswhī tepɔŋ jú, ńcʉ́ʼɛ ŋghʉ̄ɛ áa mefaʼ mīi, o lɛɛ́ nzi ŋghʉ̄ɛ efʉʼ mvhɔ. Tɛ ŋgɔ́ te épúp ɔ́, mbɔ meŋ a shʉʼ shʉʼe, ékú á ajū mīi o tshíɛ á láam wu éwú. O gɔ́ te gɔ̄ nnɛ̄t ju, ŋ́gwáʼ atswhī tepɔŋ jú ú, mbɔ meŋ a shʉʼ eghʉ épúp.
66002006	Táʼ, ajū mīi meŋ á ké njʉ́ɔ ŋ́gɛ, o ó éwú nnɔŋ ŋghʉ̄ɛ á mbɔŋɔ́, á si ŋgɔ́ páʼ, ŋghʉʉ́‑menu epuɔ nnɔ yīi, mɛ́ tɔ́ŋɔ lɛ Nikolayit, é si mbékɛ á wú, páʼ é pékɛ á gá azá épúp.
66002007	Ŋiŋ a wiɛ metuúŋ á lelɔk njúʼ ejʉʼ, á júʼ ajū mīi, Azwakne Ndém á si ndʉ́ɛ́, á mbū melúŋ epuɔ Yɛɛ́so. Ŋiŋ yīi a á lʉɔ́ʼ tɛ njhʉ́, meŋ a shʉʼ eyá ntá athʉ́ zīi, é ghʉɛ mɛ́ gɔ́ɔ éwú, a ejhʉ́. Athʉ́ mɛ́t á tshií á ŋkāʼ ŋgālɛ Ndém, á athʉ́ lephū.»
66002008	Tí á mbū cɔʼ Ndém yīi, a cʉtɛ alúŋ epuɔ Yɛɛ́so zīi, á tésɔŋ Smiine ŋ́gɛ: «Ŋiŋ yīi a á Nzií, ńzéŋ ŋgɔ́ Nzokó, á ŋiŋ yīi a le kwhʉ́ʉ̄, ḿbiŋ nzím ánɛ lewhʉ̄, a á si ndʉ́ɛ́ ŋ́gɛ:
66002009	Meŋ á si nzhɛ́ɛ ŋgʉɔ̄ʼ ju, ńnɔŋ nzhɛ́ɛ páʼ o ó ntē mbūŋ. Táʼ, o ké ŋgɔ́ á ŋgaŋ azō. Meŋ á si nzhɛ́ɛ nzɔ zīi, epuɔ pīi pɔ́ é si ŋ́gɛ, pɔ́ é epuɔ Yúda, ńdɔkɔ ntaŋá mela, é si ndɔ̄kɔ nzɔ̄ɔ á wú. Pɔ́ é si ŋgɔ́ nnɔ epuɔ pīi, pɔ́ wuʼtɛ á Sɛ́ta.
66002010	Ndɛ́ʼ o epɔ́k ŋgʉɔ̄ʼ zīi, o gʉɔ mé njʉ́ɔ. Júʼɔ́, Sɛ́ta a shʉʼ egɔ emɔ̄ʼ megaŋ nnɔ pɛ, émaʼte á wɔ́p á ŋgyā atʉɛ́, élɔkɔ etátɛ á wɛ́. Púp, pɛ enáŋ á ntē ŋgʉɔ̄ʼ eleʼé legēm. Pɛ eké efɛ́ nnɛ̄t ŋgyá áa mbū meŋ, tɛ ndáʼ ŋkwhʉ́. Pɛ ghʉɛ épúp, mbɔɔ pɛ e fú eta á lezēŋ Ndém.
66002011	Ŋiŋ a wiɛ metuúŋ á lelɔk njúʼ ejʉʼ, á júʼ ajū mīi, Azwakne Ndém á si ndʉ́ɛ́, á mbū melúŋ epuɔ Yɛɛ́so. Ŋiŋ yīi a á lʉɔ́ʼ tɛ njhʉ́, a te shʉʼ ekwhʉ́ ekó ezéŋ ekwhʉ́ ɛ́.»
66002012	Tí á mbū cɔʼ Ndém yīi, a cʉtɛ alúŋ epuɔ Yɛɛ́so zīi, á tésɔŋ Pɛɛgam ŋ́gɛ: «Ŋiŋ yīi a wɛɛ̄ ŋŋí ncu é swíne, ńdó meshhʉ̄ mbīa, a á si ndʉ́ɛ́ ŋ́gɛ:
66002013	Meŋ á si nzhɛ́ɛ á ajʉʼ zīi, o naáŋ éwú. Á si ŋgɔ́ á ajʉʼ zīi, Sɛ́ta a náŋa éwú esáʼa lefɔ tsí. O naáŋ éwú épúp páʼā, ŋ́ké nzɛ́t ntswiʼnɛ ntsēŋnɛ áa ánɛ meŋ. O la néŋ té fɛ́ nnɛ̄t ŋgyá áa mbū meŋ ɛ́. Tɛ mbɔɔ ánɛ meleʼé mīi, mɛ́ le zwhí á Aŋtipas á alāʼ pɛ, á ajʉʼ zīi Sɛ́ta a naáŋ éwú lā. Aŋtipas wuɔ mɛ́t, a lɛ á ŋiŋ yīi a tswii á légɛ anu zá á anuúne.
66002014	Táʼ, o wɛɛ̄ á taʼ alɔ́ʼ yīi, meŋ gɔ á eshúŋ wu: emɔ̄ʼ epuɔ é nnɔ pɛ, ŋ́kúʼte anu zīi, Balam a zíʼnɛ epuɔ. Balam wuɔ mɛ́t, a le ték á efɔ Balak ŋ́gɛ, a etáte epuɔ Islaɛl, ńdɔkɔ efāʼa ŋ́gɛ, pɔ́ epfɛ́t mbap zīi, mɛ́ é lɔk ntsɔ́ʼ afɛʼ á mbū mesī, ńzéŋɛ ndɔkɔ efāʼa ŋ́gɛ, pɔ́ eghʉ̄ á agā.
66002015	Emɔ̄ʼ epuɔ é zeéŋ ŋgɔ́ á nnɔ pɛ, ńnɔŋ ŋkúʼtɛ anu zīi, epuɔ nnɔ Nikolayit é zíʼnɛ.
66002016	Ké ŋgɔ̄ nnɛ̄t ju, ŋ́gwáʼ atswhī tepɔŋ jú, tɛ ŋgɔ́ te épúp ɔ́, mbɔ meŋ te e náŋ á gá á leshʉʼ ndʉɔ́ʼ epuɔ puɔ mɛ́t, mé ŋŋí ncu zīi, e túɔ́ á nchu meŋ ɛ́.
66002017	Ŋiŋ a wiɛ metuúŋ á lelɔk njúʼ ejʉʼ, á júʼ ajū mīi, Azwakne Ndém á si ndʉ́ɛ́, á mbū melúŋ epuɔ Yɛɛ́so. Ŋiŋ yīi a á lʉɔ́ʼ tɛ njhʉ́, meŋ a shʉʼ eyá á yí etsō lejhʉ̄ tsīi, mɛ́ tɔ́ŋɔ lɛ máane, mbɔ mɛ́ le lʉ̄ɔ̄. Ézéŋ eyá á yí mmɔʼ fhɔ́ tɔ́, lezēŋ leswhī e egɔ́ nti tií éwú, lézēŋ tsīi ŋiŋ a te si nzhɛ́ɛ ɛ́, ńdaʼ ŋiŋ yīi, meŋ á yá á tɔ́ mɛ́t á mbū yí.»
66002018	Tí á mbū cɔʼ Ndém yīi a cʉtɛ alúŋ epuɔ Yɛɛ́so zīi, á tésɔŋ Tiatii ŋ́gɛ: «Méŋ Ndém, á ŋiŋ yīi menēk mí é kɛʼɛ̄ ejʉʼ páʼ melē mmók lā, mekhu mí é ŋwaŋne páʼ mmɔʼ ntií atʉɛ́ zīi, mɛ́ tok lā, a á si ndʉ́ɛ́ ŋ́gɛ:
66002019	Meŋ á si nzhɛ́ɛ mefaʼ mú. Ńnɔŋ nzhɛ́ɛ ŋkɔŋne zīi, o wɛ̄ɛ. Ńnɔŋ nzhɛ́ɛ páʼ o fɛɛ́ nnɛ̄t, ŋ́gyá á mbū meŋ épúp. Ńnɔŋ nzhɛ́ɛ mefaʼ mīi, o ghʉɛ ndɔ̄kɔ ntswítɛ epuɔ. Ńnɔŋ nzhɛ́ɛ páʼ, o kaāk ete épúp. Ńnɔŋ nzhɛ́ɛ á légɛ, mefaʼ mīi o ó si ŋghʉ̄ɛ tsetsɔŋɔ, é zaá ntɔ́k emi, o le zī á leghʉ.
66002020	Táʼ, o wɛɛ̄ á taʼ alɔ́ʼ yīi, meŋ gɔ á eshúŋ wu: á gɔ́ lɛ̄ɛ, Jezabɛl a á si ŋghʉ̄ɛ akɔ̄ lɛ́, pɛ nɔ̄ɔŋ mvéŋ veéŋ. Menzwí wuɔ mɛ́t, a á si ndʉ́ɛ́ ŋ́gɛ, yí é si ŋgɔ́ á ntswi‑ŋke Ndém, ńzíʼnɛ wɔ júʼ‑nchu pá ŋ́gɛ, pɔ́ efhó ánɛ mɛnzhɛ mbɔŋ ntó, ńcʉ́ʼɛ ŋghʉ̄ɛ áa agā, ńzéŋ mpfɛ́t mbap zīi, mɛ́ lɔk ntsɔ́ʼ afɛʼ á mbū mesī.
66002021	Meŋ á yá á yí njhʉ̄ á lelɔk ŋgɔ̄ nnɛ̄t zi, ŋ́gwáʼ atswhī tepɔŋ zí, a piīŋ te si ŋkɔ̄ŋɔ á legɔ nnɛ̄t zi, ŋ́gwáʼ á yí á lezēŋ ŋghʉ̄ á agā á.
66002022	Awuɔ yīi meŋ gɔ á ntswíʼ yí emaʼ á ekó lā, a ejʉ́ɔ á tenté ŋgʉɔ̄ʼ, pɔ́ a epuɔ pīi pɔ́ ghʉɛ agā. Ńdaʼ éyi, epuɔ mɛ́t é gɔ nnɛ̄t zɔp, ŋ́gwáʼ mefaʼ tepɔŋ mīi, a zíʼnɛ á wɔ́p.
66002023	Meŋ a shʉʼ eghʉʉ, ewɔŋkhʉ̄ pí e ekwhʉ́te, púp melúŋ epuɔ Yɛɛ́so ntsem e ezhɛ́ á légɛ, meŋ á si ŋgɔ́ á ŋiŋ yīi, a zhɛɛ́ ajū mīi, ŋiŋ a á ntē yí ŋkwāŋtɛ, ńzhɛ́ azi ŋiŋ a á si ntsáa. Meŋ a shʉʼ efhó ánɛ mefaʼ awiɛ́ awiɛ́ á nnɔ pɛ, tɛ́ ezápa azí anu á alá apū yí.
66002024	«Ŋ́gɔ́ mé pɛ epuɔ Yɛɛ́so pīi, pɔ́ Tiatii, ńnɔŋ te nzīŋɛ ánɛ mɛnzhɛ yīi, Jezabɛl a zíʼnɛ ɛ́, ńnɔŋ te fāʼa á lezhɛ̄ ajū mīi, mɛ́ tɔ́ŋɔ lɛ̄ɛ, ntsem Sɛ́ta á, meŋ nɔ̄ɔŋ ndʉ́ɛ́ á mbū pɛ ŋ́gɛ, meŋ gɔ le tshí amɔ̄ʼ apiʼ ndɛʼɛ á athū pɛ ɛ́.
66002025	Ńdaʼ ŋ́gɛ, lefɛ̄ nnɛ̄t yīi pɛ wɛɛ̄, pɛ ekúʼte tɛ a etē, tɛ meŋ ndáʼ mbīŋ nzem.
66002026	«Meŋ a shʉʼ eyá mete á lelɔk esáʼ elāʼ elāʼ, á mbū ŋiŋ yīi, a á lʉɔ́ʼ tɛ njhʉ́. Á ŋiŋ yīi a á ghʉ mefaʼ mīi, meŋ á si ŋkɔ̄ŋɔ, tɛ ndáʼ nzōko.
66002027	A elɔ̄k mete mɛ́t, ésáʼ epuɔ té ŋiŋ ŋŋíʼne á yí. Ŋ́kīne á wɔ́p, páʼ mɛ́ kinɛ ŋgwʉ́ŋ lā.
66002028	Meŋ a shʉʼ eyá mete mɛ́t á mbū yí épúp, páʼ meŋ nde zī ŋgē ewɛ azá, Mɔʼɔ́ ga mé yá lā. Meŋ shʉʼ ezéŋ eyá á cɔʼ saŋ yīi, a phʉ́ɛ melanjhʉ̄ á mbū yí.
66002029	«Ŋiŋ a wiɛ metuúŋ á lelɔk njúʼ ejʉʼ, á júʼ ajū mīi, Azwakne Ndém á si ndʉ́ɛ́, á mbū melúŋ epuɔ Yɛɛ́so.»
66003001	Tí á mbū cɔʼ Ndém yīi, a cʉtɛ alúŋ epuɔ Yɛɛ́so zīi, á tésɔŋ Saadɛs ŋ́gɛ: «Ŋiŋ yīi a wɛɛ̄ ezwakne esambīa tsīi, é faʼa á mbū Ndém, ńzéŋ ŋgwɛ̄ mecɔʼ saŋ esambīa, a á si ndʉ́ɛ́ ŋ́gɛ: Meŋ á si nzhɛ́ɛ mefaʼ mú. Epuɔ é si ndʉ́ɛ́ ŋ́gɛ o ó nte, káʼā mbɔ o lē ŋkhwʉ́.
66003002	Te zéŋ ndí, kúʼte á méŋ agáʼ lefɛ̄ nnɛ̄t yīi, a á ntē wu, ńcʉ́ʼɛ ŋgɔ̄ áa ŋkwhʉ́ɛ, tɛ a etē. Meŋ ndʉ́ɛ́ épúp melaʼ mīi, meŋ ka jʉ́ɔ, mefaʼ mú, é gɔ́ mbɔŋ tɛ mbɔŋ, á mvhɔ Ndém ga á.
66003003	Púp, kímte ashuŋne Ndém zīi, mɛ́ le ziʼné á wú, mbɔɔ ntií zīi, o le lɔ̄k njúʼ, ńzīŋ páʼ á si ndʉ́ɛ́ épúp, ŋ́gɔ̄ nnɛ̄t ju, ŋ́gwáʼ atswhī tepɔŋ jú. O líi, mbɔ meŋ a veŋne, éshʉʼ páʼ ntsɔ́ŋ lā, tɛ o ó le zhɛ́ á afʉʼ zīi, meŋ á shʉʼ ɛ́
66003004	Meŋ ké ndʉ́ɛ́ páʼa, emɔ̄ʼ epuɔ é gɔ́ á tésɔŋ Saadɛs, mbɔ pɔ́ kɛ te néŋ nchʉ́ ánɛ menzhó mɔ́p ɔ́. Pek a pɔ́p é shʉʼ egɔ́ nnɔ, pɔ́ ezwík mefhɔ́ menzhó, melaʼ mīi, pɔ́ kuūʼ pīi, pɔ́ gɔ ezwík.
66003005	Púp, ŋiŋ yīi a á lʉɔ́ʼ tɛ njhʉ́, a a shʉʼ ezwík azí mefhɔ́ menzhó. Meŋ te shʉʼ epíkte lezēŋ tsí á ntē aŋwaʼne nzēŋ epuɔ pīi, é wɛɛ̄ lenāŋ leswhī ɛ́. Meŋ a shʉʼ etswí ntāŋ yí, á mvhɔ Mɔʼɔ́ ga, mbɔɔ á mvhɔ mecɔʼ pí.
66003006	Ŋiŋ a wiɛ metuúŋ á lelɔk njúʼ ejʉʼ, á júʼ ajū mīi, Azwakne Ndém á si ndʉ́ɛ́, á mbū melúŋ epuɔ Yɛɛ́so.»
66003007	Tí á mbū cɔʼ Ndém yīi, a cʉtɛ alúŋ epuɔ Yɛɛ́so zīi, á tésɔŋ Filadɛlfi ŋ́gɛ: «Ŋiŋ yīi a fhɔ́ɔ á mbū Ndém, ŋ́gɔ́ á ŋgaŋ anuúne, ŋ́gwɛ̄ á kí Efɔ Ndavít, ŋ́gɔ́ á ŋiŋ yīi a tsɔ́ʼɔ, ŋiŋ a á le kɛ̄ɛ, ŋ́kɛ̄, ŋiŋ a á le tsɔ́ʼ, a á si ndʉ́ɛ́ ŋ́gɛ:
66003008	Meŋ á si nzhɛ́ɛ mefaʼ mú, ńnɔŋ nzhɛ́ɛ á légɛ, o wɛɛ̄ áa méŋ agáʼ mete, táʼ, ŋ́ké nnɔ̄ŋ nzīŋɛ páʼ ashuŋne zá á si ndʉ́ɛ́ épúp, o te gá puŋne. Awuɔ yīi meŋ á tsɔ́ʼ mmɔʼ nchu ŋgyā á mvhɔ wu lāa, ŋiŋ a piŋɛ ŋgɔ́, a á le kɛɛ.
66003009	Meŋ á si eswīŋɛ nnɔ epuɔ pīi, é wuʼtɛ á Sɛ́ta á mbū wu. Epuɔ puɔ mɛ́t, é si ndʉ́ɛ́ ŋ́gɛ, pɔ́ é epuɔ Yúda, ḿbiŋ te epiɛ́ ɛ́. Pɔ́ lʉ́ɛ́ épúp páʼā, ńdɔkɔ ntáŋa mela. Meŋ a shʉʼ etshóne á wɔ́p, pɔ́ eshʉʼ ntswíʼte á esī á mvhɔ wu, ŋ́ŋɔ́ʼne tɛ athū zɔ́p a epfēŋ esī. A etsīa épúp, pɔ́ ezhɛ́ á légɛ meŋ kɔɔ̄ŋ á wú.
66003010	Páʼ o ke kāk ete, nzīŋ páʼ ashuŋne zá á si nzɛ́ttɛ lā, meŋ méŋwɛ̄t azá, meŋ a shʉʼ ekápte á wú á afʉʼ zīi, ŋgʉɔ̄ʼ e whʉɛ á esī atsetsáʼ ntsem, ńtátɛ epuɔ menɔŋ lā.
66003011	Á cʉ́ʼ ŋgʉɔ mbīa, meŋ eshʉ̄ʼ. Lefɛ̄ nnɛ̄t yīi o wɛɛ̄, kúʼtɛ tɛ e etē, tɛ ŋiŋ a á le kūʼ á levɛ̄ne á wú, á leta á lezēŋ Ndém ɛ́.
66003012	Ŋiŋ yīi a á lʉɔ́ʼ tɛ njhʉ́, meŋ eghʉ̄, a ecʉ́ʼ páʼ ntɔ̄ lā, ánɛ Mía Ŋgyā Ndém ga. A á le láʼ mbú éfhó éwú tɛ ntúɔ́ ɔ́. Meŋ etí lezēŋ Ndém ga, á mbe nnɛ̄t yí. Ńtí lezēŋ Yelósalɛm eswhī, á tésɔŋ Ndém ga á mbe nnɛ̄t yí. Yelósalɛm wuɔ mɛ́t, a fhɔ́ɔ á athʉ́ lephū, á lezēŋ Ndém ga. Ńzéŋ ntí lezēŋ leswhī tsá, á mbe nnɛ̄t yí.
66003013	Ŋiŋ a wiɛ metuúŋ á lelɔk njúʼ ejʉʼ, á júʼ ajū mīi, Azwakne Ndém á si ndʉ́ɛ́, á mbū melúŋ epuɔ Yɛɛ́so.»
66003014	Tí á mbū cɔʼ Ndém yīi, a cʉtɛ alúŋ epuɔ Yɛɛ́so zīi, á tésɔŋ Laodisɛ ŋ́gɛ: «Ŋiŋ yīi lezēŋ tsí lɛ Á épúp, á kwaʼ ŋiŋ yīi a tswii á légɛ, anu Ndém á anuúne. Á ŋiŋ yīi Ndém a le lɔ̄k á yí tɛ́ nnɔ̄ŋ ŋgɔŋ, a á si ndʉ́ɛ́ ŋ́gɛ:
66003015	meŋ á si nzhɛ́ɛ mefaʼ mú. Meŋ á si nzhɛ́ɛ á légɛ, o te lōo, o te ŋwɛ̄ɛ. Meŋ á si ŋké ntsáa ŋ́gɛ, o elō, ká ŋ́gɛ, o eŋwɛ̄.
66003016	Páʼ o ké ntshí áa tsetsɛlɛ, o te lōo, o te ŋwɛ̄ɛ lā, meŋ a fhó á nchu meŋ ezáʼne á wú efóke.
66003017	O si ndʉ́ɛ́ ŋ́gɛ, o ó ŋgaŋ lewūʼ, ŋ́gɛ o lē ŋgwɛ azō tɛ á zá, ŋ́gɛ amɔ̄ʼ azō á té á mbū wu ŋkíŋɛ. O o si ndʉ́ɛ́ épúp páʼā, ŋ́ké ŋgɔ́ á ŋgaŋ ŋgʉɔ̄ʼ, ŋ́gɔ́ á te kuʼ ánɛ azō, ŋ́gɔ́ á mbūŋ, ŋ́gɔ́ á apií‑menēk, ńzéŋ ŋgɔ́ á atseŋ te nzhó.
66003018	Melaʼ épúp tɛ́, meŋ tékɛ á wú ŋ́gɛ, o eshʉ̄ʼ á mbū meŋ, ńzó á gɔ́ɔl yīi, mɛ́ é tɔ á mmók, ńtōk tɛ á ŋwaŋne, tɛ́ ndɔk ncʉ́ʼ á kwaʼ ŋgaŋ lewūʼ. Ńzó mefhɔ́ menzhó ndɔk ŋkápte mbe nnɛ̄t ju, tɛ́ esē é le zéŋ ŋkú á wú melaʼ mīi, o ó atseŋ te nzhó ɔ́. Ńzó afho, ńdɔk mbɛ́t menēk mú, ńzéŋ njʉ́ɔ ejʉʼ.
66003019	Meŋ cɔɔ́k epuɔ metsem pīi, meŋ kɔɔ̄ŋ á wɔ́p, ńtswá á wɔ́p mbɔɔ tswaá. Ké ŋkāk ete ánɛ lefɛ̄ nnɛ̄t, ŋ́gɔ̄ nnɛ̄t ju, ŋ́gwáʼ atswhī tepɔŋ jú.
66003020	Awuɔ yīi meŋ tshií á nchu ŋgyā ŋkwáʼtɛ la, ŋiŋ a júʼɔ ŋghi za, ńtsɔ́ʼ nchu ŋgyā, mbɔ meŋ a kó á ŋgyā, pek yí e epúte etsō mpfɛ́t, a egɔ́ mé meŋ, meŋ egɔ́ mé yí.
66003021	Ŋiŋ yīi a á lʉɔ́ʼ tɛ njhʉ́, meŋ a shʉʼ eghʉ, pek yí e enáŋ ánɛ akɔʼ lefɔ zá, ńdeŋ ndeŋ páʼ, meŋ nde lʉɔ́ʼ azá tɛ njhʉ́, ŋ́gʉɔ ntswɛ́tte á Mɔʼɔ́ ga, ánɛ akɔʼ lefɔ zí, ńnáŋ azá éwú lā.
66003022	Ŋiŋ a wiɛ metuúŋ á lelɔk njúʼ ejʉʼ, á júʼ ajū mīi, Azwakne Ndém á si ndʉ́ɛ́, á mbū melúŋ epuɔ Yɛɛ́so.»
66004001	Meŋ nde jʉ́ɔ ecʉɔ etsō mɛ́t tɛ é mi, ńzéŋ njʉ́ɔ, taʼ nchu ŋgyā é tsɔ́ʼɔ ntshí á athʉ́ lephū, ŋghi zīi meŋ nde zī nté njhʉ̄ njúʼ á leshūŋne á mbū meŋ, ézi e le nɔ̄ŋ nzwɛnɛ páʼ ŋghi ntaŋ lā, é lé mé meŋ ŋ́gɛ: «Pʉ́ɛ́ eshʉ̄ʼ mé ega, meŋ etswī á wú ajū mīi, á gʉɔ me mbátɛ.»
66004002	Azwakne Ndém á lɛ eshʉ̄ʼ ŋkó ánɛ meŋ. Meŋ ndɛ njʉ́ɔ, akɔʼ lefɔ á tshí á lephū, ŋiŋ á náŋ ánɛ akɔʼ mɛ́t,
66004003	ŋ́wāŋne páʼ metɔ́ tee nzwiŋ pīi, mɛ́ tɔ́ŋɔ lɛ jáspe mbɔɔ lɛ saaduan lā. Nnū ŋgēm é kɛ́nne á akɔʼ lefɔ mɛ́t nnéŋ á esɔŋ, ńnɔŋ ŋwāŋnɛ lɛ sɛ́t, páʼ tɔ́ tee nzwiŋ yīi, mɛ́ tɔ́ŋɔ lɛ emɛlɔɔde lā.
66004004	Emɔ̄ʼ mekɔʼ lefɔ ntsɔp lekua mé megēm mbīa, é kɛ́nne akɔʼ mɛ́t nnéŋ á esɔŋ. Epɔ̄ melʉɛ ntsɔp lekua mé megēm mbīa, é náŋte éwú, ńzwík mefhɔ́ menzhó. Acɔʼ lefɔ á gɔ́ á athū pɔ́p, mɛ́ lɔk á gɔ́ɔl tɛ́ ncūŋte.
66004005	Ŋŋí mbeŋ pɔ́ meŋghi epuɔ mbɔɔ lefaŋ, é nɔŋ efhɔ́ɔ ánɛ akɔʼ lefɔ mɛ́t ntúɔ́. Meláam esambīa é tshíte á mvhɔ akɔʼ lefɔ mɛ́t, ńnɔŋ ŋkhʉ́ɛ, ńdūɔ́ lɛ swaŋ swaŋ swaŋ, ŋ́gɔ́ ezwakne esambīa tsīi é faʼa á mbū Ndém.
66004006	Emɔ̄ʼ mía ntshi, ńdáne lɛ kwɛ́t, ŋ́gɔ́ páʼ apak ajʉɔ‑eshhʉ̄ lā, á gɔ́ á mvhɔ akɔʼ lefɔ mɛ́t. Emɔ̄ʼ mena lekua, ŋ́gwɛ̄ menēk á mvhɔ pɔ́ nzem, é gɔ́ á tsetsɛlɛ, ńtʉɔ́ʼte á akɔʼ lefɔ mɛ́t.
66004007	Mvhɔ na, á gɔ́ páʼ njhʉnjhʉ meŋgēm lā. Páte mémpīa, á gɔ́ páʼ mɔ́ ndō efɔŋ lā. Eshhʉ̄ páte métɛ́t, é gɔ́ páʼ eshhʉ̄ ŋiŋnɔŋ lā. Páte lekua, á gɔ́ páʼ gó nzwi yīi, a á si ŋghíɛ lā.
66004008	Ewiɛ́ na lɛ́, á nnɔ mena lekua pwɔ̄, a le wɛ̄ membap ntokó, menēk é gɔ́ ánɛ nzem ŋkɔŋ mbɔɔ ánɛ nzem ntsēŋ. Pɔ́ nɔŋ nzɔ̄pɔ ezokó pɔ́ etsōʼ té ká ŋ́gɛ: «Atsyapuɔ Ndém, Atsyantsɔp, a á te alɔ́ʼ, a á te alɔ́ʼ, a á te alɔ́ʼ. A á si ŋgɔ́ á ŋiŋ yīi, a le zī ŋgɔ́, á ŋiŋ yīi a éwú, ńzéŋ ŋgɔ́ á ŋiŋ yīi a a láʼ ezéŋ eshʉʼe.»
66004009	Mena é le nɔ̄ŋ nzɔpɔ efʉʼ metsem, ńdɔkɔ ŋgūʼtɛ á ŋiŋ yīi, a naáŋ ánɛ akɔʼ lefɔ, á ŋiŋ yīi a á nte, á meŋguʼ meŋguʼ. Ńzɔ̄pɔ, ńdɔkɔ ŋgyáa mekuʼ á mbū yí, ńdɔkɔ esyáknɛ á yí.
66004010	Ŋ́gē ezɔp épúp, epɔ̄ melʉɛ pwɔ̄ ntsɔp lekua mé megēm mbīa é tswíʼte, ŋ́ŋɔ́ʼne tɛ ethū tsɔ́p é pfeŋ esī, ńdɔkɔ ŋgūʼtɛ á ŋiŋ yīi, a á nte, á meŋguʼ meŋguʼ, ńnɔŋ mmāʼtɛ ecɔʼ lefɔ tsɔ́p á mvhɔ akɔʼ lefɔ, ńnɔŋ ndʉ́ɛ́ ŋ́gɛ:
66004011	«Atsyapuɔ Ndém wek, o kuūʼ yīi mɛ́ gɔ eyá mekuʼ á mbū wu, ŋ́gūʼte á wú, ḿvéŋ mete mú, melaʼ mīi wu mé le ghʉ̄ etsō tsem. Wu mé le kɔ̄ŋ ŋ́gɛ, e egɔ́ éwú, ńdɛ ŋghʉ̄.»
66005001	Meŋ zéŋ njʉ́ɔ aŋwaʼne ánɛ apū ete ŋiŋ yīi, a á nnáŋ ánɛ akɔʼ lefɔ, mbɔ mɛ́ ntí azō á nzem ntē éwú, pɔ́ nzem apɛ́. Aŋwaʼne mɛ́t á gɔ́ ŋkɛ́tte kɛtté, mbɔ mɛ́ ndɔ̄k elɛ ŋgyɛ̄t ejʉʼ esambīa.
66005002	Meŋ zéŋ njʉ́ɔ á táʼ cɔʼ Ndém, mete é gɔ́ ánɛ yí, á lé mé ŋghi teté ŋ́gɛ: «Awɔ́ a gɔ ekūuʼ á yí á leŋɛ̄ʼte elɛ, ŋ́kɛ́ʼte á aŋwaʼne ē?»
66005003	Ŋiŋ á piŋ te éwú á athʉ́ lephū, mbɔɔ á ndo esī atsetsáʼ, mbɔɔ á nzem esī yīi, a gɔ ekūuʼ á yí á lekɛ̄ʼte aŋwaʼne mɛ́t, tɛ ntɔ́ŋ ɔ́.
66005004	Meŋ jʉ́ɔ épúp, ńdā tɛʼ, melaʼ mīi mɛ́ ka jʉ́ɔ á ŋiŋ yīi, a gɔ ekūuʼ á lekɛ̄ʼte aŋwaʼne mɛ́t, tɛ ntɔ́ŋ ɔ́.
66005005	Tɛ́ mmɔʼ mɔ́ ndʉɛ, á lé mé meŋ ŋ́gɛ: «Te zéŋ ndā. Jʉ́ɔ́, ŋiŋ yīi mɛ́ tɔ́ŋɔ á yí lɛ na te maʼ, ánɛ atseŋ ŋgyā Yúda, ámɔ̄ʼ atɔ̄p ánɛ ndhu Efɔ Ndavít, a á lʉɔ́ʼ tɛ njhʉ́. A kuūʼ á yí á leŋɛ̄ʼte elɛ ánɛ mejʉʼ esambīa muɔ, ŋ́kɛ́ʼte á aŋwaʼne mɛ́t.»
66005006	Meŋ zéŋ njʉ́ɔ á Mɔ́ Njʉnjhʉ, á tshí á legʉ̄ŋ akɔʼ lefɔ, melák meféŋ mīi, mɛ́ le lɔ̄k nzwhí á yí, é gɔ́ ánɛ yí, mena pwɔ̄ lekua pɔ́ epɔ̄ melʉɛ é tʉɔ́ʼte á yí. Mendɔ̄ŋ é gɔ́ á athū Mɔ́ Njʉnjhʉ mɛ́t esambīa, á wɛ menēk esambīa. Menēk esambīa mɛ́t é gɔ́ ezwakne esambīa tsīi, é faʼa á mbū Ndém, mbɔ Ndém a le tó á ndo esī atsetsáʼ ejʉʼ tsem.
66005007	Mɔ́ Njʉnjhʉ mɛ́t á tshóte nnɛ̄t mé lezēŋ ŋiŋ yīi, a á nnáŋ ánɛ akɔʼ lefɔ lā, á lɔk apū ete ŋgyá aŋwaʼne á mbū yí, á tswí.
66005008	Ńtswí aŋwaʼne mɛ́t épúp, mena lekua pwɔ̄, ŋ́ghʉ̄ epɔ̄ melʉɛ ntsɔp lekua mé megēm mbīa pwɔ̄, é tswíʼte, ŋ́ŋɔ́ʼne tɛ ethū tsɔ́p é pfeŋ esī á mvhɔ Mɔ́ Njhʉnjhʉ mɛ́t. Awíɛ awíɛ á wɛ akékwɛlé mbɔɔ mendɔ̄ŋ meluʼ á mbū yí. Mendɔ̄ŋ é gɔ́ mbɔ mɛ́ le lɔ̄k á gɔ́ɔl tɛ́ ncūŋte, alamńda á gɔ́ á ntē éwú tɛ ndó, ńdɔk ŋgɔ́ meswiŋte epuɔ Ndém.
66005009	Mena lekua mɛ́t pɔ́ epɔ̄ melʉɛ, é nɔŋ nzɔ̄pɔ azɔp eswhī ndʉ́ɛ́ ŋ́gɛ: «O kuūʼ á wú á letswī aŋwaʼne, ŋ́ŋɛ́ʼte elɛ, melaʼ mīi, mɛ́ le zwhí á wú, o elɔ̄ɔk metshi mú, ńcūʼ epuɔ ŋgyá á mbū Ndém. Épuɔ ánɛ aziɛ́ atseŋ ŋgyā lɛ́, épuɔ pīi é shúŋɔ tɛ mbɔɔ aziɛ́ alāʼ lɛ́, épuɔ elāʼ ntsem, épuɔ ŋgɔŋ ntsem.
66005010	Ńdɔ̄k á wɔ́p ŋghʉ̄ mefɔ, ŋ́gɔ́ wɔ nɔŋ‑epɔʼ, ŋ́gɛ pɔ́ efāʼ á mbū Ndém yímpɛ, ésáʼ epuɔ menɔŋ á esī atsetsáʼ.»
66005011	Meŋ jʉ́ɔ atʉtʉ mecɔʼ Ndém, ńjúʼ ŋghi zɔp, pɔ́ gɔ́ mentsāʼ tɛ nzáne, tɛ ŋgɔ́ yīi mɛ́ gɔ le sáŋ. Ńtshí ŋkɛ́ne akɔʼ lefɔ, mbɔɔ mena pwɔ̄ pɔ́ a epɔ̄ melʉɛ.
66005012	Pɔ́ nɔŋ nzɔ̄pɔ mé ŋghi teté ŋ́gɛ: «Mɔ́ Njʉnjhʉ, páʼ mɛ́ le zwhí á yí lā, a kuūʼ yīi mɛ́ gɔ evéŋ mete mí. Ḿvéŋ ŋ́gɛ a á ŋgaŋ lewūʼ, ŋ́gɔ́ á ŋgaŋ azhɛ̄‑anu, ŋ́gwɛ̄ mbʉʼ. Ŋ́gɔ́ á ŋiŋ yīi, mɛ́ pɔŋteé á leyā mekuʼ á mbū yí, ŋ́gūʼte á yí, ŋ́gyá lepɛ á mbū yí.»
66005013	Meŋ zéŋ njúʼ, ajūɔ tsem zīi Ndém a le ghʉ̄ʉ̄, á lephū, mbɔɔ á esī atsetsáʼ, mbɔɔ á nzem esī, mbɔɔ á ntē mía ntshi, ájuɔ tsem zīi á ŋgɔŋ, á nɔŋ nzɔ̄pɔ azɔp ŋ́gɛ: «Mɛ́ esyákne, ŋ́gyá mekuʼ, ŋ́gūʼte, ŋ́gyá á lesāʼ ŋgɔŋ á mbū ŋiŋ yīi, a naáŋ ánɛ akɔʼ lefɔ, mbɔɔ á mbū Mɔ́ Njʉnjhʉ. Ŋ́ghʉ̄ épúp á meŋguʼ meŋguʼ.»
66005014	Mena pwɔ̄ lekua é nɔŋ mbwɛ̄tɛ ŋ́gɛ: « Á épúp, epɔ̄ melʉɛ é tswíʼte, ŋ́ŋɔ́ʼne tɛ ethū tsɔ́p é pfeŋ esī, ŋ́gūʼte á Ndém pɔ́ Mɔ́ Njʉnjhʉ.»
66006001	Á tɔ́k épúp, meŋ zéŋ njʉ́ɔ á Mɔ́ Njʉnjhʉ, á ŋɛ́ʼɛ elɛ ánɛ mvhɔ ajʉʼ ánɛ mejʉʼ mwɔ̄ esambīa. Meŋ júʼ mvhɔ na ánɛ mena pwɔ̄ lekua, á lé mé ŋghi teté ŋ́gɛ: «Shʉʼɛ̄.» Ŋghi zi é nɔŋ nzwɛ̄nɛ, páʼ ŋghi lefaŋ lā.
66006002	Meŋ zɛ́t ncʉ̄te cʉte, ńjʉ́ɔ á féfhɔ́ lʉ́ɔ́, ŋiŋ yīi a naáŋ á ndo éwú, á wɛ á kílɛ́, mɛ́ yá acɔʼ lefɔ á mbū yí. Á lɔk ŋgɔ́ á ŋiŋ yīi a á jhʉ́ ncu. Á gʉɔ, ńzéŋɛ ŋgɔ̄ á ntswiʼne ejhʉ́.
66006003	Mɔ́ Njʉnjhʉ á ŋɛ́ʼɛ elɛ, ánɛ páte mémpīa ajʉʼ, meŋ njúʼ páte mémpīa na á lé ŋ́gɛ: «Shʉʼɛ̄.»
66006004	Mmɔʼ lʉ́ɔ́ á lɛ ŋŋwāk, ḿbāŋ páʼ mmók lā. Mɛ́ yá mete á mbū ŋiŋ yīi, a á nnáŋ á ndo éwú, á lelɔk efók apwɛne á ndo esī atsetsáʼ, ŋ́gɛ epuɔ menɔŋ e ezwhíte mennɛ̄t mɔ́p. Mɛ́ zéŋ ŋgyá á mía ŋŋí ncu á mbū yí.
66006005	Mɔ́ Njhʉnjhʉ á ŋɛ́ʼɛ elɛ, ánɛ páte métɛ́t ajʉʼ, meŋ njúʼ páte métɛ́t na á lé ŋ́gɛ: «Shʉʼɛ̄.» Meŋ zɛ́t ncʉ̄te cʉte, ńjʉ́ɔ mmɔʼ sɛ́h lʉ́ɔ́, ŋiŋ yīi a á nnáŋ á ndo éwú, á wɛ á kílo á mbū yí.
66006006	Meŋ júʼ azō páʼ ŋghi ŋiŋ lā, é fhó á tsetsɛlɛ mena lekua pwɔ̄, ńnɔŋ ndʉ́ɛ́ ŋ́gɛ: «Mɛ́ e lɔk ŋkāp taʼ aleʼé alāʼ afaʼ, ézó á méŋ apií lɛ́si ká méŋ apū ŋgesáŋ. Ŋgɔ́ mé mevɛ̄t pɔ́ meluʼ, ndɛ́ʼ o pfēeŋ nzwiŋ.»
66006007	Mɔ́ Njʉnjhʉ á ŋɛ́ʼɛ elɛ, ánɛ páte lekua ajʉʼ, meŋ júʼ na mbáte lekua á lé ŋ́gɛ: «Shʉʼɛ̄.»
66006008	Meŋ zɛ́t ncʉ̄te cʉte, ńjʉ́ɔ mmɔʼ lʉ́ɔ́, mbe zi é séŋne, ŋiŋ yīi a á nnáŋ éwú, lezēŋ tsí é gɔ́ lɛ Lewhʉ̄, alāʼ mepfhō, á gɔ́ á nzem yí nzhɛ̄nɛ á yí. Mɛ́ gap esī atsetsáʼ nzhɛ lekua, ŋ́gyá mete á mbū pɔ́p ánɛ taʼ nzhɛ, á lelɔk ncu mbɔɔ afʉɔne mbɔɔ megɔ, mbɔɔ egaáʼ mena mbaʼ esī atsetsáʼ, ńzwhíte epuɔ menɔŋ éwú.
66006009	Mɔ́ Njʉnjhʉ á ŋɛ́ʼɛ elɛ, ánɛ ajʉʼ mbáte táa, meŋ jʉ́ɔ egega epuɔ pīi, mɛ́ le zwhité á wɔ́p melaʼ anu Ndém, mbɔɔ melaʼ páʼ pɔ́ le nɔ̄ŋ ntswii á légɛ, pɔ́ kuʼteé á Yɛɛ́so, é gɔ́ á atseŋ ajʉʼ nnɔɔ̄ŋ‑epɔʼ,
66006010	ńnɔŋ ŋgāʼtɛ mé ŋghi teté ŋ́gɛ: «Atsyapuɔ te alɔ́ʼ, ŋ́gɔ́ ndeŋ ndeŋ, o o láʼ enáŋ tɛ a egɔ́ páʼ lā, tɛ́ shʉʼ ezáʼ ntsaŋ, épʉʼ anu zīi wɔ náŋ á ndo esī atsetsáʼ, é le zwhité á wék melaʼ épúp é?»
66006011	Mɛ́ yá á fhɔ́ nzhó á mbū awíɛ awíɛ á nnɔ pɔ́p, ńdé á mbū pɔ́p ŋ́gɛ: «Pɛ enáʼ nzéŋ ńzwíʼte á méŋ agáʼ afʉʼ, tɛ nnɔ epuɔ pīi, á si mbɔ́ŋtɛ á légɛ, mɛ́ ezwhíte á wɔ́p páʼ pɛ lā, e epō. Ńnɔ mesoó afaʼ pɛ́, mbɔɔ nnɔ epɔ̄ memía pɛ́ á nzem Yɛɛ́so.»
66006012	Meŋ zɛ́t ncʉ̄te cʉte, ńjʉ́ɔ á Mɔ́ Njʉnjhʉ, á ŋɛ́ʼɛ elɛ ánɛ páte ntokó ajʉʼ, esī atsetsáʼ é pú ncʉ̄ʼne ménte. Lezēk nu é sɛt nnɛ̄t eséŋ páʼ aluŋɔ lewhʉ̄ lā. Lezēk saŋ é sɛt nnɛ̄t, ḿbāŋ páʼ metshi lā.
66006013	Mecɔʼ saŋ é fhó á athʉ́ lephū, ŋ́kemɛ mbwɛ̄t á esī, páʼ ntá athʉ́ te paŋ é kemɛ mbwɛ̄tɛ á esī á afʉʼ zīi, mía mía afēm a á si ncʉ̄ʼɛ athʉ́ lā.
66006014	Lephū é mi, páʼ apak aŋwaʼne zīi, mɛ́ zémtɛ lā. Mekwɛ̄t ntsem mbɔɔ elāʼ tsīi, ntshi é kɛnneé nnéŋ á esɔŋ, é fhó á ajʉʼ zīi é éwú, ŋgʉ̄ɔ azɔ́p, ḿbú mmī.
66006015	Mefɔ esī atsetsáʼ, memía epuɔ, mefɔ ncu, megaŋ ŋkāp, wɔ wɛ‑mete, epuʼ mbɔɔ wɔ náŋ á ŋga athū, epuɔ metsem é pú ndʉɔ́ne á ntē lewup tɔ́, mbɔɔ á mvuʼ memía metɔ́ á ndo mekwɛ̄t.
66006016	Ńnɔŋ ndʉ́ɛ́ á mbū mekwɛ̄t, mbɔɔ á mbū memía metɔ́ ŋ́gɛ: «Pɛ eswia eswɛ́t á wék, ḿbú efōko á wék, tɛ ŋiŋ yīi, a naáŋ ánɛ akɔʼ lefɔ, a á le pú nzéŋ á wék njʉ́ɔ ɔ́. Mɔ́ Njʉnjhʉ, a á le tswá á wék ŋgʉɔ athʉ́ lepé ɛ́.
66006017	Pek lʉ́ɛ́ páʼa melaʼ mīi, mía aleʼé zīi, pɔ́ gɔ á nzáŋ lɔ́ŋ, a á ndáʼ ŋkūʼ. Awɔ́ a gɔ epīiŋ mvūʼu u?»
66007001	Á tɔ́k épúp, meŋ jʉ́ɔ mecɔʼ Ndém lekua é tshíte á ajʉʼ, á ndo esī atsetsáʼ meshhʉ̄ lekua, ńnɔŋ ntɛ́nnɛ efēm lekua tsīi, é ndo esī atsetsáʼ, tɛ amɔ̄ʼ afēm á le pú ntúʼ á ndo esī atsetsáʼ ká á ndo mía ntshi, ká ánɛ methʉ́ ɛ́.
66007002	Meŋ zéŋ njʉ́ɔ mmɔʼ cɔʼ Ndém á fhó á mbuʼ esaáʼ‑nu, ḿbē, ŋ́gwɛ̄ ajū mīi Ndém yīi, a naáŋ nte, a lɔkɔ nnéŋɛ ayiŋne. Ńnɔŋ ndʉ́ɛ́ mé ŋghi teté á mbū mecɔʼ Ndém lekua pīi, Ndém a le yá mete á mbū pɔ́p, á lelɔk mbʉ́p ndo esī atsetsáʼ mbɔɔ mía ntshi, ŋ́gɛ:
66007003	«Ndɛ́ʼ pɛ epʉ́p ndo esī atsetsáʼ pɔ́ mía ntshi, mbɔɔ methʉ́, té gɔ́ yīi, pek é tshí á ayiŋne á mvhɔ eshhʉ̄ wɔ júʼ‑nchu Ndém yímpɛ.»
66007004	Meŋ júʼ nzwiŋ epuɔ pīi, mɛ́ é tshí á ayiŋne ánɛ pɔ́p, pɔ́ gɔ́ ntsāʼ ŋkhʉ mé ntsāʼ ntsɔp lekua mé megēm lekua. Éfhɔ́ɔ ánɛ etseŋ ŋgyā epɔ̄ Islaɛl ntsem.
66007005	Ńdɔk ŋgɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Yúda, éyi mɛ́ é tshí ayiŋne ánɛ pɔ́p. Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Lwibɛn. Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Ŋgáad.
66007006	Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Asɛ́ɛ. Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Nɛftali. Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Manase.
66007007	Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Simeɔŋ. Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Levi. Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Isakáa.
66007008	Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Zabulɔŋ. Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Yosɛ́p. Ŋ́gɔ́ á ŋiŋnɔŋ ntsāʼ ntsɔp pīa mé legēm, ánɛ atseŋ ŋgyā Bɛnjamɛŋ, épi mɛ́ le pú ntshí ayiŋne ánɛ pɔ́p.
66007009	Ajɔ̄ mɛ́t á tɔ́k épúp, meŋ zɛ́t ncʉ̄te cʉte, ńjʉ́ɔ atʉtʉ epuɔ menɔŋ, á zá tɛ ŋgɔ́ yīi, ŋiŋ a gɔ le kūʼ á lesāŋ á. Éfhɔ́ɔ á ŋgɔŋ ŋgɔŋ, éfhɔ́ɔ ánɛ etseŋ ŋgyā ntsem, ánɛ elāʼ tsem, éwɔ shúŋ á ntií ntiī elāʼ. Pɔ́ pú ntshíte ajʉʼ, á mvhɔ akɔʼ lefɔ, mbɔɔ á mvhɔ Mɔ́ Njʉnjhʉ. Ḿmāʼ meféfhɔ́ menzhó, ŋ́gwɛ̄ ezāŋ menaʼ á mbū pɔ́p.
66007010	Ńnɔŋ esáʼa mé ŋghi teté ŋ́gɛ: «Ndém yímpɛ, ńnáŋ ánɛ akɔʼ lefɔ, mbɔɔ Mɔ́ Njʉnjhʉ, mé ghʉʉ̄ mɛ́ tswɛ́t.»
66007011	Mecɔʼ Ndém ntsem pīi, é ntshíte ŋkɛ́nne akɔʼ lefɔ nnéŋ á esɔŋ, ŋ́kɛ́nne epɔ̄ melʉɛ, ŋ́kɛ́nne mena pwɔ̄ lekua, é tswíʼte á esī, ŋ́ŋɔ́ʼne á mvhɔ akɔʼ lefɔ, tɛ ethū tsɔ́p é pfeŋ esī, ŋ́gūʼte á Ndém.
66007012	Ńnɔŋ ndʉ́ɛ́ ŋ́gɛ: « Á épúp, Ndém yímpɛ a á si ŋgɔ́ á ŋiŋ yīi, mɛ́ pɔŋteé á leyā lepɛ̄ á mbū yí, ŋ́gyá awuʼte á mbū yí. Ḿvéŋ á légɛ a á ŋgaŋ azhɛ̄‑anu, ésyákne á yí, ŋ́gyá mekuʼ mí. Ḿvéŋ ŋ́gɛ a á si ŋgɔ́ á ŋgaŋ mete, ŋ́gɔ́ á ŋgaŋ mbʉʼ. Ŋ́ghʉ̄ épúp, á meŋguʼ meŋguʼ. Á épúp.»
66007013	Mmɔʼ ŋiŋ á nnɔ epɔ̄ melʉɛ pwɔ̄, á tswí ashuŋne, ńzɛ́tte á gá ŋ́gɛ: «Epuɔ puɔ pīi, pɔ́ maāʼ mefhɔ́ menzhó lā, pɔ́ wɔ awɔ́, ḿbiŋɛ efhɔ́ɔ egɔ́?»
66007014	Meŋ tsɔ́ʼ á mbū yí ŋ́gɛ: «Ndi ga, wu mé si nzhɛ́ɛ.» Á zéŋ ndé mé meŋ ŋ́gɛ: «Pɔ́ é si ŋgɔ́ epuɔ pīi, pɔ́ fhɔ́ɔ á ntē mía mía ŋgʉɔ̄ʼ. Pɔ́ lē esok menzhó mɔ́p, ńnōʼ ánɛ metshi Mɔ́ Njʉnjhʉ, ńdɔk efók epe éwú, ŋ́gɛ e efók lɛ púúú.
66007015	Melaʼ épúp tɛ́ pɔ́ tshiteé á Mía Ŋgyā Ndém, á mvhɔ akɔʼ Lefɔ Ndém, ńnɔŋ ŋgyáa lepɛ á mbū yí, étsōʼ pɔ́ ezokó. Ŋiŋ yīi a naáŋ ánɛ akɔʼ lefɔ, a a shʉʼ elɔk ntap zi, ékápte á wɔ́p.
66007016	Nzi e é le zéŋ nzáŋ á wɔ́p ɔ́, agāk zɔ́p á le zéŋ eshhʉ́ ɛ́, nu a á le zéŋ mbáp á wɔ́p ɔ́, amɔ̄ʼ azō á le zéŋ ndō, tɛ ŋgɔ́ yīi, a gɔ etɔ̄ɔ á wɔ́p ɔ́.
66007017	Melaʼ mīi, Mɔ́ Njʉnjhʉ a tshií á lezēŋ akɔʼ lefɔ. A a shʉʼ egɔ́ á mpfɛnne wɔp, étsaŋ á wɔ́p elɔk egʉɔ mé lesaʼá‑ntshi tsīi, é ghʉɛ mɛ́ gɔ́ɔ éwú. Ndém a epú ntsíʼne ntshi nnēk mɔ́p.»
66008001	Mɔ́ Njʉnjhʉ á ŋɛ́ʼɛ elɛ, ánɛ ajʉʼ mbáte esambīa, ejʉʼ é pú ŋkwhʉ́ á athʉ́ lephū lɛ léḿḿḿ, tɛ ŋgɔ́ ajūɔ atsém njhʉ̄.
66008002	Meŋ jʉ́ɔ mecɔʼ Ndém esambīa pīi, é gɛ ntshítɛ á mvhɔ yí, mɛ́ yá mentaŋ esambīa á mbū pɔ́p.
66008003	Mmɔʼ cɔʼ Ndém, á shʉʼ ntshí á lezēŋ ajʉʼ nnɔɔ̄ŋ‑epɔʼ, ŋ́gwɛ̄ á atūʼ, mɛ́ lɔk á gɔ́ɔl tɛ́ ncūŋte, á gɔ́ á lelɔk ntɔ̄ á aŋsaŋ. Mɛ́ yá alamńda á mbū yí tɛ á zá, á púte meswiŋte epuɔ Ndém ntsem éwú, ńtɔ̄ ánɛ ajʉʼɛ nnɔɔ́ŋ‑epɔʼ, mɛ́ lɔk á gɔ́ɔl tɛ́ ncūŋte. Ńtɔ̄ épúp, á mvhɔ akɔʼ lefɔ, ńdɔk ŋgūʼte á Ndém.
66008004	Ŋghī alamńda pɔ́ meswiŋte epuɔ Ndém, é fhó á mbū cɔʼ Ndém, ŋ́kɔ́ʼ mé mvhɔ Ndém.
66008005	Cɔʼ Ndém á lɛ ntswíʼ atūʼ á lelɔk ntɔ̄ á aŋsaŋ, éfhó á ajʉʼɛ nnɔɔ́ŋ‑epɔʼ, ḿbɛ́ mmók nnéŋ éwú tɛ é ló, ḿmāʼ á ndo esī atsetsáʼ. Mɛ́ lɛ njúʼ lefaŋ á levɛ̄tte, ńjúʼ meŋghi, ńjʉ́ɔ meŋŋí mbeŋ, esī atsetsáʼ é pú ncʉ̄ʼne.
66008006	Mecɔʼ Ndém esambīa, ŋ́gwɛ̄ mentaŋ esambīa, é nɔŋ mbɛ́ttɛ nnɛ̄t efāʼa á letɔ̄ŋ.
66008007	Ŋgaŋ mvhɔ á tɔ́ŋ ezi ntaŋ. Mewɛ pɔ́ mmók, éswāŋte ánɛ metshi, é whʉ á ndo esī atsetsáʼ. Ndo esī atsetsáʼ é gap nnɛ̄t nzhɛ tɛ́t, taʼ nzhɛ á pú eshhʉ́. Taʼ nzhɛ methʉ́ á pú eshhʉ́. Mvēŋ eswī ntsem é pú eshhʉ́ azí.
66008008	Cɔʼ Ndém mbáte pīa á tɔ́ŋ ezi ntaŋ. Mɛ́ maʼ emɔ̄ʼ mía azō á ntē mía ntshi, á gɔ́ páʼ mía lekwɛ̄t yīi, a á si eshhʉ́ɛ lā. Mía ntshi á gap nnɛ̄t nzhɛ tɛ́t, taʼ nzhɛ á sɛt nnɛ̄t ncʉ́ʼ metshi.
66008009	Ajʉɔ tsem zīi á naáŋ á ntshi, á gap nnɛ̄t nzhɛ tɛ́t, taʼ nzhɛ á pú ŋkwhʉ́. Memɛtúa ntshi é gap nnɛ̄t nzhɛ tɛ́t, taʼ nzhɛ á pú ndákne.
66008010	Cɔʼ Ndém mbáte tɛ́t á tɔ́ŋ ezi ntaŋ, emɔ̄ʼ mía mía cɔʼ saŋ, ńnɔŋ ŋkhʉ́ɛ páʼ ŋkaʼ yīi, mɛ́ é kók lā, á fhó á lephū ŋgwhʉ̄ ánɛ mesāʼ‑ntshi, mbɔɔ ánɛ taʼ nzhɛ ntshi, mbɔ ntshi é gap nnɛ̄t nzhɛ ntɛ́t.
66008011	Lezēŋ cɔʼ saŋ mɛ́t é gɔ́ lɛ Absɛŋte, ńdɔkɔ ŋ́gɛ awhiɛ́‑mecɔp. Taʼ nzhɛ ntshi mɛ́t á cʉ́ʼɛ ŋgwhī gwhii. Epuɔ tɛ nzáne pīi pɔ́ é nú, é kwhʉ́te, melaʼ mīi é le gɔ́ mbɔ é cʉ́ʼ mecɔp.
66008012	Cɔʼ Ndém mbáte lekua á tɔ́ŋ ezi ntaŋ, lezēk nu é gap nnɛ̄t nzhɛ tɛ́t, taʼ nzhɛ á sɛt nnɛ̄t eséŋ. Lezēk saŋ é gap nnɛ̄t nzhɛ tɛ́t, taʼ nzhɛ á sɛt nnɛ̄t eséŋ. Mecɔʼ saŋ é gap nnɛ̄t nzhɛ tɛ́t, taʼ nzhɛ á sɛt nnɛ̄t eséŋ. Taʼ, taʼ nzhɛ ánɛ meŋkaʼ muɔ mɛ́t, á pú eséŋ páʼā, ezokó é gap nnɛ̄t meleŋ njhʉ̄ nzhɛ tɛ́t, taʼ nzhɛ á sɛt nnɛ̄t eséŋ, á zéŋ ŋgɔ́ ndeŋ ndeŋ épúp ánɛ etsōʼ.
66008013	Meŋ zɛ́t ncʉ̄ cʉʉ, ńjʉ́ɔ emɔ̄ʼ gó nzwi, á nɔŋ ŋghíɛ tɛ athʉ́ léée, ńjúʼ á nɔŋ esáʼa mé ŋghi teté ŋ́gɛ: « Mecɔʼ Ndém métɛ́t, é zɛɛ́t ŋgɔ̄ á ntɔ́ŋ emɔ́p mentaŋ. Meshhʉ̄ tepɔŋ, é si ŋgɔ́ epuɔ pīi, pɔ́ naáŋ á ndo esī atsetsáʼ. Pɔ́ é meshhʉ̄ tepɔŋ, pɔ́ é si ŋgɔ́ á kwaʼ meshhʉ̄ tepɔŋ.»
66009001	Cɔʼ Ndém mbáte táa, á tɔ́ŋ ezi ntaŋ, meŋ jʉ́ɔ taʼ cɔʼ saŋ á fhó á lephū ŋgwhʉ̄ á esī atsetsáʼ, mɛ́ yá á kí á lelɔk ntsɔ́ʼ nchu apeŋte, á mbū yí.
66009002	Cɔʼ saŋ mɛ́t, á tsɔ́ʼ nchu apeŋte mɛ́t, ŋghī mmók é fhó éwú ŋkɔ́ʼ páʼ, ezi é kɔ́ʼɔ ánɛ mía mía lekʉŋ yīi, a tshií ánɛ mía mmók lā. Ŋ́kɔ́ʼ épúp, ŋ́kápte lezēk nu, ejʉʼ é pú eséŋ lɛ cʉʉ́ʉ́.
66009003	Ŋgím é fhó á ntē ŋghī mɛ́t ntó, ḿbú njhʉ́ ŋgɔŋ esī atsetsáʼ. Mɛ́ yá mete á mbū pɔ́p, á lelɔk ntsók epuɔ, páʼ meŋgá esī é ndo esī atsetsáʼ, ńtsókte epuɔ lā.
66009004	Mɛ́ tswi á mbū pɔ́p ŋ́gɛ, ndɛ́ʼ pɔ́ ghʉ anu tepɔŋ ánɛ mvēŋ á ndo esī atsetsáʼ, tɛ mbɔɔ ánɛ methʉ́, tɛ ŋkó azō tsem zīi á eswī. Ŋ́gɛ pɔ́ enéŋ ŋgʉɔ̄ʼ áa ánɛ epuɔ menɔŋ pīi, ayiŋne Ndém á té á mvhɔ eshhʉ̄ pɔ́p ɔ́.
66009005	Mɛ́ té tswī á mbū ŋgím mɛ́t ŋ́gɛ, pɔ́ ezwhíte epuɔ mɛ́t ɛ́. Mɛ́ tswi ŋghʉ̄ áa lɛ, pɔ́ enéŋ ŋgeŋge á athū pɔ́p, tɛ a eláʼ ŋgɔ́ mesaŋ métáa. Ŋgeŋge zīi, pɔ́ néŋɛ á athū pɔ́p, é gɔ́ páʼ ŋgeŋge zīi, ŋiŋ a kúɔ́ éwú, á afʉʼ zīi ŋgá esī, e é tsók á yí lā.
66009006	Á láʼ egɔ́ ánɛ meleʼé mɛ́t, epuɔ menɔŋ e efāʼ meshhʉ̄ á lelɔk ŋkwhʉ́, épiŋ le jʉɔ́, ésé á wɔ́p á lekwhʉ̄, lewhʉ̄ a epiŋ ŋkʉ̄ á wɔ́p kʉʉ.
66009007	Ŋgím mɛ́t é gɔ́ páʼ melʉ́ɔ́ pīi, mɛ́ mbɛ́tte á lelɔk ndʉɔ́ʼ ncu lā. Ethū tsɔ́p é gɔ́ páʼ, pɔ́ ntɔ̄ʼ acɔʼ lefɔ, mɛ́ lɔk á gɔ́ɔl tɛ́ ncūŋte lā. Alá eshhʉ̄ zɔ́p á gɔ́ páʼ, alá eshhʉ̄ epuɔ menɔŋ lā.
66009008	Ntsɔʼ zɔp é gɔ́ páʼ, ntsɔʼ menzwí lā. Mesɔŋ mɔ́p é gɔ́ páʼ, mesɔŋ njhʉnjhʉ meŋgēm lā.
66009009	Agaŋne zɔ́p á gɔ́ páʼ, kʉ́ʼɛ́ ncu a pɛnneé éwú, mɛ́ lɔk atʉɛ́ tɛ́ ncūŋte lā. Pɔ́ nɔŋ ŋghíɛ, membap mɔ́p é zwɛnnɛ páʼ ŋghi mekéléek ncu pīi, melʉ́ɔ́ tɛ nzánɛ é si eshuŋɔ ndɔ̄kɔ ŋgʉ̄ɔ mé ndʉɔ́ʼ ncu lā.
66009010	Pɔ́ wɛ esáŋ, eseŋ é gɔ́ éwú páʼ esáŋ meŋgá esī lā. Mete á lelɔk mmāʼ ŋgeŋge á athū epuɔ menɔŋ, tɛ á gɔ́ mesaŋ métáa, é gɔ́ á ntē asáŋ zɔ́p mɛ́t.
66009011	Efɔ wɔp á gɔ́ cɔʼ Sɛ́ta, lezēŋ tsí é gɔ́ lɛ Abadɔŋ mé ashuŋne Eble, ŋ́gɔ́ lɛ Apoliɔŋ mé ashuŋne Glɛk. Abadɔŋ ká Apoliɔŋ á si ndɔ̄kɔ ndʉ́ɛ́ ŋ́gɛ, Ŋgaŋ‑Atāk.
66009012	Mvhɔ ŋgʉɔ̄ʼ é tɔ́k, emɔ̄ʼ meŋgʉɔ̄ʼ mɛ́mbīa é zéŋ nzɛ́t ŋgɔ̄ á eshʉʼɛ̄.
66009013	Cɔʼ Ndém mbáte ntokó, á tɔ́ŋ ezi ntaŋ. Meŋ júʼ emɔ̄ʼ ŋghi, é fhó ánɛ meshhʉ̄ lekua, á ajʉʼ nnɔɔ́ŋ‑epɔʼ zīi, á mvhɔ Ndém, mɛ́ lɔk a gɔ́ɔl tɛ́ ncūŋte.
66009014	Ŋghi mɛ́t, é lé mé cɔʼ Ndém mbáte ntokó yīi, a á ŋgwɛ̄ ntaŋ ŋ́gɛ: «Kɛ́ʼɛ mecɔʼ Sɛ́ta lekua pīi, mɛ́ lē ndɔk metsyɛ́ɛn ŋkwɛ́t á wɔ́p, pɔ́ gɔ́ á legʉ̄ŋ mía ntshi yīi mɛ́ tɔ́ŋɔ lɛ, Eflat.»
66009015	Mɛ́ kɛ́ʼɛ mecɔʼ Sɛ́ta mɛ́t lekua, mbɔ Ndém a le pɛtté á wɔ́p, ńdɔk nzwíʼte á afʉʼ zīi, pɔ́ e zwhíte á taʼ nzhɛ, ánɛ epuɔ ŋgɔŋ ntsem pīi, pɔ́ é gapte nnɛ̄t nzhɛ tɛ́t. Pɔ́ tshí, ńnɔŋ nzwíʼtɛ ŋguʼ mɛ́t, ńnɔŋ nzwíʼtɛ á saŋ mɛ́t, ńnɔŋ nzwíʼtɛ aleʼé mɛ́t, ńnɔŋ nzwíʼtɛ njhʉ̄ mɛ́t.
66009016	Meŋ júʼ mɛ́ shúŋ á gá ŋ́gɛ, nzwiŋ wɔ lʉɔ́ʼɔ pīi, pɔ́ lɔkɔ melʉ́ɔ́ nzīŋɛ, é ncuʼ ŋkhʉ pīa.
66009017	Meŋ ndɛ á ntē njʉ́ɔ te lí za mɛ́t, ńjʉ́ɔ melʉ́ɔ́, epuɔ pīi pɔ́ naŋteé éwú, é zwík mekʉ́ʼɛ́ ncu, é paŋ páʼ mmók lā, éséŋne páʼ mmɔʼ tɔ́ yīi a teē nzwiŋ lā. Éfókne páʼ meka lā. Ethū melʉ́ɔ́ é gɔ́ páʼ, ethū menjʉnjhʉ meŋgēm lā. Mmók mbɔɔ ŋghī pɔ́ meka, é nɔŋ efhɔ́ɔ á nchu pɔ́p ntúɔ́.
66009018	Mmók mbɔɔ ŋghī pɔ́ meka, écū mwɔ̄ tsɛ́ tɛ́t tsīi, é le fhó á nchu melʉ́ɔ́ ntó, é le nɔ̄ŋ mmaʼa ŋgʉɔ̄ʼ ánɛ epuɔ, ḿbík á taʼ nzhɛ, ánɛ epuɔ ŋgɔŋ ntsem pīi, pɔ́ é gap nnɛ̄t nzhɛ tɛ́t.
66009019	Melaʼ mīi, mete melʉ́ɔ́ é lɛ á nchu pɔ́p, ńzéŋ ŋgɔ́ ánɛ esáŋ tsɔ́p. Á gɔ́ páʼ esáŋ tsɔ́p é lɛ páʼ menū lā, ŋ́gwɛ̄ methū, ńzéŋ nnɔŋ ndɔ̄kɔ etsiɛ́ mmāʼa ŋgʉɔ̄ʼ ánɛ epuɔ.
66009020	Ŋ́gɔ́ mé avuʼ epuɔ menɔŋ, épuɔ pīi meŋgʉɔ̄ʼ mwɔ̄ mɛ́ntɛ́t, é lɛ te á wɔ́p zwhí lā, pɔ́ lɛ te gɔ̄ nnɛ̄t zɔp, ńtó ánɛ melém pīi, pɔ́ le lɔ̄k mbū mɔ́p ncūŋte ɛ́. Pɔ́ le zɛ́t ntswiʼnɛ ŋgūʼtɛ áa mesī, mbɔɔ melém pīi, pɔ́ le lɔ̄k á gɔ́ɔl ká atʉɛ́ ŋkāp, ká mmɔʼ ntií atʉɛ́, ká metɔ́, ká methʉ́ tɛ́ ncūŋte. Melém puɔ mɛ́t, é gɔ le kūʼ á lejʉ̄ɔ ejʉʼ ɛ́, pɔ́ le kūʼ á lejūʼ ejʉʼ ɛ́, ńzéŋ le kūʼ á leziŋ ɛ́.
66009021	Pɔ́ té gɔ̄ nnɛ̄t zɔp, ńtshī á lezwhīte epuɔ néŋ, ńtó ánɛ lekaŋ, ńtó ánɛ agā, ńtó ánɛ etsɔ́ŋ ɔ́.
66010001	Meŋ zéŋ njʉ́ɔ mmɔʼ cɔʼ Ndém, á wɛ mete, ńnɔŋ efhɔ́ɔ á lephū esóʼo, ḿmāʼ nzhó ánɛ yí, é gɔ́ alɔ, nnū ŋgēm é kɛ́nne athū zí. Alá eshhʉ̄ zí á ŋwaŋne páʼ lezēk nu lā. Mekhu mí é gɔ́ páʼ melē mmók lā.
66010002	Á wɛ á mɔ́ lepúʼ aŋwaʼne á mbū yí, á gɔ́ ŋkɛ́ʼte kɛ́ʼte. Ńtshí akhu ete zí á ndo mía ntshi, ńtshí akhu tswipɛ á ndo esī atsetsáʼ.
66010003	Ńnɔŋ ŋgāʼtɛ mé atʉɛ́ ŋghi, páʼ njʉnjhʉ meŋgēm e gaʼtɛ épúp lā. Ŋ́gāʼte épúp, lefaŋ é vɛ́tte ŋgʉɔ esambīa.
66010004	Lefaŋ é vɛ́tte ŋgʉɔ esambīa épúp, meŋ nɔ̄ɔŋ efāʼa á gá á letī ajū mīi, é vɛ́ttɛ ndʉ́ɛ́, ńjúʼ emɔ̄ʼ ŋghi é fhó á lephū, ńdé mé meŋ ŋ́gɛ: «Ŋke yīi lefaŋ é vɛ́tte ŋgʉɔ esambīa, ńdʉ́ɛ́ lā, féŋ á ntsem. Ndɛ́ʼ o etí.»
66010005	Cɔʼ Ndém yīi, meŋ á njʉ́ɔ á tshí á taʼ akhu á ndo mía ntshi, ńzéŋ ntshí amɔ̄ʼ á ndo esī atsetsáʼ lā, á kɔ́ʼne apū ete zí ŋgyá á lephū,
66010006	ndɔ̄k lezēŋ ŋiŋ yīi, a naáŋ meŋguʼ meŋguʼ, ŋ́kā. Á ŋiŋ yīi, a le ghʉ̄ lephū mbɔɔ ajūɔ tsem zīi, á éwú. Á ŋiŋ yīi, a le ghʉ̄ esī atsetsáʼ mbɔɔ ajūɔ tsem zīi á éwú. Á ŋiŋ yīi, a le ghʉ̄ á mía ntshi mbɔɔ ajūɔ tsem zīi á éwú. Ŋ́ka ndé ŋ́gɛ: «Emɔ̄ʼ njhʉ̄ zīi, mɛ́ e zéŋ ezwíʼte, e te zɛ́t.»
66010007	Meleʼé mīi mɛ́ e láʼ ejúʼ á cɔʼ Ndém mbáte esambīa á letɔ̄ŋ ezi ntaŋ, Ndém a eghʉ̄, ajū mīi a le kwaŋtē á ntē ntsem, a epō. Ḿbō páʼ a le tswī épúp, á mbū megaŋ afaʼ pí, métswi‑ŋke.
66010008	Ŋghi zīi meŋ á júʼ é fhó á lephū lā, é zéŋ ndé á mbū meŋ leswhī leswhī ŋ́gɛ: «Gʉɔ ntswí á mɔ́ lepúʼ aŋwaʼne ŋkɛ́ʼte kɛ́ʼte, á mbū cɔʼ Ndém yīi, a tshií akhu zí á ndo mía ntshi, ńtshí amɔ̄ʼ á ndo esī atsetsáʼ lā.»
66010009	Meŋ tshóte nnɛ̄t mé lezēŋ cɔʼ Ndém, éswíŋte á yí ŋ́gɛ, a eyá á mɔ́ lepúʼ aŋwaʼne mɛ́t mé meŋ. Á tsɔ́ʼ á mbū meŋ ŋ́gɛ: «Kɔ aŋwaʼne mɛ́t, ḿpfɛ́t. A gɔ́ á nchu wu, élete páʼ ŋŋwāʼ lā, épiŋ ekó á levem wu, éwhi whii.»
66010010	Meŋ fhó á mbū cɔʼ Ndém, ńtswí á mɔ́ lepúʼ aŋwaʼne mɛ́t, ḿpfɛ́t, á gɔ́ á nchu, ńdēte páʼ ŋŋwāʼ lā, meŋ mīi, á piŋ nzī á legwhi á levem meŋ.
66010011	Mɛ́ lé mé meŋ ŋ́gɛ: «O pɔŋteé á lezēŋ ntswī ŋke Ndém, á mbū epuɔ elāʼ ntsem, á mbū ŋgɔŋ ŋgɔŋ, á mbū wɔ shúŋ á ntií ntiī alāʼ, mbɔɔ á mbū mefɔ tɛ nzáne.»
66011001	Mɛ́ lé épúp, ŋ́gyá á taʼ akekaʼa á mbū meŋ, á gɔ́ páʼ akem ajū mīi, mɛ́ lɔkɔ mbíɛ́ efʉʼ azō lā. Ńdé mé meŋ ŋ́gɛ: «Lu á esī ŋgʉɔ efʉ̄ʼ á Mía Ŋgyā Ndém, ńzéŋ efʉ̄ʼ á ajʉʼ nnɔɔ́ŋ‑epɔʼ, ésáŋ epuɔ pīi pɔ́ éwú ŋgūʼtɛ á Ndém.
66011002	Ŋ́gɔ́ mé atetá zīi, á kɛnneé á Mía Ŋgyā Ndém, tshiɛ nnéŋ, te fʉ̄ʉʼ, melaʼ mīi Ndém a le tsekné á atetá mɛ́t á mbū wɔ te zhɛ́‑Ndém. Epuɔ puɔ mɛ́t, é shʉʼ eswɛ́t á tésɔŋ Ndém swɛ́te, tɛ a egɔ́ mesaŋ ntsɔp pīa megēm lekua.
66011003	Meŋ a shʉʼ etó epuɔ mémpīa pīi, pɔ́ gɔ á eshúŋ ajū mīi, pɔ́ é si nzhɛ́ɛ ánɛ meŋ. Pɔ́ egʉɔ ntswī ŋke gá, tɛ á egɔ́ eleʼé alāʼ ntsāʼ mé ŋkhʉ epīa mé megēm ntokó. Ŋ́gē etswii, ńzwík aluŋɔ lewhʉ̄.
66011004	Epuɔ mémpīa mɛ́t pīi pɔ́ shúŋɔ ajū mīi, pɔ́ é si nzhɛ́ɛ ánɛ Ndém, pɔ́ tshiteé á mvhɔ Atsyapuɔ Esaʼ‑Ŋgɔŋ ntsem. Pɔ́ é si ŋgɔ́ methʉ́ Olive mɛ́mbīa, ńzéŋ ŋgɔ́ etsō tsɛ́pīa tsīi, mɛ́ tshítɛ meláam éwú.
66011005	Megaŋ mbo pɔ́p é nɔŋ efāʼa á leyā á wɔ́p ŋgʉɔ̄ʼ, mbɔ mmók e tó á nchu pɔ́p, épík megaŋ mbo pɔ́p mɛ́t. Á épúp, ŋiŋ a nɔŋ efāʼa á leyā á wɔ́p ŋgʉɔ̄ʼ, mbɔ ŋgaŋ a a kwhʉ́ páʼa mɛ́t.
66011006	Pɔ́ wɛɛ̄ mete, á lelɔk ŋkyɛ́t mbeŋ á lephū, tɛ e e le lú ánɛ afʉʼ zīi, pɔ́ lɔkɔ ntswīi ŋke Ndém ɛ́. Pɔ́ zeéŋ ŋgwɛ̄ mete, á lelɔk esɛ̄t ntshi, é cʉ́ʼ metshi. Ŋ́gwɛ̄ mete, á lelɔk mmāʼ á ntií ntiī ŋgʉɔ̄ʼ, á ndo esī atsetsáʼ páʼ pɔ́ é kɔŋ.
66011007	Pɔ́ e ké eshʉʼ emak á letswi ŋke yīi, Ndém a á ntsékne á mbū pɔ́p, na yīi a fhɔ́ɔ á apeŋte mbʉ̄ɛ̄, a elʉɔ́ʼ á wɔ́p ncu, ńjhʉ́ á wɔ́p, ŋ́ghʉ̄ pɔ́ ekwhʉ́te.
66011008	Epfhō tsɔ́p e shʉʼ esɛ́tte á esī, á ntē mía tésɔŋ, á tésɔŋ yīi, mɛ́ le kwɛtē á Atsyapuɔ wɔp, ánɛ mbaŋne paŋné éwú. Mɛ́ lɔɔ̄k akua‑anu, ńtɔ́ŋ á tésɔŋ wuɔ mɛ́t lɛ Sodɔm mbɔɔ lɛ Ejīpto.
66011009	Epuɔ e shʉʼ efhó elāʼ ntsem, éfhó ánɛ metseŋ ŋgyā ntsem, éwɔ shúŋ tɛ mbɔɔ aziɛ́ alāʼ lɛ́, éfhó á ŋgɔŋ ntsem, éshʉʼ ejʉ́ɔ epfhō tsɔ́p eleʼé tɛ́t mé atsém, épīŋ le véŋ tɛ ŋiŋ á néŋ á wɔ́p á lesi í.
66011010	Epuɔ pīi pɔ́ naáŋ á ndo esī atsetsáʼ, pɔ́ e shʉʼ ejʉ́ɔ epfhō tsɔ́p, é káke. Ntē wɔ́p e egáŋte, ŋiŋ etó azō ŋgyá á mbū ŋiŋ, mɛ́ ezéŋ ntó azí ŋgyá. Pɔ́ epú ŋkáka épúp melaʼ mīi, wɔ tswi‑ŋke mémpīa pwɔ̄, é le māʼ á mía ŋgʉɔ̄ʼ á athū epuɔ menɔŋ.
66011011	Táʼ, meleʼé alāʼ mɛ́ntɛ́t mé atsém mɛ́t, é etɔ́k, Ndém á tó Azwakne zīi, á ghʉɛ mɛ́ gɔ́ɔ éwú, a eshʉʼ ŋkó ánɛ epfhō cɔ̄, pɔ́ lɛ ndū á esī ntshíte á ajʉʼ. Mmɔʼ mía mía ecɔʼ, á epú njhʉ́ epuɔ pīi, pɔ́ nɔŋ ncʉ̄ʉ á wɔ́p.
66011012	Wɔ tswi‑ŋke mémpīa mɛ́t, é júʼ mmɔʼ ŋghi teté, é fhó á lephū, ńdé mé pɔ́p ŋ́gɛ: «Pɛ ekɔ́ʼ eshʉ̄ʼ mé ega.» Pɔ́ gē ekɔ́ʼ mé lephū, alɔ á zémne á wɔ́p, megaŋ mbo pɔ́p é nɔŋ ncʉ̄ʉ á wɔ́p.
66011013	Afʉʼ mɛ́t afʉʼ mɛ́t, esī atsetsáʼ é pú ncʉ̄ʼne ménte ménte. Tésɔŋ á gap nnɛ̄t nzhɛ legēm, taʼ nzhɛ á kemɛ. Epuɔ ntsāʼ esambīa é pú ndákne, páʼ esī atsetsáʼ e é cʉʼne lā. Ecɔʼ é pú ŋgɔ̄ epuɔ pīi, pɔ́ vuʼu, pɔ́ zi á lewuʼte á Ndém Efɔ lephū.
66011014	Páte mémpīa ŋgʉɔ̄ʼ á lɔkɔ ntɔ́kɔ. Awuɔ yīi, páte métɛ́t ŋgʉɔ̄ʼ, a cʉ́ʼɛ eshʉʼ shʉʼe lāa.
66011015	Cɔʼ Ndém mbáte esambīa á tɔ́ŋ ezi ntaŋ, mɛ́ júʼ meŋghi teté, é fhó á lephū ndé ŋ́gɛ: «Atsyapuɔ yímpɛ pɔ́ Nzaʼ‑Ŋkhʉ yi mé tsetseŋɔ, ḿbɔ́ŋte á lesāʼ ŋgɔŋ. Ésáʼ ŋgɔŋ mɛ́t á meŋguʼ meŋguʼ.»
66011016	Meŋghi mɛ́t é shúŋne épúp, epɔ̄ melʉɛ ntsɔp lekua mé megēm mbīa pīi, pɔ́ é nnáŋte ánɛ ekɔʼ lefɔ tsɔ́p, á mvhɔ Ndém, é tswíʼte, ŋ́ŋɔ́ʼne tɛ ethū tsɔ́p é pfeŋ esī, ńdɔkɔ ŋgūʼtɛ á Ndém,
66011017	ńnɔŋ ndʉ́ɛ́ ŋ́gɛ: «Pek é syákne á wú, á Atsyapuɔ Ndém ŋgaŋ mete ntsem. Á wú yīi, o ó éwú, mbɔ o le zī ŋgɔ́. Ésyákne á wú, melaʼ mīi o ó lɔk eju ntií á lelɔk esáʼ ŋgɔŋ, ńtswī á mía mía mete mú.
66011018	Epuɔ alāʼ ndɛʼɛ é ke záŋ á lɔ́ŋ á mbū wu, á piīŋ ŋgɔ́ tsetsɔŋɔ, wu mé nɔŋ nzáŋa á lɔ́ŋ á mbū pɔ́p. Njhʉ̄ á lelɔk nzáʼ ntsaŋ zɛ a mepfhō, e é kuʼ. Ŋ́gɔ́ njhʉ̄ zīi, o gʉɔ mé ntaáŋ metswi‑ŋke Ndém, mégaŋ afaʼ pú. Ńjhʉ̄ zīi, o gʉɔ mé ntaáŋ epuɔ pīi pɔ́ epú, épuɔ pīi pɔ́ juúʼ nchu wú, mémía epuɔ mbɔɔ epuɔ pīi é mɛɛ̄ emɛ ŋgɔ́. Ńjhʉ̄ zīi, o gʉɔ mé mbiík epuɔ pīi, pɔ́ píkɛ epuɔ menɔŋ á ndo esī atsetsáʼ.»
66011019	Ŋ́gūʼte á Ndém tɛ nzáʼ, Mía Ŋgyā Ndém á athʉ́ lephū á tsɔ́ʼɔ ntshí, akʉp eka á ŋwak á ntē éwú, mɛ́ lɛ njʉ́ɔ, meŋŋí mbeŋ é ŋwaŋ, ńjúʼ meŋghi, ńjúʼ lefaŋ á levɛ̄tte, esī atsetsáʼ é pú ncʉ̄ʼne, mewɛ tɛ nzáne é pú ŋgwhʉ̄.
66012001	Á tɔ́k épúp, amɔ̄ʼ ayiŋne á tó á lephū: ŋ́gɔ́ á menzwí, ḿmāʼ ezi nzhó, é gɔ́ áa lezēk nu. Lezēk saŋ é gɔ́ á atseŋ mekhu yí. Á tɔʼ acɔʼ lefɔ, mecɔʼ saŋ é gɔ́ éwú ntsɔp pīa mé legēm.
66012002	Menzwí mɛ́t a lɛ ŋgɔ Ndém, mɔ́ á nɔŋ nzáŋa á yí, á nɔŋ ntswīɛ̄ ŋgɔ̄ á nzhíɛ.
66012003	Amɔ̄ʼ ayiŋne á zéŋ ntó á lephū, ŋ́gɔ́ á mía mía na ntap ntap, ḿbāŋ páʼ mmók lā. Ethū tsí é gɔ́ esambīa, mendɔ̄ŋ mí é gɔ́ legēm, acɔʼ lefɔ á tɔʼne ánɛ aziɛ́ athū lɛ́.
66012004	Mecɔʼ saŋ é gap nnɛ̄t nzhɛ tɛ́t. Á lɔk asáŋ zí, éfhó á lephū njɔ̄k á taʼ nzhɛ, ḿbwɛ̄t á esī atsetsáʼ. Ŋ́gʉɔ ntshí á mvhɔ menzwí yīi, a le nɔ̄ŋ ŋgɔ̄ á nzhíɛ lā, éfāʼa ŋ́gɛ mɔ́ a elɛ ŋgē etó, a lɛ esyɛ̄tte á yí mpfɛ́t.
66012005	Menzwí mɛ́t á zhí á taʼ mɔ́, á gɔ́ á mɔ́ mbaŋa. Mɔ́ mɛ́t mé pɔŋteé á lesāʼ elāʼ ntsem, té ŋiŋ ŋŋíʼne á yí. Á lɛ ŋgē ezhí, mɛ́ saʼ á mɔ́, ńdɔk ŋgʉ̄ɔ mé lezēŋ Ndém, á ajʉʼ akɔʼ Lefɔ Ndém.
66012006	Menzwí mɛ́t, á lɛ ŋkʉ̄ ŋgʉ̄ɔ mé késáatswɛt, á ajʉʼ zīi Ndém a ke cuŋtē éwú á mbū yí, ŋ́gɛ a egʉɔ nnáŋ éwú, mɛ́ ezék á yí, eleʼé alāʼ ntsāʼ mé ŋkhʉ pīa mé megēm ntokó.
66012007	Ncu é tó á lephū, Míshʉɛ, á tɛŋgyā mecɔʼ Ndém pɔ́ a mecɔʼ pí, é nɔŋ ndʉɔ́ʼɔ á na ntap ntap. Na ntap ntap pɔ́ a mecɔʼ pí é nɔŋ ndʉɔ́ʼɔ á wɔ́p azɔ́p.
66012008	Ŋ́ké te ánɛ pɔ́p kuʼ. Tɛ na ntap ntap mɛ́t pɔ́ a mecɔʼ pí é té zɛ́t ŋgwɛ̄ á ajʉʼ á lephū ɔ́.
66012009	Mishʉɛ pɔ́ a mecɔʼ pí é tshóne á na ntap ntap mɛ́t, ḿmāʼ á esī atsetsáʼ. Na ntap ntap mɛ́t mé si ŋgɔ́ nnū zīi, e le fhó tɛ efʉʼ mvhɔ, mɛ́ tɔ́ŋ á yí lɛ Sɛ́ta, mbɔɔ lɛ Ŋgaŋ Mbo. Yí mé pɔpteē epuɔ metsem á ndo esī atsetsáʼ. Mɛ́ le tshoné á wɔ́p a mecɔʼ pí mbwɛ̄t á esī atsetsáʼ.
66012010	Meŋ júʼ emɔ̄ʼ ŋghi teté, é fhó á lephū ndé ŋ́gɛ: «Afʉʼ zīi Ndém yímpɛ, a ghʉɛ mɛ́ tswɛ́tɛ á kuʼ, áfʉʼ zīi a tswii mete mí, áfʉʼ zīi a sáʼa ŋgɔŋ, áfʉʼ zīi a yáa mete á mbū Nzaʼ‑Ŋkhʉ yi. Afʉʼ mɛ́t á kuʼ páʼa, melaʼ mīi mɛ́ é fhó á lephū, ńjūŋ á ŋgaŋ mbo epɔ̄ memía pímpɛ. Á ŋiŋ yīi a lɛɛ́ eswiŋɛ á wɔ́p, á mvhɔ Ndém yímpɛ, étsōʼ pɔ́ ezokó.
66012011	Epɔ̄ memía pímpɛ mɛ́t, é ge ejhʉ́ á yí épúp, á gɔ́ melaʼ mīi, Mɔ́ Njʉnjhʉ a le lɔ̄k metshi mí nzó á athū zɔ́p, mbɔɔ melaʼ ashuŋne Ndém páʼ, pɔ́ lɛ si ŋkúʼtɛ, eshúŋɔ ŋ́gɛ, á anuúnē. Pɔ́ lɛ te kɔ̄ŋ ethū nnɛ̄t tsɔ́p, tɛ mbɔ́k á wɔ́p á lekwhʉ̄ ɛ́.
66012012	Púp, lephū ntsem é epú ŋkák, épuɔ metsem pīi, pɔ́ naŋteé éwú. Ḿbiŋ ŋgɔ́ á mbū pɛ pīi, pɛ naŋteé á ndo esī atsetsáʼ, mbɔɔ á ntē mía ntshi, pɛ é wɔ eshhʉ̄ tepɔŋ, melaʼ mīi, ŋgaŋ mbo a á sóʼo ntswɛ́tte á wɛ́, ńnɔŋ nzáŋa á lɔ́ŋ tɛʼ, páʼ a á si nzhɛ́ɛ á légɛ, yi zɛɛ́t ŋgwɛ áa méŋ agáʼ njhʉ̄.»
66012013	Na ntap ntap, á jʉ́ɔ páʼ mɛ́ efhó á athʉ́ lephū ntshóne á yí, ḿmāʼ á esī atsetsáʼ lā, ńtsé á nzem menzwí wɔ̄, páʼ a le zhí á mɔ́ mbaŋa lā, ńzī á lenā á yí.
66012014	Mɛ́ yá membap mɛ́mbīa á mbū menzwí mɛ́t, é gɔ́ páʼ membap mía mía gó nzwi lā, ŋ́gɛ a elɔk ŋghí ŋgʉ̄ɔ mé késáatswɛt, ájʉʼ zīi Ndém a le cuŋtē éwú á mbū yí, ŋ́gɛ a enáŋ éwú, mɛ́ ezék á yí ŋguʼ tɛ́t mé atsém, ájʉʼ zīi nnū e gɔ le zéŋ á yí njʉ́ɔ ɔ́.
66012015	Nnū é lɛ efhó á nchu yí, ńzáʼne ntshi á nzem menzwí mɛ́t, é záne páʼ mía ntshi lā, ńnɔŋ efāʼa ŋ́gɛ, e ekɔ́ʼ ndɔ̄k á yí.
66012016	Táʼ, esī atsetsáʼ é tswíte á menzwí mɛ́t, ŋ́ŋáʼa nnɛ̄t, mía ntshi yīi na ntap ntap a á záʼne lā, á kó éwú.
66012017	Na ntap ntap, á zɛ́t nzáŋ á lɔ́ŋ á mbū menzwí mɛ́t záŋ. Ésɛ̄t, ńcʉ́ʼɛ ndʉɔ́ʼɔ áa avuʼ ndhu zi, épuɔ pīi pɔ́ kuʼteé mbé Ndém tɛ́ ndɔk nnáŋ, épuɔ pīi pɔ́ é efʉʼ metsem, éshúŋ á ŋiŋ yīi Yɛɛ́so a á ewiɛ́.
66012018	Na ntap ntap mɛ́t, á gʉɔ ntshí ánɛ asaŋasáŋá, á legʉ̄ŋ mía ntshi.
66013001	Meŋ zéŋ njʉ́ɔ, mmɔʼ ŋkʉʼne na á fhó á ntē mía ntshi ntó, mendɔ̄ŋ mí é gɔ́ legēm, ethū tsí é gɔ́ esambīa, eziɛ́ ndɔ̄ŋ lɛ́ é pɔ́ŋ acɔʼ lefɔ, menzēŋ á lelɔk nzɔ̄te á Ndém, é tíne ánɛ aziɛ́ athū lɛ́.
66013002	Na mɛ́t yīi meŋ á jʉ́ɔ lā, á swhí á na nzwi, mekhu mí é gɔ́ páʼ emi alakʉp lā, nchu yí é gɔ́ páʼ eyi njhʉnjhʉ meŋgēm lā. Na ntap ntap á yá mete mí á mbū yí, ŋ́gyá akɔʼ lefɔ zí pɔ́ lesāʼ epuɔ á mbū yí.
66013003	Amɔ̄ʼ athū na mɛ́t, á gɔ́ páʼ mɛ́ nzáʼ tɛ á cʉ́ʼɛ ŋgɔ̄ áa ŋgwhʉɛ́ lā. Táʼ, mɛ́ lɛ mbɛ́t á mía mía eféŋ mɛ́t tɛ é te. Epuɔ metsem á ndo esī atsetsáʼ, é jʉ́ɔ épúp, á pɔŋ á wɔ́p tɛʼ, pɔ́ pú ntsé á nzem na mɛ́t.
66013004	Ńtswíʼte, ŋ́ŋɔ́ʼne tɛ ethū tsɔ́p é pfeŋ esī, ŋ́gūʼte á na ntap ntap, melaʼ mīi a á yá mete á mbū na mɛ́t. Ńzéŋ ntswíʼte, ŋ́ŋɔ́ʼne tɛ ethū tsɔ́p é pfeŋ esī, ŋ́gūʼte á na mɛ́t, ńnɔŋ ndʉ́ɛ́ ŋ́gɛ: «Awɔ́ a wɛɛ̄ mete, páʼ na wuɔ la ā? Awɔ́ a gɔ elʉɔ́ʼ á yí í?»
66013005	Mɛ́ tswi á mbū na mɛ́t ŋ́gɛ, a eshúŋ meshuŋne lefāŋ, ńzɔ̄te á Ndém. Mɛ́ yá á yí mete á lelɔk ŋghʉ̄ épúp, tɛ á gɔ́ mesaŋ ntsɔp pīa mé megēm lekua.
66013006	Á shúŋne ndɔk nzɔ̄te á Ndém, éshúŋne té pɔŋ ánɛ lezēŋ tsí, éshúŋne té pɔŋ ánɛ ntap mbotɛ́‑Ndém, ńzéŋ nzɔ̄te epuɔ pīi, pɔ́ naŋteé á athʉ́ lephū.
66013007	Mɛ́ cʉ́ʼ, á lʉɔ́ʼ epuɔ Ndém, ńjhʉ́ á wɔ́p. Mɛ́ zéŋ ntswī á mbū yí ŋ́gɛ, a esáʼ metseŋ ŋgyā ntsem, ésáʼ elāʼ tsem, ésáʼ wɔ shúŋ á ntií ntiī elāʼ, ḿbú esáʼ ŋgɔŋ ntsem.
66013008	Epuɔ metsem pīi, pɔ́ é ndo esī atsetsáʼ, pɔ́ tswíʼte, ŋ́ŋɔ́ʼne tɛ ethū tsɔ́p é pfeŋ esī, ŋ́gūʼte á yí, épuɔ metsem pīi Mɔ́ Njhʉnjhʉ, páʼ mɛ́ le zwhí lā, a lɛ te tí nzēŋ mɔ́p tɛ efhó anɔŋɔ́‑ŋgɔŋ, á ntē aŋwaʼne nzēŋ epuɔ pīi, é wɛɛ̄ lenāŋ leswhī ɛ́.
66013009	Ŋiŋ a wiɛ metuúŋ á lelɔk njúʼ ejʉʼ, á júʼ.
66013010	A gɔ́ éyi, Ndém a le lé ŋ́gɛ, ŋiŋ a eláʼ ŋgɔ́ á apuʼ ncu, mbɔ ŋgaŋ a a láʼ egɔ́ áa aziɛ́. Ŋ́gɔ́ éyi Ndém a le lé ŋ́gɛ, mɛ́ e láʼ ezwhí á ŋiŋ mé ŋŋí ncu, mbɔ ŋgaŋ a a láʼ ekwhʉ́ áa eziɛ́. Melaʼ épúp tɛ́, epuɔ Ndém e ekāk ete, éfɛ́ nnɛ̄t ŋgyá á mbū Ndém.
66013011	Meŋ zéŋ njʉ́ɔ emɔ̄ʼ ŋkʉʼne na, á fhó á ntē esī ntó, mendɔ̄ŋ mí é gɔ́ mɛ́mbīa páʼ emi mɔ́ njʉnjhʉ lā, ńnɔŋ eshúŋnɛ páʼ na ntap ntap lā.
66013012	Ŋ́gwɛ̄ mete páʼ mvhɔ na wɔ̄ yīi, a le fhó á ntshi ntó lā, á lelɔk esáʼ epuɔ. Ŋ́gē esáʼe, mvhɔ na á tshí á ajʉʼ, ńnɔŋ njʉ́ɔɔ. Á ghʉ, wɔ náŋ á ndo esī atsetsáʼ metsem, é tswíʼte, ŋ́ŋɔ́ʼne tɛ ethū tsɔ́p é pfeŋ esī, ŋ́gūʼte mvhɔ na. Á na wɔ̄ yīi, mɛ́ mbɛ́t á mía mía eféŋ yi, tɛ é te lā.
66013013	Páte mémpīa na wuɔ mɛ́t, á ghʉ memía meŋkʉʼne menu, tɛ ŋghʉ̄, mmók é fhó á lephū esóʼo á esī atsetsáʼ, á mvhɔ epuɔ menɔŋ metsem.
66013014	Á lɔk meŋkʉʼne menu mīi, mɛ́ é yá á yí mete á lelɔk ŋghʉ̄, á mvhɔ mvhɔ na lā, ḿbɔ̄pte wɔ náŋ á ndo esī atsetsáʼ. Ńtshóne á wɔ́p á lekɔ̄ akeke, ńdɔk ŋghʉ̄ mekuʼ na wɔ̄ yīi, mɛ́ le lɔ̄k ŋŋí ncu, ńnéŋ á mía mía eféŋ ánɛ yí, mɛ́ zéŋ mbɛ́t tɛ é te lā.
66013015	Mɛ́ cʉ́ʼ, páte mémpīa na mɛ́t á ghʉ, akeke mvhɔ na, á cʉ́ʼ nte tɛ eshúŋne, ńzwhí á ŋiŋ ntsem yīi, a ka tswíʼte ŋŋɔ́ʼne tɛ athū zí á pfeŋ esī, ŋ́gūʼte á yí í.
66013016	Akeke mɛ́t á lɔk mbʉʼ, nnéŋ á yiŋne ánɛ apū ete ŋiŋ ntsem, ká á mvhɔ eshhʉ̄ yí. Tɛ é láʼa ŋgɔ́ mémía epuɔ ká epuɔ pīi é mɛɛ̄ emɛ ŋgɔ́. Tɛ a láʼa ŋgɔ́ á ŋgaŋ azō, ká á te kuʼ ánɛ azō. Tɛ a láʼa ŋgɔ́ ŋkwa, ká á ŋiŋ yīi, a naáŋ á ŋga athū yí.
66013017	Ŋiŋ a le gɔ le zó azō ká á leswiŋ, té gɔ́ yīi, ayiŋne mɛ́t ánɛ yí í. Ńdɔkɔ ndʉ́ɛ́ lezēŋ na mɛ́t ká nzwiŋ yīi, lezēŋ tsí é lɔkɔ ndʉ́ɛ́.
66013018	Tsetsɔŋɔ a á si ŋgɔ́ á afʉʼ zīi, awíɛ awíɛ a a fhʉte á mbɔŋɔ́. Ŋiŋ yīi a wɛɛ̄ leghi, a efaʼ tɛ nzhɛ́ lezēŋ tsīi, nzwiŋ na wuɔ mɛ́t é lɔkɔ ndʉ́ɛ́. Lezēŋ mɛ́t é si ŋgɔ́ lezēŋ ŋiŋnɔŋ. Nzwiŋ yí é gɔ́ ŋkhʉ ntokó mé ntsɔp ntokó mé megēm ntokó.
66014001	Meŋ zɛ́t ncʉ̄te cʉte, ńjʉ́ɔ á Mɔ́ Njʉnjhʉ á tshí á ndo lekwɛ̄t tsīi, mɛ́ tɔ́ŋɔ lɛ Siɔŋ, pɔ́ a epuɔ ntsāʼ ŋkhʉ mé ntsāʼ ntsɔp lekua megēm lekua. Lezēŋ Mɔ́ Njʉnjhʉ, pɔ́ lezēŋ Mɔʼɔ́ yi é tíne á mvhɔ eshhʉ̄ pɔ́p.
66014002	Meŋ júʼ mmɔʼ ŋghi é fhó á lephū, ńnɔŋ nzwɛ̄nɛ páʼ amaane ntshi lā. Ńnɔŋ nzwɛ̄nɛ páʼ mía mía lefaŋ lā. Ŋghi mɛ́t zīi, meŋ á nɔŋ njúʼu, é nɔŋ mbɔ̄ŋɔ páʼ ŋghi akékwɛlé zīi, wɔ púʼ‑akékwɛlé é si mbúʼu lā.
66014003	Epuɔ pwɔ̄, é nɔŋ nzɔ̄pɔ ntshi eswhī, á mvhɔ akɔʼ lefɔ, mbɔɔ á mvhɔ mena pwɔ̄ lekua, mbɔɔ á mvhɔ epɔ̄ melʉɛ. Ŋiŋ a le gɔ a á le kūʼ á lezɔp ntshi mɛ́t, té gɔ́ ánɛ nnɔ epuɔ ntsāʼ ŋkhʉ mé ntsāʼ ntsɔp lekua megēm lekua pwɔ̄ pīi, Ndém a le cūʼ á wɔ́p á ndo esī atsetsáʼ á.
66014004	Epuɔ puɔ mɛ́t, é si ŋgɔ́ epuɔ pīi, pɔ́ a wɔnzwí é lɛ te nɔ̄ɔŋ, pɔ́ lɛ te menzwí zhɛ́. Pɔ́ le nɔ̄ŋ nzhɛnɛ á Mɔ́ Njʉnjhʉ é ejʉʼ tsem yīi, a gʉɔ éwú. Ndém a le fhó á nnɔ epuɔ menɔŋ, ncūʼ á wɔ́p. Pɔ́ gɔ́ á mvhɔ yí mbɔɔ á mvhɔ Mɔ́ Njʉnjhʉ, ŋ́gɔ́ páʼ mvhɔ ecū mīi, é fhɔ́ɔ á ŋkāʼ lā.
66014005	Mbɔ mɛ́ la zī njúʼ, mela é tó á nchu pɔ́p ɔ́. Pɔ́ é si ŋgɔ́ epuɔ pīi, mɛ́ té si ndāʼa á wɔ́p ɔ́.
66014006	Meŋ zéŋ njʉ́ɔ mmɔʼ cɔʼ Ndém, á nɔŋ ŋghíɛ á tɛ athʉ́ lephū. Ŋ́gwɛ̄ ŋke mbɔŋ yīi, e náŋa náŋa. Ŋ́gɔ̄ á ntswiī á mbū epuɔ pīi, é naŋteé á ndo esī atsetsáʼ, ńdɔkɔ ndʉ́ɛ́ elāʼ ntsem, metseŋ ŋgyā ntsem, éwɔ shúŋ á ntií ntiī elāʼ, ŋgɔŋ ntsem.
66014007	Cɔʼ Ndém mɛ́t, á nɔŋ ndʉ́ɛ́ mé ŋghi teté ŋ́gɛ: «Pɛ eghʉ̄ mekuʼ Ndém, ŋ́gūʼte á yí, melaʼ mīi njhʉ̄ zīi, a gʉɔ mé nzaáʼ ntsaŋ ezɔp a epuɔ metsem, e é kuʼ. Pɛ etswíʼte, ŋ́ŋɔ́ʼne tɛ ethū tsɛ́ e epfēŋ esī á mvhɔ yí, yí mé le ghʉ̄ lephū, mbɔɔ esī atsetsáʼ. Á ŋiŋ yīi a le ghʉ̄ memía mentshi, mbɔɔ ejʉʼ tsīi, mentshi é sáʼa éwú.»
66014008	Mmɔʼ cɔʼ Ndém, á páte eyi mmɔʼ, ńdé ŋ́gɛ: «Mía mía tésɔŋ Babilɔn a á pú ndákne, a á pú ndákne.» Agā á le pɔ̄ŋ á yí páʼ meluʼ é pɔŋɔ epuɔ menɔŋ lā, á pú ndɔ̄k ḿbōk ŋgɔŋ ntsem.»
66014009	Mmɔʼ cɔʼ Ndém á zéŋ mbáte epi emɔ̄ʼ mémpīa, ńdé mé ŋghi teté ŋ́gɛ: «Ŋiŋ a etswíʼtɛ ŋŋɔ́ʼne tɛ athū zí á pfēŋ esī á mvhɔ na, mbɔɔ á mvhɔ akeke na mɛ́t, tɛ mɛ́ tshí á ayiŋne á mvhɔ eshhʉ̄ yí, ká á alá apū yí,
66014010	mbɔ Ndém a a záŋ á lɔ́ŋ á mbū yí, éték á whi, énéŋ á ntē ndɔ̄ŋ, a enú páʼ meluʼ lā. Ńjʉ́ɔ á mía mía ŋgʉɔ̄ʼ á ntē mmók meka, á mvhɔ mecɔʼ pīi, é epi Ndém, mbɔɔ á mvhɔ Mɔ́ Njʉnjhʉ.
66014011	Ŋghī mmók, e efhɔ́ɔ á ntē mmók yīi pɔ́ é éwú njʉ́ɔ ŋgʉɔ̄ʼ, ŋ́kɔ́ɔʼ á meŋguʼ meŋguʼ. Á etsōʼ pɔ́ ezokó, ŋ́gɔ́ yīi pɔ́ gɔ le wɛ̄ njhʉ̄ á lelɔk nzwīte ɛ́. Mɛ́ lʉ́ɛ́ epuɔ pīi, pɔ́ é tswíʼte, ŋ́ŋɔ́ʼne tɛ athū á pfēŋ esī á mvhɔ na, mbɔɔ á mvhɔ akeke zí. Á ŋiŋ ntsem yīi, mɛ́ é tí lezēŋ na mɛ́t ánɛ yí.»
66014012	Á páʼa ndɔkɔ ndʉ́ɛ́ ŋ́gɛ, ŋiŋ yīi a á ŋiŋ Ndém, á ŋiŋ ŋkúʼte lepé Ndém, éfɛ́ nnɛ̄t ŋgyá á mbū Yɛɛ́so, a ekāk ete.
66014013	Meŋ zéŋ njúʼ, mmɔʼ ŋghi é fhó á lephū, ńdé mé meŋ ŋ́gɛ: «Tí ŋ́gɛ: “Eshhʉ̄ mbɔŋ a á ŋiŋ yīi, a á ge ekwhʉ́ tsetsɔŋɔ, ńzɛ́t ndɛ̄tne áa ánɛ Atsyapuɔ.” “Á épúp, Azwakne Ndém á si ndʉ́ɛ́ ŋ́gɛ, pɔ́ ezwīte ánɛ ŋgʉɔ̄ʼ zīi, pɔ́ ke jʉ́ɔ̄, melaʼ mīi, Ndém a a shʉʼ etáŋ á wɔ́p, ánɛ mefaʼ mbɔŋ mɔ́p.” »
66014014	Meŋ zɛ́t ncʉ̄ cʉʉ, ńjʉ́ɔ féfhɔ́ alɔ, ŋiŋ á náŋ éwú ŋgɔ́ páʼ Méŋ‑Ŋiŋnɔŋ lā, ńtɔ̄ʼ acɔʼ lefɔ á athū yí, mbɔ mɛ́ ndɔ̄k atʉɛ́ gɔ́ɔl tɛ́ ncūŋte. Ŋ́gwɛ̄ mmɔʼ ntií ŋŋí zīi, mɛ́ lɔkɔ efāʼa etsō á ŋkāʼ, á mbū yí, é ló tɛʼ.
66014015	Mmɔʼ cɔʼ Ndém, á zéŋ efhó á ntē Mía Ŋgyā Ndém á lephū, ŋ́gāʼte mé ŋghi teté, á mbū ŋiŋ yīi, a á nnáŋ ánɛ alɔ ŋ́gɛ: «Pɛ́ ŋŋí ju, ńdɔk efāʼ etsō. Njhʉ̄ lefaʼ etsō e é kuʼ. Etsō é tswhí á ndo esī atsetsáʼ, tɛ ŋkūʼ á lefaʼ.»
66014016	Ńdé épúp, ŋiŋ yīi a á nnáŋ ánɛ alɔ, á lɛ mmāʼ ŋŋí zi á ndo esī atsetsáʼ, ńdɔk mbú éfāʼ etsō.
66014017	Mmɔʼ cɔʼ Ndém, á zéŋ efhó á ntē Mía Ŋgyā Ndém á athʉ́ lephū ntó, ŋ́gwɛ̄ azí, ntií ŋŋí zīi, mɛ lɔkɔ efāʼa etsō á ŋkāʼ, é ló tɛʼ.
66014018	Mmɔʼ cɔʼ Ndém, ḿbɔ́ŋ mete ánɛ mmók, á zéŋ efhó á ajʉʼ nnɔɔ̄ŋ‑epɔʼ ntó, ŋ́gāʼte mé ŋghi teté á mbū ŋiŋ yīi, a á ŋgwɛ̄ ŋŋí é ló tɛʼ lā ŋ́gɛ: «Pɛ́ ŋŋí ju, páʼ e loó tɛʼ lā, ńdɔk nzáʼ atsaŋné ntá methʉ́ zīi, mɛ́ lɔkɔ ncūŋtɛ meluʼ lā, á ndo esī atsetsáʼ, melaʼ mīi ntá athʉ́ mɛ́t, é ndáʼ mbāŋ.»
66014019	Cɔʼ Ndém á maʼ ŋŋí zi á ndo esī atsetsáʼ, ńdɔk nzáʼ atsaŋné ntá methʉ́, ḿmāʼ á ntē mía ajū mīi, mɛ́ tsóʼo ntá éwú, ńdɔkɔ ŋgwīɛ̄ meluʼ, ńdeŋ ndeŋ páʼ Ndém a a láʼ etsóʼ epuɔ tepɔŋ épúp, élɔkɔ etswii azāŋalɔ́ŋ zí.
66014020	Mɛ́ tsóʼ ntá athʉ́ á nzem apɛ́ tésɔŋ, ánɛ ajʉʼ zí, metshi é tó ŋkúŋ, ánɛ ajūɔ mekílo ŋkhʉ tɛ́t, ésɛh tɛ ŋgɔ́ yīi, lʉ́ɔ́ a tshíɛ éwú, é kɔ́ʼ tɛ nɔŋ mbátɛ mezhō mí.
66015001	Meŋ zéŋ njʉ́ɔ, amɔ̄ʼ ayiŋne á athʉ́ lephū, á fáŋ tɛʼ, ŋ́kʉ̄ʼne ejʉʼ tɛʼ. Ŋ́gɔ́ mecɔʼ Ndém esambīa, ŋ́gwɛ̄ ŋgeŋge ntií esambīa, é gɔ́ mezoknzem ŋgeŋge, melaʼ mīi e tɔ́k tɛ emii, Ndém ezáʼ á lezāŋ á lɔ́ŋ.
66015002	Meŋ zéŋ njʉ́ɔ, mmɔʼ mía ntshi á ŋwaŋne páʼ ajʉɔ́‑eshhʉ̄ lā, mmók é swaŋte éwú. Epuɔ pīi pɔ́ le lʉɔ́ʼ á na tɛ njhʉ́, ńdʉ̄ʼ á lewuʼte akeke zí. Épuɔ pīi pɔ́ lɛ te véŋ ŋ́gɛ, mɛ́ etí nzwiŋ yīi, é lɔkɔ ŋghítɛ lezēŋ na ánɛ pɔ́p ɔ́, pɔ́ tshíte á ndo mía ntshi mɛ́t, ŋ́gwɛ̄te mekékwɛlé, mbɔ Ndém mé ŋgyá mé pɔ́p.
66015003	Pɔ́ nɔŋ nzɔ̄pɔ ntshi yīi, Mɔɔ́sɛ ŋgaŋ afaʼ Ndém a le zɔ̄pē. Ńzéŋ nɔŋ nzɔ̄pɔ ntshi yīi, Mɔ́ Njʉnjhʉ a le zɔ̄p azí. Pɔ́ nɔŋ nzɔ̄pɔ ndʉ́ɛ́ ŋ́gɛ: «Atsyapuɔ Ndém, Atsyantsɔp, mefaʼ mú é zánee, ḿbú mbɔ̄ŋ tɛʼ. Efɔ ŋgɔŋ ntsem, eju ntií leghʉ anu, e gɔ́ áa ndeŋ ndeŋ, ŋ́gɔ́ anuúne.
66015004	Atsyapuɔ, awɔ́ a gɔ ekūuʼ á lewāk á wú ú? Awɔ́ a gɔ enéŋ té yá mekuʼ á mbū wu ū? Wu ndaʼ mé si ŋgɔ́ á Ndém. Melāʼ ntsem e láʼ eshʉʼ etswíʼte á mvhɔ wu, éwuʼte á wú, melaʼ mīi, o ó tswi á wɔ́p, á ndeŋ ndeŋ menu mīi, o gɛ ŋghʉ̄ɛ.»
66015005	Meŋ zéŋ njʉ́ɔ, Mía Ŋgyā Ndém á athʉ́ lephū á tsɔ́ʼɔ, akʉp eka á tshí éwú, ńdɔkɔ ntswīi á légɛ, Ndém a á nnɔ epuɔ.
66015006	Mecɔʼ Ndém esambīa pīi, pɔ́ ŋgwɛ̄ ŋgeŋge ntií esambīa, é fhó á Mía Ŋgyā Ndém mɛ́t ntó. Mbɔ pɔ́ emāʼ menzhó, é fók lɛ púúú, mɛ́ lɔk mmɔʼ ntií ndap, mɛ́ tɔ́ŋ lɛ lɛ́ɛŋ tɛ́ ncūŋte. Ńcúŋ ekɔp á mbembéŋ pɔ́p, mbɔ mɛ́ le lɔ̄k á gɔ́ɔl tɛ ncūŋte.
66015007	Mmɔʼ na ánɛ mena pwɔ̄ lekua, á yá mendɔ̄ŋ esambīa, mɛ́ lɔk á gɔ́ɔl tɛ́ ncūŋte á mbū mecɔʼ Ndém esambīa, ajū mīi á tswii azāŋalɔ́ŋ Ndém yīi, a naáŋ meŋguʼ meŋguʼ, á gɔ́ á ntē éwú tɛ ndó.
66015008	Ŋghī mmók é kó, tɛ Mía Ŋgyā Ndém á athʉ́ lephū á ló, ńdɔkɔ ntswīi shʉ́shɔ́k Ndém pɔ́ mete mí. Ŋ́gɔ́ yīi ŋiŋ a le gɔ, a á le kūʼ á lekō á ntē Mía Ŋgyā Ndém, té gɔ́ yīi meŋgeŋge ntií esambīa mīi, mecɔʼ Ndém esambīa é ŋgwɛ̄te, é tɔ́k tɛ mmī í.
66016001	Meŋ júʼ mmɔʼ ŋghi teté é fhó á ntē Mía Ŋgyā Ndém á lephū, ńtswī á mbū mecɔʼ Ndém esambīa ŋ́gɛ: «Pɛ egʉ̄ɔ á ŋgɔŋ esī atsetsáʼ, éfūʼte á ajū mīi, á tswii azāŋalɔ́ŋ Ndém zīi, á ntē mendɔ̄ŋ esambīa.»
66016002	Mvhɔ cɔʼ Ndém á gʉɔ efūʼte ezi ndɔ̄ŋ á esī atsetsáʼ, metepɔŋ meféŋ, ńnɔŋ nzáŋa tɛʼ, é pú ŋkó á mbe nnɛ̄t epuɔ pīi, ayiŋne na á lɛ ánɛ pɔ́p. Épuɔ pīi pɔ́ lɛ si ŋgūʼtɛ á akeke na.
66016003	Páte mémpīa cɔʼ Ndém, á fuʼte ezi ndɔ̄ŋ á ntē mía ntshi. Ntshi, é sɛt nnɛ̄t, ńcʉ́ʼ páʼ metshi apfhō ŋiŋ lā. Ajūɔ tsem zīi, á ŋgɔ́ á ntē ntshi tɛ nnɔ̄ŋ ŋŋɛ̄nɛ, á pú ŋkwhʉ́.
66016004	Páte métɛ́t cɔʼ Ndém, á fuʼte ezi ndɔ̄ŋ, á ntē mentshi mendu, mbɔɔ ánɛ mesāʼ‑ntshi, ntshi é sɛt nnɛ̄t ncʉ́ʼ metshi.
66016005	Meŋ júʼ cɔʼ Ndém yīi, a pɔɔ́ŋ mete ánɛ mentshi, á lé á mbū Ndém ŋ́gɛ: «O ó Ndɔk‑ndeŋ ndeŋ ŋghʉ̄ menu, wu yīi, o éwú, mbɔ o le zī ŋgɔ́, wu mé ndaʼ Ndém, o ó tswi á légɛ, o ó ŋiŋ ndeŋ ndeŋ.
66016006	Páʼ, epuɔ menɔŋ é le pfɛttē metshi epuɔ pīi é epú, mbɔɔ emi metswi‑ŋke pú lā, o ó zéŋ ŋgyā á wɔ́p áa metshi, ŋ́gɛ pɔ́ enú. Á si ŋgɔ́ á apiŋ mefaʼ mɔ́p.»
66016007	Cɔʼ Ndém á lé épúp, meŋ zéŋ njúʼ mmɔʼ ŋghi, é fhó á ajʉʼ nnɔɔ̄ŋ‑epɔʼ ndé ŋ́gɛ: «Á épúp mé Atsyapuɔ Ndém, me Atsyantsɔp, o lɔɔ̄k anuúnē pɔ́ ndeŋ ndeŋ, tɛ́ nzáʼ ntsaŋ.»
66016008	Páte lekua cɔʼ Ndém, á fuʼte ezi ndɔ̄ŋ, ánɛ lezēk nu. Ndém á ghʉ, nu á lɔk mmók, ńtɔ̄ epuɔ menɔŋ.
66016009	Lezēk nu é pú ndō tɛʼ, ńtɔ̄ epuɔ menɔŋ épúp, pɔ́ ké te gɔ̄ nnɛ̄t zɔp, ŋ́gwáʼ atswhī tepɔŋ zɔ́p, ŋ́gūʼte á Ndém ɛ́. Pɔ́ zɔte á Ndém, tɛ́ yí mé ké mbɔ́ŋ mete, ánɛ ŋgeŋge jʉɔ mɛ́t.
66016010	Páte métáa cɔʼ Ndém, á fuʼte ezi ndɔ̄ŋ ánɛ akɔʼ lefɔ na, ajʉʼ zīi a á nnɔŋ esáʼa lefɔ éwú, á sɛt nnɛ̄t eséŋ lɛ pít. Epuɔ menɔŋ é zi á lepfɛ̄t mesɔŋ mɔ́p, melaʼ mía mía ŋgeŋge zīi, pɔ́ le nɔ̄ŋ njʉ́ɔɔ.
66016011	Ńzɔ̄te á Ndém yīi a á lephū, melaʼ ŋgʉɔ̄ʼ zīi pɔ́ é si njʉ́ɔɔ, mbɔɔ melaʼ meféŋ mīi, é ánɛ pɔ́p. Táʼ, ŋ́ké te kɔ̄ŋ á wɔ́p á legɔ nnɛ̄t zɔp, ŋ́gwáʼ atswhī tepɔŋ zɔ́p, éfhó ánɛ memɛnzhɛ tepɔŋ ntó ɔ́.
66016012	Páte ntokó cɔʼ Ndém, á fuʼte ezi ndɔ̄ŋ, á ntē mía ntshi yīi, mɛ́ tɔ́ŋɔ lɛ Eflat. Ntshi é pú nzó, ńdɔk ntsɔ́ʼ á mɛnzhɛ á mbū mefɔ pīi, pɔ́ fhɔ́ɔ á mbuʼ esaáʼ‑nu.
66016013	Meŋ zéŋ njʉ́ɔ mesī mɛ́ntɛ́t, é gɔ́ páʼ ewipé lā, taʼ á fhó á nchu na ntap ntap ntó, ezimɔʼ é fhó á nchu na ntó, ezimɔʼ é fhó á nchu ntaŋ‑mela ŋ́gɛ, yí é ntswi‑ŋke Ndém ntó.
66016014	Pɔ́ métɛ́t é si ŋgɔ́ mesī, ńnɔŋ ŋghʉ̄ɛ meŋkʉʼne menu. Pɔ́ gʉɔ njʉ́ɔ mefɔ ŋgɔŋ ntsem, ŋ́gɔ̄ á ncúʼte á pɔ́p, pɔ́ elʉɔ́ʼ á Atsyantsɔp Ndém, ánɛ mía aleʼé zīi, a záʼa ntsaŋ.
66016015	Táʼ, Atsyapuɔ á lé ŋ́gɛ: «Awuɔ yīi meŋ á si shʉ̄ʼɛ páʼ ntsɔ́ŋ la. Eshhʉ̄ mbɔŋ a á si ŋgɔ́ á ŋiŋ yīi, meŋ a ge eshʉʼe, a enɔ̄ŋ le ndí í. Á ŋiŋ yīi menzhó é zɛɛ́t á mbe nnɛ̄t yí, á lɔkɔ te ŋkɔ̄ŋɔ á yí á leziŋ atseŋ te nzhó ɔ́, ḿbɔ́k á mɛ́ lejʉ̄ɔ á yí, esē é kú á yí.»
66016016	Mesī mwɔ̄ é cúʼte mefɔ, á amɔ̄ʼ ajʉʼ zīi, mɛ́ tɔɔ́ŋ mé ashuŋne epuɔ Eble lɛ Aamagedɔŋ.
66016017	Cɔʼ Ndém mbáte esambīa, á fuʼte ezi ndɔ̄ŋ ánɛ efwɔ̄k, mmɔʼ ŋghi teté é fhó á Mía Ŋgyā Ndém á lephū, mé ajʉʼ akɔʼ lefɔ, ńdé ŋ́gɛ: «Á pú nzōko.»
66016018	Meŋŋí mbeŋ é lɛ ŋŋwāŋ, mɛ́ júʼ meŋghi epuɔ, lefaŋ é pú mvɛ́tte, esī atsetsáʼ é pú ncʉ̄ʼne cʉʼnee, tɛ mbɔ e laá nzi ncʉ̄ʼne épúp ɔ́, tɛ efhó páʼ Ndém a le pɔ́ á ŋiŋnɔŋ, á ndo esī atsetsáʼ.
66016019	Esī atsetsáʼ é cʉʼne épúp, mía mía tésɔŋ á kemɛ, ŋ́gāp nnɛ̄t nzhɛ tɛ́t, metésɔŋ elāʼ ntsem é pú ŋkēmɛ. Ndém á kímte á mía mía tésɔŋ Babilɔn, ŋ́gyá á yí á whi yīi, a á nték nnéŋ á ntē ndɔ̄ŋ, tɛ́ á nɔŋ efūʼu páʼ meluʼ lā, ŋ́gɛ a enú.
66016020	Esī atsetsáʼ é cʉʼne páʼā, elāʼ ntsem tsīi, ntshi é kɛnneé nnéŋ á esɔŋ, é pú ncú ŋ́kó á ntshi, mekwɛ̄t é pú mmī.
66016021	Emɔ̄ʼ memía mewɛ, ńzɛ̄t tɛ́ʼ, tɛ taʼ mbaŋ á nɔŋ ŋkūʼɔ ajūɔ mekílo megēm lekua, é fhó á lephū esóʼo, ŋ́gwhʉ̄te ánɛ epuɔ menɔŋ. Pɔ́ zi á lezɔte á Ndém, melaʼ ŋgʉɔ̄ʼ jʉɔ zīi, mewɛ é néŋɛ ánɛ pɔ́p lā. Ńzɔ̄te á yí épúp, éfhɔ́ɔ ánɛ ntií zīi, ŋgʉɔ̄ʼ jʉɔ mɛ́t e le pú ntswhī efáŋ épúp.
66017001	Á tɔ́k épúp, taʼ cɔʼ Ndém ánɛ mecɔʼ Ndém esambīa pwɔ̄ pīi, pɔ́ le wɛ̄ mendɔ̄ŋ esambīa á mbū pɔ́p lā, á tshóte nnɛ̄t, ńdé mé meŋ ŋ́gɛ: «Shʉʼɛ̄, meŋ etswī á wú páʼ, Ndém a a záʼ ntsaŋ mía mía ŋgaŋ agā menzwí épúp. Á mía mía tésɔŋ yīi, mɛ́ le kwɛ́t á legʉ̄ŋ amaane ntshi.
66017002	Pɔ́ a mefɔ á esī atsetsáʼ, é ke ghʉ̄ agā. Agā mɛ́t á pú njhʉ́ epuɔ menɔŋ á ndo esī atsetsáʼ, páʼ meluʼ é jhʉ́ɛ á ŋiŋ lā.»
66017003	Azwakne Ndém á shʉʼ ŋkó ánɛ meŋ, cɔʼ Ndém á tswíʼ á gá, ńdɔk ŋgʉ̄ɔ mé késáatswɛt. Meŋ jʉ́ɔ taʼ menzwí á náŋ ánɛ na, na mɛ́t á paŋ lɛ gʉp, ethū tsí é gɔ́ esambīa, mendɔ̄ŋ é gɔ́ éwú legēm. Menzēŋ á lelɔk nzɔ̄te á Ndém, é tíne ánɛ yí.
66017004	Menzwí mɛ́t á maʼ memía menzhó, é paŋ lɛ gʉp. Ecū mīi a lɔɔ̄k ntswiŋ nnɛ̄t zi, é gɔ́ mbɔ mɛ́ le lɔ̄k á gɔ́ɔl, mbɔɔ metɔ́ tee nzwiŋ, mbɔɔ atók tshī tɛ́ ncūŋte. Á wɛ ndɔ̄ŋ á apū yí, mbɔ mɛ́ le lɔ̄k á gɔ́ɔl tɛ́ ncūŋte. Meyiŋne ntií ntiī epe yīi, é fhɔ́ɔ ánɛ agā zīi a ghʉɛ, é gɔ́ éwú tɛ ndó.
66017005	Mbɔ mɛ́ le tí mmɔʼ lezēŋ á mvhɔ eshhʉ̄ yí, ŋ́gɔ́ yīi ŋiŋ a gɔ le zhɛ́ ajū mīi, é lɔkɔ ndʉ́ɛ́, lezēŋ mɛ́t é gɔ́ lɛ: « Babilɔn mía mía tésɔŋ, mía megaŋ agā wɔnzwí, mía wɔ fʉʼ á ntií ntiī mele anu á ndo esī atsetsáʼ.»
66017006	Meŋ jʉ́ɔ á menzwí mɛ́t, mbɔ a á nnú metshi epuɔ tɛ mbía, métshi epuɔ Ndém, épuɔ pīi, pɔ́ shúŋɔ á ŋiŋ yīi, Yɛɛ́so a á ewiɛ́. Meŋ jʉ́ɔ á yí épúp, á pú ntsyā á gá tɛʼ.
66017007	Cɔʼ Ndém á lɛ ndé á mé meŋ ŋ́gɛ: «Akɔ̄ á tsyaa á wú ú? Meŋ a kɛ́ʼte eshúŋ á wú á ajū mīi, menzwí wuɔ mɛ́t, mbɔɔ na yīi, a naáŋ á ndo éwú lā, á lɔkɔ ndʉ́ɛ́. Á na wɔ̄ yīi, ethū tsí é esambīa, mendɔ̄ŋ mí é gɔ́ legēm lā.
66017008	Na yīi o ó jʉ́ɔ lā, a lɛ éwú, táʼ, a piīŋ te zɛ́t. A a shʉʼ efhó á ntē apeŋte, épe, Ndém a eghʉ̄ a elákne. Epuɔ menɔŋ á ndo esī atsetsáʼ pīi, Ndém a laá ntií nzēŋ mɔ́p á ntē aŋwaʼne nzēŋ epuɔ pīi, pɔ́ wɛɛ̄ lenāŋ leswhī, tɛ efhó páʼ, a le nɔ̄ŋ ŋgɔŋ ɔ́, e shʉʼ ejʉ́ɔ á na mɛ́t, anu a etsyā á wɔ́p, melaʼ mīi a lɛ éwú, éshʉʼ ŋkwhʉ́, a a fú ezéŋ eshʉʼe.»
66017009	Cɔʼ Ndém á tswiʼne ndé ŋ́gɛ: «Ajʉɔ ajʉʼ á si nzɛ́ttɛ ŋ́gɛ, ŋiŋ a ewɛ̄ leghi pɔ́ azhɛ̄‑anu, tɛ́ ndɔk njúʼ. Ethū na cɔ̄ esambīa, é si ŋgɔ́ mekwɛ̄t esambīa mīi, menzwí wɔ̄ a naáŋ éwú, ńzéŋ ŋgɔ́ mefɔ esambīa.
66017010	Epi métáa á nnɔ pɔ́p é té zɛ́t, taʼ á náŋ ánɛ akɔʼ lefɔ, mmɔʼ taʼ á zɛ́t té shʉʼ. A a ké eshʉʼ shʉʼe, énáŋ ánɛ akɔʼ lefɔ, áa méŋ afʉʼ lɛ̄ɛ.
66017011	Na yīi a lɛ éwú, á piīŋ te zɛ́t lā, a á si ŋgɔ́ á efɔ mbáte lefaá. A á azí, á nnɔ epi emɔ̄ʼ mefɔ esambīa. A a shʉʼ epiŋ nzem, Ndém a eghʉ̄ a elákne.
66017012	«Ŋ́gɔ́ mé mendɔ̄ŋ legēm mīi, o ó jʉ́ɔ lā, mbɔ é si ŋgɔ́ mefɔ legēm pīi, pɔ́ zɛɛ́t te zi á lesāʼ lefɔ. Táʼ, pɔ́ a na é ké epúte esáʼ lefɔ, ánɛ taʼ leleŋ njhʉ̄.
66017013	Mefɔ puɔ mɛ́t legēm, é pú ŋgwɛ̄ áa taʼ akwaŋte. Á gɔ́ á lelɔk mete pɔ́ mbʉʼ zɔp, éfāʼ á mbū na.
66017014	Pɔ́ e shʉʼ elʉɔ́ʼ á Mɔ́ Njʉnjhʉ, a eké njhʉ́ á wɔ́p, melaʼ mīi, a á Atsyantsɔp, ŋ́gɔ́ á Efɔ mefɔ. Pɔ́ a epuɔ pīi, a le tɔ́ŋ á wɔ́p, ŋ́kāŋ á wɔ́p, épuɔ pīi pɔ́ juúʼ nchu yí té sɛt, mé epú njhʉ́ɛ á wɔ́p épúp.»
66017015	Cɔʼ Ndém á zéŋ ntswīʼne ndé mé meŋ ŋ́gɛ: «Amaane ntshi zīi o ó jʉ́ɔ, ájʉʼ zīi ŋgaŋ agā menzwí a naáŋ éwú, é si ŋgɔ́ á mía nnɔ, ŋ́gɔ́ epuɔ pīi, é shúŋɔ tɛ mbɔɔ aziɛ́ alāʼ lɛ́, épuɔ elāʼ ntsem, épuɔ ŋgɔŋ ntsem.
66017016	Mendɔ̄ŋ legēm mīi, o ó jʉ́ɔ, mbɔɔ na, pɔ́ e shʉʼ epa á ŋgaŋ agā menzwí, ékú á tsitsi yi, tɛ a ecʉ́ʼ mbū ŋiké. Pɔ́ epfɛ́t mbap nnɛ̄t zi, ńtɔ̄ á avuʼ á mmók.
66017017	Éghʉ épúp melaʼ mīi, Ndém á le néŋ á taʼ akwaŋte á ntē pɔ́p, á gɔ́ á wɔ́p á leghʉ ajū mīi, yí Ndém a á si ŋkwāŋtɛ, á gɔ́ á lesāʼ lefɔ, páʼ na a á si ŋkɔ̄ŋɔ, tɛ Ndém a eláʼ ŋghʉ̄, ashuŋne zí méŋwɛ̄t a epō.
66017018	«Menzwí yīi o ó jʉ́ɔ lā, a á si ŋgɔ́ á mía mía tésɔŋ yīi, a sáʼa mefɔ á ndo esī atsetsáʼ.»
66018001	Meŋ zéŋ njʉ́ɔ, mmɔʼ cɔʼ Ndém á fhó á lephū esóʼo, ŋ́gwɛ̄ á mía mete. Shʉ́shɔ́k yi á pú ŋkɛ̄ʼɛ esī atsetsáʼ.
66018002	Á gaʼte mé ŋghi teté, ńdé ŋ́gɛ: «Mía mía tésɔŋ Babilɔn a á pú ndákne, a á pú ndákne. A á pú ncʉ́ʼ lenaŋá mesī, ńcʉ́ʼ ŋka etsō tepɔŋ. Ŋ́gɔ́ ajʉʼ zīi, meséŋ nzhɛ, mbɔɔ [mena nzhɛ ntsem] pīi mɛ́ ŋyaŋnɛ, é naŋteé éwú.
66018003	Á épúp melaʼ mīi, agā á le pɔ̄ŋ á yí, páʼ meluʼ é pɔŋɔ epuɔ menɔŋ lā, á pú ndɔ̄k ḿbōk ŋgɔŋ ntsem. Pɔ́ a mefɔ esī atsetsáʼ, é ke ghʉ̄ agā. Megaŋ esaá ŋgɔŋ ntsem, é ke fhó ánɛ tsitsi tee nzwiŋ tésɔŋ wuɔ mɛ́t, ŋ́gúʼ.»
66018004	Meŋ zéŋ njúʼ mmɔʼ ŋghi ndɛʼɛ, é fhó á lephū, ńdé ŋ́gɛ: «Alāʼ zá lée. Pɛ efhó á ntē tésɔŋ wuɔ mɛ́t ntó, ḿbɔ́k á wɛ́ á lenēŋ azɛ́ apū, ánɛ mefa mɔ́p. Ḿbɔ́k ŋgʉɔ̄ʼ zīi, e gɔ egʉɔ á athū pɔ́p, á lekō á athū pɛ.
66018005	Mefa mɔ́p, é ke pú ncúʼɔ, ŋ́kɔ́ʼ tɛ mpfēŋ lephū. Ndém a á kímte mele anu mīi, pɔ́ gɛ efʉ̄ʼtɛ.
66018006	Mɛ́ eghʉ̄ ánɛ pɔ́p, ńdeŋ ndeŋ páʼ pɔ́ gɛ ŋghʉ̄ɛ ánɛ emɔ̄ʼ epuɔ épúp. Ŋgʉɔ̄ʼ zīi pɔ́ le néŋ á athū epuɔ, mɛ́ enéŋ á athū pɔ́p, tɛ e epú nzá ntɔ́k. A gɔ́ éyi pɔ́ le néŋ acɔkɔ́‑meluʼ, ánɛ taʼ ndɔ̄ŋ ŋgyá mé epuɔ, mɛ́ néŋ emɔ́p ndɔ̄ŋ pīa.
66018007	A gɔ́ éyi pɔ́ le náŋ á ntē lewūʼ, mbɔɔ á ntē lepɔŋ lɛ akɔ̄ lɛ́, mɛ́ zéŋ ŋghʉ̄ pɔ́ jʉ́ɔ ŋgʉɔ̄ʼ, mbɔɔ ŋgeŋge ndeŋ ndeŋ épúp. Mɛ́ eghʉ̄ épúp ánɛ tésɔŋ wuɔ mɛ́t, melaʼ mīi a á si ndʉ́ɛ́ á ntē yí ŋ́gɛ: “Meŋ naáŋ ánɛ akɔʼ lefɔ, ŋ́gɔ́ á mɛfɔ. Meŋ te á mpfók menzwí í, épīŋ le láʼ aleʼé ŋgɔ́ ánɛ lewhʉ̄ ɛ́.”
66018008	Melaʼ épúp tɛ́, ntií ntiī ŋgʉɔ̄ʼ jʉɔ páʼa, e shʉʼ etshí á taʼ aleʼé, épú eshʉʼ ánɛ yí: á lewhʉ̄, á lela, á afʉɔne. Mmók e epiŋ mbú ńtɔ̄ á yí. A shʉʼ egɔ́ épúp melaʼ mīi, Atsyapuɔ Ndém Ŋgaŋ mete ntsem mé zápa épúp.»
66018009	Mefɔ ŋgɔŋ ntsem e shʉʼ ejʉ́ɔ páʼ, tésɔŋ wuɔ mɛ́t, a á shhʉ́, tɛ ŋghī é nɔŋ ntúɔ́ éwú, égaʼte, éla mé ntseŋne. Pɔ́ a epuɔ tésɔŋ puɔ mɛ́t, é ke ghʉ̄ agā, ńnɔŋ nnáŋa á ntē lepɔŋ.
66018010	Mefɔ mɛ́t, e shʉʼ ejʉ́ɔ ŋgʉɔ̄ʼ zīi, tésɔŋ wuɔ mɛ́t a jʉ́ɔɔ, énɔŋ ecɔʼɔ, étshí á ndeŋɛ ndéŋɛ́, élé egɛ: «Mía mía tésɔŋ Babilɔn, á tésɔŋ, ḿbɔ́ŋ mete, a á eshhʉ̄ tepɔŋ, a á kwaʼ eshhʉ̄ tepɔŋ. Ndém a á lɛ ndɔ̄k áa taʼ leleŋ njhʉ̄, ŋ́ghʉ̄ á lákne.»
66018011	Megaŋ esaá ŋgɔŋ ntsem é si ŋgaʼtɛ ndāa melaʼ tésɔŋ mɛ́t, melaʼ mīi ŋiŋ yīi, a a zéŋ ezó á tsitsi esaá wɔp, a te zɛ́t.
66018012	Á tsitsi esaá páʼ gɔ́ɔl, páʼ atʉɛ́ ŋkāp, páʼ metɔ́ tee nzwiŋ, páʼ etók tshī lā. Ázō páʼ menzhó mīi, mɛ́ lɔɔ̄k mmɔʼ ntií ndap, mɛ́ tɔ́ŋ lɛ lɛ́ɛŋ tɛ́ mbáʼ, páʼ menzhó lefɔ, páʼ emɔ̄ʼ mepɔŋ menzhó, páʼ mmɔʼ ntií menzhó, ḿbāŋ lɛ gʉp lā. Ázō páʼ mmɔʼ ntií methʉ́ zīi, mɛ́ té gákne njʉ́ɔ ɔ́, páʼ ecū mīi mɛ́ lɔɔ̄k lesɔŋ eshʉ̄ɔ́ tɛ́ ncūŋte, páʼ methʉ́ mīi é teē nzwiŋ lā. Ázō páʼ mmɔʼ ntií atʉɛ́, páʼ atʉɛ́, páʼ mmɔʼ ntií metɔ́ lā.
66018013	Écū mīi mɛ́ tɔɔ̄, é lemtɛ azík mbɔŋ, páʼ kanɛl mbɔɔ amɔm, mbɔɔ míi, mbɔɔ aŋsaŋ lā, ŋ́ghʉ̄ emɔ̄ʼ melamńda. Ázō páʼ meluʼ, páʼ mevɛ̄t, páʼ afalíin, páʼ mvem etsō lā. Azō páʼ mefɔŋ, páʼ memvhō, páʼ melʉ́ɔ́, páʼ mekéléek lā. Ázō páʼ epuʼ, mbɔɔ páʼ epuʼ ncu lā.
66018014	Megaŋ esaá, e elé ánɛ tésɔŋ wuɔ mɛ́t gɛ: «Ajūɔ tsem zīi, o ke nɔ̄ŋ eshʉ́ɛ́ á lewɛ, á pú mmī tɛ ndaʼ. Lewūʼ cú pɔ́ lepɔŋ cú ntsem, é pú mmī, tɛ mɛ́ té láʼ ezéŋ lezēk éwú tshí ɛ́.»
66018015	Megaŋ esaá pīi, pɔ́ le táŋ esaá á tésɔŋ mɛ́t ndɔk ŋgúʼ, é shʉʼ ejʉ́ɔ ŋgʉɔ̄ʼ zīi, tésɔŋ wuɔ mɛ́t, a á jʉ́ɔ, énɔŋ ecɔʼɔ, étshí á ndeŋɛ ndéŋɛ́, égaʼte ela.
66018016	Énɔŋ elʉ́ɛ́ égɛ: «Mía mía tésɔŋ wuɔ a á eshhʉ̄ tepɔŋ, a á kwaʼ eshhʉ̄ tepɔŋ. Á tésɔŋ yīi mɛ́ le lɔ̄k menzhó lɛ́ɛŋ, mbɔɔ menzhó lefɔ, mbɔɔ mepaŋ menzhó, ńtswīŋ. Ńzéŋ ndɔ̄k emɔ̄ʼ ecū mīi, mɛ́ lɔɔ̄k á gɔ́ɔl, mbɔɔ metɔ́ pīi é teē nzwiŋ, mbɔɔ etók tshī, ńtswīŋ.
66018017	Ndém a á lɔk á taʼ leleŋ njhʉ̄, ńdɔk mbú ḿbík atʉtʉ lewūʼ mɛ́t.» Wɔ shuŋɔ‑mɛtúa ntshi, mbɔɔ epuɔ metsem pīi, pɔ́ lɔkɔ akɛnūʼ nzīŋɛ á mejʉʼ mejʉʼ, ńtáŋa esaá, ŋ́ghʉ̄ wɔ ghʉ afaʼ á ntē akɛnūʼ, mbɔɔ epuɔ metsem pīi, pɔ́ ghʉɛ afaʼ á ntē ntshi, ńdɔkɔ ŋgɔ́ɔ éwú, pɔ́ tshií azɔ́p á ndeŋɛ ndéŋɛ́,
66018018	ńnɔŋ njʉ́ɔ páʼ mía mía tésɔŋ, a á shhʉ́ tɛ ŋghī é nɔŋ ŋkɔ́ʼɔ, ŋ́gāʼte ndé ŋ́gɛ: «Nɔ́ŋ ntɔ́ŋɔ ŋ́gɛ, mmɔʼ mía mía tésɔŋ a lɛ te éwú, tɛ ntɔ́k á tésɔŋ wuɔ mɛ́t ɛ́.»
66018019	Ŋ́gē elé épúp, ńnɔŋ mbōko avhō, ŋ́gaʼtɛ ntshɔ́ɔ ntshi nnēk, ńdaa ndʉ́ɛ́ ŋ́gɛ: «Mía mía tésɔŋ wuɔ, á eshhʉ̄ tepɔŋ, a á kwaʼ eshhʉ̄ tepɔŋ. Mía mía tésɔŋ wuɔ mɛ́t, a ke lɔ̄k á tsitsi lewūʼ yi, ŋ́ghʉ̄, epuɔ metsem pīi, pɔ́ wɛɛ̄ mɛtúa ntshi, é wúʼ. Ndém a á lɔk á taʼ leleŋ njhʉ̄, ńdɔk mbú ḿbík.»
66018020	Ajūɔ tsem zīi, á lephū, a egɔ́ á ntē lekāk, páʼ tésɔŋ wuɔ a á lákne lā. Pɛ azɛ́, épuɔ Ndém, mbɔɔ meziŋ‑ntō, mbɔɔ metswi‑ŋke Ndém, e ekák azɛ́, páʼ Ndém a á tswá epuɔ tésɔŋ mɛ́t, ánɛ menu mīi pɔ́ gɛ nzóko efʉ̄ʼtɛ, ánɛ pɛ.
66018021	Taʼ cɔʼ Ndém, ŋ́gwɛ̄ mete, á lɛ ŋŋāʼ á tɔ́, á gɔ́ páʼ mía aluŋne lā, ŋ́gē emaʼ á ntē mía ntshi, ńnɔŋ ndʉ́ɛ́ ŋ́gɛ: «Á páʼa tɛ́, mɛ́ e láʼ ezéŋ emaʼ á mía mía tésɔŋ Babilɔn á ntē mía ntshi, tɛ mɛ́ le láʼ nzéŋ á yí njʉ́ɔ ɔ́.
66018022	Púp, mɛ́ le zéŋ njúʼ azɔp wɔ púʼ‑akékwɛlé, mbɔɔ wɔ zɔp‑azō ɔ́. Mɛ́ le zéŋ njúʼ azɔp wɔ tɔ́ŋ‑ndendɔ̄ŋ, mbɔɔ wɔ tɔ́ŋ‑ntaŋ á tésɔŋ mɛ́t ɛ́. Mɛ́ le zéŋ tsɔ taʼ ŋgaŋ levho, á tésɔŋ mɛ́t njʉ́ɔ ɔ́. Mɛ́ le zéŋ njúʼ á ŋiŋ á legɔʼ azō ɔ́.
66018023	Mmók láam, é le zéŋ á tésɔŋ ega mɛ́t ŋkɛ̄ʼ ɛ́. Mɛ́ le zéŋ njúʼ ŋghi tɛnzwí ŋge, pɔ́ nzwí yi á tésɔŋ ega mɛ́t ɛ́. A egɔ́ épúp melaʼ mīi, wɔ táŋ‑esaá é lɛ á tésɔŋ ega mɛ́t, ŋ́gɔ́ memía epuɔ á ndo esī atsetsáʼ. Á lɔk mekaŋ mí ŋghʉ̄, elāʼ elāʼ é fa nzhɛ.»
66018024	Mɛ́ é jʉ́ɔ metshi metswi‑ŋke Ndém, mbɔɔ emi epuɔ Ndém, ŋ́ghʉ̄ emi epuɔ metsem pīi, mɛ́ le zwhí á wɔ́p á ndo esī atsetsáʼ, éwú.
66019001	Á tɔ́k épúp, meŋ zéŋ njúʼ mmɔʼ mía ŋghi, páʼ ŋghi atʉtʉ epuɔ lā, é gɔ́ á lephū ndʉ́ɛ́ ŋ́gɛ: «Alelúya, Ndém mé ghʉʉ̄, ŋiŋ á tswɛ́t. Awuʼte pɔ́ mete ntsem, e epú ŋgɔ́ á mbū Ndém yímpɛ.
66019002	Melaʼ mīi, a lɔɔ̄k anuúnē pɔ́ ndeŋ ndeŋ, tɛ́ nzáʼ ntsaŋ. A á ghʉ, mía mía ŋgaŋ agā menzwí yīi, a lɛɛ́ ndɔkɔ agā mbōko esī atsetsáʼ ntsem, á lákne. Ŋgaŋ agā menzwí wuɔ mɛ́t, a le pfɛttē metshi megaŋ afaʼ Ndém, Ndém a á ké ntsɔ́ʼ epak ánɛ yí.»
66019003	Atʉtʉ epuɔ mɛ́t, á zéŋ ndé leswhī leswhī ŋ́gɛ: «Alelúya, páʼ tésɔŋ wuɔ mɛ́t, a á pú eshhʉ́ lā, ŋghī mmók e fú enáŋa efhɔ́ɔ éwú, ékɔ́ʼɔ á meŋguʼ meŋguʼ.»
66019004	Epɔ̄ melʉɛ ntsɔp lekua megēm mbīa, mbɔɔ mena lekua pwɔ̄, é tswíʼte, ŋ́ŋɔ́ʼne tɛ ethū tsɔ́p é pfeŋ esī, á mvhɔ Ndém páʼ a naáŋ ánɛ akɔʼ lefɔ, ŋ́gūʼte á yí ndé ŋ́gɛ: « Á épúp, Alelúya.»
66019005	Mmɔʼ ŋghi é fhó ánɛ ajʉʼ akɔʼ lefɔ, ńdé ŋ́gɛ: «Pɛ metsem, megaŋ afaʼ Ndém, á wɛ́ pīi, pɛ juúʼ nchu yí, mémía epuɔ mbɔɔ epuɔ pīi é mɛɛ̄ emɛ ŋgɔ́, pɛ ewūʼte á Ndém yímpɛ.»
66019006	Meŋ zéŋ njúʼ mmɔʼ ŋghi, é gɔ́ páʼ ŋghi atʉtʉ epuɔ lā, ńnɔŋ nzwɛ̄nɛ páʼ amaane ntshi, mbɔɔ páʼ mía mía lefaŋ lā, ńdʉ́ɛ́ ŋ́gɛ: «Alelúya, Atsyapuɔ Ndém yímpɛ a á Atsyantsɔp, a á ghʉ mɛ́ jʉ́ɔ lefɔ tsí.
66019007	Ḿpɛ egáŋte ŋkák, ŋ́gyá mekuʼ á mbū Ndém melaʼ mīi, afʉʼ zīi Mɔ́ Njʉnjhʉ a gʉɔ mé ndaá ŋgyā, á kuʼ. Nzwí yi, a á ndáʼ ntswīŋ nnɛ̄t, tɛ nnɔ̄ŋ nzwíʼtɛ.
66019008	Mɛ́ é yá nzhó ŋ́gɛ, a emāʼ ánɛ yí, nzhó mɛ́t é nɔŋ ŋgwāŋnɛ lɛ sɛ́t, nchʉ́ é pú te éwú ú, mbɔ mɛ́ le lɔ̄k mmɔʼ ntií ndap, mɛ́ tɔ́ŋ lɛ lɛ́ɛŋ, tɛ́ mbáʼ.» Ntií nzhó jʉɔ mɛ́t, e é si ndɔk ŋgɔ́ á ayiŋne mefaʼ mbɔŋ epuɔ Ndém.
66019009	Taʼ cɔʼ Ndém, á lé mé meŋ ŋ́gɛ: «Tí ŋ́gɛ: Meshhʉ̄ mbɔŋ é si ŋgɔ́ epuɔ pīi, mɛ́ é tɔ́ŋ á wɔ́p ánɛ lekāk alaá‑ŋgyā Mɔ́ Njʉnjhʉ.» Ńzéŋ ndé á mbū meŋ ŋ́gɛ: «Meshuŋne muɔ, é si ŋgɔ́ meshuŋne, ńtúɔ́ á nchu Ndém.»
66019010	Meŋ ndɛ̄ɛ ntswíʼte á mekhu yí, ŋ́ŋɔ́ʼne tɛ athū á pfeŋ esī, ŋ́gɔ̄ á ŋguʼté á yí, tɛ́ á lé mé meŋ ŋ́gɛ: «Ndɛ́ʼ o eghʉ̄ épúp. Meŋ á azá ŋgaŋ afaʼ Ndém páʼ wu, mbɔɔ páʼ epɔ̄ memía pú pīi, pɔ́ ziŋɛ ánɛ mekhu Yɛɛ́so. Ndém tɛ́ o pɔŋteé á lewuʼte.» Anuúnē zīi Yɛɛ́so a le ziʼné epuɔ, aziɛ́ mé tshoneé á ŋiŋ á letswi ŋke yí.
66019011	Meŋ ndɛ̄ɛ njʉ́ɔ, lephū é tsɔ́ʼɔ ntshí, ńjʉ́ɔ á féfhɔ́ lʉ́ɔ́ á ŋwak, ŋiŋ yīi a naáŋ á ndo éwú, lezēŋ tsí é gɔ́ lɛ Te sɛt‑nzem, mbɔɔ lɛ Nziŋ‑ndeŋ ndeŋ, a lɔɔ̄k á ndeŋ ndeŋ tɛ́ ndʉɔ́ʼ ncu, ńzéŋ ndɔ̄k á ndeŋ ndeŋ tɛ nzáʼ ntsaŋ.
66019012	Menēk ŋgaŋ, é gɔ́ páʼ melē mmók lā, mecɔʼ lefɔ tɛ nzáne é tɔʼte á athū yí, mmɔʼ lezēŋ é tíne ánɛ yí, ŋiŋ á nɔŋ te nzhɛ́ɛ ajū mīi, é lɔkɔ ndʉ́ɛ́ ɛ́, ńdaʼ yí.
66019013	Á maʼ nzhó efwɔ̄k ánɛ yí, mbɔ mɛ́ nnōʼ á ntē metshi. Lezēŋ tsīi mɛ́ lɔkɔ ntɔ́ŋɔ á yí é gɔ́ lɛ, Ashuŋne Ndém.
66019014	Wɔ lʉɔ́ʼ‑ncu pīi, pɔ́ é athʉ́ lephū, é gɔ́ á nzem nzhɛ̄nɛ á yí, ńnáŋte azɔ́p ánɛ meféfhɔ́ melʉ́ɔ́, ńzwík mefhɔ́ menzhó, mɛ́ lɔk á lɛ́ɛŋ tɛ́ ncūŋte, é láne lɛ kwɛ́t.
66019015	Mmɔʼ ŋŋí ncu é nɔŋ ntúɔ́ á nchu yí, ŋ́gɔ́ á swíswí, á lɔkɔ ŋgɔ̄ á ndʉɔ́ʼ ŋgɔŋ ntsem. A a lʉɔ́ʼ tɛ ejhʉ́, ésáʼ á wɔ́p, té ŋiŋ ŋŋíʼne á yí. Éneŋte á wɔ́p páʼ mɛ́ neŋtɛ ntá athʉ́, ńdɔkɔ ŋkíɛ́ meluʼ lā. Éghʉ épúp, é lɔkɔ tswi azāŋalɔ́ŋ Atsyantsɔp Ndém.
66019016	Mmɔʼ lezēŋ é tíne ánɛ nzhó efwɔ̄k zi, mbɔɔ ánɛ ntā yí, ŋ́gɔ́ lɛ: «Efɔ mefɔ, mbɔɔ lɛ Atsyantsɔp.»
66019017	Meŋ zéŋ njʉ́ɔ á taʼ cɔʼ Ndém, á tshí ánɛ lezēk nu, ńnɔŋ ŋgāʼtɛ mé ŋghi teté, á mbū meséŋ ntsem pīi, é nnɔŋ ŋghítɛ á tɛ athʉ́ lephū ŋ́gɛ: «Pɛ eshʉ̄ʼ, ńcúʼte, ńjhʉ́ á mía mía lekāk Ndém,
66019018	ḿpfɛ́t mbap nnɛ̄t mefɔ, mbɔɔ ezi wɔ tɛŋgyā memía mennɔ ncu, mbɔɔ ezi mete epuɔ, mbɔɔ ezi melʉ́ɔ́ pɔ́ epuɔ pīi, pɔ́ naŋteé á ndo éwú, mbɔɔ ezi epuɔ menɔŋ metsem, tɛ a láʼa ke gɔ́ á ŋiŋ yīi, a naáŋ á ŋga athū yí, tɛ a láʼa ke gɔ́ á ŋiŋ yīi, a á apuʼ, tɛ a láʼa ke gɔ́ mémía epuɔ ká epuɔ pīi é mɛɛ̄ emɛ ŋgɔ́.
66019019	Meŋ zéŋ jʉ́ɔ á na, mbɔɔ mefɔ ŋgɔŋ ntsem, ŋ́ghʉ̄ wɔ maʼ‑ncu pɔ́p, pɔ́ cúʼte ŋgɔ̄ á ndʉɔ́ʼ ŋiŋ yīi, a naáŋ ánɛ féfhɔ́ lʉ́ɔ́, ézéŋ elʉɔ́ʼ eyí nnɔ ncu.
66019020	Mɛ́ gɔ á na, ńzéŋ ŋgɔ̄ á ntaŋ‑mela ŋ́gɛ, yí é ntswi‑ŋke Ndém. Mbɔ a le ghʉ̄ meŋkʉʼne menu, á mvhɔ na mɛ́t, ńdɔk ŋghʉ̄, epuɔ pīi pɔ́ le tswí ayiŋne na, ńnɔŋ ŋgūʼtɛ akeke zí, é fa nzhɛ. Mɛ́ gɔ á na, pɔ́ ntaŋ‑mela mɛ́t, ḿmāʼ á wɔ́p nte, á ntē mmók meka.
66019021	Ŋiŋ yīi a á nnáŋ ánɛ féfhɔ́ lʉ́ɔ́, á lɔk ŋŋí ncu zīi, e é nnɔŋ efhɔ́ɔ á nchu yí ntúɔ́, ńzwhíte nnɔ ncu na. Meséŋ ntsem, é shʉʼ mpfɛ́t mbap nnɛ̄t zɔp tɛ nzwɛ́t.
66020001	Meŋ zéŋ njʉ́ɔ taʼ cɔʼ Ndém, á fhó á athʉ́ lephū esóʼo, ŋ́gwɛ̄ á kí lelɔk ntsɔ́ʼ apeŋte á mbū yí, pɔ́ mmɔʼ mía mía tsyɛ́ɛn.
66020002	Ŋ́gɔ̄ á na ntap ntap, ńdɔ̄k á tsyɛ́ɛn ŋkwɛ́t á yí, a a láʼ egɔ́ ŋkwɛ́t kwɛɛ́t, ánɛ meŋguʼ ntsāʼ. Na ntap ntap mɛ́t, mé si ŋgɔ́ nnū zīi, e le fhó tɛ efʉʼ mvhɔ, mɛ́ tɔ́ŋ á yí lɛ Sɛ́ta, mbɔɔ lɛ Ŋgaŋ Mbo.
66020003	Ŋkwɛ́t á yí épúp, ḿmāʼ á ntē apeŋte, ńtsɛ́t, ńdɔ̄k á kí ŋkɛ̄, ŋ́gɛ ndɛ́ʼ á zéŋ ŋghʉ̄, ŋgɔŋ ntsem é fa nzhɛ, tɛ meŋguʼ ntsāʼ e eláʼ ntɔ́k. Meŋguʼ ntsāʼ é tɔ́k épúp, mɛ́ enáʼ ŋkɛ́ʼɛ á yí, ánɛ méŋ agáʼ afʉʼ.
66020004	Á tɔ́k épúp, meŋ zéŋ njʉ́ɔ ekɔʼ lefɔ, epuɔ pīi pɔ́ nnáŋte éwú, mɛ́ yá mete á mbū pɔ́p, á lelɔk esáʼ epuɔ. Meŋ zéŋ njʉ́ɔ egega epuɔ pīi, mɛ́ le zaʼté ethū tsɔ́p melaʼ mīi, pɔ́ le kuʼté ashuŋne Ndém, ńnɔŋ eshúŋɔ á ŋiŋ yīi, Yɛɛ́so a ewiɛ́. Égega epuɔ pīi, pɔ́ lɛ te wūʼte á na mbɔɔ akeke zí í, ḿbiŋ te véŋ ŋ́gɛ, mɛ́ etshí á ayiŋne na, á mvhɔ eshhʉ̄ pɔ́p, mbɔɔ ánɛ apū zɔ́p ɔ́. Ndém á ghʉ, epuɔ puɔ mɛ́t, é zím ánɛ lewhʉ̄, pɔ́ a Klísto é sáʼ ŋgɔŋ, ánɛ meŋguʼ ntsāʼ.
66020005	E é si ŋgɔ́ mvhɔ lezīm ánɛ lewhʉ̄. Emɔ̄ʼ epuɔ pīi pɔ́ le kwhʉtéē, Ndém a lɛ te ghʉ̄ pɔ́ zím ánɛ lewhʉ̄ ɛ́, tɛ meŋguʼ ntsāʼ muɔ e eláʼ ntɔ́k.
66020006	Meshhʉ̄ mbɔŋ é si ŋgɔ́ epuɔ pīi, Ndém a á ghʉ pɔ́ zím ánɛ lewhʉ̄. Ánɛ mvhɔ lezīm ánɛ lewhʉ̄ jʉɔ mɛ́t, pɔ́ é si ŋgɔ́ epuɔ Ndém, pɔ́ té shʉʼ ezéŋ ekwhʉ́te emɔ̄ʼ legʉɔ ɔ́. Pɔ́ e shʉʼ egɔ́ éwɔ nnɔŋ‑epɔʼ Ndém, mbɔɔ epi Klísto. Pɔ́ a Klísto e esáʼ ŋgɔŋ, ánɛ meŋguʼ ntsāʼ mwɔ̄.
66020007	Meŋguʼ ntsāʼ mɛ́t e láʼ etɔ́k tɛ emi, mɛ́ ekɛ́ʼɛ á Sɛ́ta, éfhó á apeŋte efók á yí.
66020008	A ezéŋ ŋgʉɔ ŋghʉ̄, epuɔ ŋgɔŋ meshhʉ̄ lekua e efā nzhɛ. Mɛ́ tɔɔ́ŋ epuɔ mɛ́t lɛ Gɔ́ɔk mbɔɔ lɛ Magɔ́ɔk. A a shʉʼ ecúʼte á wɔ́p, á legʉɔ ndʉɔ́ʼ ncu. Nzwiŋ wɔ́p, é zaneé páʼ mvem asaŋasáŋá, á legʉ̄ŋ ntshi lā.
66020009	Meŋ jʉ́ɔ, pɔ́ pú njhʉ́ esī atsetsáʼ ntsem, ḿbú ŋkɛ́nne á tésɔŋ epuɔ Ndém, á tésɔŋ yīi, Ndém a kɔ̄ɔŋ. Táʼ, mmɔʼ mmók é piŋ efhó á lephū, ḿbú mbík á wɔ́p.
66020010	Ŋ́gɔ́ mé Sɛ́ta, á ŋiŋ yīi a á nɔŋ ŋghʉ̄ɛ pɔ́ faa nzhɛ, mɛ́ tshóne á yí mmāʼ á ntē mía mía mmók meka, á lezēŋ na pɔ́ ntaŋ‑mela ŋ́gɛ, yí é ntswi‑ŋke Ndém. Pɔ́ e náŋ enáŋa éwú á ntē ŋgeŋge, étsōʼ pɔ́ ezokó á lemiʼɛ.
66020011	Á tɔ́k épúp, meŋ jʉ́ɔ mmɔʼ mía mía féfhɔ́ akɔʼ lefɔ, mbɔɔ ŋiŋ yīi a naáŋ éwú. Esī atsetsáʼ pɔ́ lephū é pú mmī á mvhɔ yí, tɛ mɛ́ té zéŋ njʉ́ɔ ɔ́.
66020012	Meŋ zéŋ njʉ́ɔ epuɔ pīi, pɔ́ lē ŋkwʉ́te, mémía epuɔ mbɔɔ epuɔ pīi é mɛɛ̄ emɛ ŋgɔ́, pɔ́ tshíte á ajʉʼ, á mvhɔ akɔʼ lefɔ mɛ́t, ńjʉ́ɔ mɛ́ ŋáʼa membúʼ aŋwaʼne. Ńzéŋ jʉ́ɔ mɛ́ ŋáʼa mmɔʼ lepúʼ aŋwaʼne, é gɔ́ etsi, mɛ́ le tí nzēŋ epuɔ pīi, pɔ́ wɛɛ̄ lenāŋ leswhī éwú. Mɛ́ fhó ánɛ mefaʼ awíɛ awíɛ mīi, a le ghʉ̄ʉ̄, mɛ́ tí á ntē meŋwaʼne, tɛ́ nzáʼ ntsaŋ zi.
66020013	Epuɔ pīi, ntshi é le lɔ̄k á wɔ́p, pɔ́ zéŋ efhó á ntshi ntóte. Lewhʉ̄ á tsɔ́ʼ epuɔ pīi, pɔ́ lē ŋkwhʉ́te. Alāʼ mepfhō, á tsɔ́ʼ epuɔ pīi pɔ́ lē ŋkwhʉ́te. Mɛ́ fhó ánɛ mefaʼ awíɛ awíɛ, ńzáʼ ezi ntsaŋ.
66020014	Mɛ́ maʼ á lewhʉ̄ pɔ́ apwɛt, á ntē mía mía mmók. Lemaʼ á wɔ́p, á ntē mía mía mmók mɛ́t, a á si ŋgɔ́ á lezēŋ ŋkwhʉ́ mmɔʼ legʉɔ.
66020015	Mɛ́ le zéŋ mbú ḿmāʼ á ŋiŋ ntsem yīi, lezēŋ tsí é lɛ te nti tií á ntē aŋwaʼne nzēŋ epuɔ pīi, pɔ́ wɛɛ̄ lenāŋ leswhī ɛ́, á ntē mía mía mmók.
66021001	Á tɔ́k épúp, meŋ zéŋ njʉ́ɔ lephū leswhī, mbɔɔ esī atsetsáʼ eswhī. Mbɔ mvhɔ lephū, pɔ́ mvhɔ esī atsetsáʼ, e é mi, mía ntshi á zéŋ te azí zɛ́t.
66021002	Ńjʉ́ɔ á tésɔŋ Ndém, á Yelósalɛm eswhī, á fhó á lephū, á lezēŋ Ndém esóʼo, ŋ́gɔ́ páʼ nzwí ŋge yīi, a á tswiŋ nnɛ̄t zi, ńdɔkɔ nzwíʼtɛ á ndō yi lā.
66021003	Meŋ zéŋ júʼ mmɔʼ ŋghi teté, é fhó á ajʉʼ akɔʼ lefɔ, ńdé ŋ́gɛ: «Awuɔ yīi Ndém a á ghʉ lenaŋá tsí, á nnɔ epuɔ menɔŋ lāa. A a cʉ́ʼɛ enáŋa áa á tsetsɛlɛ pɔ́p. Epuɔ menɔŋ e ecʉ́ʼ á alāʼ zí, a egɔ́ á Ndém wɔp, ŋ́gɔ́ á nnɔ pɔ́p
66021004	ńtsíʼne ntshi nnēk zɔ́p ntsem. Lewhʉ̄ a á le zɛ́t. Ŋiŋ a á le zéŋ lewhʉ̄ ndā a. Ŋiŋ a á le zéŋ ŋgāʼtɛ ɛ́. Ŋiŋ a á le zéŋ ŋgʉɔ̄ʼ njʉ́ɔ ɔ́. Mbɔ mezwiŋ menu, é mi.»
66021005	Ŋiŋ yīi a naáŋ ánɛ akɔʼ lefɔ, a á lé ŋ́gɛ: «Awuɔ yīi meŋ gɔ á ŋghʉɛ́ ajūɔ tsem leswhī leswhī la.» Ḿbiŋ ndé mé meŋ ŋ́gɛ: «Tí ŋ́gɛ, meshuŋne muɔ é si ŋgɔ́ anuúnē, ŋ́gɔ́ á ajʉʼ éwú ŋgɔ́ épúp.»
66021006	Ńzéŋ ndé mé meŋ ŋ́gɛ: «Á pú nzōko. Meŋ á si ŋgɔ́ á Alfa, ŋ́gɔ́ á Omega, ńdɔkɔ ndʉ́ɛ́ nzií, ńzéŋ ŋgɔ́ nzokó. Ŋiŋ yīi, nzi ntshi é si nzáŋa á yí, meŋ a yá á yí ntshi ndémndēm yīi, é fhɔ́ɔ ánɛ lesaʼá‑ntshi ntúɔ́, ŋ́ghʉ̄ɛ mɛ́ taa á lezēŋ Ndém, a enú.
66021007	Ŋiŋ yīi a á lʉɔ́ʼ tɛ njhʉ́, meŋ a shʉʼ eyá á yí ntshi wuɔ mɛ́t, égɔ́ á Ndém yi, a egɔ́ á méŋ ga.
66021008	Ḿbiŋ ŋgɔ́ mé epuɔ pīi pɔ́ cɔ̄ʼe, ŋ́gɔ́ mé wɔ te júʼ‑nchu Ndém, ŋ́gɔ́ mé epuɔ pīi athū zɔ́p á lē mbék, ŋ́gɔ́ mé wɔ zwhíte‑epuɔ, ŋ́gɔ́ me megaŋ agā, ŋ́gɔ́ mé megaŋ lekaŋ, ŋ́gɔ́ mé wɔ wuʼte‑mesī, mbɔɔ wɔ táŋ‑mela metsem, mbɔ azɔ́p ajʉʼ á ntē mía mía mmók meka yīi, é si ŋgīʼnɛ. Wɔ́p á legɔ̄ á ntē mmók ega mɛ́t, a á si ŋgɔ́ á wɔ́p á lezēŋ ŋkwhʉ́ emɔ̄ʼ legʉɔ.»
66021009	Mmɔʼ cɔʼ Ndém, á nnɔ mecɔʼ Ndém esambīa pīi, pɔ́ ŋgwɛ̄ mendɔ̄ŋ esambīa á mbū pɔ́p, mezoknzem ŋgʉɔ̄ʼ esambīa, é gɔ́ á ntē éwú tɛ ndó, á shʉʼ eshúŋne á mbū meŋ, ńdé ŋ́gɛ: «Shʉʼɛ̄, meŋ etswī á wú á nzwí ŋge, á nzwí Mɔ́ Njʉnjhʉ.»
66021010	Azwakne Ndém á shʉʼ ŋkó ánɛ meŋ, cɔʼ Ndém á tswíʼ á gá, ńdɔk ŋgʉ̄ɔ mé ntsɔʼ mmɔʼ mía mía sisia lekwɛ̄t, ńtswī á gá á tésɔŋ Ndém, á Yelósalɛm, á nɔŋ efhɔ́ɔ á lephū, á lezēŋ Ndém esóʼo.
66021011	Shʉ́shɔ́k Ndém á gɔ́ éwú ŋŋwāŋnɛ, ŋ́ŋwāŋne páʼ tɔ́ yīi, a teē nzwiŋ, mɛ́ tɔ́ŋ lɛ jáspe lā, éfók lɛ púú páʼ ŋglaási lā.
66021012	Mbɔ mɛ́ le pɔ́ mmɔʼ mía mía akɛ, á kɔ́ʼ mé athʉ́ tɛʼ, ńdɔk ŋkɛ́ne. Menchu é gɔ́ ntsɔp pīa mé legēm. Taʼ cɔʼ Ndém, á tshí ánɛ ewiɛ́ nchu akɛ lɛ́. Menzēŋ etseŋ ŋgyā Islaɛl ntsɔp pīa mé legēm, é tíne ánɛ menchu akɛ mɛ́t.
66021013	Menchu akɛ mɛ́ntɛ́t, é gɔ́ á mbuʼ esaáʼ‑nu tésɔŋ. Menchu mɛ́ntɛ́t, é gɔ́ ánɛ mbuʼ ŋkɔŋ. Menchu mɛ́ntɛ́t, é gɔ́ á mbuʼ ntsēŋ. Emi mɛ́ntɛ́t, é gɔ́ á mbuʼ mbií‑nu.
66021014	Mbɔ mɛ́ le lɔ̄k memía metɔ́ ntsɔp pīa mé legēm, ńnɔ̄ŋ atseŋ akɛ tésɔŋ mɛ́t. Menzēŋ meziŋ‑ntō Mɔ́ Njʉnjhʉ ntsɔp pīa mé legēm, é tíne ánɛ metɔ́ mɛ́t.
66021015	Cɔʼ Ndém yīi, a á nnɔŋ eshúŋnɛ á mbū meŋ, á wɛ atsém ajū mīi, mɛ́ lɔkɔ mbíɛ́ efʉʼ azō, mbɔ mɛ́ le lɔ̄k á gɔ́ɔl tɛ ncūŋte, azō mɛ́t á gɔ́ páʼ taʼ akekaʼa lā, ŋ́gɔ̄ elɔk efʉʼ á tésɔŋ, mbɔɔ menchu akɛ, mbɔɔ akɛ tésɔŋ.
66021016	Tésɔŋ mɛ́t a lɛ meshhʉ̄ lekua, mmɔʼ eshhʉ̄ é té mmɔʼ tɔ́k. Cɔʼ Ndém á lɔk atsém ajū mwɔ̄ efʉ̄ʼ, á gɔ́ mekílo ntsāʼ pīa mé mekílo ŋkhʉ epīa. Meshhʉ̄ lekua pɔ́ lekɔ̄ʼ á athʉ́, é pú ŋgɔ́ áa ntāʼ ntshí.
66021017	Á fʉʼ akɛ, á kɔ́ʼ á athʉ́ memíta ntsɔp pīa megēm esambīa, mbɔ a á lɔk efʉʼ zīi, epuɔ menɔŋ é lɛɛ́ ndɔkɔ efʉ̄ʼɛ azō afʉʼ mɛ́t, tɛ́ efʉ̄ʼ.
66021018	Mɛ́ le lɔ̄k mmɔʼ ntií metɔ́ tee nzwiŋ, mɛ́ tɔ́ŋ lɛ jáspe, tɛ́ mbɔ́ akɛ mɛ́t. Ajuɔ tsem zīi á mbɔ pɔɔ́ á tésɔŋ mɛ́t, á nɔŋ ŋwāŋnɛ páʼ ŋglaási lā, mbɔ mɛ́ le lɔ̄k á mbɔŋ gɔ́ɔl tɛ́ mbɔ́.
66021019	Mɛ́ le lɔ̄k metɔ́ tee nzwiŋ ntií ntsem, ńtswīŋ atseŋ akɛ jʉɔ mɛ́t. Mɛ́ le lɔ̄k á jáspe, ńtswīŋ mvhɔ tɔ́. Ńdɔ̄k á safíi, ńtswīŋ á tɔ́ mbáte pīa. Ńdɔ̄k á kalseduan, ńtswīŋ á tɔ́ mbáte tɛ́t. Ńdɔ̄k á emɛlɔɔde, ńtswīŋ á tɔ́ mbáte lekua.
66021020	Ńdɔ̄k á saaduan, ńtswīŋ á tɔ́ mbáte táa. Ńdɔ̄k á kɔɔnalin, ńtswīŋ á tɔ́ mbáte ntokó. Ńdɔ̄k á klisolít, ńtswīŋ á tɔ́ mbáte esambīa. Ńdɔ̄k á bɛlil, ńtswīŋ á tɔ́ mbáte lefaá. Ńdɔ̄k á topāze, ńtswīŋ á tɔ́ mbáte levuʼɔ́. Ńdɔ̄k á klizopláze, ńtswīŋ á tɔ́ mbáte legēm. Ńdɔ̄k á yasɛ̄ŋte, ńtswīŋ á tɔ́ mbáte ntsɔp zɛ́mɔʼɔ́. Ńdɔ̄k á ametiste, ńtswīŋ á tɔ́ mbáte ntsɔp pīa.
66021021	Menchu akɛ ntsɔp pīa, é lɛ etók tshī ntsɔp pīa, á lɔk ŋgɔ́ mbɔ, mɛ́ le lɔ̄k á taʼ atók tshī, tɛ́ ncūŋte ewíɛ́ nchu lɛ́. Mía mía mɛnzhɛ yīi, a le tɔ́k á tésɔŋ, a le nɔ̄ŋ ŋŋwaŋnɛ páʼ ŋglaási lā, mbɔ mɛ́ le lɔ̄k á mbɔŋ gɔ́ɔl tɛ́ nchʉ̄.
66021022	Meŋ ké te á Mía Ŋgyā Ndém, á tésɔŋ mɛ́t jʉ́ɔ. Á gɔ́ páʼ, eyi Mía Ŋgyā Ndém a á si ŋgɔ́ á Atsyapuɔ, á Atsyantsɔp Ndém méŋwɛ̄t, ńzéŋ ŋgɔ́ á Mɔ́ Njʉnjhʉ.
66021023	Lezēk nu, ká lezēk saŋ mé te pɔ́ŋ á lekɛʼɛ á tésɔŋ wuɔ mɛ́t ɛ́, shʉ́shɔ́k Ndém mé si ŋkɛ̄ʼɛ á yí, ŋkaʼ yí é gɔ́ á Mɔ́ Njʉnjhʉ.
66021024	Ŋgɔŋ ntsem, e shʉʼ eziŋ ánɛ ŋkaʼ yí, mefɔ ŋgɔŋ ntsem e lɔ̄k lewūʼ tsɔ́p eshʉ̄ʼ mé éwú.
66021025	Mɛ́ té ndáʼa aleʼé, ńtsɛ́tɛ menchu tésɔŋ wuɔ mɛ́t ɛ́, melaʼ mīi, nzém e te ndáʼa eséŋɛ éwú ú.
66021026	Mɛ́ e fú enáŋa efhɔ́ɔ á ŋgɔŋ ŋgɔŋ, élɔkɔ lewūʼ pɔ́ mekuʼ, éshʉʼɛ éwú.
66021027	Epe, é té ndáʼa ŋkúɔ́ á tésɔŋ ega mɛ́t ɛ́. Wɔ fʉʼte‑mele anu, mbɔɔ wɔ táŋ‑mela, é té ndáʼa ŋkúɔ́ azɔ́p éwú ú. Epuɔ pīi, mɛ́ lē ntī nzēŋ mɔ́p á ntē aŋwaʼne Mɔ́ Njʉnjhʉ, á nnɔ wɔ wɛ‑lenāŋ leswhī, mé e láʼ ekó éwú.
66022001	Cɔʼ Ndém á zéŋ ntswī á gá mmɔʼ mía ntshi yīi, é ghʉɛ mɛ́ taa á lezēŋ Ndém, é nɔŋ ŋwāŋnɛ páʼ ŋglaási lā. Ńnɔŋ efhɔ́ɔ ánɛ akɔʼ Lefɔ Ndém, pɔ́ Mɔ́ Njʉnjhʉ ntúɔ́.
66022002	Ńcúu á tsetsɛlɛ mía mía mɛnzhɛ tésɔŋ. Athʉ́ zīi á ghʉɛ mɛ́ gɔ́ɔ éwú, á tshí á legʉ̄ŋ ntshi mɛ́t ŋkɔʼɔ́ epīa, mbɔ á gɛ nzémɛ ŋgʉɔ ntsɔp pīa mé legēm ánɛ taʼ ŋguʼ, ńdɔkɔ ndʉ́ɛ́ á taʼ legʉɔ ánɛ taʼ saŋ. Mɛ́ lɔɔ̄k mefho methʉ́ muɔ mɛ́t, tɛ́ ntɛ̄ epuɔ menɔŋ á ŋgɔŋ.
66022003	Ndɔ, e te e fú egɔ́ ánɛ tésɔŋ wuɔ mɛt ɛ́. Akɔʼ Lefɔ Ndém, pɔ́ Mɔ́ Njhʉnjhʉ, á fú enáŋa egɔ́ áa éwú. Wɔ júʼ‑nchu Ndém, e enáŋa ŋgyáa á lepɛ á mbū yí.
66022004	Ńnɔŋ njʉ́ɔ eshhʉ̄ yí, lezēŋ tsí e egɔ́ nti tií, á mvhɔ eshhʉ̄ pɔ́p.
66022005	Etsōʼ e é le zɛ́t, ŋiŋ a á le zéŋ ntsá á yí á lejʉ̄ɔ ŋkaʼ yīi, é fhɔ́ɔ ánɛ láam á. A á le zéŋ ntsá á yí á lejʉ̄ɔ ŋkaʼ yīi, é fhɔ́ɔ ánɛ lezēk nu ú. A egɔ́ épúp melaʼ mīi, Atsyapuɔ Ndém a a lɔk ŋkaʼ yí, ékɛʼɛ á wɔ́p. Púp, pɔ́ a pɔ́p e egɔ́ mefɔ á meŋguʼ meŋguʼ.
66022006	Cɔʼ Ndém, á zéŋ ndé á mbū meŋ ŋ́gɛ: «Meshuŋne muɔ, é ajʉʼ éwú ŋgɔ́ épúp, ŋ́gɔ́ á anuúnē. Atsyapuɔ Ndém páʼ a le yá Azwakne zí á mbū metswi‑ŋke pí lā, a le tó á cɔʼ yi á mbū wɔ júʼ‑nchu yí ŋ́gɛ, a eshʉʼ ntswī á wɔ́p ajū mīi, a pɔŋteé á leshʉʼ, tɛ á cʉʼɛ́ eshʉʼ shʉʼe.»
66022007	Cɔʼ Ndém, á zéŋ ndé ŋ́gɛ: «Yɛɛ́so a á si ndʉ́ɛ́ ŋ́gɛ: awuɔ yīi, meŋ cʉʼɛ́ eshʉʼ eshʉʼ lā. Eshhʉ̄ mbɔŋ á si ŋgɔ́ á ŋiŋ yīi, a á si nzīŋɛ páʼ ŋke wuɔ yīi, Ndém a le tswī á ntē aŋwaʼne jʉɔ, é si ndʉ́ɛ́ épúp.»
66022008	Meŋ Jáaŋ, meŋ nde júʼ menu mɛ́t, ńzéŋ njʉ́ɔ. Ńjúʼ, ńzéŋ njʉ́ɔ épúp, ńtswíʼte á mekhu cɔʼ Ndém yīi, a ke nɔ̄ŋ ntswii á gá menu mɛ́t, ŋ́ŋɔ́ʼne tɛ athū zá á pfeŋ esī, ŋ́gɔ̄ á ŋguʼté á yí.
66022009	Tɛ́ á lé mé meŋ ŋ́gɛ: «Ndɛ́ʼ o eghʉ̄ʉ épúp. Meŋ á azá ŋgaŋ afaʼ Ndém páʼ wu, mbɔɔ páʼ epɔ̄ memía pú, métswi‑ŋke Ndém, mbɔɔ páʼ epuɔ pīi pɔ́ ziīŋ páʼ menu mīi, é ntē aŋwaʼne ega, é si ndʉ́ɛ́ épúp. Ndém, tɛ́ o pɔŋteé á lewuʼte á yí.»
66022010	Cɔʼ Ndém, á zéŋ ndé á mbū meŋ ŋ́gɛ: «Ndɛ́ʼ o eféŋ ŋke yīi, Ndém a á tswi á ntē aŋwaʼne jʉɔ, á ntsem, melaʼ mīi njhʉ̄ zīi, menu mɛ́t é gʉɔ mé mbūɔ̄, e é páte.
66022011	Ŋiŋ yīi, a te si nnáŋa ndeŋ ndeŋ páʼ Ndém a á si ŋkɔ̄ŋɔ, a etswiʼne nnáŋ épúp, ńdɔk ŋgʉ̄ɔ mé mvhɔ mbōo. Ŋiŋ yīi epe é lē mpféŋ á yí, a etswiʼne ndɔ̄k epe, nnáŋ mbōo. Táʼ, ŋiŋ yīi a á si nzīŋɛ ndeŋ ndeŋ, páʼ Ndém a á si ŋkɔ̄ŋɔ, a etswiʼne nnáŋ épúp, ńdɔk ŋgʉ̄ɔ mé mvhɔ. Ŋiŋ yīi a á ŋiŋ Ndém, a etswiʼne ndɛ̄tne ánɛ Ndém, ńdɔk ŋgʉ̄ɔ mé mvhɔ.»
66022012	Yɛɛ́so, a á si ŋké ndʉ́ɛ́ ŋ́gɛ: «Awuɔ yīi meŋ cʉʼɛ́ eshʉʼ shʉʼe lāa. Ége eshʉʼ épúp, éwɛ ntaŋá, éfhó ánɛ afaʼ awiɛ́ awiɛ́, tɛ́ e yá eyí.
66022013	Meŋ á si ŋgɔ́ á Alfa, ŋ́gɔ́ á Omega, ńdɔkɔ ndʉ́ɛ́ mvhɔ, ŋ́gɔ́ nzem, ńdɔkɔ ndʉ́ɛ́ nzií, ŋ́gɔ́ nzokó.»
66022014	Eshhʉ̄ mbɔŋ, a á si ŋgɔ́ á ŋiŋ yīi, a á si esōko menzhó mí, e elá, tɛ ŋgɔ́ yīi, a gɔ́ elɔ̄ɔk nchu ŋkāʼ, ŋ́kó á ntē tésɔŋ, ńjhʉ́ ntá athʉ́ zīi, é ghʉɛ mɛ́ gɔ́ɔ éwú.
66022015	Ŋ́ké ŋgɔ́ mé megaŋ epe, mbɔɔ megaŋ lekaŋ, mbɔɔ megaŋ agā, mbɔɔ wɔ zwhíte‑epuɔ, mbɔɔ wɔ wuʼte‑mesī, mbɔɔ ŋiŋ ntsem yīi, a kɔɔ̄ŋ á letāŋ mela, tɛ ndɔ̄k emiɛ́ tɛ́ nnáŋ, pɔ́ ezɛ́t á nzem apɛ́ tésɔŋ.
66022016	Yɛɛ́so á zéŋ ndé ŋ́gɛ: «Meŋ nde tó á cɔʼ ga ŋ́gɛ, a eshʉʼ ntswī ŋke wuɔ, á mbū pɛ pīi, pɛ é ntē meŋgyā alúŋ epuɔ Yɛɛ́so. Meŋ á si ŋgɔ́ atɔ̄p, ánɛ ndhu Ndavít. Ŋ́gɔ́ á cɔʼ saŋ yīi, a ŋwaŋnɛ, ḿbhʉ́ɛ melanjhʉ̄.»
66022017	Azwakne Ndém, pɔ́ nzwí ŋge é si ndʉ́ɛ́ ŋ́gɛ: «Shʉʼɛ̄.» Ŋiŋ yīi a á si njúʼɔ ajʉɔ anu, a elé azí ŋ́gɛ: «Shʉʼɛ̄.» Ŋiŋ yīi agāk zí á si eshhʉ́ɛ, a eshʉ̄ʼ. Ŋiŋ yīi a á kɔŋ, a eshʉʼ ntswí ntshi ndémndēm, éyi é ghʉɛ mɛ́ gɔ́ɔ éwú, ńnú.
66022018	Meŋ Jáaŋ, meŋ á si ntswɛ̄tɛ á ŋiŋ ntsem yīi, a á júʼ ŋke yīi, Ndém a á tswi á ntē aŋwaʼne jʉɔ ŋ́gɛ, ŋiŋ a tswiʼnɛ azō éwú, mbɔ Ndém a a láʼ etswiʼne ŋgeŋge zīi, mɛ́ é ghíte á ntē aŋwaʼne ega, ánɛ ŋgeŋge zi.
66022019	Ŋiŋ a piŋɛ ntswɛ́tte azō, ánɛ ŋke yīi, Ndém a á tswi á ntē aŋwaʼne jʉɔ, mbɔ Ndém a a láʼ ekú ezí ntá athʉ́ zīi, é ghʉɛ mé gɔ́ɔ éwú, ékú azí ajʉʼ á ntē tésɔŋ Ndém. Mɛ́ é ghíte á tésɔŋ, pɔ́ athʉ́ mɛ́t, á ntē aŋwaʼne ega.
66022020	Ŋiŋ yīi a á si ntswīi ŋ́gɛ, menu mɛ́t é anuúnē, a á si ndʉ́ɛ́ ŋ́gɛ: «Kwaʼ anuúnē, meŋ cʉʼɛ́ eshʉʼ shʉʼe.» Á épúp, shʉʼɛ̄ mé Atsyapuɔ Yɛɛ́so.
66022021	Ŋ́gɛ Atsyapuɔ Yɛɛ́so a elɛ ŋghʉ̄ anu mbɔŋ té ndhʉ, ánɛ epuɔ Ndém metsem.
