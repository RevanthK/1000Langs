40001001	Yeeshu Maseeh aur Raaja Ḍeiviḍ, Abraham ke palwaar rahin. Aur i ulog ke generaishan ke lisṭ hei.
40001002	Abraham se leke Raaja Ḍeiviḍ tak, ulog ke baap daada i rahin: Abraham, Aayzak, Jeims, Juḍas aur uske bhaiya, (Juḍas ke laṛka Perez aur Zerah. Zerah ke amma Tamaar rahi.) Aur Perez se Hisron peida bhais. Aur Hisron se Eraam peida bhais. Aur Eraam se Ameenaadaab aur Ameenaadaab se Nahshon, aur Nahshon se Salmon, aur Salmon aur Raahaab se Boaz, aur Boaz aur Ruth se Obed, aur Obed se Jesse aur Jesse se Ḍeiviḍ Raaja peida bhais. (6B)Ḍeiviḍ se leke Baibilon meñ des se nikaare tak Yeeshu ke baap-daada i rahin, Ḍeiviḍ aur Uriyah ke patni se Soloman peida bhais. Aur Soloman ke laṛka Rahbaam ke laṛka Abiyaah aur Abiyaah ke laṛka Aasa aur Aasa ke laṛka Yahoshaafaat aur Yahoshaafaat se Jeraam aur Jeraam ke beṭa Uzziah, aur Uzziah se Jotaam ke laṛka Aahaaz se Hizkiyaah peida bhais. Aur Hizkiyaah se Manashe aur Manashe ke laṛka Aamon ke laṛka Josiah peida bhais. Fir Josiah se Jakunyaah aur uske bhaiya peida bhais.
40001012	Ulog ke des se nikaare ke ṭaaim se, Yeeshu ke peida hoy ke ṭaaim tak, uske baap daada i rahin: Jakunyaah, Shaaltiyal, Zarubbabel, Abihud, Ilyaakim, Azar, Zadok aur Akhim; Ilihud, Ilaayja, Maaltaan, Jeims aur Josaf jon Meri ke admi raha, aur jisse Yeeshu peida bhais.
40001017	Abraham se Ḍeiviḍ tak chauda (14) generaishan raha. Aur Ḍeiviḍ se Baibilon meñ bandi bane tak chauda generaishan aur rahin. Aur Maseeh ke peida hoy tak chauda generaishan aur rahin.
40001018	Ab Yeeshu ke peidaais i rakam bhais. Uske amma Meri ke mañgni Josaf, jon ki Raaja Ḍeiviḍ ke palwaar ke raha, uske sañghe bhais raha. Lekin eise bhais ki uske sañghe rahe se pahile hee Meri Pawitr Aatma ke taagat se amma bane waali rahi.
40001019	Uske admi Josaf chuppe se uske chhoṛe maañgat raha, kaahe ke u ek dharmi admi raha aur Meri ke badnaam nai kare maañgat raha.
40001020	Josaf i sab baat sochat raha ki uske sapna meñ Prabhu ke duut i bolte dekhaay dees, “Josaf, Ḍeiviḍ ke laṛka! Meri ke jon bachcha hoi, u Pawitr Aatma se hei, uske aapan ghare laay se nai ḍaraao.
40001021	Meri ek laṛka peida kari aur tum uske naam Yeeshu rakhna, kaahe ke u aapan log ke paap se bachaai.”
40001022	I sab i khaatir hoi ki nabi ke muh se Prabhu jon cheej bolis raha, u puura hoy jaai.
40001023	“Dekho ek kuaari, maañ bane waali hoi aur ek laṛka peida kari. Aur uske naam Immanuel rakkha jaai, jiske matlab hei Parmeshwar, hamaar sañghe hei.”
40001024	Josaf neeñd se uṭh ke Prabhu ke duut ke mutaabik, Meri se saadi karke aapan ghare laais.
40001025	Josaf, Meri ke lage tab tak nai gais jab tak laṛka peida nai bhais. Aur Josaf uske naam Yeeshu rakkhis.
40002001	Yeeshu ke peidaais Juḍia ke Bethlaham meñ raaja Heraḍ ke ṭaaim bhay raha. Iske baad waaismen eesṭ se Yarushalam aain,
40002002	aur bolin, “Juḍia meñ jon abhi peida bhais hei, u raaja kahañ hei? Ham log uske taara nikarte dekha. Ham uske weship kare aaya hei.”
40002003	I sun ke Raaja Heraḍ aur Yarushalam ke log ghabraay gain.
40002004	Raaja sab baṛa paadri aur Yahuudi jaati ke baṛkuan log ke sabha bolaais aur puuchhis, “Maseeha kahañ peida hoi?”
40002005	Ulog jawaab deen, “Juḍia ke Bethlaham meñ, kaahe ke yahi baat nabi log likhin hei.
40002006	‘E Juḍia ke Bethlaham tum mahaan hei kaahe ke tum meñ se ek agua nikri jon Israayel meñ hamaar log ke rakhwaali kari.”‘
40002007	Heraḍ baad meñ waaismen ke chuppe se bolaais aur ulog se puuchh ke i pata lagaais ki u taara kon ṭaaim ulog ke dekhaais raha.
40002008	Fir ulog ke Bethlaham bhej ke bolis, “Jaao, laṛka ke ṭheek se pata lagaao aur paay ke hamme khabar karo, ki ham bhi jaay ke uske weship kare saki.”
40002009	Ulog raaja ke baat maan ke chal deen. Jon taara ulog eesṭ meñ nikarte dekhin raha, ulog ke aage aage chalte chalte, u jagha ruk gais jahañ laṛka raha.
40002010	Ulog taara dekh ke bahut khusi bhain.
40002011	Ghar ke bhittar jaay ke ulog laṛka ke uske amma Meri ke sañghe dekhin aur uske namaste karin. Fir aapan aapan theili khol ke uske lohbaan, sona, aur gandras gifṭ meñ deen.
40002012	Baad meñ ulog ke sapna meñ i chetaaoni mila raha ki ulog Heraḍ ke lage nai lauṭe, yahi khaatir ulog dusra rasta se des se chala gain.
40002013	Ulog ke jaay ke baad Prabhu ke duut Josaf ke sapna meñ dekhaais aur bolis, “Uṭho, laṛka aur uske amma ke leke Ijipt des bhaag jaao. Jab tak ham nai bolega, wahiñ rahna, kaahe ke Heraḍ i laṛka ke marwaay ke waaste khoje hei.”
40002014	Josaf uṭha aur wahi raat laṛka aur uske amma ke leke Ijipt des chal dees,
40002015	aur Heraḍ ke mare tak wahiñ raha, jisse nabi ke muh se nikra baat jon Prabhu bolis raha, u puura hoi, “Ham Ijipt des se aapan laṛka ke bolaaya hei.”
40002016	Heraḍ ke i dekh ke bahut gussa aais ki eesṭ ke waaismen uske dhokha dees. U aapan saulja log ke bhejis aur waaismen ke mutaabik Bethlaham ke agal bagal ke u sab laṛkan ke marwaay dees, jon dui saal ke ya aur bhi chhoṭa rahin.
40002017	Tab Jeremaayah nabi ke i baat puura hois,
40002018	“Ramah meñ roy aur gaay ke awaaj sunaais. Raichal aapan laṛkan ke waaste rowat rahi, aur u aapan aañsu koi ke pochhe nai det rahi, kaahe ke ulog sab mar gain raha.”
40002019	Heraḍ ke maut ke baad Prabhu ke duut Ijipt des meñ Josaf ke sapna meñ dekhaay dees aur bolis,
40002020	“Uṭho, bachcha aur uske amma ke leke Israayel des chala jaao, kaahe ke laṛka ke jon log maare maañgat rahin, ab ulog mar gain hei”
40002021	Josaf uṭha aur laṛka aur uske amma ke leke Israayel des chala gais.
40002022	Jab u sunis ki Archelaus aapan bappa ke jagha pe Juḍia meñ raaj kare hei, yahi kaaran huañ jaay se ḍarat raha, aur sapna meñ jeise bataawa gais raha, Galeel chala gais,
40002023	aur huañ Naasrat naam ke gaaoñ meñ jaay ke bas gais, ki jeise nabi log bataay rahin, puura hoi, “Uske Naasri bola jaai.”
40003001	U ṭaaim Yuhanna baptisma de waala Juḍia ke ḍezaṭ meñ aay ke parchaar kare laga.
40003002	U bolis, “Aapan paap se pastaao! Swarag ke raaj aay waala hei.”
40003003	Yuhanna wahi admi raha jiske baare meñ Aayzaaya nabi bolis raha, “Ḍezaṭ meñ koi chillaay chillaay ke bole hei, ‘Prabhu ke waaste rasta taiyaar karo! Uske khaatir rasta seedha karo” ’
40003004	Yuhanna, uuñṭ ke baar ke kapṛa pahinat raha. Aur aapan kamar meñ chamṛa ke peṭi baañdhat raha. Uske khaana tiḍḍi (locust) aur asli madh raha.
40003005	Tab Yarushalam ke aur sab Juḍia aur Joḍan ke agal bagal ke des ke log Yuhanna ke lage aawe lagin.
40003006	Ulog aapan aapan paap maan ke Joḍan nadi meñ Yuhanna se baptisma lewat rahin.
40003007	Jab se Farisi aur Saduuki log baptisma ke khaatir uske lage aay lagin tab u ulog se bolis, “Saañp ke laṛkan! Kon tum log ke Parmeshwar ke aay waala gussa se bhaage ke bolis hei?”
40003008	Pastaao, aur aapan paap ke maafi ke khaatir achchha kaam karo.
40003009	Aur i nai sochna ki tum saja se bache sakta hei kaahe ke tum Abraham ke palwaar hei. Ham tumme bataata hei ki Parmeshwar i patthar ke Abraham ke waaste laṛkan meñ badle sake hei.
40003010	Peṛ ke jaṛ pe ṭañgaari rakh dewa gay hei, jon peṛ achchha fal nai dewe hei, u kaaṭa jaay hei aur aagi meñ feka jaay hei.
40003011	Ham to tum log ke paani se pastaawa ke baptisma deta hei, lekin jon hamaar pichchhe aay waala hei, u ham se baṛa taagat waala hei. Ham uske juuta bhi khole laayk nai hei. U tumme Pawitr Aatma aur aagi se baptisma dei.
40003012	Uske haath meñ suup hei. Wahi se u aapan dhaan osaay ke safa kari. U aapan dhaan sheḍ meñ jama kari, aur bhuusi ke kabhi nai butewaala aagi meñ jhok dei.
40003013	Yeeshu Yuhanna se baptisma lewe ke khaatir, Galeel se Joḍan nadi ke kinaare aais.
40003014	Lekin Yuhanna uske i bol ke roke maañgat raha, “Hamme to tum se baptisma lewe ke raha. Tum hamaar lage kaahe aaya hei?”
40003015	Lekin Yeeshu usse bolis, “Abhi eise hoy deo, kaahe ke i hamaar khaatir bahut jaruuri hei ki ham Parmeshwar ke ichchha puura kari.” Ispe Yuhanna Yeeshu ke baat maan lees.
40003016	Baptisma ke baad jab Yeeshu paani se bahire nikris, tab dekhis ki wahi ṭaaim swarag khul gais aur Parmeshwar ke Aatma ek kabuttar ke rakam uske uppar utre hei.
40003017	Aur swarag se i awaaj sunaais, “I hamaar pyaara laṛka hei. Ham isse bahut khusi hei.”
40004001	Tab Aatma Yeeshu ke suunsaan jagha le gais, jisse saitaan uske ṭesṭ le sake.
40004002	Yeeshu chaalis (40) roj aur chaalis raat bina kuchh khaay raha, iske baad uske bahut bhuuk lagis.
40004003	Aur saitaan uske lage aais aur bolis, “Agar tum Parmeshwar ke laṛka hei, to bolo ki i patthar roṭi ban jaay.”
40004004	Yeeshu jawaab dees, “Baaibal meñ likhaan hei, ‘Admi khali roṭi se nai lekin Parmeshwar ke muh se nikra vachan se jinda rahe hei.”‘
40004005	Tab saitaan uske pawitr jagha le jaay ke aur Mandir ke ek uchcha jagha pe khaṛa kar dees.
40004006	Aur bolis, “Agar tum Parmeshwar ke laṛka hei, to nichche kuud jaao, kaahe ke Baaibal meñ likhaan hei, ‘ki Parmeshwar tumhaar khaatir ainjals ke hukum dei aur aapan haath pe uṭhaay lei, ki kahiñ eise nai hoy ki tumhaar goṛ ke patthar se choṭ lage.”‘
40004007	Yeeshu usse bolis, “I bhi likhaan hei ki tum Prabhu aapan Parmeshwar ke ṭesṭ nai leo.”
40004008	Fir saitaan uske ek baṛa uchcha pahaaṛ pe le gais aur dunia ke sab raaj aur uske sakti dekhaay ke bolis,
40004009	“Agar tum hamaar aage jhuk ke hamme weship karega to ham tumme i sab de dega.”
40004010	Tab Yeeshu usse bolis, “Duur haṭ jaao saitaan! Kaahe ke likhaan hei, ‘Tum aapan Prabhu, Parmeshwar ke hee weship karo aur khali wahi ke sewa karo.”‘
40004011	Ispe saitaan Yeeshu ke chhoṛ ke chala gais aur ainjals aay ke uske sewa kare lagin.
40004012	Yeeshu jab i sunis ki Yuhanna jel meñ hei, tab u Galeel chala gais.
40004013	Yeeshu Naasrat ke chhoṛ ke Kafarnahuum ṭaaun meñ jaay ke rahe laga. I ṭaaun Galeel ke laik ke kinaare Jabluun aur Naptaali ke des meñ hei.
40004014	Ki jisse Parmeshwar ke baare meñ vachan, jon Aayzaaya nabi bolis raha, puura hoi,
40004015	“E Jabluun aur Naptaali, ke des aur dharti jon samundar ke kinaare hei aur Joḍan ke eesṭ meñ hei, sab Galeel aur Saamri ke jameen suno.”
40004016	“Jon log añdhiyaar meñ rahin ulog baṛa roshni dekhi. Aur jon maut ke chhaaiñ meñ beiṭhin raha ulog pe laaiṭ chamki.”
40004017	U ṭaaim se Yeeshu parchaar kare laga aur i bole laga, “Aapan dil se pastaao, kaahe ke swarag ke raaj nagichche aay gais hei.”
40004018	Galeel ke laik ke kinaare chalte Yeeshu dui bhaiya log ke dekhis, Saayman jon ke Peeṭa bolaawa jaat raha aur uske bhaiya Enḍru, u duuno laik meñ jaal ḍaalat rahin, kaahe ke duuno machhua rahin.
40004019	Yeeshu ulog se bolis, “Hamaar pichchhe chale aao, ham tumme admi pakṛewaala banaayga.”
40004020	Ulog jaldi se aapan aapan jaal chhoṛ ke uske pichchhe hoy leen.
40004021	Yeeshu aage gais aur Jeims aur Yuhanna jon Zabdi ke laṛka log rahin, ulog ke dekhis. Ulog aapan bappa ke sañghe bauṭ meñ beiṭh ke jaal banaawat rahin. Yeeshu ulog ke bolaais aur bolis ki uske pichchhe aay jaay.
40004022	Ulog jaldi se bauṭ aur aapan bappa ke chhoṛ ke uske pichchhe hoy leen.
40004023	Yeeshu Galeel bhar meñ chech meñ ghuum ghuum ke sikhaat raha aur Parmeshwar ke raaj ke parchaar karat raha. Aur ulog ke sab rakam ke bimaari ṭheek karat raha aur dukh duur karat raha.
40004024	Uske naam puura Siria meñ feil gais. Tab sab log mirgi, lakwa aur ḍher rakam ke bimaari aur museebat meñ fase admi log aur pagla log ke Yeeshu ke lage laain aur u ulog ke achchha karat raha.
40004025	Galeel, Juḍia, Yarushalam ke das ṭaaun se jon ke Dekapulis bolaawa jaat raha, aur Joḍan ke u paar se bahut log aain, aur ek baṛa bheeṛ uske pichchhe chale lagin.
40005001	Yeeshu bheeṛ dekhis tab uppar pahaaṛ pe jaay ke beiṭh gais, aur chela log uske lage aain.
40005002	Tab Yeeshu ulog ke sikhaay laga.
40005003	Dhann hei ulog jon saadhaaran hei aur Parmeshwar ke sahaare jiye hei kaahe ke swarag ke raaj eisane log ke hei.
40005004	Dhann hei ulog jon dukhi hei ulog ke saanti mili.
40005005	Dhann hei ulog jon naram dil ke hei kaahe ke ulog dharti ke hakdaar hoiyeñ
40005006	Dhann hei ulog jon dharam ke waaste bhuuka aur pyaasa hei kaahe ke ulog ke sab cheej mil jaai.
40005007	Dhann hei ulog jon dayaalu hei kaahe ke ulog pe bhi daya kara jaai!
40005008	Dhann hei ulog jon ke dil safa hei kaahe ke ulog Parmeshwar ke dekhi.
40005009	Dhann hei ulog jon sab ke milaay waala rahe hei, kaahe ke u Parmeshwar ke laṛka kahaai!
40005010	Dhann hei ulog jon achchha kaam ke waaste sataawa jaay hei kaahe ke swarag ke raaj weisane log ke khaatir hei.
40005011	Dhann hei tum log, jab admi log hamaar khaatir tumme sataai aur tumhaar waaste jhuuṭ aur kharaab kharaab baat boli, kaahe ke tum hamaar khaatir kaam karta hei.
40005012	Khusi raho, tumme swarag meñ baṛa fal mili. Bahut roj pahile nabi log ke, admi log yahi rakam se sataain raha
40005013	Tum dharti pe sab ke waaste neemak ke rakam hei. Jab neemak ke sawaad nai rahe jaay hei tab u khaana ke keise sawaad kari? Uske to khali feka aur kachra jaai.
40005014	Tum puura dunia meñ ek batti ke rakam hei. Agar pahaaṛ pe basti hei, to u luke nai sake hei.
40005015	Batti baar ke koi hañḍi ke nichche nai rakkhe hei, lekin uske uchcha jagha pe rakkha jaay hei ki u ghar meñ sab log ke añjora de saki.
40005016	Aapan batti admi log ke saamne chamkan deo, ki jisse sab koi tumhaar achchha kaam dekh le aur tum aapan Pita jon swarag meñ hei uske naam ke baṛaai karo.
40005017	I nai samajhna ki ham nabi log ke likhaan ruuls aur Maozas ke kaanuun ke khatam kare aaya hei. Ham uske khatam kare nai lekin puura kare aaya hei.
40005018	Swarag aur dharti miṭ jaay sake hei. Lekin ham promis karta hei ki ek koma ya fulsṭop kaanuun se gaayab nai hoi. Jon sab likhaan hei, uske puura hoy ke hei.
40005019	Agar tum koi ek chhoṭa aur khaas hukum ke nikaar dega aur dusra ke yahi sikhaayga to tum swarag meñ sab se chhoṭa kahaayga. Lekin agar tum ruuls ke maanega aur uske ijjat karke sab ke sikhaayga, tab tum swarag meñ mahaan maana jaayga.
40005020	Agar tum Farisi aur agua log se baṛh ke ruuls nai paalan karega to swarag ke raaj meñ kabhi nai jaay sakega.
40005021	Tum janta hei ki ham log ke purania log ke bataawa gay raha ki hatya nai karna, aur jon koi khuun kari uske koṭ meñ saja mili.
40005022	Lekin ham i promis karta hei ki agar tum koi pe gussa kara tab uske mukadma meñ aay ke paṛi. Aur agar tum koi ke beokuuf bolega tab bhi tumme koṭ le jaawa jaai. Aur agar tum koi ke bekaar bolega, tab tumme narak ke aagi meñ saja mili.
40005023	Tab agar tum aapan daan, bedi pe chaṛhaaywaala hei aur tumme yaad aais ki koi tum se gussa hei, tab aapan daan wahi bedi pe chhoṛ deo.
40005024	Aur jaay ke pahile usse milo, fir aay ke aapan daan Parmeshwar ke chaṛhaao.
40005025	Koṭ meñ le jaay se pahile, tum dos lagaay waala admi se dosti kar leo. Agar tum i nai karega, tab tumme jaj ke haath meñ de dewa jaai aur u tumme eisan ofisa ke haath meñ de dei ki u tumme jel meñ bhej dei
40005026	Ham tumme bataata hei ki jab tak tum aapan karja ke ek ek senṭ bhar nai dega, tab tak tum huañ se nikre nai paayga.
40005027	I to tum suna hei ki jon bola gais hei, “Tum aḍalṭri nai karna.”
40005028	Lekin ham tumme bataata hei, agar tum dusra aurat ke kharaab najar se dekhega, to tum aapan bichaar meñ gir gaya hei.
40005029	Yahi khaatir agar tumhaar raaiṭ aañkhi tum se paap karaay hei to uske nikaar ke feñk deo, kaahe ke tumhaar khaatir yahi ṭheek hei ki tumhaar deñhi ke ek hissa gawaay deo naa ki puura deñhi ke narak meñ jhok dewa jaay.
40005030	Agar tumhaar raaiṭ haath se paap hoy jaay to uske kaaṭ ke feñk deo, kaahe ke tumhaar waaste yahi achchha hei ki tumhaar ek hissa naas hoy jaay aur tumhaar puura deñhi narak meñ nai chhoṛa jaay.
40005031	Tumme i bhi bataawa gay hei ki agar ek admi aapan aurat chhoṛe hei to uske ḍivos ke noṭis likh ke de ke paṛi.
40005032	Lekin ham tumme i bataata hei ke aapan aurat ke nai chhoṛo jab tak ki u koi bhayaanak sekshual paap nai kari. Agar tum uske chhoṛ dega to tum uske aage faitful nai rahega, aur jon koi bhi uske sañghe saadi kari, u bhi faitful nai rahi.
40005033	Tum suna hei ki tumhaar baap daada se i bataawa gay raha, “Kabhi Prabhu ke naam leke jhuuṭa kasam nai khaana, jabtak uske puura nai kare paayga.”
40005034	Lekin ham tumme i bataata hei ki kabhi swarag ke kasam nai khaana! Kaahe ke swarag, Parmeshwar ke siñghaasan hei.
40005035	Naa to dharti ke, kaahe ke dharti Parmeshwar ke goṛ ke peeṛha hei, naa to Yarushalam ke, kaahe ke u bhi baṛa raaja log ke siṭi hei.
40005036	Aapan muuṛ ke bhi kasam nai khaana kaahe ke tum aapan ek baar ke bhi kariya ya ujjar nai kare sakta hei.
40005037	Jab tum promis karo to, “Haañ ya naa” meñ hoy ke chaahi. Isse jaada sab saitaan ke bagal se aay hei.
40005038	Jeise ki tumme bataawa gay hei ki, “Aañkhi ke badle aañkhi aur daañt ke badle daañt.”
40005039	Lekin ham tum se bataata hei ki agar tumme koi kuchh kare to tum badla nai lena, agar koi tumhaar raaiṭ gaal pe thappaṛ maare to tum aapan lefṭ gaal de dena.
40005040	Agar koi mukadma karke tumhaar sheṭ le maañge to tum uske aapan koṭ bhi de dena.
40005041	Agar koi jabarjasti tumme ek maael bojha ḍhowaay to tum dui maael uske bojha ḍhoy lena.
40005042	Agar tum se koi cheej koi maañge to uske de deo. Agar koi udhaar maañge to karja de deo.
40005043	Tum log i suna hei ki bola gay hei, “Aapan paṛosi se prem karo aur aapan dusman se dusmani karo.”
40005044	Lekin ab ham tum se bolta hei ki aapan dusman se prem rakkho aur jon tumme sataay hei uske waaste preya karo.
40005045	Isse tum aapan swarag ke Pita ke laṛkan ban jaayga. Kaahe ke u achchha aur kharaab duuno pe suuraj chamkaay hei, aur achchha aur kharaab duuno pe paani barsaay hei.
40005046	Agar tum khali wahi se prem karega jon tum se prem kare hei, to tumhaar waaste kaa faayda? Yahi rakam to ṭeks baṭorewaala bhi kare hei.
40005047	Aur agar tum aapan yaar dost se khali baat karega, to kon baṛa kaam kara? Eisehiyeñ to aur sab abiswaasi bhi kare hei.
40005048	Yahi khaatir tum wahi rakam kaam karo, jeise tumhaar swarag ke Pita kaam kare hei
40006001	Saaodhaan raho! Sab log ke dekhaay ke khaatir aapan dharam ke kaam nai karo, kaahe ke tum aapan swarag ke Pita se fal nai paayga.
40006002	Jab tum koi gareeb ke daan deo, to dekhaawe ke khaatir nai deo, jeise ki ḍhoñgi, sabhaghar aur rasta meñ kare hei, ki jisse sab log ulog ke baṛaai kari. Ham tumme bataata hei ki ulog aapan fal paay leen hei.
40006003	Lekin jab tum koi gareeb ke madat karta hei ya daan deta hei tab koi ke janaao nai ki tum kaa deta hei.
40006004	I rakam tumhaar daan seekraṭ rahi aur tumhaar Pita jon sab jaane hei, tumme fal dei.
40006005	Jab tum preya karo to ḍhoñgi log ke rakam nai karo, kaahe ke sab log dekhaay ke waaste chech meñ aur rasta pe khaṛa hoy ke preya kare ke laaik kare hei, lekin ham tum se sachche bolta hei ki ulog aapan fal paay leen hei.
40006006	Jab tum preya karo to aapan ruum meñ jaay ke palla band kar leo aur akele meñ aapan Pita se preya karo. Tumhaar Pita, jon akele meñ bhi dekhe hei, tumme fal dei.
40006007	Jab tum preya karo to ulog ke rakam nai dohraao jon Parmeshwar ke nai jaane hei. U log samjhe hei ki lamba lamba preya kare se Parmeshwar ulog ke suni.
40006008	Ulog ke rakam nai bano. Tumhaar Pita tumhaar maañge se pahile jaane hei ki tumme kaa jaruuri hei.
40006009	Tum i rakam se preya karo, E hamaar Pita tum jon swarag meñ hei tumhaar naam pawitr maana jaay
40006010	Tumhaar raaj aawe aur tumhaar ichchha jeise swarag meñ puura hoy hei weisaiyeñ dharti pe bhi hoy.
40006011	Aaj ke waaste hamme roṭi deo
40006012	Hamaar galti maaf kar deo, jeise ham bhi aapan apraadhi log ke maaf kara hei.
40006013	Ṭesṭ se hamme duur rakkho aur hamme buraai se bachaao.
40006014	Agar tum dusra ke paap maaf karega, to tumhaar swarag ke Pita bhi tumme maaf kari.
40006015	Lekin agar tum dusra ke paap nai maaf karega, to tumhaar Pita bhi tumhaar paap nai maaf kari.
40006016	Ḍhoñgi log ke rakam muh banaay ke upwaas nai karo. Ulog aapan muh banaay le hei jisse sab log i jaane ki ulog upwaas kare hei. Ham tum log se sachche bataata hei ki ulog aapan fal paay leen.
40006017	Jab tum upwaas karo, to aapan muuṛ meñ tel lagaao aur haath muh dhoy leo.
40006018	Jisse sab log nai lekin khali tumhaar Pita jon dekhaawe nai hei, dekhi ki tum upwaas rakkha hei. Tumhaar Pita jon akele meñ sab cheej dekhe hei, tumme fal dei.
40006019	Dharti pe aapan waaste dhan nai jama karo, jahañ murcha pakaṛ le hei, kirwa khaay hei aur chor choraay le hei.
40006020	Swarag meñ aapan waaste dhan jama karo, jahañ pe naa to murcha lage hei, naa kirwa paṛe hei aur naa to chor lage hei.
40006021	Kaahe ke jahañ tumhaar dhan hei wahiñ tumhaar dil bhi laga rahi.
40006022	Tumhaar aañkhi tumhaar deñhi ke khaatir ek batti ke rakam hei. Jab u achchha hei, tab tumhaar puura deñhi meñ ujera rahi.
40006023	Lekin agar tumhaar aañkhi kharaab hei to tumhaar puura deñhi meñ añdhera rahi, yahi kaaran jon batti tum meñ hei, agar usman ujera nai hei to tum ketna baṛa añdhera meñ hei.
40006024	Koi bhi admi dui maalik ke sewa nai kare sake hei. U ya to ek se dusmani rakkhi aur dusra se prem kari, ya to ek ke maani aur dusra ke nai maani. Tum Parmeshwar aur sikka (peisa), duuno ke ek sañghe sewa nai kare sakta.
40006025	Ham tum log se bolta hei ki tum aapan jindagi ke khaatir wari nai karo, ki ham kon cheej khaayga aur kon cheej piyega aur kaa pahinega. Kaa tumhaar jaan, khaana aur kapṛa se baṛa nai hei?
40006026	Asmaan meñ chiṛia ke dekho, ulog naa to kuchh bowe hei aur naa kaaṭe hei, aur naa to khet meñ baṭore hei, to bhi tumhaar swarag ke Pita ulog ke khawaay hei. Kaa tum u sab se baṛh ke nai hei?
40006027	Kaa wari karke koi aapan umar baṛhaay sake hei?
40006028	Aur kaahe ke kapṛa ke waaste wari karta hei? Dekho jañgli fuul keise baṛhe hei. U naa to mehnat kare hei, aur naa to kapṛa siye hei?
40006029	Fir bhi ham tumme bataata hei ki Soloman aapan puura dhan daulat se bhi ekko ke baraabri nai kare sakis.
40006030	Parmeshwar jab khet ke graas jon aaj hei aur kal chuulha meñ jhok dewa jaai, uske eisan kapṛa pahinaay hei, to, E muurakh log, kaa u tumme nai pahinaai?
40006031	Yahi ke maare ham tum se bolta hei ki wari nai karo ki, “Ham kaa khaai, kaa pee aur kaa pahini?”
40006032	Kaahe ke i sab cheej ke chinta jon Parmeshwar pe biswaas nai kare hei, ulog kare hei. Tumhaar swarag ke Pita jaane hei ki tumme kon sab cheej ke jaruurat hei.
40006033	Tum sab se pahile Parmeshwar ke raaj aur uske dharam ke khoj meñ laga raho, aur i sab bhi tumme mil jaai.
40006034	To kal ke waaste wari nai karo. Kaahe ke kal ke chinta apne aap suljhaay jaai. Tumhaar waaste aaj ke chinta kaafi hei.
40007001	Dusra pe dos nai lagaao, ki jisse Parmeshwar tum pe bhi dos nai lagaai.
40007002	Jon rakam tum dusra pe dos lagaayga wahi rakam Parmeshwar bhi tum pe dos lagaai. Jeise tum dusra ke sañghe karega, weisaiyeñ tumhaar sañghe bhi hoi.
40007003	Jab tumme aapan aañkhi ke dhabba ke pata nai, to tum aapan bhaiya ke aañkhi ke meila kaahe dekhta hei?
40007004	Jab tumhaar aañkhi meñ dhabba hei tab tum aapan bhaiya se keise bolega, “Ham tumhaar aañkhi ke meila ke nikaar dei.”
40007005	Are ḍhoñgi! pahile aapan aañkhi meñ se dhabba nikaaro tab aapan bhaai ke aañkhi ke meila ṭheek se nikaare sakega.
40007006	Pawitr cheej kutta log ke nai deo. Ulog khali ghuum ke aṭek kari. Moti suar ke aage nai feko. Ulog uske aapan goṛ ke nichche kachar dei.
40007007	Maañgo to tumme dewa jaai, khojo to tumme mili, nok karo to tumhaar khaatir khola jaai.
40007008	Yahi khaatir jon koi maañge hei, uske mile hei, aur jon khoje hei u paawe hei, aur jon nok kare hei uske khaatir khola jaai.
40007009	Agar tumhaar laṛka tum se roṭi maañgi to tum meñ se eisan kon hei jon uske patthar dei?
40007010	Ya machhri maañgi, to uske saañp dei?
40007011	Kharaab hoy pe bhi agar tum log aapan laṛkan ke achchha achchha cheej deta hei, to tumhaar swarag ke Pita maañge waala ke achchha achchha cheej kaahe nai dei?
40007012	Jeise tum mañgta hei ki dusra log tumhaar sañghe kare, weisaiyeñ tum bhi uske sañghe karo. Yahi Maozas ke niyam aur nabi log ke ṭeeching ke matlab hei.
40007013	Patra rasta se halo. Chauṛa rasta u rasta hei jon bahut sahaj hei, aur wahi rasta museebat ke bagal le jaay hei, aur bahut log yahi rasta pe chale hei.
40007014	Lekin patra rasta kaṛa rasta hei aur wahi rasta jeewan ke paas le jaai, aur i khali thoṛa log ke mile hei.
40007015	Jhuṭṭa nabi log se husiaar rahna! Ulog bheṛa ke bhes meñ tumhaar lage aawe hei, lekin u bhittar se jañgli bheṛiya rahe hei.
40007016	Ulog ke fal se tum ulog ke jaan lega. Kaa kabhi kaaṭa waala peṛ se añguur aur anjeer (fig) fare hei?
40007017	Yahi rakam sab achchha peṛ achchha fal dewe hei aur kharaab peṛ kharaab fal dewe hei.
40007018	Achchha peṛ kharaab fal nai de sake hei aur naa kharaab peṛ achchha fal.
40007019	Jon peṛ achchha fal nai dewe, uske kaaṭ ke aagi meñ feñk dewa jaay hei.
40007020	Yahi waaste ulog ke fal se tum ulog ke jaan lega.
40007021	Jon log hamme “He Prabhu! He Prabhu” bole hei, ulog meñ sab ke sab swarag raaj meñ nai jaay saki, lekin ulog jon hamaar swarag ke Pita ke ichchha pe chale hei wahi log swarag ke raaj meñ jaay saki.
40007022	Nyaay ke roj bahut log ham se boli, “He Prabhu! Kaa ham tumhaar naam se parchaar nai kara? Kaa ham tumhaar naam leke saitaan nai nikaara aur bahut jaada chamatkaar nai dekhaaya?”
40007023	Lekin ham ulog ke bataayga, “Ham tum log ke nai janta. Dushṭ log hamaar saamne se duur hoy jaao!”
40007024	Jon hamaar i baat sune hei aur uspe chale hei, u ek samajhdaar admi ke rakam hei jon aapan ghar chaṭṭaan pe banaais hei.
40007025	Paani barsis, nadi meñ baaṛh aais, aañdhi chalis aur u ghar se ṭakraais. Tab bhi u ghar nai gira, kaahe ke u ghar ke faaunḍeishan, chaṭṭaan pe gaaṛa gay raha.
40007026	Jon koi hamaar i baat sune hei, lekin uspe nai chale hei, u ek muurakh ke rakam hei, jon baalu pe aapan ghar banaais.
40007027	Paani barsis, nadi meñ baaṛh aais, aañdhi chalis aur u ghar se ṭakraais. U ghar gir gais aur barbaad hoy gais.
40007028	Jab Yeeshu i sab baat kar ke khalaas kar dees, to bheeṛ uske updes se chakit hoy gain.
40007029	Kaahe ke u Maozas ke kaanuun ke ṭeecha log ke rakam nai lekin adhikaar se sikhaat raha.
40008001	Jab Yeeshu pahaaṛ se nichche aais, tab uske pichchhe ek baṛa bheeṛ hoy lees.
40008002	Wahi lage ek admi jiske koṛhi ke bimaari raha, Yeeshu ke saamne aay ke aur jhuk ke Yeeshu se bolis, “He Prabhu agar tum maañgo to hamme achchha kare sakta hei.”
40008003	Yeeshu aapan haath uspe rakh ke bolis, “Ham mañgta hei ki tum achchha hoy jaao.” aur wahi lage u achchha hoy gay.
40008004	Tab Yeeshu usse bolis, “Dekho, tum koi se iske baare meñ nai bataana, aur jaay ke aapan paadri ke dekhaao. Aur jaao, Maozas ke ruuls ke mutaabik aapan daan chaṛhaao, ki jisse tum sab ke khaatir gawaah ban jaao.”
40008005	Jab Yeeshu Kafarnahuum ke ṭaaun meñ aais raha, tab ek aami ke ofisa uske lage aay ke binti kare laga,
40008006	“He Prabhu, hamaar naukar ghar meñ bahut kaṛa peeṛa ke maare hile bhi nai sake hei.”
40008007	Yeeshu usse bolis, “Ham aay ke uske ṭheek kar dega.”
40008008	Lekin ofisa bolis, “He Prabhu ham to i laaik bhi nai hei ki tum hamaar ghare aao. Tum muh se khali bol deo to hamaar naukar achchha hoy jaai.
40008009	Ham bhi to koi baṛa ofisa ke nichche hei aur hamaar nichche bhi saulja log hei. Jab ham ek se bolta hei, ‘Jaao!’ to u jaay hei aur dusra se bolta hei, ‘Aao!’ to u aawe hei. Aapan naukar se bolta hei ki, ‘I karo’ to u kar de hei.”
40008010	Jab Yeeshu i baat sunis to chakit hoy gais aur jon sab uske pichchhe aat rahin, ulog se bolis, “Ham sachche bolta hei ki Israayel meñ ham aur koi admi meñ etna biswaas nai dekha!
40008011	Bahut log aiheñ aur Abraham, Aayzak aur Jeims ke sañghe swarag ke raaj meñ beiṭhi.
40008012	Lekin ulog jon ke huañ hoy ke chaahi, ulog ke añdhera meñ feñk dewa jaai, huañ pe ulog roi aur daañt peesi.”
40008013	Tab Yeeshu ofisa se bolis, “Jaao, jeisan tumhaar biswaas hei, weisaiyeñ tumhaar waaste hoi.” Uske naukar wahi ṭaaim achchha hoy gais.
40008014	Yeeshu Peeṭa ke ghare gais, to huañ u dekhis ki Peeṭa ke saas bahut bukhaar se bimaar hoy ke leṭi hei.
40008015	Yeeshu uske haath aapan haath meñ lees aur uske bukhaar utar gais. Aur u uṭh ke Yeeshu ke sewa kare lagis.
40008016	Sanjha ke ṭaaim Yeeshu ke lage bahut log laawa gain jon meñ saitaan rahin. Aur Yeeshu saitaan ke aapan vachan se nikaar dees aur sab bimaar log ke achchha kar dees.
40008017	Ki jisse Aayzaaya nabi jon cheej bolis raha, u sab puura hoy, “U hamlog ke bimaari ṭheek karis aur hamlog ke achchha banaais.”
40008018	Jab Yeeshu aapan chaaro bagal baṛa bheeṛ dekhis, tab chela log ke laik ke u paar jaay ke bolis.
40008019	Tab ek kaanuun ke guru uske lage aay ke bolis, “He guru, tum jahañ bhi jaayga, ham tumhaar pichchhe chalega.”
40008020	Yeeshu jawaab dees, “Lomṛi ke ghar aur chiṛia ke ghosla hoy hei, lekin Manush ke laṛka ke khaatir muuṛ rakkhe ke bhi jagha nai hei.”
40008021	Ek aur chela usse bolis, “He Prabhu, hamme mauka deo ki ham aapan bappa ke pahile jaay ke maṭṭi de dei.”
40008022	Yeeshu bolis, “Tum hamaar pichchhe aao, murda log ke aapan murda gaaṛan deo.”
40008023	Yeeshu bauṭ pe chaṛh gais aur uske chela log bhi sañghe hoy leen.
40008024	Wahi lage laik meñ eisan baṛa tufaan aais ki bauṭ ḍuube lagis. Lekin Yeeshu to sowat raha.
40008025	Chela log uske lage aay ke uske jagaain, aur bole lagin, “He Prabhu, ham log ke bachaay leo, ham log ḍubta hei!”
40008026	Yeeshu ulog se bolis, “Tum log kaahe ke ḍarta hei? Tumhaar biswaas kahañ hei?” Tab u uṭh ke paani aur hawa ke ḍaaṭis aur sab saanti hoy gais.
40008027	Aur sab log chakit hoy gain aur bole lagin, “I keisan admi hei ki iske hukum aañdhi aur tufaan bhi maane hei?”
40008028	Jab Yeeshu laik ke u paar Gadara ke des meñ gais, to dui admi jisman saitaan rahin, kabar se nikar ke usse milin. I saitaan etna kharaab raha ki u rasta se koi bhi jaay nai sakat raha.
40008029	Ulog chillaay ke bolin, “He Parmeshwar ke laṛka, tumme ham se kaa kaam hei? Kaa tum ṭaaim se pahile hamme saja dewe aaya hei?”
40008030	Thoṛa duur pe ek suar ke jhunḍ charat rahin.
40008031	Saitaan log Yeeshu se binti karin, “Agar tum hamme bahire nikaarega, to i suar ke jhunḍ meñ bhej deo.”
40008032	Yeeshu bolis, “Jaao!” Aur u sab nikar ke suar meñ ghus gain. Wahi lage suar ke jhunḍ uchcha karaar pe se jhapaṭ ke paani meñ ḍuub gain.
40008033	Aur suar ke charaay waala huañ se bhaag ke ṭaaun meñ jaay ke sab kuchh bataain, aur duuno admi ke baare meñ bhi bataain jon ke saitaan pakṛis raha.
40008034	Ṭaaun ke sab log Yeeshu se mile aain. Aur uske dekhte usse binti karin ki u huañ se bahire nikar jaay.
40009001	Yeeshu bauṭ meñ beiṭh ke u paar aapan gaaoñ meñ gais.
40009002	Huañ pe kuchh log ek lakwa se bimaar admi ke khaṭia pe rakh ke Yeeshu ke lage laain. Yeeshu ulog ke biswaas dekh ke u bimaria se bolis, “Hamaar dost, wari nai karo! Tumhaar paap maafi hoy gay hei.”
40009003	I sun ke Maozas ke kaanuun ke guru log apne meñ bolin, “I Parmeshwar ke buraai kare hei.”
40009004	Yeeshu ulog ke man ke baat jaan ke bolis, “Tum log aapan man meñ etna kharaab kaahe ke sochta hei?”
40009005	Sahaj kon cheej hei? I bole ke ki tumhaar paap maafi hoy gais ki i bole ke ki uṭho aur chalo firo.
40009006	Lekin tum sab ke dekhaayga ki Manush ke laṛka ke hak mila hei ki u dunia meñ paap ke maaf kare.” Aur Yeeshu u admi se bolis, “Aapan khaṭia uṭhaao aur aapan ghare chala jaao.”
40009007	U uṭh ke aapan ghare chala gais.
40009008	I dekh ke sab log ḍar gain aur Parmeshwar ke gun gaay lagin jon admi ke eisan kaam kare ke hak dees hei.
40009009	Jab Yeeshu huañ se chala gais, tab aage baṛh ke u Methiu naam ke ek admi ke ṭeks baṭorewaala kursi pe beiṭha dekhis. Yeeshu usse bolis, “Hamaar pichchhe aao.” Methiu uṭhis aur Yeeshu ke pichchhe hoy lees.
40009010	Aur jab Yeeshu Methiu ke ghare khaana khaay laga tab aur dusra ṭeks baṭorewaala log aur kuchh paapi aur chela log bhi huañ uske sañghe khaana khaay lagin.
40009011	I sab dekh ke Farisi log uske chela log se bolin, “Tumhaar guru, ṭeks baṭorewaala aur paapi log ke sañghe kaahe khaay piye hei?”
40009012	Yeeshu i sab sun ke ulog se bolis, “Bhala changa log ke ḍokṭa ke jaruurat nai howe hei lekin bimaria log ke jaruur howe hei.
40009013	Yahi khaatir tum jaay ke seekho jab Baaibal bole hei, ‘Ham bali nai mañgta hei, lekin dusra ke uppar daya karo.’ Ham achchha log ke nai lekin paapi log ke bolaay aaya hei.”
40009014	Tab ek roj Yuhanna Baptisma de waala ke chela log Yeeshu ke lage aay ke bole lagin, “Kaa kaaran hei ki ham aur Farisi etna upwaas rakhta hei, lekin tumhaar chela log to nai rakkhe hei?”
40009015	Yeeshu ulog se bolis, “Jab tak dulha baraati ke sañghe rahe hei, kaa ulog dukh meñ rahe hei? Nai. Lekin ek roj aai jab dulha ulog se alag hoy jaai aur u ṭaaim ulog upwaas rakhiyeñ.
40009016	Nawa kapṛa se puraana kapṛa pe chakti koi nai lagaawe hei, kaahe ke u chakti khichaay jaay hei aur kapṛa faṭ jaay hei.
40009017	Aur nawa añguur ke ras bhi puraana chamṛa ke jholi meñ nai bhara jaay hei, kaahe ke eise kare se chamṛa ke jholi faṭ jaai. Lekin haañ, taaja añguur ke ras nawa jholi meñ bhara jaay hei, yahi kaaran duuno ṭheek rahe hei.
40009018	Jab Yeeshu ulog se baat karat raha, tab ek ofisa aay ke uske saamne ghuṭna pe gir ke bolis, “Hamaar laṛki abhi abhi maris hei, lekin agar tum chal ke aur aapan haath uspe rakh deo to u jinda hoy jaai.”
40009019	Yeeshu uṭh ke aapan chela log ke leke uske sañghe chal paṛis.
40009020	Ek aurat jiske baarah saal se khuun bahat raha, pichchhe se aay ke Yeeshu ke kapṛa chhui lees.
40009021	U aapan man meñ bolat rahis, “Agar ham khali uske kapṛa chhui lei to achchha hoy jaayga.”
40009022	Yeeshu pichchhe ghuum ke uske dekhis aur bolis, “Beṭi, himmat rakkho, tumhaar biswaas tumme achchha kar dees hei.” U aurat wahi lage changi hoy gais.
40009023	Jab Yeeshu u ofisa ke ghare pahuñchis tab dekhis ki log gaay bajaay aur rowe hei.
40009024	U bolis, “Sab log bahire jaao! Laṛki mari nai hei. U khali sowe hei.” I baat pe sab log uske hasi uṛaay lagin.
40009025	Lekin jab bheeṛ ke bahire bhej dewa gay tab Yeeshu bhittar jaay ke laṛki ke haath pakṛis aur u jinda hoy gais.
40009026	I baat ke charcha sab des meñ feil gais.
40009027	Jab Yeeshu huañ se aage gais to dui añdha log uske pichchhe i chillaate aur bolaate aain, “E Ḍeiviḍ ke laṛka, ham pe daya karo.”
40009028	Jab u ghar meñ aais tab u dui añdha log uske lage aain. Yeeshu ulog se bolis, “Kaa tumme biswaas hei ki ham tum log ke ṭheek kare sakta hei?” Ulog bolin, “Haañ Prabhu.”
40009029	Tab Yeeshu ulog ke aañkhi chhui ke bolis, “Tumhaar biswaas ke kaaran tum achchha hoy jaayga.”
40009030	Aur ulog dekhe lagin. Yeeshu ulog ke samjhaais ki i baat koi se nai bataana.
40009031	Lekin u duuno jurte huañ se nikar ke sab koi se bataay deen aur Yeeshu ke i kaam ke charcha sab des meñ feil gais.
40009032	Jab ulog bahire jaat rahin, to kuchh log Yeeshu ke lage ek guuñga ke laain, jisman saitaan raha.
40009033	Aur jab saitaan nikar gais, to guuñga bole laga. Aur sab bheeṛ chakit hoy ke bolin, “Israayel meñ to eise hote ham kabhi nai dekha.”
40009034	Lekin Farisi log bolin, “Saitaan ke sardaar iske madat kare hei aur i saitaan ke bahire nikaare hei.”
40009035	Yeeshu sab gaaoñ aur ṭaaun meñ ghuumat raha. Ulog ke meeṭing ke jagha meñ updes karte aur Parmeshwar ke raaj ke achchha khabar parchaar karte, aur ketna log ke bimaari aur rog ke duur karte raha.
40009036	Jab Yeeshu bheeṛ ke dekhis, to uske man daya se bhar gais, kaahe ke ulog dukhi aur heraan lagat rahin, ulog u bheṛa ke rakam rahin, jon ke charaay waala nai raha.
40009037	Tab u aapan chela log se bolis, “Khet paka khaṛa hei lekin kaam kare waala thoṛa hei.”
40009038	Yahi khaatir khet ke maalik se bolo ki kaaṭe ke waaste kaam kare waala bheje.
40010001	Yeeshu aapan baarah chela log ke bolaay ke, ulog ke saitaan ke nikaare ke adhikaar dees aur sab rakam ke bimaari aur dukh ṭheek kare ke taagat dees.
40010002	U baarah chela log ke naam hei, Saayman jon Peeṭa ke naam se jaana jaat raha, aur uske bhaiya Enḍru, Zabdi ke laṛka Jeims aur uske bhaiya Yuhanna.
40010003	Filip aur Bartimaais, Thomas aur ṭeks lewaala Methiu, Halfai ke laṛka Jeims aur Taddai.
40010004	Saayman Kanaani aur Juḍas Iskariyoti jon Yeeshu ke pakaṛwaais raha.
40010005	U baarah chela log ke Yeeshu i bol ke bhejis, “Koi dusra jaat aur Saamri log ke koi ṭaaun meñ nai jaana.
40010006	Lekin Israayel ke gharaana ke heraan bheṛa log ke lage jaana.
40010007	Aur tum chalte chalte parchaar karna ki swarag ke raaj nagichche hei.
40010008	Bimaar log ke achchha karna, mara log ke jiaana, koṛhi log ke achchha karna. Saitaan ke nikaarna. Tum i sab bina daam ke paaya hei, to muft meñ dena.
40010009	Aapan jeb meñ naa to sona, chaañdi aur naa to taamba (copper) rakhna.
40010010	Rasta ke waaste naa to jholi lena, naa kurta, naa juuta, aur naa to laaṭhi lena. Kaahe ke majduur ke uske khaana mile ke chaahi.
40010011	Jab koi gaaoñ ya ṭaaun meñ jaao to pata lagaao ki huañ kon achchha admi hei, jiske ghare tum rahe sako hei, aur jab tak huañ se nai nikro, wahi ghar meñ raho.
40010012	Aur jab tum koi bhi ghar meñ jaao to ulog ke aasheesh deo.
40010013	Agar u ghar ke log tumhaar aasheesh aur saanti lewe hei to ulog ke bhala hoi. Lekin agar ulog tumhaar welkam nai kare hei to tumhaar aasheesh aur saanti tumhaar lage hee rahi.
40010014	Aur jon koi tumhaar baat nai suni, aur tumme nai apnaai, to aapan goṛ ke garda jhaaṛ ke u gaaoñ aur ṭaaun se nikar jaana.
40010015	Ham tumme sachche bataata hei, ki nyaay ke roj u ṭaaun ke dasa Sadom aur Gamora des se kahiñ jaada dukh bhara hoi.
40010016	Ham tumme bheṛa ke rakam bheṛiya ke beech meñ bhejta hei, yahi khaatir saañp ke rakam husiaar aur kabuttar ke rakam bhola bana rahna.
40010017	Admi log se husiaar rahna, kaahe ke ulog tumme chaabuk maari.
40010018	Tum log, hamaar khaatir Raaja aur agua log ke saamne le jaawa jaayga, ki jisse ulog ke aur baaki jaat ke susamaachaar sunaawa jaay sake.
40010019	Jab ulog tumme pakaṛwaai to wari nai karna ki tum kon cheej aur keise bolega. Wahi lage u sab tumme bataay dewa jaai.
40010020	Kaahe ke bole waala tum nai rahega, lekin tumhaar Pita ke aatma tum meñ se boli.
40010021	Ek bhaai dusra bhaai ke maar dei. Aur laṛkan aapan maañ baap ke agaiñsṭ baat kari aur ulog ke marwaay dei.
40010022	Hamaar naam ke khaatir, sab log tum se dusmani lei. Lekin jon aakhri tak dheeraj rakkhi, wahi ke mukti mili.
40010023	Jab ulog tumme ek ṭaaun meñ sataai, to tum jaldi se dusra ṭaaun meñ chala jaana. Ham tumme sachche bataata hei ki tum Israayel ke sab ṭaaun meñ aapan kaam khalaas nai kare paayga ki Manush ke laṛka aay jaai.
40010024	Ek chela aapan guru se baṛa nai hei aur naa to ek naukar aapan maalik se.
40010025	I kaafi hei ki ek chela aapan guru ke rakam rahe, aur ek naukar aapan maalik ke baraabar rahe. Jab u ghar ke maalik ke, saitaan bolis, to ghar ke baaki log ke kaa boli?
40010026	Koi se nai ḍaro! Jon bhi cheej lukaan hei, aage aay jaai, sab seekraṭ saamne aay jaai.
40010027	Jon bhi cheej tum se ham añdhiyaar meñ bolta hei, uske ujera meñ bataana. Aur jon cheej ham akele meñ tumme bataata hei, uske ruuf pe se parchaar karo.
40010028	Admi log se nai ḍaro. Ulog tumme maar dei, lekin ulog tumhaar aatma ke choṭ nai pahuñchaay sake hei. Parmeshwar se ḍaro jon ki deñhi aur aatma duuno ke narak meñ naas kare sake hei.
40010029	Kaa ek sikka meñ dui chiṛia nai bike hei? To bhi tumhaar Pita jaane hei kab u jameen pe gire hei.
40010030	Aur tumhaar muuṛ ke ek ek baar bhi gina gais hei.
40010031	Yahi khaatir tum ḍaro nai, tum chiṛia se jaada mahañga hei.
40010032	Agar tum sab ke bataayga ki tum hamaar hei, to ham swarag meñ hamaar Pita ke saamne uske apnaayga.
40010033	Lekin jon koi hamme nai apnaai, ham aapan swarag meñ Pita ke saamne uske nai apnaayga.
40010034	I nai sochna ki ham dunia meñ saanti laaya hei! Ham hiañ museebat laaya hei, saanti nai.
40010035	Ham to laṛka ke bappa se alag kare aur laṛki ke uske amma se aur patoh ke uske saas se alag kare aaya hei.
40010036	Tumhaar sab se baṛa dusman, tumhaar ghar ke log hei.
40010037	Agar tum aapan maiya, bappa ya laṛka aur laṛki ke ham se jaada pyaar karta hei, tab tum hamaar chela bane laayk nai hei.
40010038	Aur jon aapan kros leke hamaar pichchhe nai chale hei, u hamaar chela bane laayk nai hei.
40010039	Jon aapan laaif bachaay hei, u uske khoi. Lekin jon aapan laaif hamaar waaste khoi, u uske paay lei.
40010040	Jon koi tumme welkam kare hei, u hamme bhi welkam kare hei, aur jon hamme welkam kare hei, uske bhi welkam kare hei, jon hamme bhejis hei.
40010041	Jon koi ek sewak ke welkam kare hei, i jaan ke ki u ek sewak hei, to uske wahi fal mili jon sewak ke mile ke chaahi. Jon koi ek achchha admi ke welkam kare hei, kaahe ke u achchha admi hei, to uske weisane fal mili jon ek achchha admi ke mile hei.
40010042	Aur jon koi ek chhoṭa admi jaan ke ek pyaala ṭhanḍa paani piaay hei, ham tum se sachche bolta hei, ki uske jaruur uske fal mili.
40011001	Jab Yeeshu aapan baarah chela log ke hukum de dees, tab u huañ se chala gais, ki jisse u ṭaaun meñ parchaar kare sake.
40011002	Jab Yuhanna jel meñ raha to u Maseeh ke kaam ke baare meñ sunis tab aapan chela log ke uske lage bhejis ki jaay ke puuchhe.
40011003	“Kaa tum wahi hei jon aay waala hei ki ham dusra ke rasta dekhi?”
40011004	Yeeshu jawaab dees, “Jaay ke Yuhanna se wahi bataao jon tum dekha aur suna hei.
40011005	Añdha log ab dekhe sake hei, langṛa log chale lagin hei, koṛhi log changa hoy hei, bahra log sune lagin hei, murda jinda hoy hei, aur gareeb log ke susamaachaar sunaawa jaay hei.
40011006	Parmeshwar u sab ke aasheesh dei jon hamaar kaam ke apnaay hei, aur hamme maane hei”
40011007	Jab Yuhanna ke chela log jaay lagin tab Yeeshu Yuhanna ke baare meñ sab log se bataay lagis, “Tum sab ḍezaṭ meñ kaa dekhe gay raha? Kaa hawa meñ hilte uchcha graas ke?
40011008	Kon rakam ke admi ke tum dekhe gay raha? Kaa u sundar kapṛa pahine raha? Jon sundar kapṛa pahine hei, u raaja ke mahal meñ rahe hei.
40011009	To fir tum log kaa dekhe gay raha? Kaa koi nabi ke dekhe gay raha? Haañ sachche baat hei, u to nabi se bhi bahut baṛa hei.
40011010	I wahi hei jiske baare meñ Baaibal meñ likhaan hei, “Ham aapan sewak ke tumhaar aage bhejta hei aur u tumhaar aage aage tumhaar rasta seedha kari.
40011011	Ham tumme sachche bataata hei ki jon koi bhi i dharti pe peida bhais hei, u Yuhanna baptisma dewaala se baṛa nai hei. Lekin jon swarag ke raaj meñ sab se chhoṭa hei, wahi Yuhanna se baṛa hei.
40011012	Yuhanna baptisma dewaala ke ṭaaim se abhi tak, log taagat se swarag ke raaj apnaate chale aain hei.
40011013	Yuhanna ke ṭaaim tak sab nabi aur Maozas ke kaanuun, raaj ke baare meñ bataate aain hei ki uske kaa hoi.
40011014	Aur agar tum biswaas karta hei to samajh leo ki Yuhanna hee Ilaayja hei jon aay waala raha.
40011015	Agar tumhaar lage kaan hei, to suno!
40011016	Tum sab u laṛkan ke rakam hei, jon bajaar meñ beiṭh ke ek dusra ke uppar chillaay hei,
40011017	“Ham tumhaar khaatir baañsuri bajaaya lekin tum nai naacha! Ham margi ke gaana gaaya lekin tum shok bhi nai manaaya!”
40011018	Jab Yuhanna aais to u kuchh nai khaais pees, tab sab bolin, “Usman saitaan hei.”
40011019	Manush ke laṛka khaate peete aais, tab sab koi bolin, “I admi peṭṭu aur piakkaṛ hei, aur i ṭeks baṭorewaala ke dost hei. Lekin Parmeshwar ke buddhi wahi hei jon uske fal se jaana jaay hei.”
40011020	Jon jon ṭaaun meñ Yeeshu chakit ke kaam karis raha, huañ ke log Parmeshwar ke bagal nai ghuumin. Yeeshu i baat dekh ke bahut dukhi bhais.
40011021	E Khuraazin aur Beitseida ke log, jon chakit ke kaam tumhaar sañghe kara gais hei agar u Ṭaaya (Tyre) aur Seida meñ kara jaata, tab ulog kab ke Parmeshwar ke bagal ghuum jaate. Ulog basta ke kapṛa pahin ke aur raakhi lagaay ke apne aap ke badal lete.
40011022	Ham tum se bolta hei ki nyaay ke roj Parmeshwar Ṭaaya (Tyre) aur Seida pe tum se jaada daya kari.
40011023	E Kafarnahuum ke log, kaa tum log swarag meñ aadar paayga? Tum to narak meñ nichche feka jaayga! Jon chakit waala kaam tumhaar waaste kara gais, agar Ṭaaya (Tyre) aur Seida meñ kara jaata to u ṭaaun aaj bhi rahta.
40011024	Lekin ham tum se sachche sachche bolta hei ki nyaay ke roj Parmeshwar tum log se jaada Sadom pe daya kari.
40011025	Wahi lage Yeeshu bolis, “Hamaar Pita, swarag aur dharti ke Prabhu, ham tumme dhanbaad deta hei ki tum i sab baat samajhdaar log se lukaaya aur jon nai samjhe hei, ulog ke dekhaaya.
40011026	Haañ Pita ji kaahe ke yahi tumme khusi karis hei.
40011027	Hamaar Pita hamme sab kuchh dees hei, aur khali wahi Putr ke jaane hei. Putr ke chhoṛ ke aur koi bhi Pita ke nai jaane hei. Lekin Putr sab ke Pita ke baare meñ bataay maañge hei, ki jisse sab log uske jaan le.
40011028	Agar tum bojha ḍhote ḍhote thak gaya hei to hamaar lage aao, ham tumme araam dega.
40011029	Hamaar juaaṭha (yoke) aapan uppar uṭhaao aur ham se seekho, kaahe ke ham naram dil ke aur deen hei, aur tumme araam mili.
40011030	I juaaṭha ḍhoy meñ sahaj hei, aur bojha bhi halluk hei.
40012001	Thoṛa roj ke baad Yeeshu sabat ke roj khet meñ se hoy ke jaat raha. Uske chela log ke bhuuk lagis aur ulog baali tuuṛ tuuṛ ke khaay lagin.
40012002	Farisi log i dekh ke usse bolin, “Dekho tumhaar chela log u kaam kare hei jon sabat ke roj nai kare ke chaahi!”
40012003	Yeeshu jawaab dees, “Kaa tum i nai paṛha ki Ḍeiviḍ aur uske saathi log jab bhukka rahin to ulog kaa karin?
40012004	U Parmeshwar ke ghar meñ jaay ke aur jon bheñṭ meñ roṭi chaṛhaawa gais raha, u apne bhi khaais aur aapan saathi log ke bhi dees, u khaana paadri log ke chhoṛ ke koi aur nai khaay sakat raha.
40012005	Kaa tum Maozas ke kaanuun meñ nai paṛha ki sabat ke roj paadri log chech meñ sabat ke kaanuun tuuṛe hei aur fir bhi ulog pe dos nai lage hei?
40012006	Lekin ham tum se bataata hei ki hiañ kuchh hei jon chech se bhi baṛa hei.
40012007	Baaibal bole hei, “Ham daya mañgta hei, jaanwar ke khuun nai.” Agar tum janta hei ki iske matlab kaa hei, tab tum bhola bhaala ke dosi nai banaata.
40012008	To, Manush ke laṛka, sabat ke roj ke bhi Prabhu hei.
40012009	Yeeshu huañ se chala gais aur chech meñ aais.
40012010	Huañ pe ek admi raha jon ke haath lunj raha. Kuchh Farisi Yeeshu pe dos lagaay ke waaste queschan puuchhin, “Kaa i raaiṭ hei ki sabat ke roj bimaari achchha kare ke chaahi?”
40012011	Yeeshu jawaab dees, “Tum meñ se kon hei jon ke lage ekke bheṛa hei aur u sabat ke roj gaḍḍha meñ gir jaay, aur u uske usman se nai nikaari?
40012012	Ek admi ke daam to ek bheṛa se bahut jaada hei. Yahi khaatir sabat ke roj kaanuun ke mutaabik bhalaai kare ke ṭheek hei.”
40012013	Tab Yeeshu u admi se bolis, “Haath aage karo.” U admi haath aage karis aur uske haath dusra haath ke rakam achchha hoy gais.
40012014	Tab Farisi log bahire jaay ke Yeeshu ke maare ke waaste plen banaay lagin.
40012015	Jab Yeeshu jaanis ki huañ kaa plen bane hei, to huañ se chala gais aur uske pichchhe ek baṛa bheeṛ hoy lees. Aur usman se jon jon bimaar rahin u sab ke Yeeshu ṭheek karis.
40012016	Lekin ulog ke hukum dees ki uske baare meñ koi se nai bataay.
40012017	Yeeshu i kaaran bolis raha ki jon vachan Aayzaaya nabi bolis raha, u puura hoi.
40012018	“Dekho i hamaar chuna naukar hei! Ham isse prem karta hei, aur i hamme khusi rakkhe hei. Ham isman aapan Aatma bharega, aur i sab jaati ke log ke nyaay dewaai.
40012019	U naa to jhagṛa kari, naa chillaai aur bajaar meñ uske awaaj bhi koi nai suni.
40012020	U ṭehṛa karal narkul ke nai tuuṛi aur bute waala batti ke nai butaai, lekin i dhyaan meñ rakkhi ki nyaay hoy ke chaahi.
40012021	Aur sab jaati ke log uske naam pe aasra lagaay rakkhi.”
40012022	Tab kuchh log ek añdha aur guuñga admi ke jisman saitaan raha, Yeeshu ke lage laain. Yeeshu uske achchha kar dees, aur u admi dekhe aur bole laga.
40012023	Bheeṛ etna chakit hoy gain ki bole lagin, “Kaa i Ḍeiviḍ ke laṛka hei?”
40012024	Lekin Farisi log i sun ke bolin, “I Baalazbul jon saitaan ke sardaar hei, uske sakti se saitaan nikaare hei!”
40012025	Yeeshu ulog ke dil ke baat jaanat raha, aur ulog se bolis, “Jon raaj meñ jhagṛa jhanjhaṭ hoy hei, u raaj barbaad hoy jaay hei aur yahi rakam jon ṭaaun aur palwaar meñ jhagṛa jhanjhaṭ hoy hei u bhi barbaad hoy jaay hei.”
40012026	Aur agar saitaan hee saitaan ke nikaari, to u apne meñ dusman hoy jaai, to fir uske raaj keise chali?
40012027	Agar ham Baalazbul ke sakti se saitaan nikaarta hei, to tumhaar log kiske madat se saitaan nikaare hei? Tumhaar aapan log hee nyaay kari.
40012028	Lekin jab ham Pawitr Aatma ke sakti se saitaan nikaarta hei, to i dekhaay hei ki Parmeshwar ke raaj tumhaar lage aay gais hei.
40012029	Keise koi ek tagṛa admi ke ghare jaay ke uske cheej luuṭe sake hei, jab tak u pahile tagṛa admi ke baañdh nai de? Aur tab u uske ghar luuṭi.
40012030	Jon hamaar sañghe nai hei u hamaar agaiñsṭ hei, aur jon hamaar sañghe baṭore meñ madat nai kare hei, u chhitraay de hei.
40012031	Ham tum se bataata hei ki tum koi rakam ke paap karega, u maaf kar dewa jaai, lekin koi Pawitr Aatma ke buraai kari, uske maafi nai dewa jaai.
40012032	Jon koi Manush ke laṛka ke agaiñsṭ baat kari, uske to maafi mil jaai, lekin jon Pawitr Aatma ke agaiñsṭ kuchh boli, uske i janam meñ aur aay waala janam meñ maafi nai mili.
40012033	Ek achchha peṛ achchha fal de hei aur kharaab peṛ kharaab fal de hei. Tum u peṛ ke baare meñ uske fal dekh ke bataay sakta hei.
40012034	E saañp ke jhunḍ! Tum kharaab hoy ke keise achchha baat kare sakta hei? Tum wahi bolega jon tumhaar dil meñ bhara hei.
40012035	Achchha log aapan dil se achchha achchha baat nikaare hei, aur bura log khali kharaab kharaab baat dil se nikaare hei.
40012036	Ham tum se bataata hei ki nyaay ke roj, hisaab de ke paṛi ki sab koi kon kon kharaab cheej bolin raha.
40012037	Wahi roj tum aapan baat ke kaaran jaan lega ki tumhaar kasuur hei ki nai.
40012038	I baat pe Maozas ke kaanuun ke guru aur Farisi log bolin, “E guru, ham log mañgta hei ki tum hamme swarag ke koi saain dekhaao.”
40012039	Lekin Yeeshu jawaab dees, “Tum saain mañgta hei kaahe ke tum log kharaab hei, aur biswaas nai karta hei! Lekin tumme khali Jona nabi ke saain mili.
40012040	Jona nabi teen raat aur teen din ek baṛa machhri ke peṭ meñ raha, wahi rakam se Manush ke laṛka bhi teen raat aur teen din maṭṭi meñ rahi.
40012041	Nyaay ke roj, Ninweh ke log uṭh ke tum log pe iljaam lagaai, kaahe ke ulog Jona ke parchaar sun ke uske biswaas karin, lekin hiañ to kuchh hei jon Jona se bhi baṛa hei
40012042	Saauth ke raani bhi nyaay ke roj tumhaar sañghe khaṛi hoy ke tumpe iljaam lagaai, kaahe ke u Soloman ke gyaan ke baat sune ke khaatir bahut duur se aais hei, lekin hiañ to jon hei u Soloman se bhi baṛa hei.
40012043	Jab kharaab aatma admi meñ se nikar jaay hei, to suunsaan jagha se gujre hei aur aapan waaste araam kare ke jagha khoje hei, lekin jab uske jagha nai mile hei.
40012044	Tab u bole hei, “Ham wahi ghar meñ lauṭ jaayga jahañ se nikra hei.” Aur jab huañ pahuñche hei to dekhe hei ki jagha khali aur safa hei.
40012045	Tab u jaay ke aur bhi jaada kharaab se kharaab saat aatma khoj ke laay hei aur wahi ghar meñ rahe lage hei. Ab to u admi ke dasa pahile se bhi aur kharaab hoy jaay hei. Yahi dasa i ṭaaim tum kharaab log ke sañghe bhi hoi.”
40012046	Jab Yeeshu bheeṛ se baat karat raha, tab uske amma aur bhaiya log, bahire khaṛa rahin, kaahe ke ulog us se baat kare maañgat rahin.
40012047	Koi aay ke usse bolis, “Tumhaar amma aur bhaiya log bahire khaṛa hei aur tum se baat kare maañge hei.”
40012048	I sun ke Yeeshu jawaab dees, “Hamaar amma kon hei?
40012049	Aur hamaar bhaiya kon hei?” Aur tab u aapan chela log ke dekhaay ke bolis, “I sab hamaar amma aur bhaiya log hei.
40012050	Jon koi hamaar swarag ke Pita ke baat maane hei, wahi hamaar bhaiya, bahini aur amma hei.”
40013001	Wahi roj Yeeshu ghar se nikar ke laik ke kinaare jaay ke beiṭh ke sikhaay lagis.
40013002	Aur uske agal bagal etna bheeṛ hoy gais ki u bauṭ meñ jaay ke beiṭh gais aur bheeṛ kinaare khaṛa rahis.
40013003	Tab Yeeshu ulog ke bahut kahaani bataay ke bolis, “Ek kisaan khet meñ bia bowe nikris.
40013004	Jab u bia bowat raha, tab kuchh bia rasta ke kinaare gir gais, aur chiṛia aay ke uske khaay lees.
40013005	Kuchh bia patthar waala jameen pe gira, jahañ uske bahut maṭṭi nai milis. Maṭṭi gahira nai raha aur u jaldi se jam gais.
40013006	Lekin jab ghaam nikris to jaldi se sukhaay gais, kaahe ke uske jaṛ maṭṭi meñ nai pakṛis raha, u sab mar gais.
40013007	Kuchh bia huañ giris, jahañ kaaṭa waala jañgal baṛh ke uske dabaay dees.
40013008	Lekin kuchh bia achchha maṭṭi meñ giris, u sab faris, koi sao guna, koi saaṭh (60) guna, koi tees (30) guna.
40013009	Agar tumhaar lage kaan hei to suno.”
40013010	Chela log Yeeshu ke lage aay ke puuchhe lagin, “Kaahe tum sab log se kahaani bataay ke baat karta hei?”
40013011	U jawaab dees, “Ham swarag ke raaj ke bhed tum log ke dia, lekin aur log ke nai.
40013012	Jon ke lage kuchh hei uske aur dewa jaai. Lekin jon ke lage kuchh nai hei, to jon bhi cheej ulog ke lage hei, u bhi le lewa jaai.
40013013	Ham ulog ke kahaani kaahe bataata hei ki, ulog dekhe to hei lekin kuchh dekhe nai paay hei, aur sune to hei lekin, sune aur samajhe nai paay hei.
40013014	Ulog ke baare meñ Aayzaaya nabi pahile se bataais raha. U sab puura bhais, “Ilog kaan se suni lekin samjhe nai paai. Aur aañkhi se dekhi lekin kuchh samjhi nai, ki kaa dekhe hei.
40013015	Kaahe ke ilog ke man bahut kaṛa hei! Ilog ke kaan band hoy gais hei, aur aañkhi bhi band hoy gais hei. Ilog dekhe aur sune nai sake hei aur samjhe nai sake hei. Agar eise hota, to ilog hamaar bagal ghuum aate, aur ham ilog ke achchha kar deta.”
40013016	Lekin Parmeshwar tumme aasheesh dees hei, kaahe ke tumhaar aañkhi dekhe hei aur tumhaar kaan sune hei!
40013017	Bahut nabi log aur dharmi log dekhe maañgat rahin ki tum kaa dekhta hei aur sune maañgat rahin ki tum kaa sunta hei. Lekin ham tumme bataata hei ki ulog naa to dekhin aur naa to sunin.
40013018	Ab suno ki u kisaan ke kahaani ke kaa matlab hei.
40013019	Jon bia rasta pe gira raha, i ulog hei jon raaj ke baare meñ vachan sune hei, lekin samjhe nai hei, kaahe ke saitaan aay ke vachan ulog se chheen le jaay hei.
40013020	Aur jon patthar waala jameen pe gire hei, i ulog hei jon vachan ke sun ke jurte maan le hei.
40013021	Lekin ulog ke jaṛ gahira nai hei, aur bahut roj nai rahe hei. Aur vachan ke kaaran jab dukh aur takleef aay hei, tab ilog haar maan le hei.
40013022	Jon bia kaaṭa ke jañgal meñ gire hei, i ulog hei jon vachan sune to hei, lekin dunia ke chinta, aur dhani bane ke dhokha, vachan ke dabaay de hei. Aur u fare nai hei.
40013023	Jon bia achchha jameen meñ boya gais, i ulog hei jon vachan ke sun ke samjhe hei aur fare hei, koi sao guna (100x), koi saaṭh guna (60x), aur koi tees (30x) guna.
40013024	Yeeshu ulog ke ek aur kahaani bataais, Swarag ke raaj u admi ke rakam hei jon aapan khet meñ achchha bia bois.
40013025	Lekin jab sab koi sowat rahin, tab uske dusman aay ke geñhu meñ jañgli bia boy dees.
40013026	Jab peṛ baṛa bhais aur usman baali nikre lagis, to jañgli peṛ bhi baṛhe lagis.
40013027	Is pe ghar ke naukar, maalik se bolin, “E maalik, kaa tum aapan khet meñ achchha bia nai boya raha? Fir jañgli peṛ isman kahañ se aay gais hei?”
40013028	Tab u ulog se bolis, “I koi dusman ke kaam hei.” Uske naukar puuchhin, “Kaa tum mañgta hei ki ham jaay ke jañgli peṛ ke ukhaaṛ dei?”
40013029	“Nai! kahiñ eise nai hoy jaai ki jab ham jañgli peṛ ukhaaṛi to u ṭaaim geñhu bhi ukhaṛ jaai.”
40013030	Kaaṭe tak duuno ke sañghe baṛhan deo. Jab kaaṭe ke ṭaaim aai, tab ham kaaṭe waala log se bolega ke pahile jañgli peṛ ke bojha banaay ke uske jaraay de. Aur geñhu ke hamaar godaam meñ laay ke rakkhe.”
40013031	Yeeshu ulog ke ek aur kahaani bataais, Swarag ke raaj sarso ke daana ke rakam hei. Ek kisaan aapan khet meñ sarso ke daana bois.
40013032	U sab bia se chhoṭa raha lekin jab baṛa bhais tab sab peṛ se baṛa hoy gais, aur chiṛia log aay ke usman aapan ghosla banaain.
40013033	Yeeshu bolis, “Swarag ke raaj yeesṭ ke rakam hei jon ke ek aurat teen hissa aaṭa meñ milaay dees. Aur, sab aaṭa fuul jaay hei.
40013034	Yeeshu kahaani se i sab baat sab log se bataais. Aur bina kahaani ke u sab log ke kuchh nai bataat raha.
40013035	Ki jon vachan nabi bataais raha, u puura hoi “Ham kahaani bataay ke aapan sandes sunaayga. Ham u sab baat jon dunia ke suru se chhipa raha u sab ke saamne laayga.”
40013036	Tab u bheeṛ ke chhoṛ ke ghar meñ aais. Aur uske chela log uske lage aay ke bolin, “Khet meñ jañgli bia aur geñhu ke baare meñ hamme samjhaao.”
40013037	Yeeshu jawaab dees, Achchha bia ke bowe waala Manush ke laṛka hei.
40013038	Khet dunia hei, achchha bia raaj ke aapan log hei, aur jañgli bia kharaab log hei.
40013039	Aur jon koi uske bois hei, u saitaan hei. Haavesṭ, dunia ke ant hei, aur kaaṭe waala, ainjals hei.
40013040	Jeise jañgli bia baṭora aur jaraawa jaay hei, weisaiyeñ dunia ke ant hoi.
40013041	Manush ke laṛka aapan ainjals ke bheji, aur uske raaj ke sab paapi log dusra ke bura chaahe waala log ke baṭori.
40013042	Aur tab u ulog ke aagi meñ feki aur huañ ulog roi aur daañt peesi.
40013043	Lekin Parmeshwar ke log aapan Pita ke raaj meñ suuraj ke rakam chamki. Agar tumhaar lage kaan hei to suno!
40013044	Swarag ke raaj u rakam hei jeise jab koi khet meñ lukaawal peisa paay hei aur fir wahiñ lukaay de hei. I rakam ke admi bahut khusi hoy hei aur jaay ke aapan sab kuchh bech ke u khet khareed le hei.
40013045	Swarag ke raaj u rakam hei jab ek dukaandaar mahañga moti ke khoje hei.
40013046	Jab uske u moti mil jaay hei, tab u jaay ke aapan sab kuchh bech de hei ki jisse u mahañga moti khareede saki.
40013047	Swarag ke raaj u rakam hei, jab ek baṛa jaal paani meñ giraawa jaay hei aur u sab rakam ke machhri pakaṛ le hei.
40013048	Aur jab jaal bhar jaay hei, tab uske kinaare kheech laawa jaay hei, aur machhua log usman se achchha achchha machhri ke bartan meñ rakkhe hei aur kharaab machhri ke feñk de hei.
40013049	Yahi rakam dunia ke ant hoi. Ainjals aay ke kharaab log ke aur achchha log ke alag kari.
40013050	Tab u bura log narak ke aagi meñ feka jahiyeñ aur huañ rowaai gawaai hoi aur daañt peesa jaai.
40013051	Yeeshu aapan chela log se puuchhis ki kaa ulog sab baat samajh leen hei? Ulog bolin, “Haañ, ham log samajh lia hei.”
40013052	Yeeshu ulog se bolis, “Jon koi bhi i dharam ke buk paṛhe hei, aur swarag ke raaj ke chela ban jaay hei, u maalik ke rakam hei jon aapan godaam meñ se nawa aur puraana khajaana nikaare hei.
40013053	Jab Yeeshu i sab kahaani sunaay dees, tab huañ se u chala gais.
40013054	Aapan ṭaaun meñ aay ke sabha ghar meñ updes de laga aur sab log achambha kare lagin aur ek dusre se puuchhe lagin, “Iske eisan gyaan aur chamatkaar kare ke sakti kahañ se mila?
40013055	Kaa i kaapenṭa ke laṛka nai hei? Aur kaa Meri iske amma nai hei, aur Jeims, Josaf, Saayman aur Juḍas iske bhaiya log nai hei?
40013056	Kaa iske bahini log yahi ṭaaun meñ nai rahe hei? Fir i sab i keise kare sake hei?”
40013057	Yahi sab ke khaatir ulog Yeeshu se khusi nai rahin. Lekin Yeeshu bolis, “Ek nabi ke aadar aapan des aur palwaar ke chhoṛ ke sab jagha hoy hei.”
40013058	Aur kaahe ke ulog meñ biswaas nai raha, to Yeeshu huañ pe bahut chamatkaar waala kaam nai karis.
40014001	U ṭaaim, Galeel ke raaja Heraḍ, Yeeshu ke baare meñ sunis.
40014002	U aapan naukar log se bolis, “I Yuhanna baptisma de waala hei. U jinda hoy gais hei. Yahi kaaran uske lage i sakti hei ki u chamatkaar ke kaam kare sake hei.
40014003	Heraḍ aapan bhaiya Filip ke aurat Heraḍiaas ke waaste Yuhanna ke pakaṛ ke baañdhis, aur jel meñ ḍaar dees.
40014004	Aur Yuhanna usse bolis raha, “Tumhaar waaste i ṭheek nai hei ki tum Heraḍiaas ke aapan aurat banaao.”
40014005	Heraḍ Yuhanna baptisma de waala ke maare maañgat raha lekin ḍarat raha kaahe ke Yahuudi log uske aapan nabi maanat rahin.
40014006	Heraḍ ke janam din pe Heraḍiaas ke laṛki naach dekhaay ke Heraḍ ke khusi kar dees raha.
40014007	Yahi khaatir u uske promis karis ki jon kuchh bhi u maañgi uske dei.
40014008	Lekin laṛki ke amma, uske bataais ki eise bolo, “Yuhanna baptisma de waala ke muuṛ ek thariya meñ abhi yahiñ mañgwaay deo!”
40014009	Raaja dukhi bhais ki u sab ke saamne laṛki se promis karis raha, aur u bolis, “I jon cheej maañge hei iske deo.”
40014010	Aur u kuchh log ke jel meñ bhej ke Yuhanna ke muuṛ kaṭwaay dees.
40014011	Uske muuṛ thariya meñ laawa gais aur laṛki ke dewa gais, aur u laṛki aapan amma ke de dees.
40014012	Yuhanna ke chela log uske boḍi le jaay ke gaaṛ deen, aur jaay ke Yeeshu se i baat bataain.
40014013	Jab Yeeshu i khabar sunis to bauṭ pe chaṛh ke ek akele jagha chala gais. Jab sab log i sunin to aapan aapan ṭaaun se paidar chal ke uske pichchhe hoy leen.
40014014	Jab Yeeshu bauṭ se utra, to u ek baṛa bheeṛ dekhis, aur ulog pe taras khaais, aur sab ke bimaari ṭheek kar dees.
40014015	Wahi roj sanjha ke chela log Yeeshu ke lage aain aur bolin, “I to suunsaan jagha hei, aur deri hoy gais hei. Bheeṛ ke bhej deo ki ulog jaay ke gaaoñ meñ aapan waaste kuchh khaana khareed le.”
40014016	Yeeshu ulog se bolis, “Ulog ke jaay ke jaruurat nai hei! Tumahi log i sab ke khaatir kuchh khaay ke waaste deo.”
40014017	Ulog usse bolin, “Hiañ hamaar lage paañch roṭi aur dui machhri chhoṛ ke aur kuchh nai hei.”
40014018	Yeeshu bolis, “Hamaar lage laao.”
40014019	Tab Yeeshu ulog ke graas pe beiṭhaay ke bolis. Aur u paañch roṭi aur dui machhri lees aur swarag ke bagal dekh ke dhanbaad dees aur roṭi tuuṛ ke chela log ke baaṭe ke dees.
40014020	Sab koi peṭ bhar ke khaain. Aur bacha khaana se baarah baaskeṭ bharin.
40014021	Khaay waala meñ aurat aur laṛkan bachchan ke chhoṛ ke, paañch hajaar admi log khaana khaain.
40014022	Tab Yeeshu wahi lage aapan chela log ke aapan bauṭ meñ beiṭhaais ki ulog laik paar kar le. Lekin u apne ruk ke bheeṛ ke ghare bhejis.
40014023	Jab bheeṛ chala gais, tab u preya kare ke waaste pahaaṛ pe chala gais. Aur sanjha hoy tak u huañ akelle raha.
40014024	Ab tak bauṭ, laik meñ bahut duur nikar gais raha. Bauṭ ḍagmagaat raha kaahe ke ulṭa hawa chalat raha.
40014025	Sabere hoy se pahile, Yeeshu laik pe chal ke aapan chela log ke lage aais.
40014026	Jab ulog uske dekhin, to sochin ki koi bhuut hei. Ulog ḍar gain aur chillaay lagin.
40014027	Yeeshu jurte bolis, “Ḍaro nai! Ham Yeeshu hei. Ghabraao nai.”
40014028	Tab Peeṭa bolis, “E Prabhu, agar sachche tum hei, to hamme hukum deo ki ham bhi tumhaar lage paani pe chal ke aai.”
40014029	“Aay jaao!” Yeeshu bolis. Tab Peeṭa bauṭ se utar ke paani pe chal ke Yeeshu ke lage jaay laga.
40014030	Lekin u tej hawa dekh ke ḍar gais, aur ḍuube laga, aur chillaay ke bolis, “Hamme bachaao, Prabhu!”
40014031	Yeeshu jurte haath baṛhaay ke uske pakaṛ lees, aur bolis, “Tumhaar biswaas ketna kamti hei. Kaahe ke ḍaauṭ kara hei?”
40014032	Jab duuno bauṭ meñ chaṛhin, tab hawa ruk gais.
40014033	Jon log bauṭ meñ rahin, Yeeshu ke jayjaykaar karin aur bolin, “Sachche ke tum Parmeshwar ke laṛka hei!”
40014034	Yeeshu aur uske chela log Ganesarat ke kinaare pahuñch gain.
40014035	Huañ pe sab log Yeeshu ke pahichaan leen. Aur agal bagal ke des meñ khabar bhejaay deen. Jon koi bhi bimaar rahin ulog ke Yeeshu ke lage laawa gais.
40014036	Sab log Yeeshu se binti karin, ki khali uske kapṛa ke kona chhue ke de de, aur jetna log uske chhuin, ulog achchha hoy gain.
40015001	Tab Yarushalam se kuchh Farisi aur teechas Yeeshu ke lage aay ke bole lagin.
40015002	“Tumhaar chela log hamaar baap daada ke reeti riwaaj kaahe nai maane hei? Ulog khaana khaay se pahile haath nai dhowe hei.”
40015003	Yeeshu jawaab dees, “Tum log bhi to Parmeshwar ke reeti riwaaj nai maanta hei, aur aapan reeti riwaaj pe chalta hei.
40015004	Kaahe ke Parmeshwar bolis raha, ‘Aapan amma aur bappa ke aadar karna, aur jon koi aapan amma aur bappa ke aadar nai kare hei uske maar ḍaale ke chaahi’
40015005	Lekin tum log bolta hei ki agar koi aapan amma bappa se bole ki jon cheej se ulog ke madat hoy sake hei u to Parmeshwar ke bheñṭ chaṛhaay dewa gay hei.
40015006	Kaa yahi rakam aapan amma bappa ke aadar karta hei? Tum Parmeshwar ke hukum nai maanta hei ki jisse tum aapan reeti pe chale sako.
40015007	E ḍhoñgi log, Aayzaaya to tumhaar khaatir ṭheek bolis raha,
40015008	‘Ilog to muh se hamaar aadar kare hei lekin ilog ke dil ham se bahut duur rahe hei.
40015009	I tumhaar waaste bekaar hei ki hamaar weship karo kaahe ke i wahi sikhaay hei jon ruuls admi banaais hei.”‘
40015010	Yeeshu sab log ke aapan lage bolaay ke ulog se bolis, “Suno aur samjho.”
40015011	“Jon khaana muh meñ jaay hei, u tumme meila nai kare hei ki tum Parmeshwar ke weship nai karo. Jon kharaab baat muh se nikre hei wahi tumme meila kare hei.”
40015012	Tab chela log usse aay ke bolin, “Kaa tum janta hei ki jon cheej tum bola hei usse Farisi log dukhi bhais?”
40015013	Yeeshu jawaab dees, “Jon peṛ hamaar swarag ke pita nai bois hei uske ukhaaṛ dewa jaai.
40015014	Ulog se duur raho! Ulog weisan hei jeise ek añdha dusra añdha ke rasta dekhaate dekhaate duuno gaḍḍha meñ gir paṛin.”
40015015	Tab Peeṭa bolis, “I hamme samjhaao jab tum bola ki kon kon cheej log ke meila kare hei.”
40015016	Yeeshu bolis, Kaa tum meñ se koi nai jaane hei ki ham kaa bolta hei?
40015017	Kaa tum nai janta ki jon khaana tum khaata hei u peṭ meñ jaay hei aur fir tumhaar deñhi se bahire nikre hei.
40015018	Lekin jon baat tumhaar muh se nikre hei, u dil se nikre hei. Aur wahi admi ke meila kar de hei, ki u Parmeshwar ke weship nai kare sake hei.
40015019	Kaahe ke kharaab bichaar, hatya, kharaab kaam (aḍalṭri), chori, jhuuṭ bolna, dusra ke ninda karna, i sab tumhaar man se nikre hei.
40015020	Yahi sab baat admi ke meila kare hei, lekin bina haath dhoy khaana khaay se admi meila nai hoy hei, ki u Parmeshwar ke weship nai kare saki.
40015021	Yeeshu huañ se nikar ke Ṭaaya (Tyre) aur Seida ṭaaun ke nagichche chala gais.
40015022	U des meñ ek Kanaani aurat chillaate aais, “E Prabhu, Ḍeiviḍ ke laṛka, ham pe daya karo. Hamaar laṛki meñ saitaan hei aur uske haalat kharaab hei.”
40015023	Lekin Yeeshu kuchh jawaab nai dees, aur uske chela log Yeeshu se bolin ki uske jaay deo, kaahe ke u ulog ke pichchhe chillaate aay hei.
40015024	Yeeshu bolis, “Hamme khali Israayel ke log ke waaste bheja gais hei! Ulog heraan bheṛa log ke rakam hei.
40015025	Tab u aurat aur nagichche aais. Uske aage gir ke bolis, “E Prabhu, hamaar madat karo!”
40015026	U bolis, “I achchha nai hei ki laṛkan ke roṭi le ke kutta ke aage chhoṛ deo.”
40015027	“I sach hei Prabhu.” u bolis, “lekin kutta bhi u bacha kucha khaay hei jon uske maalik ke ṭaibal pe se gire hei.”
40015028	Yeeshu jawaab dees, “E aurat, tumhaar biswaas bahut hei, tumhaar sañghe weise hee hoi, jeise tum mañgti hei.” Aur uske laṛki wahi lage ṭheek hoy gais.
40015029	Yeeshu huañ se chala gais, aur Galeel ke laik ke lage aais, aur pahaaṛ pe chaṛh ke beiṭh gais.
40015030	Baṛa bheeṛ aais, aapan sañghe langṛa, guuñga, añdha aur ketna bimaria ke laay ke Yeeshu ke goṛ ke lage rakh deen, aur Yeeshu ulog ke achchha kar dees.
40015031	Jab sab log i dekhin ki guuñga bole laga hei, langṛa chale laga hei aur añdha dekhe laga hei, tab ulog chakit hoy gain aur Israayel ke Parmeshwar ke baṛaai kare lagin.
40015032	Yeeshu aapan chela log ke bolaay ke bolis, “Hamme ilog pe daya aay hei. Ilog hamaar sañghe teen roj se hei aur ilog ke lage kuchh khaay ke bhi nai hei. Aur ham ilog ke bhuuka nai bheje sakta. Ilog rasta meñ gir ke behosh hoy jaay sake hei.”
40015033	Chela log usse bolin, “I jagha to ḍezaṭ hei. Hamme etna khaana kahañ se mili ki ham bheeṛ ke khawaay saki?”
40015034	Yeeshu ulog se puuchhis, “Tum log ke lage ketna roṭi hei?” Ulog bolin, “Saat. Aur kuchh machhri.”
40015035	Tab Yeeshu ulog se bolis ki sab nichche beiṭh jaay.
40015036	U saat roṭi aur machhri leke dhanbaad dees, aur tuuṛ ke aapan chela log ke dees, aur ulog sab ke khawaain.
40015037	Sab koi peṭ bhar ke khaain, aur bacha kucha, saat baaskeṭ meñ bharin.
40015038	Huañ pe chaar hajaar admi rahin, aurat laṛkan ke chhoṛ ke.
40015039	Tab Yeeshu sab ke jaay dees aur bauṭ meñ chaṛh ke Magadan ṭaaun chala gais.
40016001	Kuchh Farisi aur Saduuki log Yeeshu ke lage aay ke, uske ṭesṭ le ke waaste usse bolin, “Ham log ke asmaan se koi saain dekhaao.”
40016002	Lekin Yeeshu bolis, “Jab sanjha hoy hei tab tum bolta hei, ‘Kal mausam achchha rahi, kaahe ki asmaan ke rang laal hei.’
40016003	Sabere tum bolta hei, ‘Aaj paani barsi, kaahe ke asmaan laal aur kariya hei.’ Tum asmaan ke dekh ke to jaan leta hei, lekin i ṭaaim ke saain kaahe nai dekhe paata hei?
40016004	I generaishan ke log ketna dushṭ aur kharaab hei! Tum ham se chamatkaar mañgta hei? Lekin Jona ke saain chhoṛ ke tumme aur koi saain nai mili.” Tab Yeeshu ulog ke chhoṛ ke chala gais.
40016005	Tab chela log laik ke upaar pahuñchin. Lekin ulog roṭi laay ke waaste bhuul gay rahin.
40016006	Yeeshu ulog se bolis, “Dekho tum log ke Farisi aur Saduuki log ke yeesṭ se bach ke rahe ke paṛi”
40016007	Ulog apne meñ baat cheet kar ke bolin, “U to i khaatir bole hei kaahe ke ham log roṭi nai laaya hei.”
40016008	Lekin Yeeshu i sab jaanat raha ki ulog kon cheej bole hei, aur ulog se puuchhis, “Tum kaahe apne meñ baat karta hei ki tumhaar lage roṭi nai hei? Sachche ke tum log ke lage kamti biswaas hei!”
40016009	“Kaa tum log ab bhi i nai samajhe paaya? Kaa tum log ke yaad nai ki paañch hajaar log ke khaatir ham paañch roṭi tuuṛa raha, aur tab tum ketna baaskeṭ bhara raha?
40016010	Aur chaar hajaar ke waaste saat roṭi raha, tab tum ketna baaskeṭ bhara raha?
40016011	Tum kaahe nai samajhta ki ham tum se roṭi ke baare meñ nai bola raha, lekin yahi ki Farisi aur Saduuki ke yeesṭ se bacha rahna.”
40016012	Tab ulog ke samajh meñ aais ki u roṭi ke yeesṭ ke baare meñ nai, lekin Farisi aur Saduuki ke baat se bache ke baare meñ bolis raha.
40016013	Yeeshu Kaisaria Filippi ke des meñ aais aur aapan chela log se puuchhis, “Sab log kaa bole hei ki Manush ke laṛka kon hei?”
40016014	Ulog bolin, “Koi bole hei ki u Yuhanna baptisma de waala hei, aur koi bole hei u Ilaayja hei aur baaki bole hei Jeremaayah aur nabi log meñ se ek.”
40016015	Yeeshu ulog se bolis, “Lekin tum log kaa bolta hei ki ham kon hei?”
40016016	Saayman Peeṭa jawaab dees, “Tum to jinda Parmeshwar ke laṛka Maseeh hei.”
40016017	Yeeshu usse bolis, “Saayman, Jona ke laṛka, tum ṭheek bola hei kaahe ke i sach tumme admi log se nai mila hei, lekin hamaar Pita dees hei jon swarag meñ hei.
40016018	Ham tum se i bhi bolta hei ki Peeṭa tum ek chaṭṭaan ke rakam hei aur yahi chaṭṭaan pe ham aapan chech banaayga, aur iske maut bhi nai haṭaay saki.
40016019	Ham tumme swarag ke raaj ke chaabhi dega, aur jon bhi kuchh tum dharti pe mañgta hei, wahi tumme Parmeshwar swarag meñ dei aur jon kuchh tum dharti pe nai mañgta hei, u tumme swarag meñ bhi nai mili.”
40016020	Tab u chela log ke chetaaoni dees ki koi se nai bataana ki, “U Maseeh hei.”
40016021	Wahi ṭaaim se Yeeshu aapan chela log se bataay laga, “Hamme Yarushalam jaay ke jaruuri hei, aur huañ ke baṛa paadri aur des ke agua log se bahut dukh uṭhaay ke hei aur hamme maar dewa jaai, lekin tisra roj ham jinda hoy jaayga.”
40016022	Ispe Peeṭa uske alag le gais aur gussaay ke bolis, “Parmeshwar kabhi eise nai howe dei, Prabhu!”
40016023	Tab Yeeshu ghuum ke Peeṭa se bolis, “E saitaan, ham se duur hoy jaao! Tum hamaar waaste rukaawaṭ hei, kaahe ke i bichaar Parmeshwar se nai lekin admi ke bagal se aay hei.”
40016024	Tab Yeeshu aapan chela log se bolis, “Agar koi hamaar pichchhe aay maañge, to apne aap ke bhulaay de aur aapan kros uṭhaay ke hamaar pichchhe hoy le.”
40016025	Kaahe ke jon koi apne aap ke bachaay maañgi u uske khoy dei, lekin jon koi hamaar waaste aapan jaan khoi, to u uske paai.
40016026	Agar admi puura jagat ke paay le aur aapan praan ke khoy de, to usse kaa faayda? Manush aapan praan ke badle meñ kuchh nai de sake hei.
40016027	Manush ke laṛka aapan ainjals ke sañghe Pita ke mahima meñ aaywaala hei. Tab u sab log ke uske kaam ke mutaabik fal dei.
40016028	Ham tumme sachche bataata hei ki hiañ kuchh log hei, jon jab tak Manush ke laṛka ke uske raaj meñ aate dekh nai lei, tab tak ulog nai mari.
40017001	Chhe roj ke baad Yeeshu Peeṭa aur Jeims aur ulog ke bhaiya Yuhanna ke aapan sañghe leke akele meñ ek uchcha pahaaṛ pe gais.
40017002	Huañ ulog ke saamne Yeeshu ke chehra badal gais. Uske muh suuraj ke rakam chamke lagis, aur uske kapṛa laaiṭ ke rakam ujjar hoy gay.
40017003	Tab u teen log dekhin ki Maozas aur Ilaayja, Yeeshu se baat kare hei.
40017004	Peeṭa Yeeshu se bolis, “E Prabhu, i achchha hei ki ham hiañ hei! Ham log ke teen sheḍ banaawe deo, ek tumhaar waaste, ek Maozas ke waaste aur ek Ilaayja ke waaste.”
40017005	U bolte raha ki ek chamke waala baadar ulog ke uppar se gujris. U baadar meñ se ek awaaj aais, “I hamaar pyaara laṛka hei, jisse ham bahut khusi hei. Iske baat suno.”
40017006	Jab chela log i baat sunin, to bahut ḍar gain, aur muh ke bal jameen pe gir gain.
40017007	Yeeshu ulog ke lage aay ke ulog ke chhuis aur bolis, “Ḍaro nai! Uṭho!”
40017008	Ulog jab aañkhi kholin, to Yeeshu ke akele dekhin.
40017009	Jab ulog pahaaṛ se nichche aat rahin, tab Yeeshu ulog ke hukum de ke bolis, “Jab tak Manush ke laṛka mar ke jinda nai hoy jaai, tab tak i jon dekha hei iske baare meñ koi se nai bataana.”
40017010	Uske chela log usse puuchhin, “Kaa kaanuun ke guru log nai bolin raha ki Ilaayja, Maseeh se pahile aai?”
40017011	Yeeshu jawaab dees, “Ilaayja jaruur pahile aai aur sab taiyaari kari.
40017012	U to aay gais hei. Aur log uske nai pahichaanin aur jeise maañgin weise uske sañghe karin. Aur yahi rakam Manush ke laṛka bhi ulog ke haath dukh uṭhaai.”
40017013	Tab chela log samajh gain ki Yeeshu, Yuhanna baptisma de waala ke baare meñ bole hei.
40017014	Jab Yeeshu aur uske chela log bheeṛ meñ lauṭin, tab ek admi uske lage aais aur ghuṭna ṭek ke bolis, “E Prabhu, hamaar laṛka pe daya karo! Iske eisan mirgi aay hei ki tab i u ṭaaim paani aur aagi meñ gir paṛe hei.
40017016	Ham iske tumhaar chela log ke lage bhi le gay raha, lekin ulog iske ṭheek nai kare sakin.”
40017017	Yeeshu jawaab dees, “Tum log ketna jiddi hei, ki tum log ke lage biswaas nai hei! Ham ketna roj tum log ke sañghe rahega? Ham kab tak tum log ke sahte rahega? Laṛka ke hamaar lage laao.”
40017018	Tab Yeeshu saitaan ke ḍaaṭis, aur u laṛka meñ se nikar gais, aur wahi lage laṛka ṭheek hoy gais.
40017019	Baad meñ chela log akele meñ Yeeshu ke lage aay ke puuchhin, “Kaahe ke ham log u saitaan ke nai nikaare paaya?”
40017020	Yeeshu bolis, “Kaahe ke tum log ke lage biswaas kamti hei! Lekin ham tumme sachche bataata hei, agar tumhaar lage ek sarso ke bia ke baraabar biswaas hei to tum i pahaaṛ se bolega ki hiañ se haṭ ke huañ chala jaay, tab u chala jaai. Aur tum kuchh bhi kare sakta hei.”
40017021	(Lekin khali preya aur upwaas eisan saitaan ke nikaare sake hei.)
40017022	Jab Yeeshu aur uske chela log Galeel meñ rahin, tab u bolis, “Manush ke laṛka ke admi log ke haath meñ de dewa jaai.
40017023	Ulog uske maar dei. Lekin tisra roj u jinda hoy jaai.” I sab sunke chela log bahut udaas hoy gain.
40017024	Jab Yeeshu aur uske chela log Kafarnahuum pahuñchin, tab Mandir ke ṭeks le waala log Peeṭa ke lage aay ke puuchhin, “Kaa tumhaar guru Mandir ke ṭeks dewe hei?”
40017025	Peeṭa bolis, “Haañ dewe hei.” Jab Peeṭa ghar meñ aais, tab Yeeshu uske puuchhe se pahile bolis, “E Saayman, tum kon cheej sochta hei? I dharti ke raaja kis se ṭeks le hei? Aapan log se, ya dusra jagha se aay waala log se?”
40017026	Peeṭa usse bolis, “Dusra log se.” Yeeshu jawaab dees, “Tab to hiañ ke log ke ṭeks nai bhare ke hei.
40017027	Lekin ham ulog ke waaste rukaawaṭ nai bane mañgta hei. Yahi kaaran laik meñ jaao, ḍori feko aur jon pahila machhri mile, uske muh kholna. Usman tumme ek sikka mili. Uske leke aapan aur hamaar ṭeks bhar dena.”
40018001	U ṭaaim chela log aay ke Yeeshu se puuchhe lagin, “Swarag ke raaj meñ sab se baṛa kon hei?”
40018002	Tab u ek bachcha ke aapan lage bolaais aur aapan saamne khaṛa kar ke bolis, “Ham tum se sachche bataata hei ki jab tak tum nai badlega aur ek bachcha ke rakam nai banega, tab tak tum swarag ke raaj meñ kabhi nai jaay paayga.
40018004	Lekin jon koi apne aap ke i bachcha ke rakam chhoṭa banaay hei, wahi swarag ke raaj meñ sab se baṛa hei.
40018005	Aur jon koi hamaar naam se eisan ek bachcha ke apnaai, wahi hamme apnaay hei.”
40018006	Uske khaatir bahut kharaab hoi jon koi i chhoṭa bachcha log meñ jon ham pe biswaas kare hei, koi ek se paap karaai. Uske khaatir to i achchha hoi ki uske gaṭai meñ ek patthar baañdh ke samundar meñ ḍubaay de.
40018007	Dunia meñ museebat hoi, kaahe ke dunia ke log paap karaay hei. Hiañ pe hardam kuchh naa kuchh rahi, jon log se paap karaai, lekin jon bhi koi i kare hei, uspe museebat paṛi.
40018008	Agar tumhaar haath ya goṛ tum se paap karaay, to uske kaaṭ ke feñk deo. Kaahe ke tumhaar waaste langṛa luula hoy ke jeewan meñ aana isse kahiñ achchha hei ki tumhaar duuno haath aur goṛ rahte, tumme kabhi nai bute waala aagi meñ feñk dewa jaai.
40018009	Agar tumhaar aañkhi tum se paap karaay hei to uske nikaar ke feñk deo. Tumhaar waaste kaana hoy ke jeewan meñ aana isse kahiñ achchha hei ki tumhaar dui aañkhi rahte narak ke aagi meñ feka jaao.
40018010	I chhoṭa log ke tum neech nai samajhna! Ham promis karta hei ki ilog ke ainjals swarag meñ hamaar swarag ke Pita ke sañghe hardam rahe hei. Kaahe ke Manush ke laṛka, jon log heraay jaay hei ulog ke bachaay aais hei.
40018012	Ham tum se i puuchhta hei. Tum kaa karta agar tumhaar lage ek sao bheṛa hei aur usman se ek bhaṭak jaay? Kaa tum u naainṭinaain (99) ke pahaaṛ pe chhoṛ ke u ek heraan bheṛa ke khoje nai jaata?
40018013	Aur jab u uske paay le hei, to ham tum se sachche bataata hei, ki u i ek bheṛa pe jaada khusi manaai, lekin naainṭinaain pe nai jon huañ pe raha.
40018014	Yahi rakam tumhaar swarag ke Pita ke sañghe bhi hei. U nai maañge hei ki i chhoṭa meñ se koi heraay.
40018015	Agar tumhaar bhaiya paap karis hei to uske jaay ke akele meñ samjhaana. Agar u tumhaar baat sun le to tum aapan bhaiya ke jeet lia hei.
40018016	Lekin, agar u tumhaar nai suni, to aapan sañghe ek ya dui aur admi ke leke jaao. Baaibal sikhaay hei ki jon koi bhi galti kare hei, uske maane ke waaste dui ya aur jaada gawaahi hoy ke chaahi.
40018017	Agar ulog ke bhi u nai suni to chech meñ jaay ke bataao. Aur agar u chech ke bhi nai suni, to u dusra jaat ke aur ṭeks baṭorewaala ke rakam hoi.
40018018	Ham tum se promis karta hei ki swarag ke Parmeshwar tumme otna dei jetna tum dharti pe deta hei, aur agar tum nai dia, to tumme bhi nai mili.
40018019	Ham tum se sachche bolta hei ki agar dui jane dharti pe koi cheej ke waaste preya kare hei, to hamaar swarag ke Pita, tumhaar waaste puura kari.
40018020	Kaahe ke jahañ dui ya teen hamaar naam se ek jagha baṭure hei, huañ ulog ke beech meñ ham rahta hei.
40018021	Tab Peeṭa aay ke Yeeshu se bolis, “Prabhu, hamaar bhaiya ham se daga kari aur ham ketna dafe uske maaf kari? Saat dafe?
40018022	Yeeshu bolis, “Nai, saat dafe nai, lekin sattar guna saat (70x7) dafe tak.”
40018023	I kahaani tumme dekhaai ki swarag ke raaj kon rakam hei. Ek roj ek raaja aapan ofisa ke bolaay ke hisaab maañgis, ki ulog raaja ke ketna karja hei.
40018024	Jab u hisaab maañgat raha, tab uske aage ek admi ke laawa gais jon raaja ke millians chaañdi ke sikka baaki raha.
40018025	Lekin uske lage karja chukaay ke kuchh nai raha. Raaja hukum dees ki uske aur uske aurat aur laṛkan bachchan aur sab cheej jon ulog ke lage hei, bech ke karja chukaawa jaay.
40018026	Is pe u admi aapan ghuṭna pe gir ke raaja se binti karis, “Swaami, ham pe daya karo. Ham ek ek senṭ chukaay dega.”
40018027	Taras khaay ke raaja uske chhoṛ dees aur uske karja bhi maafi kar dees.
40018028	Jeise u nikar ke jaay laga, u ofisa ek dusra admi se mila jon uske ek sao chaañdi ke sikka karja raha. U uske pakaṛ ke aur gaṭai dabaay ke bolis, “Hamaar karja lauṭaao!”
40018029	Is pe u admi aapan ghuṭna pe gir ke binti karis, “Daya karo, aur ham sab chukaay dega.”
40018030	Lekin u ofisa nai maanis aur u admi ke jel meñ tab tak ke khaatir bhej dees, jab tak u karja nai chukaay dei.
40018031	Jab dusra ofisa log i dekhis tab bahut dukhi bhain aur jaay ke raaja ke bataain ki kaa bhais hei.
40018032	Tab raaja uske bolaay ke bolis, “E dushṭ admi! Jab tum ham se binti kara raha, ham tumme aur tumhaar karja ke maaf kar dia.
40018033	To fir kaahe nai tum wahi rakam daya dusra pe dekhaaya?”
40018034	U raaja bahut gussa meñ raha, aur hukum dees ki uske jel meñ rakkha jaay aur tab tak khuub maara jaay jab tak u sab karja chukaay nai de.
40018035	Yahi rakam hamaar swarag ke Pita tumhaar sañghe kari, agar tum aapan bhaiya log ke aapan dil se nai maaf karega.
40019001	Jab Yeeshu i sab baat kar lees, tab u Galeel chhoṛ ke Joḍan ke paar Juḍia meñ aais.
40019002	Baṛa baṛa bheeṛ uske peechha karis, aur Yeeshu sab bimaria ke achchha karte gais.
40019003	Kuchh Farisi uske ṭesṭ kare maañgat rahin aur uske lage aay ke bolin, “Kaa i raaiṭ hei ki ek admi aapan aurat ke koi bhi kaaran se ḍivos de de?”
40019004	Yeeshu jawaab dees, “Kaa tum i nai paṛha ki dunia jab racha gais, tab dunia banaay waala ek admi aur ek aurat banaais raha? Yahi kaaran admi aapan amma bappa se alag hoy ke aapan aurat se juṛ jaay hei, aur u duuno ek hoy jaay hei.”
40019006	Aur ab u dui nai lekin ek hei. Aur koi bhi ulog ke alag nai kari jon ke Parmeshwar joṛis hei.”
40019007	Tab Farisi log usse puuchhis, “Tab kaahe ke Maozas bolis ki ek admi ḍivos ke kaagaj likh ke aapan aurat ke alag kare sake hei?”
40019008	Yeeshu bolis, “Tum log ke lage dil nai hei! Wahi kaaran Maozas tumme aapan aurat ke ḍivos de ke raaji bhais. Suru se Parmeshwar i rakam nai chaahis raha.
40019009	Ham tum se bataata hei ki jon admi aapan aurat jon sekshual paap nai karis hei, uske ḍivos deke dusra se saadi kare hei, u faitful nai hei.”
40019010	Tab chela log bolin, “Agar eisehiyeñ sambandh ek aurat aur admi ke beech meñ hei, to saadi nai kare ke chaahi.”
40019011	Lekin Yeeshu bolis, “Khali wahi log jiske Parmeshwar akele rahe ke gifṭ dees hei, wahi log i seekhi.
40019012	Kaahe ke ek dusra kaaran hei ki ek admi saadi nai kare sake hei, kuchh to eisehiyeñ peida bhain hei, aur kuchh ke admi log eisan banaay deen hei, aur kuchh eisan bhi hei, jon swarag ke raaj ke khaatir saadi nai karin hei. Jon log i ṭeeching ke apnaay sake hei to apnaay leo.”
40019013	Kuchh log aapan laṛkan Yeeshu ke lage laain, ki jisse Yeeshu aapan haath ulog pe rakh ke aur preya kare. Uske chela log ulog ke rokin ki Yeeshu ke tang nai kare.
40019014	Lekin Yeeshu bolis, “Laṛkan ke hamaar lage aay deo, aur ilog ke nai roko! Jon log i laṛkan ke rakam hei, wahi log ke swarag ke raaj hei.”
40019015	Laṛkan pe haath rakkhe ke baad Yeeshu huañ se chala gais.
40019016	Ek admi aay ke Yeeshu se puuchhis, “Ṭeecha, kon achchha kaam ham kari ki hamme anant jeewan mile?”
40019017	Yeeshu bolis, “Tum ham se kaahe puuchhta hei ki kon achchha cheej hei? Khali Parmeshwar achchha hei. Agar tum anant jeewan mañgta hei, to uske aagya ke maano.”
40019018	U admi puuchhis, “Kon aagya?” Tab Yeeshu bolis, “Hatya nai karo, saadi meñ faitful raho, chori nai karo, jhuṭṭa gawaahi nai deo.
40019019	Aapan maiya aur bappa ke aadar karo, aur aapan paṛosi se aapan rakam prem rakkho.”
40019020	Naojawaan Yeeshu se bolis, “I sab ke to ham chhoṭa se maante aaya hei, isse aage hamme kon cheej kare ke hei?”
40019021	Yeeshu bolis, “Agar tum ekdam achchha hoy mañgta hei, to jaao, aapan sab dhan daulat bech deo! Sab peisa gareeb meñ baaṭ deo, tab tumme swarag meñ khajaana mili. Aur aay ke hamaar pichchhe chalo.”
40019022	Lekin jab naojawaan i baat sunis, to soch meñ paṛ gais, aur huañ se chala gais, kaahe ke u bahut dhani admi raha.
40019023	Tab Yeeshu aapan chela log se bolis, “Ham sachche bolta hei ki dhani log ke swarag ke raaj meñ jaay ke kaṛa hei.
40019024	I sahaj hei ki uuñṭ sui ke naake se nikre, lekin i mushkil hei ki ek dhani admi Parmeshwar ke raaj meñ jaay.”
40019025	Jab chela log i sab sunin, to ulog bahut chakit bhain aur bole lagin, “To fir kon bache sake hei?”
40019026	Yeeshu ulog ke bagal dekh ke bolis, “Kuchh cheej hei jon admi nai kare sake hei, lekin Parmeshwar sab kuchh kare sake hei.”
40019027	Ispe Peeṭa bolis, “Dekho, ham to sab kuchh chhoṛ ke tumhaar pichchhe chal paṛa hei. Hamme kaa mili?”
40019028	Yeeshu usse bolis, “Ham tum se bataata hei, ki tum jon hamaar pichchhe chala aaya hei, to jab nyaay ke roj jab Manush ke laṛka aapan mahima meñ gaddi pe beiṭhi, to tum baarah gaddi pe beiṭh ke Israayel ke baarah ṭraaib ke nyaay karega.
40019029	Sab koi jon aapan ghar, ya bhaiya-bahini, ya amma-bappa, ya laṛkan bachchan, ya khet ke chhoṛ dees hei, u isse kahiñ sao guna jaada paai.
40019030	Lekin jon jon pichchhe hei, ulog aage hoy jaai, aur jon aage hei, ulog pichchhe hoy jaai.”
40020001	Yeeshu bataat raha ki swarag ke raaj i rakam hei, Ek roj sabere ek admi aapan añguur ke khet meñ kaam kare ke khaatir majduur ke lagaais.
40020002	U ek ek majduur ke ek roj ke majduuri pe, añguur ke khet meñ bhejis.
40020003	Lagbhag nao baje sabere, u admi dekhis ki kuchh aur majduur log bajaar meñ bekaar khaṛa hei.
40020004	Ulog se u bolis, “Tum bhi khet meñ jaao. Ham tum log ke bhi talab dega.”
40020005	Ulog chala gais. Fir baarah baje aur teen baje bhi u weisaiyeñ karis. Ulog se bhi u wahi bolis, jon aur baaki log se bolis raha.
40020006	Paañch baje ke ṭaaim jab u fir bajaar gais, to kuchh aur admi log ke bekaar meñ khaṛa paais. Aur ulog se bolis, “Tum log kaahe hiañ din bhar se bekaar khaṛa hei?”
40020007	Ulog usse bolin, “Kaahe ki koi ham log ke majduuri pe nai rakkhis hei.” Tab u ulog se bolis ki uske khet meñ jaay ke kaam kare.
40020008	Sanjha jab bhais, tab khet ke maalik sardaar ke bolaay ke bolis, “Majduur log ke bolaay ke sab ke talab de deo. Aur usse suru karna jon laasṭ meñ aain raha, aur jon pahile aais raha ulog ke sab se laasṭ meñ dena.”
40020009	Jon log paañch baje aay rahin ulog ke din bhar ke talab mila.
40020010	Jon log sab se pahile kaam suru karin raha, sochin ki ulog ke jaada talab mili, lekin ulog ke bhi otne mila jetna baaki log ke mila raha.
40020011	Ulog khet ke maalik se komplain karin.
40020012	Ulog bolin, “I log jon laasṭ aain, khali ek ghañṭa kaam karin raha. Ham log to din bhar ghaam meñ kaam kara. Aur tum ulog ke hamlog ke baraabar talab dia.”
40020013	Khet ke maalik usman se ek ke jawaab dees, “Dost, ham tumhaar sañghe kuchh kharaab nai kara. Ham to tumme wahi dia jon tum se promis kara raha.
40020014	Jon cheej tumhaar hei u le leo aur chala jaao. Ham jetna maañgi otna de sakta hei tumme iske kaa waasta?
40020015	Kaa ham aapan peisa se u nai kare sakta jon ham mañgta hei? Tumme jaran kaahe hoy hei, agar ham ilog pe daya kari?”
40020016	Yeeshu bolis, “Yahi rakam jon laasṭ hei u aage hoi. Aur jon aage hei, u laasṭ hoi.”
40020017	Jab Yeeshu Yarushalam jaat raha, tab rasta meñ aapan baarah chela log ke akele meñ le jaay ke ulog se bolis.
40020018	“Ham log Yarushalam jaata hei. Huañ pe Manush ke laṛka ke paadri aur paṛha likha log ke haath meñ de dewa jaai, aur ulog uske maut ke saja sunaai.
40020019	Aur ulog uske geir Yahuudi log ke haath meñ de dei, jon uske hasi uṛaai, chaabuk maari, aur kros pe chaṛhaai, lekin tisra roj u jinda hoy jaai.”
40020020	Tab Zabdi ke aurat aapan laṛkan ke sañghe Yeeshu ke lage aais aur namaste karke binti karis.
40020021	Yeeshu usse puuchhis ki u kon cheej maañge hei, tab u bolis, “Jab tum aapan raaj meñ aayga, tab hamaar i duuno laṛkan meñ se ek ke aapan raaiṭ saaiḍ aur dusra ke aapan lefṭ saaiḍ beiṭhe ke mauka dena.”
40020022	Lekin Yeeshu jawaab dees, “Tum nai janta ki tum kaa mañgta hei. Kaa tum u pyaala piye sakta hei jon ke hamme piye ke hei?” Jeims aur Yuhanna bolin, “Ham piye sakta hei.”
40020023	Yeeshu ulog se bolis, “Hamaar pyaala to tum jaruur peena, lekin hamaar raaiṭ aur lefṭ meñ beiṭhe ke khaatir ham nai kuchh kare sakta. I to hamaar Pita hee tumme bataay sake hei.”
40020024	I sun ke u das chela log duuno bhaiya pe bahut gussa bhain.
40020025	Lekin Yeeshu ulog ke aapan lage bolaay ke bolis, “Tum janta hei ki geir ruula log, ulog pe raaj kare hei, aur ulog ke baṛa jan uspe hukum kare hei?
40020026	Lekin ilog ke rakam kaam nai karo. Agar tum baṛa bane maañgta hei, tab tum sab ke naukar bano.
40020027	Aur agar tum sab se aage rahe mañgta hei, tab tum sab ke naukar ban ke raho.
40020028	Jeise Manush ke laṛka aapan sewa nai karaay, lekin sab ke sewa kare aur bahut log ke chhuṭkaara ke khaatir aapan jaan de dees.”
40020029	Jab ulog Jeriko se jaat rahin, tab ek baṛa bheeṛ uske pichchhe chale lagin.
40020030	Wahi ṭaaim, dui añdha admi jon rasta ke kinaare beiṭha rahin, sunin ki Yeeshu jaay hei, to jor jor se chillaay lagin, “E Prabhu, Ḍeiviḍ ke laṛka, ham pe daya karo!”
40020031	Bheeṛ ke log ulog ke chuppe rahe ke bolin, lekin ulog aur jor jor se chillaay lagin, “E Prabhu, Ḍeiviḍ ke laṛka, ham pe daya karo!”
40020032	Tab Yeeshu ruk ke ulog ke bolaais, aur bolis, “Tum kaa mañgta hei ki ham tum log ke waaste kari?”
40020033	Ulog Yeeshu se bolis, “E Prabhu, ham dekhe mañgta hei.”
40020034	Yeeshu daya karke ulog ke aañkhi chhuis, aur ulog wahi ṭaaim dekhe lagin, aur uske pichchhe hoy leen.
40021001	Jab Yeeshu aur uske chela log Yarushalam ke paas aain, tab u Jaituun pahaaṛ pe Beitfage meñ gain aur Yeeshu dui chela log ke aage bhej dees.
40021002	Yeeshu ulog se bolis, “Saamne waala gaaoñ meñ jaao, huañ tumme ek gadha aur uske bachcha bañdha mili. Uske khol ke hamaar lage laao.
40021003	Agar koi tum se kuchh puuchhi to bolna, ‘Prabhu ke iske jaruurat hei,’ aur u wahi lage tumme de dei.”
40021004	I sab i kaaran bhais ki jon vachan nabi log bolin raha, u puura hoi.
40021005	“Yarushalam ke log se bolo, Tumhaar raaja tumhaar lage aay hei! U dayaalu hei, aur ek gadha pe beiṭha hei. Aur u gadha ke bachcha pe aay hei.”
40021006	Chela log jaay ke weise karin jeise Yeeshu hukum dees raha.
40021007	Ulog gadha aur uske bachcha ke laay ke uspe aapan kapṛa bichhaain. Yeeshu uspe beiṭh gais.
40021008	Bheeṛ meñ se ketna log aapan kapṛa rasta pe bichhaay deen aur kuchh log peṛ se ḍaar tuuṛ ke rasta pe bichhaain.
40021009	Kuchh log uske aage aage jaat rahin aur kuchh log uske pichchhe. Sab chillaay ke bolat rahin, “Ḍeiviḍ ke Santaan! ‘Hosaana!’ Dhann hei u jon Prabhu ke naam se aay hei. Swarag meñ Hosaana!”
40021010	Jab Yeeshu Yarushalam meñ aais, to ṭaaun meñ halchal mach gais, aur sab bole lagin, “I kon hei?”
40021011	Bheeṛ ke log bolin, “I Yeeshu hei, Galeel ke Naasrat ke nabi.”
40021012	Yeeshu Mandir meñ aay ke, u sab jon huañ len-den karat rahin, ulog ke bahire khader dees. Aur jon kabuttar bechat rahin, ulog ke bench aur peisa badle waala log ke ṭaibal ulṭaay dees.
40021013	Yeeshu ulog se bolis, “Baaibal meñ likhaan hei, ‘Hamaar ghar preya ke ghar bola jaai,’ lekin tum log to iske chor ke aḍḍa banaay dia!”
40021014	Tab añdha aur langṛa log uske lage Mandir meñ aain aur u ulog ke achchha kar dees.
40021015	Lekin baṛa paadri aur paṛha likha log u sab chamatkaar kaam ke baare meñ sun ke, aur jab dekhin ki laṛkan uske baṛaai kare hei, tab ulog bahut gussa bhain.
40021016	Ulog Yeeshu se bolin, “Kaa tum sunta hei ki i laṛkan kaa bole hei?” Yeeshu jawaab dees, “Haañ! Lekin kaa tum log nai paṛha, ‘Chhoṭa laṛkan aur janma bachcha log stuti kari.”‘
40021017	Tab Yeeshu ulog ke chhoṛ ke ṭaaun ke bahire Beitniyaah chala gais aur wahiñ raat bitaais.
40021018	Sabere ṭaaun se lauṭte ṭaaim Yeeshu ke bhuuk laga.
40021019	Rasta ke kinaare u ek anjeer ke peṛ dekh ke uske lage gais, lekin uspe patti ke alaawa aur kuchh nai raha. Tab u bolis, “Ab se tum meñ koi fal nai lagi!” Wahi lage u anjeer ke peṛ jhuraay gais.
40021020	I dekh ke chela log chakit hoy gain aur bolin, “Anjeer ke peṛ jurte keise sukhaay gais?”
40021021	Lekin Yeeshu ulog se bolis, “Ham tum se sachche bolta hei ki agar tum biswaas rakkho aur sandeh nai karo to tum i kare sakta hei jon ham anjeer ke peṛ ke sañghe kara hei. Aur isse jaada bhi kare sakta hei. Tum i pahaaṛ se bole sakta hei ki uṭho aur samundar meñ kuudo, aur wahi hoi.
40021022	Agar tum biswaas karega, to tum preya meñ jon kuchh maañgega, u sab tumme mili.”
40021023	Jab u chech meñ aay ke parchaar karat raha, to baṛa paadri aur huañ ke baṛkue uske lage aay ke bolin, “Kon adhikaar se tum i kaam karta hei, aur kon tumme i adhikaar dees hei?”
40021024	Yeeshu jawaab dees, “Ham bhi tum se ek baat puuchhega. Agar tum hamme iske jawaab dega, to ham bhi bataayga ki ham kis ke adhikaar se i kaam karta hei.
40021025	Yuhanna baptisma de waala kis ke bagal se aais raha, swarag se, ki admi log ke bagal se?” U sab aapas meñ baat cheet kare lagin, “Agar ham bolega, ‘Swarag ke bagal se,’ to u boli, ‘Tab fir tum uske biswaas kaahe nai kara?’
40021026	Lekin agar ham log bolega, ‘Admi ke bagal se,’ to hamme bheeṛ ke ḍar hei, kaahe ke u sab Yuhanna ke nabi maanat rahin.”
40021027	Tab ulog Yeeshu se bolin, “Ham log nai janta.” Yeeshu bolis, “Ham bhi tumme i nai bataayga ki ham kis ke adhikaar se i kaam karta hei.”
40021028	Yeeshu ek kahaani sunaais, “Ek admi raha, uske dui laṛkan rahin. Tum hamme bataana ki tum kaa sochta hei. U baṛa laṛka ke lage jaay ke bolis, “Beṭa. jaao aur khet meñ kaam karo!”
40021029	U bolis, ‘Ham nai jaayga,’ Lekin u baad meñ pastaais aur chala gais.
40021030	Tab u dusra laṛka ke lage gais aur khet meñ jaay ke waaste bolis, aur u jawaab dees, ‘Achchha, ham jaayga,’ lekin u nai gais.
40021031	I duuno meñ se kon aapan bappa ke ichchha puura karis?” Ulog bolis, “Baṛa laṛka.” Tab Yeeshu ulog se bolis, “Ham tum se sachche bataata hei ki tum se pahile, ṭeks le waala log aur veshya log Parmeshwar ke raaj meñ jaai.
40021032	Kaahe ke tumhaar lage dharam ke rasta dekhaay Yuhanna aais raha, lekin tum log uske biswaas nai kara, lekin ṭeks lewaala aur veshya log biswaas karin. Aur i dekh ke bhi tum baad meñ nai pastaaya aur naa biswaas kara.”
40021033	Yeeshu baṛa paadri aur agua log ke ek aur kahaani sunaais, “Ek jameendaar raha, jiske añguur ke khet raha, aur u chaaro bagal gher dees. U khod ke ras ke waaste kunḍ banaais. Aur pahra de ke khaatir ek ṭaawa bhi banaais. Tab u khet ke renṭ pe de ke ghuume chala gais.
40021034	Jab añguur tuuṛe ke ṭaaim aais, tab maalik ek naukar ke bhejis ki uske hissa ke añguur laawe.
40021035	Lekin ulog naukar log ke pakaṛ ke khuub maarin, ek to mar gais aur dusra ke patthar se maar deen.
40021036	Ab u kisaan pahile se bhi jaada naukar ke bhejis. Lekin bharaita log ulog ke bhi weisaiyeñ karin jeise pahile kare rahin.
40021037	Aakhri meñ u aapan laṛka ke ulog ke lage bhejis, kaahe ke u sochis ki ulog uske laṛka ke aadar kari.
40021038	Lekin jab ulog kisaan ke laṛka ke dekhis, to aapas meñ baat karin, “Ek roj i jameen iske hoy jaai. Aao ham iske jaan se maar dei. Tab iske jaaydaad ham log ke hoy jaai.”
40021039	Ulog uske pakṛin aur khet ke bahire nikaar ke jaan se maar deen.
40021040	Yeeshu puuchhis, “Ab jab khet ke maalik aai tab u bharaita ke sañghe kaa kari?”
40021041	Ulog usse bolis, “U ulog ke bahut kharaab se maari, aur khet dusra bharaita ke de dei, jon, ṭaaim se uske añguur dei.”
40021042	Yeeshu ulog se bolis, “Tumme jaane ke chaahi ki Baaibal meñ kaa bataay hei, ‘Jon patthar ke kaapenṭa log bagal meñ feñk deen raha, wahi kona ke sab se sundar patthar ban gais hei. I Prabhu karis hei aur dekhe meñ hamme bahut achchha lage hei.”’
40021043	Ham tumme bataata hei ki Parmeshwar ke raaj tum se le lewa jaai aur ulog ke de dewa jaai, jon wahi kare hei jon u maañge hei.
40021044	Jon bhi koi i patthar pe giri, u chuur chuur hoy jaai, lekin jispe i giri, u pisaay jaai.”
40021045	Jab baṛa paadri aur Farisi uske kahaani sunin to samajh gain ki u wahi log ke baare meñ bole hei.
40021046	Lekin jab uske ulog aresṭ kare maañgin, tab ulog bheeṛ se ḍar gain, kaahe ke ulog Yeeshu ke nabi maanat rahin.
40022001	Ek dafe fir Yeeshu ek kahaani sunaais.
40022002	“Swarag ke raaj i rakam hei jahañ ek raaja raha jon aapan laṛkan ke saadi ke bhoj dees.
40022003	Raaja aapan naukar log ke bhejis ki jaay ke sab log jiske neota mila raha, bolaay laay, lekin ulog nai aain.
40022004	Fir u, aur naukar ke i bol ke bhejis, ‘Khaana taiyaar hei! Hamaar beil aur paaltu jaanwar kaṭaay gain hei, aur sab kuchh taiyaar hoi gais hei. Saadi ke paaṭi meñ aao!’
40022005	Lekin mehmaan log kuchh dhyaan nai deen aur aapan kaam pe chal deen, ek aapan khet meñ to dusra aapan biznes dekhe.
40022006	Aur baaki mehmaan u naukar log ke pakaṛ ke khuub peeṭin aur maar ḍaalin.
40022007	Ab raaja gussa meñ aay ke aapan saulja log ke bhejis ki u hatyaara log ke maar de aur puura ṭaaun meñ aagi lagaay de.
40022008	Tab u naukar log se bolis, 'Saadi ke khaana to taiyaar hei, bolaay gay mehmaan ke aay ke kismat meñ nai hei.
40022009	Yahi khaatir rasta pe jaao, aur chaaro bagal jetna admi dekhaay, ulog ke saadi ke khaana pe bolaao.’
40022010	Tab naukar log gali gali jaay ke aur jon bhi bhala bura ulog ke milin, sab ke le aain, aur saadi ke ghar mehmaan se bhar gais.
40022011	“Jab raaja aapan mehmaan se mile aais, to huañ ek admi ke dekhis jon saadi ke kapṛa nai pahinis raha.
40022012	Raaja usse bolis, 'Dost, kaahe nai tum saadi ke achchha kapṛa pahin ke aaya?’ Lekin mehmaan ke lage koi jawaab nai raha.
40022013	Tab raaja aapan naukar log se bolis, 'Uske haath aur goṛ baañdh ke bahire añdhiyaar meñ feñk deo. Huañ u roi aur aapan daañt peesi.’ ”
40022014	Yeeshu aakhri meñ bolis, “Bahut ke bolaaya jaay hei lekin thoṛa ke chuna jaay hei.”
40022015	Tab Farisi log ek sañghe mil ke plen banaain ki keise ulog Yeeshu ke baat meñ fañsaai.
40022016	Ulog Heraḍ ke log ke, Yeeshu ke lage ek baat puuchhe ke bhejis, “E guru, ham log janta hei ki tum sachcha hei aur Parmeshwar ke rasta sachchaai se dekhaata hei, aur sab ke ekke rakam dekhta hei, chaahe u koi hoy.
40022017	Hamme bataao ki tum kaa sochta hei, ‘Caesar ke ṭeks dewa jaay ki nai?”‘
40022018	Yeeshu ulog ke kharaab bichaar jaan gais aur bolis, “E kapṭi log, tum hamme kaahe ke ṭesṭ karta hei?
40022019	Hamme u peisa dekhaao jisse ṭeks bhara jaay hei.” Ulog uske lage ek chaañdi ke peisa laain.
40022020	Yeeshu puuchhis, “Kiske chhaapa aur naam ispe hei?”
40022021	“Caesar ke.” Tab Yeeshu ulog se bolis, “Jon Caesar ke hei u Caesar ke deo aur jon Parmeshwar ke hei, u Parmeshwar ke deo.”
40022022	I sab sun ke ulog chakit bhain aur ulog Yeeshu ke chhoṛ ke chala gain.
40022023	Saduuki log biswaas nai karat rahin ki mare ke baad meñ laaif hei. To kuchh Saduuki log wahi roj Yeeshu ke lage aay ke puuchhin, “E guru, Maozas likhis raha ki, agar koi admi ke aurat hei, aur bina laṛkan ke mar jaai, to uske bhaiya u aurat se saadi kar le ki jisse u aapan bhaiya ke khaatir laṛka peida kare sake.”
40022025	Ek dafe saat bhaiya rahin. Pahila saadi kar ke, bina laṛkan ke mar gais. Uske aurat uske bhaiya ke hoy gais.
40022026	Yahi rakam dusra bhaiya ke sañghe bhi bhais, aur tisra aur hiañ tak ki saato ke sañghe wahi bhais.
40022027	Aakhri meñ u aurat bhi mar gais.
40022028	Ab jon roj sab jinda hoi to u saato meñ se u kis ke aurat hoi. Kaahe ke u sab ke aurat rahis.”
40022029	Lekin Yeeshu ulog ke jawaab dees, “Tum ketna roñg hei! Tum nai janta ki Baaibal kon cheej sikhaay hei. Aur tum Parmeshwar ke sakti nai janta hei.
40022030	Jab Parmeshwar log ke jiaay hei, tab ulog saadi nai kari. Ulog to ainjals ke rakam hoiyeñ.
40022031	Aur mar ke jinda hoy ke baare meñ, tum vachan nai paṛha jon Parmeshwar tum se bataais raha,
40022032	“Ham Abraham ke Parmeshwar aur Aayzak ke Parmeshwar aur Jaykab ke Parmeshwar hei. Aur u mara log ke nai, lekin jon jinda hei uske Parmeshwar hei.”
40022033	Jab log i baat sunin, tab chakit rahe gain.
40022034	Jab Farisi log sunin ki Yeeshu Saduuki log ke muh band kar dees hei, tab ulog ek sañghe hoy gain.
40022035	Usman se ek jon kaanuun jaanat raha, ṭesṭ kare ke waaste ek queschan karis.
40022036	“E guru, kaanuun meñ kon se hukum sab se khaas hei?”
40022037	Yeeshu bolis, “Tum Prabhu aapan Parmeshwar se aapan man se aur aapan praan se, aur aapan saara buddhi se prem karo.
40022038	Yahi sab se pahila aur sab se khaas hukum hei.
40022039	Aur dusra khaas hukum i hei ki, “Tum aapan paṛosi se aapan rakam prem karo.”
40022040	I dui hukum, sab nabi log ke buk pe baisḍ hei.”
40022041	Jab Farisi ek sañghe rahin, tab Yeeshu ulog se ek queschan karis,
40022042	“Maseeh ke baare meñ tum log kaa sochta hei? U kiske laṛka hei?” Ulog bolin, “U Ḍeiviḍ ke laṛka hei.”
40022043	Yeeshu jawaab dees, “Tab Ḍeiviḍ Aatma meñ hoy ke kaahe uske ‘Prabhu’ bole hei?”
40022044	Ḍeiviḍ bolis, “Prabhu hamaar Prabhu se bolis raha, Hamaar raaiṭ saaiḍ beiṭho, jab tak ham dusman ke tumhaar goṛ ke nichche nai rakh dei.”
40022045	Agar Ḍeiviḍ uske ‘Prabhu’ bole hei tab uske laṛka keise hoi?
40022046	Koi bhi uske jawaab nai de sakis. Aur u roj se koi bhi usse ekko queschan nai puuchhis.
40023001	Tab Yeeshu bheeṛ aur chela log se bolis,
40023002	“Kaanuun aur Guru aur Farisi log, Maozas ke kaanuun samjhaay ke waaste chuna gain hei.
40023003	Yahi kaaran ulog jon kuchh bhi boli, uske karna aur maanna, lekin ulog ke rakam nai karna, kaahe ke ulog jon bole hei, kare nai hei.
40023004	Ulog baṛa bojha admi ke kañdha pe laad de hei lekin ulog ke madat ke waaste ek uñgri bhi nai uṭhaay hei.
40023005	Ulog jon sab kare hei admi ke dekhaay ke waaste kare hei. Ulog aapan tabeej ke baṛa kare hei aur aapan kapṛa ke jhaalar lamba kare hei.
40023006	Aur paaṭi meñ achchha jagha, chech meñ khaas kursi, bajaar meñ aadar, aur jab log ulog ke ‘Guru’ bole hei to ulog ke achchha lage hei.
40023008	Lekin tum ‘Guru’ nai bolwaana, kaahe ke tumhaar ekke guru hei, aur tum sab bhaiya aur bahini hei.
40023009	Dharti pe koi ke aapan Pita nai bolna, kaahe ke tum sab ke ekke Pita hei jon swarag meñ hei.
40023010	Tum ‘Agua’ bhi nai bolwaana, kaahe ke tumhaar ekke agua hei aur u hei Maseeh.
40023011	Lekin tum meñ se jon sab se baṛa hei, u tumhaar sewak hoi.
40023012	Jon koi apne aap ke baṛa banaai, u chhoṭa kara jaai, aur jon apne aap ke chhoṭa banaai, u baṛa bani.”
40023013	“E pakhanḍi Farisi aur Shaastri log, tum pe haay hei! Kaahe ke tum admi log ke waaste swarag ke raaj ke palla band kar deta hei. Tum naa to apne bhittar jaata hei aur naa dusra log ke bhittar jaay deta hei.”
40023015	“E pakhanḍi, Farisi aur Shaastri log, tum pe haay hei! Tum admi log ke aapan bagal ghumaay ke khaatir, jameen aur paani ek kar deta hei, aur jab u aay jaay hei, tab uske aapan se bhi jaada narak jaay laayk banaay deta hei!
40023016	“E añdha agua log, tum pe bhi haay hei! Tumme to dusra ke rasta dekhaay ke hei, lekin tum sab to añdha hei. Tum bolta hei, ‘Agar koi Mandir ke kasam khaay, to u kuchh nai, lekin agar koi Mandir ke sona ke kasam khaay to u sab kuchh hei.’
40023017	E muurakh aur añdha log! Kon cheej baṛa hei, sona ki u Mandir jon sona ke pawitr kar de hei?
40023018	Tum fir bolta hei, ‘Agar koi bedi ke kasam khaay to kuchh nai, lekin jon bheñṭ uspe hei, agar koi uske kasam khaay to sab kuchh hei.’
40023019	E añdha log! Kon jaada baṛa hei, bheñṭ ki u bedi jon bheñṭ ke pawitr banaay hei?
40023020	Yahi kaaran jon koi bedi ke kasam khaay hei, u bedi aur uspe rakhaan bheñṭ duuno ke kasam khaay hei,
40023021	aur jon Mandir ke kasam khaay hei, u Mandir aur usman rahe waala Parmeshwar ke bhi kasam khaay hei.
40023022	Aur jon swarag ke kasam khaay hei, u Parmeshwar ke siñghaasan aur uspe beiṭhe waala duuno ke kasam khaay hei.”
40023023	“E pakhanḍi Farisi aur Shaastri log, tum pe bhi haay hei! Tum pudeena, sauf aur jeera ke daswa hissa to deta hei, lekin kaanuun ke jaruuri baat jeise ki nyaay, daya aur biswaas ke nai maanta hei, tumme to chaahat raha ki sab karte raho, aur uske bhi nai chhoṛo.
40023024	E añdha agua log, tum chhoṭa makkhi ke to chhaan deta hei, lekin uuñṭ ke leel leta hei!”
40023025	“E pakhanḍi Farisi aur Shaastri log, tum pe museebat aai! Tum thariya aur pyaala ke bahire se to safa karta hei, lekin bhittar to sab rakam ke laalach aur swaarth bhara paṛa hei.
40023026	E añdha Farisi log, pahile pyaala ke bhittar to safa karo, tab bahire bhi safa hoy jaai.
40023027	E pakhanḍi Farisi aur Shaastri log, tum pe haay! Tum chuuna se dhowaan kabar ke rakam hei, jon bahire se sundar dekhaay hei, lekin bhittar to haḍḍi aur saṛa murda se bhara paṛa hei.
40023028	Yahi rakam bahire se tum bhi admi log ke saamne achchha dekhaata hei, lekin bhittar se to tum buraai se bhara paṛa hei.”
40023029	“E pakhanḍi Shaastri aur Farisi log, tum pe haay! Tum nabi log ke sundar kabar to banaata hei aur jon achchha jeewan bitaais hei uske kabar sajaata hei.
40023030	Aur tum bolta hei, ‘Agar ham aapan baap daada ke jamaane meñ rahta to, nabi log ke hatya meñ bhaag nai leta.’
40023031	I to tum safa bataata hei ki tum nabi log ke hatyaara log ke laṛkan hei!
40023032	To jaao aur jon tumhaar baap daada suru karin hei, uske tum puura karo!
40023033	E saañp aur saañp ke bachcha log, tum narak ke saja se keise bachega?
40023034	Yahi kaaran ham tum se bolta hei ki ham tum log ke waaste nabi, aur samajhdaar log, aur guru log ke bhejta hei. Tum usman se kuchh ke maar dega, aur kuchh ke kros pe chaṛhaay dega, aur kuchh ke aapan chech meñ chaabuk se maar ke ek ṭaaun se dusra ṭaaun khaderte rahega.
40023035	Isse jetna hatya bhais hei u sab ke saja tum pe paṛi. Hiañ tak ki Aibal se leke Birikyaah ke laṛka Zakaryaah tak, jon ke tum Mandir aur bedi ke beech meñ maar dia raha.
40023036	Ham tum se sachche bataata hei ki i sab baat i ṭaaim ke log pe paṛi.”
40023037	“E Yarushalam, E Yarushalam! Tum nabi log ke maar deta hei, aur jon tumhaar lage bheja jaay hei, ulog ke patthar se maar deta hei! Ham ketna dafe maañgta raha ki jeise murgi aapan bachcha ke aapan pañkha ke nichche baṭor ke rakkhe hei, weisaiyeñ ham bhi tumhaar bachchan ke aapan sharan meñ le lei, lekin tum i nai chaaha.
40023038	Yahi kaaran tumhaar Mandir ujaṛ jaai.
40023039	Tum hamme tab tak nai dekhega jab tak tum nai bolega, ‘Dhann hei u jon Prabhu ke naam se aay hei,”’
40024001	Jab Yeeshu Mandir se nikar ke bahire jaat raha, tab uske chela log uske lage aay ke bolin, “I sab bilḍiñgs ke dekho!”
40024002	Yeeshu bolis, “Kaa tum i bilḍiñgs ke dekhta hei? Ham tum se bataata hei, hiañ ek patthar bhi nai bachi, sab giraay dewa jaai.”
40024003	Baad meñ jab Yeeshu Jaituun pahaaṛ pe akelle beiṭha raha, tab uske chela log uske lage aay ke bolin, “Hamme bataao, i sab baat kab hoi? Aur tumhaar aawe ke aur dunia ke ant ke kaa saain hoi?”
40024004	Yeeshu jawaab dees, “Dekhna, koi tumme dhoka nai de.
40024005	Kaahe ke bahut log hamaar naam se aai aur boli, ‘Ham Maseeh hei’ aur bahut log dhoka dehiyeñ.
40024006	Tum laṛaai ke baare meñ aur laṛaai ke dhamki sunega, lekin ḍarna nai. I sab to suru meñ hoi, lekin i ṭaaim ant nai hoi.
40024007	Kaahe ke sab jaati aur raaj ek dusra se laṛi. Log bhukke mari, aur koi koi jagha pe erthquaik bhi aai.
40024008	I sab baat to ṭrabal ke suruaat hei.”
40024009	“Tab tumme dukh dewaay ke waaste pakaṛwaawa jaai, aur marwaawa jaai, aur hamaar naam ke khaatir tumme sab koi haiṭ kari.
40024010	U ṭaaim bahut log biswaas se haṭ jaai aur ek dusra ke dhoka dei, aur ek dusra se haiṭ kari.
40024011	Tab bahut se jhuuṭa nabi aai aur bahut log ke dhoka dei.
40024012	Buraai baṛh jaai aur sab log ek dusra se prem kare ke chhoṛ dehiyeñ.
40024013	Lekin agar tum ant tak faitful rahega to jaruur bach jaayga.
40024014	Raaj ke achchha khabar puura jagat meñ parchaar kara jaai, aur sab jaati ke log ke bataawa jaai, aur tab kahiñ jaay ke enḍ hoi.”
40024015	“Ek roj tum u ‘Bhayaanak cheej’, jiske Ḍenial nabi bataais raha, pawitr jagha pe khaṛa dekhega.” (Sab jon i paṛhe hei ulog ke samjhe ke hei ki i kaa hei.)
40024016	“Agar tum Juḍia meñ rahta hei, to pahaaṛ pe bhaag jaao.
40024017	Agar koi chhat pe hei, to ghar meñ kuchh lewe ke waaste nai utro.
40024018	Jon koi khet meñ hei, u aapan kapṛa lewe ke waaste pichchhe nai lauṭe.
40024019	U aurat log ke museebat ke ṭaaim hoi, jon koi maañ bane waali hoi ya jon bachcha ke duudh piyaat hoi!
40024020	Preya karo ki tumme ṭhanḍa ke mausam ya sabat ke roj bhaage ke nai paṛe!
40024021	Kaahe ke etna bhaari dukh hoi jeisa ki dunia ke suru se aur abhi tak kabhi nai bhais aur naa hoi.
40024022	Agar Parmeshwar u roj ke chhoṭa nai kare hota, to koi bhi nai bachta, lekin kuchh log jon chuna gais hei, ulog ke waaste Parmeshwar i roj chhoṭa karis hei!
40024023	Tum se agar koi bole, ‘Maseeh hiañ hei’ ya ‘Maseeh huañ hei’, to biswaas nai karna.
40024024	Kaahe ke jhuuṭa Maseeha aur nabi uṭh khaṛa hoiyeñ aur baṛa baṛa saain aur chamatkaari kaam dekhaiyeñ, hiañ tak ki ulog agar hoy saki to chuna log ke bhi bharmaay dehiyeñ.
40024025	Lekin ham to tumme pahile se sab kuchh bataay dia hei.
40024026	Yahi kaaran agar koi tum se bole, ‘U ḍezaṭ meñ hei,’ to bahire nai nikar jaana! Aur agar koi bole, ‘U huañ luka hei,’ to biswaas nai karna.
40024027	Kaahe ke jeise bijli eesṭ se wesṭ tak chamke hei, weisaiyeñ Manush ke laṛka bhi aai.
40024028	Jahañ laash hoi huañ geedaṛ bhi hoi.”
40024029	“Dukh waala roj ke jurte baad meñ, ‘Suuraj añdhiyaar hoy jaai, aur chaañd aapan, laaiṭ nai dei, aur asmaan se taara giri, aur asmaan ke taagat hilaawa jaai.”‘
40024030	Tab Manush ke laṛka ke saain asmaan meñ dekhaai, aur dharti ke sab jaati roi, aur log Manush ke laṛka ke baṛa shaan aur mahima se asmaan se aate dekhiyeñ.
40024031	Aur u bigul ke awaaj ke sañghe aapan ainjals ke bheji, aur ulog chaaro bagal asmaan ke i bagal se u bagal tak, uske chuna log ke baṭori.”
40024032	“Anjeer ke peṛ se i seekho. Jab uske ḍaari naram rahe hei aur usman patti nikre lage hei, to tum jaan leta hei ki garmi ke mausam aay waala hei.
40024033	Wahi rakam jab tum i sab cheej hote dekhna, to jaan lena ki Yeeshu ke aawe ke ṭaaim nagichche hei, hiañ tak ki ekdam aay gais hei.
40024034	Ham tum se promis karta hei ki jab tak i sab baat puura nai hoi jaai, tab tak i ṭaaim ke log ke ant nai hoi.
40024035	Asmaan aur dharti hardam ke waaste miṭ jaai, lekin hamaar vachan kabhi nai miṭi.
40024036	Din aur ghañṭa kab aai, koi nai jaane hei, swarag ke ainjals bhi nai jaane hei aur naa to Putr. Khali Pita u ṭaaim jaane hei.
40024037	Manush ke Putr ke aay ke ṭaaim wahi rakam rahi, jeise Noa ke ṭaaim raha.
40024038	Sab log khaate peete rahin, aur saadi biaah karte rahin, ṭheek u roj tak, jab baaṛh aais, aur Noa baṛa bauṭ meñ chala gais.
40024039	Ulog kuchh nai jaanat rahin ki kaa hoy hei, u ṭaaim tak jab baaṛh aais aur u sab ke bahaay nai le gais. Yahi rakam hoi jab Manush ke laṛka aai.
40024040	U ṭaaim dui admi khet meñ kaam karat rahi, khali ek ke lewa jaai aur dusra ke chhoṛ dewa jaai.
40024041	Dui aurat chakki peesat hoiyeñ, lekin khali ek ke lewa jaai aur dusri ke chhoṛ dewa jaai.
40024042	Yahi khaatir husiaar raho! Tum nai janta kab Prabhu aay jaai.
40024043	Agar ghar ke maalik ke pata rahta ki kab chor aai, to ulog husiaar hoy jaai aur ghar ke luuṭe nai dei.
40024044	Yahi khaatir tum bhi taiyaar raho! Tum nai janta kab Manush ke laṛka aay jaai.”
40024045	“Eisan kon faitful aur samajhdaar naukar hei? Kon ke maalik aapan naukar log ke inchaaj meñ rakkhi, jon ṭheek ṭaaim pe ulog ke khaana dei?
40024046	U naukar log khush kismat hei, jon ke maalik lauṭ ke aay hei to dekhe hei ki naukar kaam kare hei.
40024047	Ham sachche bolta hei ki maalik aapan sab dhan daulat u naukar ke uppar chhoṛ dei.
40024048	Lekin agar ek kharaab naukar sochi ki uske maalik deri se lauṭi, aur aapan sañghe ke dusra naukar ke maari peeṭi aur naseṛi log ke sañghe khaay pee ke nasa meñ chuur hoy jaai,
40024050	to u naukar ke maalik, eisehiyeñ ek roj jaldi lauṭ aai jab ki naukar sochi bhi nai ki u aay jaai.
40024051	Tab u naukar ke kaṛa saja mili aur ḍhoñgi log ke sañghe bahire feñk dewa jaai. Huañ u roi aur daañt peesi.”
40025001	“Swarag ke raaj i rakam hoi, jeise ek dafe das laṛki log ke sañghe bhais raha, jab ulog aapan tel ke batti le ke saadi meñ dulha se mile gain.
40025002	Ulog meñ se paañch muurakh rahin aur paañch husiaar rahin.
40025003	Jon muurakh laṛki log rahin, ulog batti to leen lekin uske sañghe aur tel nai leen.
40025004	U paañch laṛki log jon husiaar rahin, ulog aapan batti ke sañghe aur tel bhi leen.
40025005	Jab dulha ke aay meñ deri bhais, tab ulog uñghaay lagin aur soy gain.
40025006	Achaanak aadha raat meñ koi chillaay ke bolis, ‘Dulha aay gais! Aao aur usse milo!’
40025007	Tab u laṛki log uṭhin aur aapan aapan batti taiyaar karin.
40025008	U muurakh laṛki log husiaar laṛki log se bolin, ‘Hamme aapan tel meñ se kuchh tel deo, kaahe ke hamaar batti bute waala hei.’
40025009	Lekin u samajhdaar laṛki log bolin, ‘Nai, i hamaar aur tumhaar waaste puura nai hoi. Jaao aur aapan waaste tel khareedo.’
40025010	Jab ulog tel khareede ke waaste chala gain, tab dulha aay gais, aur jon taiyaar rahin, saadi meñ chala gain, aur palla band hoi gais.
40025011	Baad meñ u muurakh laṛki log tel leke lauṭin aur jor jor se bolaain, ‘E guru, E guru hamaar waaste palla kholo!’
40025012	Dulha bolis, ‘Ham tumme nai janta!”‘
40025013	Yeeshu bolis, “Yahi khaatir hardam taiyaar raho! Tum nai janta kon ṭaaim aur kon roj i sab hoi.”
40025014	“Swarag ke raaj i rakam bhi hei jab ek admi ghuume gais aur aapan sab sampati teen naukar ke haath meñ chhoṛ dees.
40025015	U admi jaanat raha ki u teeno kon kon cheej kare sake hei. Pahila ke u paañch hajaar sona ke sikka dees, dusra ke dui hajaar aur tisra ke ek hajaar. Aur u ghuume chala gais.
40025016	Jiske paañch hajaar mila raha, u jurte jaay ke biznes meñ lagaay dees aur paañch hajaar aur kamaais.
40025017	Yahi rakam jiske dui hajaar mila raha, u bhi dui hajaar aur kamaais.
40025018	Lekin jiske ek hajaar mila raha, u jaay ke jameen khod ke usman aapan maalik ke peisa lukaay dees.
40025019	Bahut din ke baad u naukar log ke maalik lauṭis aur aapan hisaab maañgis.
40025020	Tab jiske paañch hajaar mila raha, u paañch hajaar jon u kamaais raha, laay ke bolis, ‘Swaami, tum hamme paañch hajaar peisa dia raha. Dekho ham isse paañch hajaar aur kamaaya.’
40025021	Uske maalik usse bolis, ‘Shaabaash! Tum achchha aur biswaas kare laayk naukar hei! Tumme ham thoṛa dia raha, lekin ab ham tumme baṛa jimmewaari dega. Aao aur hamaar khusi meñ bhaag leo.’
40025022	Jiske dui hajaar mila raha, u aay ke bolis, ‘Swaami, tum hamme dui hajaar dia raha. Dekho ham dui hajaar aur kamaay lia.’
40025023	Swaami usse bolis, ‘Shaabaash! Tum achchha aur samajhdaar naukar hei, ham tumme bahut baṛa kaam ke jimmewaari dega. Aao aur hamaar khusi meñ sañghe hoy leo!’
40025024	Tab jon naukar ke ek hajaar mila raha, u aay ke bolis, ‘E maalik, ham janta hei ki tum ketna kharaab hei, jahañ nai bota hei, huañ se kaaṭta hei aur jahañ nai bota hei huañ se baṭorta hei.
40025025	Yahi khaatir ham ḍar gaya aur jaay ke peisa ke maṭṭi meñ lukaay dia. Leo, i jon tumhaar hei, le leo.’
40025026	Uske maalik usse bolis, ‘Tum laizi aur koi kaam ke nai hei! Tum janta hei ki jahañ ham nai bota hei, huañ se kaaṭta hei, aur jahañ nai bota hei, huañ se baṭorta hei.
40025027	Tumme chaahat raha ki hamaar peisa benk meñ rakh de ke, aur ham aay ke aapan peisa ke biyaaj uṭhaay leta.’
40025028	Tab maalik bolis, ‘Ab isse u peisa bhi le leo, aur jis ke lage das hajaar hei, uske de deo!’
40025029	Kaahe ke jiske lage hei, uske aur bhi dewa jaai, aur uske lage aur hoy jaai. Lekin jiske lage nai hei, usse u bhi le lewa jaai, jon uske lage hei.
40025030	I bekaar naukar ke bahire añdhiyaar meñ feñk deo, jahañ pe rowe aur daañt peese ke hei.”
40025031	“Jab Manush ke laṛka aapan mahima meñ aai aur sab ainjals uske sañghe aiheñ, to u aapan raajsi (royal) siñghaasan pe beiṭhi.
40025032	Sab jaati ke log uske saamne laawa jaai, aur u ulog ke alag kari, jeise ek shepaḍ, bheṛa aur bakri ke alge kare hei.
40025033	U bheṛa ke aapan raaiṭ saaiḍ aur bakri ke aapan lefṭ saaiḍ kari.
40025034	Tab raaja aapan raaiṭ saaiḍ beiṭha log se boli, ‘E hamaar Pita ke achchha log, aao, u raaj ke apnaao jon dunia ke banaay se pahile tumhaar waaste taiyaar kara gais raha.
40025035	Kaahe ke jab ham bhuuka raha, tum hamme kuchh khaay ke dia raha. Ham pyaasa raha, aur tum hamme paani piaaya. Ham hiañ ke nai raha, lekin tum hamme welkam kara.
40025036	Ham nañge raha, tum hamme kapṛa pahinaaya, bimaar raha, tum hamaar dekh bhaal kara, jel meñ raha, tum hamme mile aaya.
40025037	Tab ulog jon Prabhu ke khusi karin raha puuchhi, ‘Prabhu, ham tumme kab bhuuka dekha aur khaana dia, ya pyaasa dekha aur paani piaaya?
40025038	Aur ham kab anjaan admi ke dekha aur welkam kara, nañga ke dekh ke kapṛa pahinaaya?
40025039	Ham kab tumme bimaar dekha ya jel meñ dekh ke tumme mile aaya?’
40025040	Is pe raaja ulog ke jawaab dei, ‘Ham tumme bataata hei ki jon kuchh tum hamaar chhoṭa se chhoṭa bhaiya log meñ se koi ke sañghe kara, u hamaar sañghe kara!’
40025041	Tab raaja ulog jon lefṭ meñ rahin usse boli, ‘Ham se duur hoy jaao! Tumme Parmeshwar ke saraap hei. Huañ jaao jahañ kabhi nai bute waala aagi hei, jon saitaan aur uske duut ke waaste taiyaar kara gais hei!
40025042	Ham bhuuka raha, tum hamme kuchh khaay ke nai dia, pyaasa raha, tum hamme paani nai piaaya.
40025043	Anjaan admi raha, tum hamme aapan ghar meñ jagha nai dia, nañge raha, tum hamme kapṛa nai pahinaaya, bimaar raha aur jel meñ raha, tum hamme dekhe nai aaya.’
40025044	Ispe ulog usse puuchhi, ‘Prabhu, ham kab tumme bhuuka ya pyaasa, ya anjaan admi ya nañge ya bimaar, ya jel meñ dekha aur sewa nai kara?’
40025045	Tab raaja ulog ke jawaab dei, ‘Ham tumme bataata hei ki tum hamaar log ke madat nai kara chaahe u ketna chhoṭa naa hoiyeñ, tab tum hamaar sañghe bhi nai kara.”‘
40025046	Tab Yeeshu bolis, “Ulog ke umar bhar ke saja mili. Lekin jon Parmeshwar ke khusi karis hei, ulog ke anant jeewan mili.”
40026001	Jab Yeeshu i sab baat bataay dees, tab u aapan chela log se bolis,
40026002	“Tum janta hei ki dui roj baad fasah ke teohaar aay waala hei, aur Manush ke laṛka kros pe chaṛhaawe ke waaste pakarwaawa jaai!”
40026003	Tab baṛa paadri aur des ke agua log, Kaaifa naam ke baṛa paadri ke añgna meñ jama bhain.
40026004	Aur ulog plen banaain ki Yeeshu ke chuppe se pakaṛ ke maar ḍaale ke chaahi.
40026005	Lekin ulog i bhi bolin, “Ham log ke i kaam teohaar ke ṭaaim nai kare ke hei, kaahe ke admi log dañga fasaad kari.”
40026006	Jab Yeeshu Bethani meñ Saayman koṛhi ke ghare khaana khaay beiṭhis,
40026007	tab ek aurat ek botal mahañga pefeum leke uske lage aais, aur uske muuṛ pe chhoṛ dees.
40026008	Chela log i sab dekh ke bahut gussa bhain aur bole lagin, “I barbaadi kaahe ke?
40026009	I pefeum ke jaada daam meñ bech ke jon peisa mili uske gareeb meñ baaṭa jaay sakat raha.”
40026010	Yeeshu jaanat raha ki ulog kaa soche hei aur bolis, “Tum log i aurat ke kaahe sataata hei? I to hamaar sañghe bhalaai karis hei.
40026011	Gareeb to tumhaar sañghe hardam rahiyeñ, lekin ham to tum log ke sañghe hardam nai rahega.
40026012	I to hamaar deñhi pe pefeum chhoṛis hei ki i hamaar maṭṭi dewe ke khaatir taiyaari kare.
40026013	Ham tum log ke sachche bataata hei ki sab dunia meñ jahañ kahiñ bhi susamaachaar ke parchaar kara jaai, huañ sab koi yaad kari ki i aurat kaa karis raha, aur ulog sab ke bataai.”
40026014	Tab u baarah chela log meñ se ek, jiske naam Juḍas Iskariyoti raha, baṛa paadri log ke lage gais.
40026015	Aur usse bolis, “Agar ham Yeeshu ke pakaṛwaay dei, to tum hamme ketna dega?” Ulog tees (30) chaañdi ke peisa Juḍas ke de deen.
40026016	Aur wahi ṭaaim se u Yeeshu ke pakaṛwaay ke mauka khoje laga.
40026017	Akhmeeri roṭi (bina yeesṭ ke roṭi) ke teohaar ke pahila roj, Yeeshu ke chela log uske lage aay ke puuchhin, “Tum kahañ mañgta hei ki ham log tumhaar khaatir fasah ke khaana taiyaar kari?”
40026018	Yeeshu bolis, “Ṭaaun meñ ek khaas admi ke lage jaay ke bolo, ‘Guru bole hei, ‘Hamaar ṭaaim nagichche hei. Hame aapan chela log ke sañghe tumhaar ghare fasah ke teohaar manaay ke hei.”‘
40026019	Tab Yeeshu ke bole ke mutaabik, chela log fasah ke taiyaari karin.
40026020	Sanjha ke ṭaaim, Yeeshu aapan baarah chela log ke sañghe khaana khaay beiṭhis.
40026021	Jab ulog khaana khaat rahin, tab Yeeshu bolis, “Ham tum log ke bataata hei, ki tum meñ se ek hamme pakaṛwaai.”
40026022	Is pe chela log bahut udaas bhain aur ek ek karke Yeeshu se puuchhe lagin, “Prabhu, kaa u ham hei?”
40026023	Yeeshu bolis, “Jon hamaar sañghe thariya meñ roṭi ḍubaais hei, wahi hamme pakaṛwaai.
40026024	Manush ke laṛka to weisaiyeñ mari, jeise uske baare meñ likhaan hei, lekin uspe kaa beeti jon uske pakaṛwaai! U admi ke to peida nai hoy ke chaahat raha!”
40026025	Tab Juḍas, jon uske pakaṛwaay waala raha bolis, “Rabbi, kaa u ham hei?” Yeeshu bolis, “I to tumahi bolta hei.”
40026026	Jab ulog khaana khaat rahin, tab Yeeshu roṭi leke aur aasheesh maañg ke uske tuuṛis, aur chela log ke deke bolis, “Leo, khaao, i hamaar deñhi hei.”
40026027	Fir u pyaala lees, dhanbaad deke ulog ke dees aur bolis, “Tum sab isman se pio.
40026028	I hamaar khuun hei, aur yahi se Parmeshwar tumhaar sañghe promis karis hei. I dewa jaai ki jisse bahut log ke paap ke maafi hoi.
40026029	Aaj se ham waain nai piyega, u roj tak jab tak Pita ke raaj meñ tum log ke sañghe nawa waain nai pee.”
40026030	Tab ulog bhajan gaain aur Jaituun pahaaṛ pe chala gain.
40026031	Tab Yeeshu ulog se bolis, “Aaj raat ke tum sab hamme chhoṛ ke bhaag jaayga, kaahe ke likhaan hei, ‘Parmeshwar, shepaḍ log ke maari aur jon jhunḍ meñ bheṛa rahi u sab idhar udhar chhitraay jaai.’
40026032	Lekin mare se jinda hoy ke baad ham tum se pahile Galeel chala jaayga.”
40026033	Ispe Peeṭa Yeeshu se bolis, “Chaahe sab koi tumme chhoṛ ke chala jaay, lekin ham to tumme kabhi nai chhoṛega!”
40026034	Yeeshu bolis, “Ham tumme sachche bataata hei ki aaj ke raat, murga bole se pahile, tum teen dafe bolega ki tum hamme nai janta hei.”
40026035	Peeṭa Yeeshu se bolis, “Agar hamme tumhaar sañghe mare ke paṛe, tab bhi ham nai bolega ki ham tumme nai janta!” Sab chela log bhi yahi bolin.
40026036	Tab Yeeshu aapan chela log ke sañghe Getsamni naam ke ek jagha pe gais, aur ulog se bolis, “Jab tak ham huañ jaay ke preya karta hei, tum log yahiñ beiṭhna.”
40026037	U aapan sañghe Peeṭa aur Jabdi ke dui laṛkan ke le gais. U udaas aur soch meñ paṛ gais,
40026038	aur u ulog se bolis, “Hamaar man bahut udaas hei, hiañ tak ki ham i bojha ke nichche daba hei aur hamaar maut aay waala hei. Hiañ ruko aur hamaar sañghe jagte rahna.”
40026039	Fir Yeeshu ulog se thoṛa aage jaay ke aur muh ke bagal gir ke preya kare lagis, “E hamaar Pita, agar hoy sake to i pyaala ham se le leo. Fir bhi hamaar nai, lekin tumhaar ichchha puura hoi.”
40026040	Tab Yeeshu chela log ke lage aais, aur ulog ke sote dekh ke Peeṭa se bolis, “Kaa tum log hamaar sañghe ek ghañṭa bhi nai jaage sakta hei?
40026041	Jagte rahna aur preya karte raho ki tum ṭesṭ meñ nai paṛo. Aatma to taiyaar hei, lekin deñhi kamjor hei”
40026042	Fir Yeeshu jaay ke dusra dafe preya karis, “E hamaar Pita, agar i kaam hamaar bina nai hoi paai to tumhaar ichchha puura hoy.”
40026043	Jab Yeeshu lauṭ ke aais to fir chela log ke sote paais, kaahe ke ulog aapan aañkhi khula nai rakkhe sakat rahin.
40026044	Yeeshu ulog ke fir se chhoṛ ke chala gais aur wahi rakam se fir se preya kare lagis.
40026045	Yeeshu lauṭ ke aay ke chela log se bolis, “Kaa tum log abhi tak araam karta hei? Dekho ṭaaim aay gais hei, aur Manush ke laṛka, paapi log ke haath pakaṛwaaya jaai.
40026046	Uṭho, chalo! Dekho, hamaar pakaṛwaay waala nagichche aay gais hei.”
40026047	Yeeshu abhi i sab bolat raha ki Juḍas jon baarah meñ se ek raha, aay gais. Uske sañghe ek baṛa bheeṛ bhi raha aur ulog ke haath meñ talwaar aur laaṭhi raha. I log ke baṛa paadri aur agua log bhejin raha.
40026048	Juḍas i saain dees raha, “Jiske ham jaay ke chumma lega, wahi hei. Uske pakaṛ lena.”
40026049	Juḍas seedha Yeeshu ke lage gais aur bolis, “Tumhaar sañghe saanti rahe!” Aur uske chuum lees.
40026050	Yeeshu usse bolis, “Dost, jon cheej kare ke hei jaldi karo.” Admi log aay ke Yeeshu ke kas ke pakaṛ leen aur aresṭ kar leen.
40026051	Tab Yeeshu ke ek saathi, aapan talwaar nikaar ke baṛa paadri ke naukar ke kaan kaaṭ dees.
40026052	Yeeshu usse bolis, “Aapan talwaar bhittar rakkho, kaahe ke jon koi talwaar uṭhaay hei u sab talwaar se naas kar dewa jaai.
40026053	Kaa tum i nai janta ki ham aapan Pita se binti kare sakta hei? U yahi lage baarah aami se jaada ainjals hamme de dei.
40026054	Lekin tab jon cheej Baaibal meñ likhaan hei u keise puura hoi, jon bole hei ki eise hoy ke chaahi.”
40026055	Tab Yeeshu bheeṛ se bolis, “Kaa tum talwaar aur laaṭhi leke hamme pakṛe aaya hei jeise ki ham koi chor hei? Ham to chech meñ roj roj beiṭh ke updes deta raha aur tab tum log hamme nai pakṛa.
40026056	Lekin i sab i khaatir bhais ki jon cheej nabi log likhin raha u puura hoy.” Tab Yeeshu ke sab chela log uske chhoṛ ke bhaag gain.
40026057	Jon log Yeeshu ke pakaṛwaain raha, ulog uske baṛa paadri Kaaifa ke lage le gain, jahañ pe agua log waiṭ karat rahin.
40026058	Peeṭa bhi thoṛa duur se ulog ke peechha karat raha, aur baṛa paadri ke añgna meñ aay ke dekhe maañgat raha ki aage kon cheej hoi, aur gaaḍ log ke sañghe beiṭh gais.
40026059	Baṛa paadri aur sab kaaunsal Yeeshu ke agaiñsṭ meñ jhuuṭa gawaahi khoje ke kosis karat rahin, ki jisse ulog uske maare sake.
40026060	Lekin bahut jhuuṭa gawaahi se bhi kuchh nai bhais. Aakhri meñ dui admi aage aay ke bolin,
40026061	“I admi bolis raha, ‘Ham Parmeshwar ke Mandir giraay ke teen roj meñ fir banaay de sakta hei.”‘
40026062	Tab baṛa paadri khaṛa hoy ke Yeeshu se bolis, “Tum aapan bachaao meñ kaahe nai kuchh bolta hei? I sab log to tumhaar agaiñsṭ meñ gawaahi de hei.”
40026063	Lekin Yeeshu chuppe raha. Is pe baṛa paadri usse bolis, “Ham jinda Parmeshwar ke kasam khaay ke bolta hei, ki agar tum Parmeshwar ke laṛka Maseeh hei, to ham se bataay deo.”
40026064	Yeeshu usse bolis, “Tum to apne bolta hei, ‘Bahut jaldi tum dekhega ki Manush ke laṛka sab se Shaktimaan ke raaiṭ saaiḍ beiṭha hei aur swarag ke baadar pe aay hei!”‘
40026065	Ispe baṛa paadri aapan kapṛa faaṛ ke bole lagis, “I to Parmeshwar ke ninda karis hei. Ab hamme aur gawaahi ke jaruurat nai hei! Tum sab suna hei ki i kaa bolis hei!
40026066	Ab tum log ke bichaar kaa hei?” Ulog bolin, “Iske to mare ke saja hoy ke chaahi.”
40026067	Tab ulog uske muh pe thuukin, aur ghuusa se maarin, aur kuchh log thappaṛ maarin aur bolin, “Tum sochta hei ki tum Maseeh hei! Bataao ki tumme kon maaris hei!”
40026069	Peeṭa bahire añgna meñ beiṭhis raha, ki ek naukraani uske lage aay ke bolis, “Tum bhi to Galeel ke Yeeshu ke sañghe raha!”
40026070	Lekin Peeṭa safa jhuuṭ bol dees, “Ham nai janta ki tum kaa bolti hei.”
40026071	U bahire chala gais aur huañ bhi ek naukraani uske dekh ke huañ jon log rahin ulog se bolis, “I Naasrat ke Yeeshu ke sañghe raha.”
40026072	Ek dafe fir Peeṭa bolis, “Ham kasam khaata hei ki ham i admi ke nai janta hei.”
40026073	Thoṛa deri meñ huañ pe khaṛa ek admi aay ke Peeṭa se bolis, “Ham log janta hei ki tum ulog meñ se ek hei. Ham bataay sakta hei kaahe ke tum Galeel log ke rakam baat karta hei.”
40026074	Tab Peeṭa kasam khaay laga, “Ham sachche bolta hei ki ham uske nai janta hei. Parmeshwar hamme saja dei agar ham jhuṭṭe bolta hei.” Aur wahi lage murga bolis.
40026075	Tab Peeṭa ke u baat yaad aais, jon Yeeshu usse bolis raha, “Murga ke bole se pahile tum teen dafe bolega ki tum hamme nai janta hei.” Aur u bahire jaay ke fuuṭ fuuṭ ke roy laga.
40027001	Sabere sab baṛa paadri aur agua log Yeeshu ke agaiñsṭ feisla karin, ki uske jaan se maare ke chaahi.
40027002	Tab ulog uske baañdh ke, aur le jaay ke Romi gavna, Paaylaṭ ke haath meñ de deen.
40027003	Jab Juḍas, jon Yeeshu ke pakaṛwaais raha dekhis ki uske maut ke saja hoi, tab u bahut pastaais, aur chaañdi ke tees sikka, mukhia aur agua log ke lauṭaay ke bolis,
40027004	“Ham paap kara hei. Ham ek nirdos admi ke dhoka se maut ke hawaale kara hei.” Lekin ulog jawaab deen, “Isse ham log ke kaa? I tumhaar maamla hei.”
40027005	Juḍas u chaañdi ke sikka ke Mandir meñ feñk dees aur jaay ke faañsi lagaay lees.
40027006	Tab baṛa paadri u chaañdi ke peisa leke bolis, “Iske Mandir ke khajaana meñ nai rakkhe ke chaahi kaahe ke isman khuun laga hei.”
40027007	Ulog aapas meñ sallaah karke, u peisa se ek jameen khareed leen, jahañ pe pardesi log ke maṭṭi dewa jaay sake.
40027008	Yahi kaaran u jagha ke “Khuun ke khet” naam dewa gais.
40027009	Aur tab u vachan jon Jeremaayah nabi bataais raha, puura bhais. “Ulog chaañdi ke tees sikka leen, jeise ki Israayel ke log, uske daam lagaain raha.
40027010	Ulog wahi peisa se kumhaar ke khet khareed leen, jeise Prabhu hamme hukum dees raha.”
40027011	Tab Yeeshu ke, gavna Paaylaṭ ke aage laawa gais, aur u puuchhis, “Kaa tum Yahuudi log ke raaja hei?” Yeeshu uske jawaab dees, “Tumahi to bolta hei.”
40027012	Jab aur baṛa paadri aur agua log uspe iljaam lagaay lagin, tab u koi jawaab nai dees.
40027013	Tab Paaylaṭ usse bolis, “Kaa tum i sab nai sunta hei, ki ilog tumhaar agaiñsṭ gawaahi de hei?”
40027014	Lekin Yeeshu kuchh nai bolis, aur gavna hairaan hoy gais.
40027015	Gavna ke reeti raha ki i teohaar ke ṭaaim koi ek jehli ke, jon ke log maañge, uske chhoṛ det raha.
40027016	Aur u ṭaaim uske jel meñ ek keidi raha jon ke naam Barabba raha.
40027017	Jab bheeṛ baṭurin, tab gavna ulog se bolis, “Tum log kon ke mañgta hei ki ham tumhaar khaatir chhoṛi? Barabba ke, ki Yeeshu ke jon Maseeh kahaay hei?”
40027018	Kaahe ke u jaanat raha ki sab log Yeeshu se jaran kare hei, aur wahi khaatir uske pakaṛwaain hei.
40027019	Aur jab u nyaay ke kursi pe beiṭha tab uske aurat uske khabar bhejwaais, “I nirdos admi ke maamla meñ kuchh nai karna. Ham sapna meñ uske kaaran bahut dukh uṭhaaya.”
40027020	Lekin baṛa paadri aur agua log, bheeṛ ke bhaṛkaay deen ki ulog Yeeshu ke maut ke saja aur Barabba ke chhoṛe ke waaste maañg kare.
40027021	Tab gavna puuchhis, “I duuno meñ se tum kon ke mañgta hei ki ham tumhaar waaste chhoṛi?” Ulog bolin, “Barabba ke.”
40027022	Paaylaṭ ulog se puuchhis, “Tab ham Yeeshu ke, jon Maseeh kahaay hei, uske kaa kari?” U sab chillaain, “Uske kros pe chaṛhaay deo.”
40027023	U bolis, “Kaahe ke? U kon kharaab kaam karis hei?” Aur tab ulog aur jor se chillaay ke bole lagin, “Uske kros pe chaṛhaao.”
40027024	Jab Paaylaṭ dekhis ki kaam bigṛe hei aur u kuchh nai kare saki, aur saait laṛaai jhagṛa hoy jaai, tab u paani leke bheeṛ ke aage aapan haath dhoy lees aur bolis, “Ham i admi ke khuun ke jimmewaar nai hei. Tum log jaano.”
40027025	Sab koi jawaab deen, “Iske maut ke jimmewaari ham log pe aur hamaar laṛkan pe chhoṛ deo!”
40027026	Gavna, Barabba ke chhoṛ dees aur aapan saulja log ke hukum dees ki Yeeshu ke chaabuk maar ke kros pe chaṛhaay de.
40027027	Tab gavna ke saulja log, Yeeshu ke gavna ke peles meñ le gain, aur huañ, aur baaki dal ke wahiñ baṭorin.
40027028	Fir uske kapṛa utaar ke ulog uske laal rang ke raub pahinaain.
40027029	Tab ulog ek kaaṭa ke taaj banaain aur uske muuṛ pe rakh deen aur uske raaiṭ haath meñ ek laaṭhi de deen. Fir uske aage jhuk ke uske hasi uṛaay lagin, aur chillaay lagin, “E Yahuudi log ke raaja, tumhaar jay hoy!”
40027030	Ulog uspe thuukin, aur laaṭhi leke uske muuṛ pe maarin.
40027031	Hasi uṛaay ke baad ulog uske raub utaar ke fir uske aapan kapṛa pahinaay deen, aur kros pe chaṛhaay ke waaste chal deen.
40027032	Jeise ulog bahire nikarat rahin, weise Saayman naam ke ek Kureni admi ulog ke mila. Saulja uske jabarjasti se Yeeshu ke kros uṭhaay ke chale ke bolis.
40027033	Jab ulog u jagha pe aain jahañ ke naam Gulgutha raha, jon ‘Khopṛi ke jagha hei’,
40027034	tab añguur ke ras meñ kuchh kaṛua cheej milaay ke Yeeshu ke deen, lekin cheekhe ke baad Yeeshu uske nai piye maañgis.
40027035	Aur jab ulog Yeeshu ke kros pe chaṛhaay deen, tab uske kapṛa ke daaoñ pe lagaay ke apne meñ baaṭ leen.
40027036	Aur u sab huañ beiṭh ke, uske gaaḍ kare lagin.
40027037	Ulog uske muuṛ ke uppar ek noṭis lagaain jis pe likhaan raha, “I Yahuudi log ke raaja Yeeshu hei.”
40027038	Ulog uske sañghe dui aur ḍaaku ke bhi kros pe chaṛhaain, ek ke uske raaiṭ meñ aur dusra ke uske lefṭ meñ.
40027039	Huañ se aay jaay waala log uske kharaab kharaab baat bolin aur muuṛ hilaay hilaay ke bolat rahin,
40027040	“To tum hei jon bole raha ki Mandir ke tuuṛ ke tum teen roj meñ fir se banaay dega, apne aap ke bachaao! Agar tum Parmeshwar ke laṛka hei, to kros se nichche utro.”
40027041	Yahi rakam, baṛa paadri aur agua log sab uske hasi uṛaat rahin aur bolat rahin,
40027042	“I dusra log ke bachaais, lekin apne aap ke nai bachaay sake. I Israayel ke raaja hei, agar kros pe se utar aai tab ham iske biswaas karega.
40027043	I Parmeshwar pe bharosa rakkhe hei, kaahe ke i bolis raha, ‘Ham Parmeshwar ke laṛka hei.’ Ham dekhe mañgta hei ki Parmeshwar keise iske bachaay hei!”
40027044	Jon dui ḍaaku uske sañghe kros pe chaṛhaawa gain raha, duuno bhi wahi rakam uske buraai karat rahin.
40027045	Baarah baje se le ke teen ghanṭa tak añdhiyaar hoy gais.
40027046	Teen baje ke lagbhag Yeeshu chillaay ke bolis, “Eli, Eli, lama shabaktani!” iske matlab hei, “E hamaar Parmeshwar, E hamaar Parmeshwar, tum hamme kaahe chhoṛ dia.”
40027047	Huañ pe jon log khaṛa rahin ulog meñ se kuchh i sun ke bolin, “I Ilaayja ke bolaay hei.”
40027048	Usman se ek jurte dauṛ ke spanj ke sirka meñ bhijaay ke, ek lakṛi pe rakh ke uske piye ke dees.
40027049	Lekin aur log bolin, “Dekhi Ilaayja iske bachaay aay hei ki nai.”
40027050	Ek dafe Yeeshu fir se jor se chillaay ke aapan praan tyaag dees.
40027051	Ṭheek wahi lage Mandir ke parda uppar se nichche tak faṭ ke dui ṭukṛa hoy gais. Jameen hil gais, aur chaṭṭaan bhi faṭ gais.
40027052	Kabar khul gain, aur mara meñ se bahut achchha admi log ke laash jinda hoy gais.
40027053	Aur Yeeshu ke jinda hoy pe, ulog huañ se nikar ke pawitr ṭaaun meñ gain aur bahut log ke dekhaay deen.
40027054	Tab aami ofisa aur saulja log jon Yeeshu ke gaaḍ karat rahin, jab erthquaik ke dhakka aur baaki sab cheej dekhin to ḍar gain aur bolin, “Sachche ke i Parmeshwar ke laṛka raha!”
40027055	Huañ pe ketna aurat rahin jon Yeeshu ke sewa karte, Galeel se uske pichchhe aay rahin, duur se i sab dekhat rahin.
40027056	Ulog meñ Meri Magdalini, Jeims ke amma Meri, aur Jabdi ke laṛkan ke amma rahin.
40027057	Sanjha hoy pe Armathia ke Josaf naam ke ek dhani admi aais. U bhi Yeeshu ke chela raha.
40027058	U Paaylaṭ ke lage gais aur Yeeshu ke laash maañgis. Paaylaṭ hukum dees ki laash uske de dewa jaay.
40027059	Tab Josaf laash ke leke ek ujjar linan ke kapṛa meñ lapeṭis.
40027060	Aur uske aapan nawa kabar meñ rakkhis, jon chaṭṭaan meñ khodaan raha. Fir ek baṛa patthar kabar ke duaari pe ḍhakel ke chala gais.
40027061	Meri Magdalini aur dusri Meri kabar ke aage beiṭha rahin.
40027062	Dusra din, sabat ke roj, baṛa paadri aur Farisi log Paaylaṭ ke lage jaay ke bolin,
40027063	“Sir, Hamme yaad hei ki u dhokebaaj aapan jeete jee bolis raha, ‘Teen roj ke baad ham fir jinda hoy jaayga.’
40027064	Yahi khaatir hukum karo ki teen roj tak kabar ke gaaḍ kara jaay, kahiñ eise nai hoy ki uske chela log aay ke uske laash choraay le jaai aur sab log se boliheñ, ‘U mara meñ se jinda hoy gais hei.’ Tab pichhla dhoka, pahile se bhi kharaab hoi.”
40027065	Paaylaṭ ulog se bolis, “Gaaḍ log ke le jaao, jeise uske rakkhe sako weise rakkho.”
40027066	Tab ulog jaay ke kabar ke gaaḍ kare lagin aur sañghe kabar ke muh seel kar deen.
40028001	Sabat ke baad, hapta ke pahila roj, sabere jeise bhais, tab Meri Magdalini aur dusri Meri kabar dekhe aain.
40028002	Achaanak ek bahut baṛa erthquaik aais aur Prabhu ke ainjal swarag se utar ke aais aur patthar ke bagal haṭaay ke us pe beiṭh gais.
40028003	U ainjal bijli ke rakam chamkat raha aur uske kapṛa snao ke rakam ujjar raha.
40028004	Huañ pe jon gaaḍ log rahin, ulog ḍar ke maare kaape lagin aur adhmara hoy gain.
40028005	U ainjal aurat log se bolis, “Ḍaro nai! Ham janta hei ki tum Yeeshu ke, jiske kros pe chaṛhaawa gay raha, uske khojta hei.
40028006	U hiañ nai hei! Parmeshwar uske mara meñ se jinda kar dees, jeise Yeeshu bolis raha ki hoi. Aao, u jagha ke dekho jahañ u rakkha gais raha.
40028007	Jaldi jaay ke uske chela log ke bataao ki u mara meñ se jinda hoy gais hei, aur dekho, u tum se pahile Galeel pahuñch jaai, aur huañ tum log uske dekhega. Jon ham tumme bataaya hei uske yaad rakhna.”
40028008	Is pe ulog ḍar ke maare lekin khusi hoy ke jaldi se kabar se lauṭin aur chela log ke sab baat bataay ke waaste dauṛ paṛin.
40028009	Achaanak Yeeshu ulog se milis aur bolis, “Tumme saanti hoy!” Ulog uske nagichche gain aur goṛ pakaṛ ke uske weship karin.
40028010	Tab Yeeshu ulog se bolis, “Ḍaro nai! Jaao aur hamaar pichchhe chale waala log se bolo ki ulog Galeel chala jaay, aur ulog wahiñ hamme dekhi.”
40028011	U aurat log rasta meñ rahin jab gaaḍ log meñ se kuchh ṭaaun aain aur baṛa paadri se jaay ke sab baat bataain.
40028012	Tab ulog sab agua log ke sañghe mil ke ek meeṭing karin, aur saulja log ke bahut peisa deke bolin,
40028013	“Sab log ke bataana, ‘Raat ke jab ham sab sowat raha, tab Yeeshu ke chela log aay ke uske choraay le gain.’
40028014	Aur agar gavna ke kaan tak i baat pahuñchis to ham uske samjhaay dega aur tum log bach jaayga.”
40028015	Gaaḍ log peisa leke, jeise bataawa gay raha, weisaiyeñ karin. I baat Yahuudi log meñ aur duur duur gaaoñ meñ feil gais aur sab log iske maane lagin.
40028016	Gyaara chela log Galeel meñ wahi pahaaṛ pe gain jahañ ulog ke Yeeshu jaay ke waaste bataais raha.
40028017	Jab ulog huañ Yeeshu ke dekhin to namaste karin, lekin kuchh to abhi bhi biswaas nai karin.
40028018	Tab Yeeshu ulog ke lage aay ke bolis, “Swarag aur jameen ke sab adhikaar hamme dewa gais hei.
40028019	Yahi kaaran jaao aur sab jaati ke log ke chela banaao ki jisse ulog ke Pita, Putr aur Pawitr Aatma ke naam se baptisma de sako.
40028020	Aur ulog ke jon sab ham bataaya raha, u sab ke paalan kare ke sikhaao. Aur dekho, ham i janam ke ant tak hardam tumhaar sañghe rahega.
41001001	Parmeshwar ke laṛka, Yeeshu Maseeh ke baare meñ achchha achchha baat, jiske suru meñ weisaiyeñ bhais jeise,
41001002	Aayzaaya nabi ke buk meñ likhaan raha, ki Parmeshwar eise bolis, “Tum se pahile ham aapan ek duut bhejta hei, u tumhaar waaste rasta taiyaar kari.”
41001003	Ḍezaṭ meñ koi jor se chillaay ke bole hei ‘Prabhu ke waaste rasta taiyaar karo. Uske waaste rasta seedha karo!”’
41001004	Yuhanna, jon sab ke baptisma det raha, ḍezaṭ meñ aay ke sab ke bataais, “Kharaab kaam chhoṛ deo aur baptisma le leo. Tab tumhaar sab paap maaf hoy jaai.”
41001005	Juḍia pardes aur Yarushalam siṭi ke bahut log Yuhanna ke lage gain. U log aapan aapan paap maan leen aur Yuhanna sab ke Joḍan nadi meñ baptisma dees.
41001006	Yuhanna uuñṭ ke baar ke kapṛa pahinat raha aur kamar meñ chamṛa ke peṭi baañdhat raha. Tiḍḍi aur madh uske khaana raha.
41001007	Yuhanna sab log se bolis, “Hamaar baad meñ koi bahut baṛa aawe hei. Ham to uske juuta ke bandhan bhi khole laayk nai hei.
41001008	Ham to tumme paani se baptisma deta hei lekin u to tumme Pawitr Aatma se baptisma dei.”
41001009	Thoṛa roj ke baad Yeeshu Galeel pardes ke Naasrat ṭaaun meñ aais aur Yuhanna se Joḍan nadi meñ baptisma lees.
41001010	Jeise Yeeshu paani meñ se nikris, u dekhis ki asmaan khula aur Pawitr Aatma kabuttar ke rakam uske uppar aais.
41001011	Aur asmaan se i awaaj aais, “Tum hamaar pyaara beṭa hei, ham tum se bahut khusi hei.”
41001012	Parmeshwar ke Aatma, Yeeshu ke jurte ḍezaṭ meñ bhej dees.
41001013	U huañ chaalis (40) roj tak rahis, jahañ saitaan uske laalach dekhaay ke fasaay ke kosis karis. Yeeshu jañgli jaanwar ke beech meñ raha, lekin ainjals uske bachaay ke rakkhis raha.
41001014	Yuhanna jab jel meñ raha, tab Yeeshu Galeel meñ jaay ke Parmeshwar ke baare meñ achchha achchha baat sunaawat raha.
41001015	U bolis, “Ab ṭaaim aay gais hei, Parmeshwar ke raaj ekdam nagichche hei. Parmeshwar ke dil se maan leo aur uske baat pe biswaas karo.”
41001016	Yeeshu Galeel ke laik ke kinaare ghuumat raha jab u dekhis ki Saayman aur uske bhaiya Enḍru laik meñ jaal feke hei. Ulog machhua rahin.
41001017	Yeeshu ulog se bolis, “Aao hamaar pichchhe chalo. Ham tumme sikhaayga ki keise machhri ke jagha admi pakṛa jaai.”
41001018	Duuno bhaiya jurte jaal feñk ke Yeeshu ke pichchhe chal paṛin.
41001019	Yeeshu aage aage chalte gais, aur thoṛa deri meñ dekhis ki Jabdi ke laṛkan, Jeims aur Yuhanna bauṭ meñ beiṭh ke aapan jaal banaawe hei.
41001020	Yeeshu duuno ke bolaais aur ulog aapan bappa Jabdi ke naukar log ke sañghe bauṭ meñ chhoṛ ke Yeeshu ke sañghe hoy leen.
41001021	Yeeshu aur uske chela log Kafarnahuum ṭaaun gain. Aawe waala sabat ke roj Yeeshu Yahuudi log ke Mandir meñ jaay ke parchaar kare laga.
41001022	Sab log uske parchaar sunke ghabraay gain aur bolin ki i to shaastri log ke rakam nai lekin adhikaar se bole hei.
41001023	Thoṛa deri meñ ek admi aais jiske bhuut pakṛis raha. U jor se chillaais,
41001024	“Naasrat ke rahe waala Yeeshu, ham se tumhaar kaa kaam hei? Kaa tum mañgta hei ki ham log barbaad hoy jaai? Ham janta hei tum kon hei! Tum Parmeshwar ke bagal se koi Pawitr jan hei.”
41001025	Yeeshu ḍaaṭ ke bolis, “Chuppe raho aur i admi meñ se nikar jaao.”
41001026	Dushṭ Aatma u admi ke baṛa jor se hilaais aur chillaay ke usman se nikar ke bhaag gais.
41001027	I sab dekh ke sab log ghabraay gain. U log apne meñ batiaay lagin, “I kon cheej hei? I to baṛa jor tor se nawa rakam ke parchaar suru kar dees hei. Dushṭ aatma bhi iske baat sune hei.”
41001028	Galeel meñ chaaro taraf Yeeshu ke naam feile lagis.
41001029	Yeeshu aapan chela log, Jeims aur Yuhanna ke sañghe leke Mandir se nikris, aur seedha Saayman aur Enḍru ke ghare gais.
41001030	Saayman ke saas ke bukhaar lagat raha. Yeeshu jeise huañ pañhuchis, log uske i baat bataais.
41001031	Yeeshu nagichche gais, aur haath pakaṛ ke uske uṭhaais, uske bukhaar utar gais aur u sab ke sewa kare lagis.
41001032	Suuraj ḍuub gais raha, aur sanjha hoy gais raha, to admi log bimaria log ke aur jis ke bhuut pakṛis raha, Yeeshu ke lage laain.
41001033	Ṭaaun bhar ke log ghar ke duaari pe jama hoy gain.
41001034	Ulog ke paas rakam rakam ke bimaari raha aur Yeeshu sab ke achchha kar dees. Ketna log ke to bhuut pakṛis raha, aur Yeeshu u bhuut log ke khader ke bahire nikaaris aur bhuut log kuchh bole nai paain kaahe ke ulog Yeeshu ke jaanat rahin.
41001035	Ekdam sabere Yeeshu uṭh ke ṭaaun se duur akele jagha meñ preya kare ke waaste ghar se chala gais.
41001036	Saayman aur uske saathi log Yeeshu ke khoje nikrin.
41001037	Jab ulog Yeeshu se milin, tab bolin, “Sab log tumme khoje hei.”
41001038	Yeeshu ulog se bolis, “Aao ham nagichche ke aur gaaoñ meñ parchaar kari kaahe ke ham yahi ke waaste aaya hei.”
41001039	Yeeshu Galeel meñ ghuum ghuum ke Yahuudi ke Mandir meñ parchaar karis aur bhuut ke bhagaais.
41001040	Ek admi jiske paas koṛhi ke bimaari raha, Yeeshu ke lage aais, aur ghuṭna ṭek ke chirauri karis, “Agar tum maañgo, to hamme achchha kare sakta hei.”
41001041	Yeeshu ke uspe daya aay gais aur aapan haath uṭhaay ke uske uppar rakkhis aur bolis, “Ham mañgta hei ki tum achchha hoy jaao.”
41001042	Jurte bimaari bhaag gais aur u admi achchha hoy gais.
41001043	Tab Yeeshu uske ek kaṛa chetaaoni deke bhejis, “Dekho, i baat koi se nai bataana.
41001044	Aapan paadri ke lage jaao aur dekhaao, aur fir jeise Maozas bataais hei weise Mandir meñ bheñṭ chaṛhaao jisse sab koi jaane sake ki tum achchha hoy gaya hei.”
41001045	U bahire jaay ke chuppe nai rahe paais aur sab log se i baat bataay dees. Yahi kaaran se Yeeshu bahut ghuume nai paais aur ṭaaun se duur chala gais, fir bhi log chaaro taraf se uske lage aate rahin.
41002001	Kuchh roj ke baad jab Yeeshu Kafarnahuum lauṭis tab ṭaaun meñ sab log ke pata lag gais ki u aapan ghare hei.
41002002	Huañ etna log aay gain ki duaari pe khaṛa hoy ke jagha nai raha. Yeeshu Parmeshwar ke vachan parchaar karat raha,
41002003	jab chaar admi ek rogi jiske lakwa maar dees raha, uske uṭhaay ke Yeeshu ke lage laain.
41002004	Lekin bheeṛ ke kaaran Yeeshu ke lage nai pahuñch paain, aur tab ulog ruuf khol ke u lakwa ke rogi ke nichche utaarin.
41002005	Yeeshu ulog ke biswaas dekh ke, lakwa ke rogi se bolis, “Beṭa, tumhaar sab paap maaf hoy gais.”
41002006	Huañ kuchh shaastri log beiṭha rahin. Ulog soche lagin,
41002007	“Kaahe Yeeshu eise bolis? I to Parmeshwar ke buraai kare hei. Khali Parmeshwar paap ke maaf kare sake hei.”
41002008	Yeeshu jaan gais ki ulog aapan man meñ kaa soche hei aur bolis, “Tum log kaahe ke eise socho hei?
41002009	Lakwa ke rogi se kon cheej bole meñ sahaj hei? ‘Tumhaar sab paap maaf bhais, ya uṭho aur aapan chaṭaai uṭhaay ke chalo firo?’
41002010	Lekin tum log i baat achchha se jaan leo ki Parmeshwar ke laṛka ke dharti pe paap maaf kare ke adhikaar hei,” Tab Yeeshu lakwa ke rogi se bolis,
41002011	“Uṭho, aapan chaṭaai baṭoro aur ghare jaao!”
41002012	U uṭhis aur jurte aapan chaṭaai baṭoris aur sab ke saamne se nikar ke bahire chala gais. I sab dekh ke sab log ghabraay gain aur Parmeshwar ke baṛaai kare lagin, aur bolin, “Eisan cheej to ham kabhi nai dekha raha.”
41002013	Yeeshu bahire nikar ke fir laik ke kinaare chala gais. Ek baṛa bheeṛ uske lage aawe lagin aur u ulog ke updes de laga.
41002014	Yeeshu jab huañ se jaawat raha tab Halfai ke laṛka, Levi ṭeks baṭorewaala ke dekhis, jon aapan ofis meñ beiṭha raha aur Yeeshu usse bolis, “Hamaar pichchhe hoy leo.” Levi uṭhis aur Yeeshu ke pichchhe hoy lees.
41002015	Ek roj Levi ke ghare Yeeshu khaana khaay ke waaste beiṭha. Yeeshu ke chela log, aur bahut se ṭeks baṭorewaala log aur dusra paapi log bhi Yeeshu ke sañghe khaana khaay beiṭh gain.
41002016	Farisi log ke wakeel log jab dekhin ki Yeeshu ṭeks baṭorewaala aur paapi log ke sañghe khaana khaawe hei, tab ulog chela log se puuchhin, “U kaahe eisan log ke sañghe khaay piye hei?”
41002017	Yeeshu ulog ke i baat sunke bolis, “Jon achchha hei, bimaar nai hei, ulog ke ḍokṭa ke jaruurat nai hei, lekin jon bimaar hei, uske jaruurat hei. Ham dharmi log ke khaatir nai, lekin paapi log ke bachaay aaya hei.”
41002018	Ek ṭaaim Yuhanna Baptisma de waala ke chela log aur Farisi log upwaas karat rahin. Kuchh log Yeeshu ke lage jaay ke puuchhin, “Yuhanna ke chela log aur Farisi ke chela log upwaas kare hei, fir tumhaar chela log eise kaahe nai kare hei?”
41002019	Yeeshu ulog ke jawaab dees, “Jab tak dulha sañghe hei, kaa koi baraati log upwaas kare sake hei? Jab tak dulha ulog ke sañghe hei, tab tak upwaas nai kara jaay hei.
41002020	Lekin ṭaaim aawe hei jab dulha ulog se le lewa jaai, tab u ṭaaim ulog upwaas kari.
41002021	Koi bhi nawa kapṛa se puraana koṭ meñ chakti nai lagaai kaahe ke jab nawa kapṛa sukṛi, tab puraana koṭ pahile se jaada faṭ jaai.
41002022	Yahi rakam nawa añguur ke ras ke puraana chamṛa ke jholi meñ nai bhara jaay hei, kaahe ke añguur ke ras chamṛa ke faaṛ dei aur añguur ke ras ke sañghe jholi bhi barbaad hoy jaai. Yahi kaaran hei ki nawa añguur ke ras ke nawa jholi meñ rakkhe ke chaahi.”
41002023	Sabat ke roj, Yeeshu khet meñ se jaawat raha. Uske chela log anaaj ke baali tuuṛe lagin.
41002024	Farisi log Yeeshu se bolin, “Dekho, ilog eisan kaam kaahe kare hei jon kaam sabat ke roj nai kare ke chaahi.”
41002025	Yeeshu ulog se bolis, “Kaa tum nai paṛha ki jab Ḍeiviḍ aur uske saathi log ke bhuuk laga aur khaawe ke jaruurat paṛa, to Ḍeiviḍ kaa karis raha?
41002026	Paadri Abiyatar ke ṭaaim ulog Parmeshwar ke ghar ke bhittar gain aur bheñṭ ke roṭi khaain aur aapan saathi log ke bhi khawaain, jon roṭi khali paadri khaay sakat raha.”
41002027	Yeeshu bolis, “Sabat admi log ke waaste banaawa gais hei, naa ki admi sabat ke khaatir.
41002028	Yahi kaaran Manush ke laṛka, sabat ke roj ke bhi maalik hei.”
41003001	Yeeshu fir chech meñ gais. Huañ ek admi raha jiske haath luñj hoy gais raha.
41003002	Kuchh log agorat rahin ki Yeeshu uske sabat ke roj achchha kare aur ulog uspe dos lagaay sake.
41003003	Yeeshu u luñj haath waala admi se bolis, “Aao, aur hiañ beech meñ khaṛa ho.”
41003004	Tab Yeeshu sab log se puuchhis, “Hamaar kaanuun kaa bataawe hei, sabat ke roj bhalaai karo achchha hei ki buraai karo, koi ke jaan bachaao achchha hei ki naas karo achchha hei?” Sab log chuppe rahin.
41003005	Yeeshu gussa meñ chaaro taraf dekhis, lekin sab ke kaṛa dil dekh ke uske bahut dukh bhais. Yeeshu u admi se bolis, “Aapan haath aage baṛhaao.” U haath baṛhaais aur uske haath achchha hoy gais.
41003006	Tab Farisi log chech se bahire nikris aur Heraḍ ke saathi log se milin aur Yeeshu ke maare ke plen banaawe lagin.
41003007	Yeeshu aapan chela log ke sañghe laik ke bagal chala gais aur uske pichchhe ek baṛa bheeṛ lag gais. Ulog Galeel aur Juḍia ke rahin.
41003008	Yarushalam ṭaaun, Idumea des, Joḍan nadi ke u paar Taaya (Tyre) aur Sidon ke agal bagal ke jagha ke log Yeeshu se mile aain, kaahe ke ulog Yeeshu ke achchha achchha kaam ke baare meñ sun leen raha.
41003009	Yeeshu aapan chela log ke bataais, “Ek bauṭ hamaar khaatir taiyaar karo ki ham bheeṛ meñ dab nai jaai.”
41003010	Yeeshu kaafi bimaar log ke ṭheek kar dees raha aur yahi kaaran se log ek dusra ke dhakka maarte aur ḍhakelte Yeeshu ke chhue maañgat rahin.
41003011	Jon log ke bhuut pakṛis raha ulog jeise Yeeshu ke dekhin, uske saamne gir paṛin aur chillaay ke bolin, “Tum Parmeshwar ke laṛka hei.”
41003012	Aur Yeeshu bhuut log ke ḍaaṭis aur hukum dees, “Koi se kuchh nai bataana.”
41003013	Yeeshu pahaaṛ pe chala gais aur jiske u bolaay maañgat raha, u sab ke bolaay lees, aur ulog uske lage aais.
41003014	Yeeshu baarah chela ke chunis aur bataais ulog uske sañghe rahe, aur ulog ke parchaar kare ke bhejis
41003015	aur bhuut nikaare ke khaatir hak dees aur bimaar log ke achchha kare ke bhejis.
41003016	Baarah chela ke naam eise hei, Saayman jiske naam Yeeshu Peeṭa rakkhis raha.
41003017	Jabdi ke laṛkan, ek Jeims aur dusra Yuhanna. U duuno bhaiya log ke naam Buanargis rakkhis jiske matlab ‘Garjan’ hoy hei.
41003018	Enḍru, Filip, Bartimaais, Methiu, Thomas, Halfai ke laṛka Jeims, Taḍḍi, Saayman Kanaani,
41003019	aur Juḍas Iskariyoti jon Yeeshu ke pakaṛwaais raha.
41003020	Yeeshu ghare gais lekin huañ bhi log aay ke uske gher leen, aur u khaana bhi nai khaay paais.
41003021	Jab Yeeshu ke palwaar i baat sunin tab uske dekh bhaal kare lagin kaahe ke log bolat rahin ki u pagla hoy gais hei.
41003022	Yarushalam se jon paṛha likha log aain raha, ulog bhi bolin, “Usman Baalazbul hei, jon saitaan ke sardaar hei, aur wahi ke madat se bhuut nikaare hei.”
41003023	Yeeshu ulog ke nagichche bolaais aur riḍals sunaay ke samjhaawe ke kosis karis. “Keise ek saitaan dusra saitaan ke nikaare sake hei?”
41003024	Agar ek des meñ laṛaai hoy jaay aur apne meñ laṛe lage hei to u des bahut roj nai bachi.
41003025	Wahi rakam agar ek palwaar laṛe hei to u palwaar bahut roj nai rahi.
41003026	Ṭheek wahi rakam agar saitaan ke raaj meñ fuuṭ hoy jaay aur ek dusra ke birudh kaam kare lage to u raaj ke chale ke mushkil hei, aur uske ant jaruur hoy jaai.
41003027	Koi bhi ek tagṛa admi ke ghar ke bhittar jaay ke uske cheej nai chori kare sake jab tak pahile u tagṛa admi ke baañdh nai de. Uske baad meñ u admi sab cheej chori kare sake hei.
41003028	Ham tum se sachche bataata hei ki ek admi ke sab paap hiañ tak ki muñh se nikra sab buraai ke bhi maafi mili.
41003029	Lekin Pawitr Aatma ke buraai karewaala log ke maafi nai mili. U eisan paap hei jiske kabhi maaf nai kara jaay sake, aur u hardam paap ke apraadhi rahi.
41003030	Yeeshu i baat i khaatir bataais kaahe ke kuchh log bolat rahin ki Yeeshu meñ saitaan hei.
41003031	Tab Yeeshu ke amma aur uske bhaiya aain. Ulog ghar ke bahire se uske bolaain.
41003032	Yeeshu ke chaaro bagal jon beiṭha rahin, usse bolin, “Dekho, tumhaar amma aur bhaiya tum se mile aain hei.”
41003033	Yeeshu bolis, “Kon hei hamaar amma, aur kon hei hamaar bhaiya?”
41003034	Agal bagal jon log beiṭhin raha uske dekh ke bolis, “Dekho, i hei hamaar amma, aur i hei hamaar bhaiya.
41003035	Jon admi Parmeshwar ke ichchha ke mutaabik kaam kare hei, wahi hamaar bhaiya, bahini aur hamaar amma hei.”
41004001	Yeeshu fir laik ke kinaare sab log ke sikhaay laga aur tamaam log sune ke waaste aain. Bheeṛ ke kaaran uske bauṭ meñ beiṭhe ke paṛa. Aur log laik ke kinaare khaṛa hoy ke sunat rahin.
41004002	Yeeshu kahaani bataay ke log ke sikhaat raha, aur log ke shikhaay waala ṭaaim eise bolis,
41004003	“Suno, ek kisaan bia bowe nikra.
41004004	Bowe ke ṭaaim kuchh bia rasta ke kinaare gira, aur chiṛia log aay ke uske khaay leen.
41004005	Kuchh bia patthar waala jameen meñ gira, jahañ bahut maṭṭi nai raha, aur i kaaran se jaldi se jam gais.
41004006	Lekin jab ghaam nikra tab sab sukhaay gais kaahe ke uske jaṛ khali uppar raha.
41004007	Kuchh bia kaaṭa waala jañgal meñ gira, u jañgal jab baṛa bhais, tab sab peṛ dab gais aur kuchh fal nai laay sakis.
41004008	Kuchh bia achchha jameen meñ gira. U jamis, baṛa bhais aur koi tees (30) guna, koi saaṭh (60) guna aur koi sao guna fal laais.
41004009	Yeeshu bolis, “Jiske ke lage kaan hei, ulog sun lo.”
41004010	Jab Yeeshu akele raha, tab kuchh log baarah chela ke sañghe aay ke perabal ke matlab puuchhe lagin.
41004011	Tab Yeeshu ulog se bolis, “Parmeshwar ke raaj ke gahira baat ke samajh tumme dewa gay hei, lekin jon bahire ke hei ulog ke perabal meñ bataawe ke jaruuri hei.
41004012	Kaahe ke ulog dekhi lekin dekhe nai paai, aur suni lekin samajh nai paai, ki kahiñ eise nai hoy ki ulog ke dil badal jaay aur Parmeshwar ulog ke maafi de dei.”
41004013	Yeeshu ulog se bolis, “Agar tum log i kahaani ke nai samajh paaya to aur kahaani keise samjhega?”
41004014	Bowewaala, Parmeshwar ke vachan bowe hei.
41004015	Rasta ke kinaare girewaala bia u vachan hei jiske log sune hei lekin saitaan aay ke uske uṭhaay le jaay hei.
41004016	Patthar waala maṭṭi meñ bowaan bia eisan log hei jon Parmeshwar ke vachan sune hei aur jaldi se uske maan le hei.
41004017	Lekin uske jaṛ uppar hoy ke kaaran bahut roj tak jinda nai rahe. Jeise laaif meñ koi dukh aay aur Parmeshwar ke vachan ke kaaran koi takleef paṛa to ulog haar maan lewe hei.
41004018	Jañgal meñ jon bia gira ulog ke rakam hei jon Parmeshwar ke vachan sun le hei.
41004019	Lekin dunia ke wari, peisa ke laalach, aur rakam rakam ke kharaab bichaar aay se vachan ke dabaay de hei aur fal nai lage dewe hei.
41004020	Aur jon bia achchha maṭṭi meñ gira u bia u admi log ke rakam hei jon Parmeshwar ke vachan sun ke maan lewe hei aur tamaam fal laawe hei, koi tees guna, koi saaṭh guna aur koi sao guna.
41004021	Yeeshu ulog se bolis, “Kaa tum log batti baar ke koi bartan ke nichche lukwaata hei ya khaṭia ke nichche rakhta hei? Kaa tum batti baar ke uppar nai rakhta hei?
41004022	Koi eisan cheej chhipaan nai hei jon saamne nai aawe, aur jon kuchh chhipaan hei, u saamne aai.
41004023	Agar tumhaar lage kaan hei to achchha se sun leo.
41004024	Yeeshu ulog se bolis, “Jon kuchh tum sunta hei, uske khuub dhyaan se suno. Jeise tum dusra ke sañghe karta hei, weise tumhaar sañghe bhi hoi, aur usse bhi kharaab hoy sake hei.
41004025	Jiske paas kuchh hei, uske aur dewa jaai, aur jon ke paas nai hei, usse to jon uske paas hei, u bhi le lewa jaai.”
41004026	Yeeshu fir bolis, “Parmeshwar ke raaj eisan hei jeise koi kisaan khet meñ bia chheeṭe hei.
41004027	U raat ke soy jaay hei aur din meñ jaga rahe hei. Udhar bia jam ke baṛa hote jaay hei, lekin u nai samajh paawe hei ki i keise hois hei.
41004028	Maṭṭi ke kaaran se bia jame hei, fuul patti lage hei aur fir daana lage hei.
41004029	Aur jeise daana pak jaay hei, kaaṭe ke ṭaaim aay jaay hei, tab u jurte hasua se kaaṭ lewe hei.
41004030	Yeeshu fir bolis, “Parmeshwar ke raaj kon cheej ke rakam hei, kon aur kahaani se ham iske baare meñ samjhaai?
41004031	Parmeshwar ke raaj sarso ke daana ke rakam hei. Sarso ke daana bahut chhoṭa howe hei jab uske maṭṭi meñ bowa jaay hei.
41004032	Lekin jab u jam jaay hei to sab se baṛa peṛ hoy jaay hei. Peṛ ke ḍaali etna baṛa hoy jaay hei ki uske chhaaiñ meñ chiṛia log rahe ke waaste aapan ghar banaay lewe hei.”
41004033	Yahi rakam Yeeshu bahut kahaani bataay ke log ke samajh ke mutaabik vachan sunaawat raha.
41004034	U kahaani ke bina kuchh nai bataawat raha. Lekin pichchhe se akele meñ aapan chela log ke sab kahaani ke matlab samjhaay dewat raha.
41004035	Wahi roj jab sanjha bhais, tab Yeeshu aapan chela log se bolis, “Aao, ham log laik ke u paar chali.”
41004036	Aur ulog bheeṛ ke chhoṛ ke uske weisaiyeñ jeise u raha, bauṭ meñ beiṭh ke chal deen. Ulog ke sañghe aur bauṭ bhi gais.
41004037	Tab hawa jor se chale laga. Waivs uṭhe lagis, aur bauṭ meñ dhakka maare lagis, aur bauṭ ḍuube waala raha.
41004038	Yeeshu bauṭ ke pichchhe takiya leke sowat raha. Chela log uske jagaay ke bolin, “E Guru, kaa tumme ham log ke koi parwaah nai hei? Ham log to ḍuube waala hei.”
41004039	Yeeshu uṭh ke hawa ke ḍaaṭis aur paani se bolis, “Saanti hoy jaao!” Hawa ruk gais aur sab kuchh saanti hoy gais.
41004040	Tab Yeeshu chela log se bolis, “Tum log kaahe ḍarta hei? Kaa tum log ke lage biswaas nai hei?”
41004041	Ulog bahut ḍar gain aur apne meñ bole lagin, “I kon hei? Hawa aur paani bhi iske hukum maane hei!”
41005001	Yeeshu aur uske saathi Galeel laik ke paar Garasinio ke des meñ pahuñchin.
41005002	Yeeshu jeise bauṭ meñ se utris, weisaiyeñ ek admi jiske bhuut pakṛis raha, kabrastaan se nikar ke uske saamne aais.
41005003	U kabrastaan meñ rahat raha aur koi uske chain se bhi baañdh ke nai rakkhe sakat raha.
41005004	Ketna dafe uske hatkaṛi lagaay ke aur uske goṛ ke chain se baañdh ke rakkhat rahin, lekin u chain aur hatkaṛi duuno ṭukṛa ṭukṛa kar det raha aur koi ke lage etna himmat nai raha ki uske samhaare.
41005005	Raat din u kabrastaan ya pahaaṛ pe chillaat raha aur patthar se apne aap ke choṭ pahuñchaat raha.
41005006	U Yeeshu ke duur se dekhis aur dauṛ ke uske namaste karis.
41005007	Aur jor se chillaay ke bolis, “E Yeeshu, Parmeshwar ke laṛka. Tumme ham se kon kaam hei? Parmeshwar ke naam se ham chirauri karta hei ki hamme nai sataao.”
41005008	Yeeshu bhuut se bolis ki i admi meñ se nikar jaao.
41005009	Yeeshu usse puuchhis, “Tumhaar naam kon cheej hei?” Tab u bolis, “Hamaar naam ‘Sena’ hei kaahe ke ham ḍher jan hei.”
41005010	Aur u bahut chirauri karis ki uske bahire nai bheje.
41005011	Huañ pahaaṛ ke uppar suar ke ek baṛa jhunḍ charat raha.
41005012	Bhuut log usse chirauri karin ki ulog ke suar meñ bhej de, ki ulog uske bhittar chala jaay.
41005013	Yeeshu ulog ke hukum dees aur bhuut log nikar ke suar meñ chala gain, aur dui hajaar (2000) suar ke jhunḍ laik ke bagal jhapṭin aur usman ḍuub marin.
41005014	Jon log suar ke charaawat rahin, bhaag ke ṭaaun aur gaaoñ meñ i baat bataain, aur log dekhe ke waaste aain ki kaa baat hei.
41005015	Ulog Yeeshu ke paas aain aur dekhin ki u admi jisman bhuut raha, kapṛa pahin ke saanti se beiṭha hei. U log ḍar gain.
41005016	Sab log jon dekhin ki kaa bhay raha, ulog bataain ki keise ek admi jiske bhuut pakṛis raha, achchha hoy gay aur suar keise ḍuub gain.
41005017	Tab huañ ke log Yeeshu se chirauri kare lagin ki u, ulog u jagha se chala jaay.
41005018	Jab Yeeshu bauṭ meñ beiṭhe laga, tab u admi jiske bhuut pakṛis raha, chirauri kare laga ki uske aapan sañghe rakkhe.
41005019	Lekin Yeeshu uske baat nai maanis. U usse bolis, “Tum aapan ghare jaao, aur aapan log se bataao ki Prabhu tumhaar khaatir ketna baṛa kaam karis aur tumpe ketna daya dekhaais.”
41005020	U huañ se chala gais aur das ṭaaun meñ jiske Dikpulis ke naam se jaane hei, sab ke bataawe laga ki Yeeshu uske khaatir ketna baṛa kaam karis raha. Aur jon log i baat sunin, chakit rahe gain.
41005021	Jab Yeeshu bauṭ se laik ke i paar aais tab ek baṛa bheeṛ uske lage baṭur gais. U laik ke kinaare raha.
41005022	Tab Jaayras naam ke ek admi aais, jon chech ke ek sardaar raha. Yeeshu ke jeise u dekhis, u uske goṛ pe gir paṛis.
41005023	U Yeeshu se bahut chirauri kar ke bolis, “Hamaar beṭi mare waali hei, tum aay ke uske uppar aapan haath rakh deo taaki u achchha hoy jaay, aur jinda rahe.”
41005024	Tab Yeeshu Jaayras ke sañghe gais aur pichchhe pichchhe ek baṛa bheeṛ bhi gais, hiañ tak ki bheeṛ Yeeshu ke uppar girat rahin.
41005025	Ek aurat baarah saal se khuun ke bahe ke bimaari se dukhi rahi.
41005026	U bahut ḍokṭa log ke lage gais. Bahut peisa kharcha karis, fir bhi kuchh faayda nai bhais, aur uske aur bhi haalat kharaab hote gais.
41005027	Yeeshu ke baare meñ u sunis raha aur u bheeṛ meñ pichchhe se aay ke uske kapṛa chhui lees.
41005028	U bolat rahi, “Agar ham uske kapṛa chhui lega, to ham achchha hoy jaayga.”
41005029	Jurte uske khuun bahe ke band hoy gais. Uske aapan deñhi meñ pata laga ki u bimaari se achchha hoy gais hei.
41005030	Wahi ṭaaim Yeeshu ke bhi pata chala ki uske deñhi se sakti nikris hei. Yeeshu pichchhe ghuum ke puuchhis, “Kon hamaar kapṛa chhuis?”
41005031	Uske chela log usse bolin, “Tum dekhta hei ki bheeṛ tumhaar chaaro taraf laga hei! Kaahe tum puchhta hei ki kon hamme chhuis hei?”
41005032	Yeeshu jaane ke waaste ki kon uske chhuis hei, chaaro taraf dekhis.
41005033	Jab u aurat jaan gais ki u achchhi hoy gais hei, to ḍarte aur kaapte saamne aais aur Yeeshu ke goṛ pe gir paṛis, aur sab kuchh sachche sachche bataay dees.
41005034	Yeeshu usse bolis, “Beṭi, tumhaar biswaas tumme achchha kar dees hei. Saanti se jaao aur i bimaari se bache rahna.”
41005035	Jab Yeeshu i sab baat bolat raha, tab Jaayras ke ghar se kuchh log aain aur bolin, “Tumhaar beṭi mar gais hei, ab Guru ke tang nai karo.”
41005036	Yeeshu uske baat pe kuchh dhyaan nai dees aur chech ke sardaar se bolis, “Ḍaro nai, khali biswaas karo.”
41005037	Aur u Peeṭa aur Jeims ke bhaiya Yuhanna ke chhoṛ ke, aur koi ke aapan sañghe aawe nai dees
41005038	Jab ulog Jaayras ke ghare pahuñchin, tab ulog dekhin ki sab log meñ halchal macha hei, aur log rowe aur chillaawe hei.
41005039	Yeeshu bhittar jaay ke bolis, “Tum log kaahe ke rota aur halla machaata hei? Laṛki maris nai hei, khali sute hei.”
41005040	Log uske hasi kare lagin. Tab Yeeshu sab ke bahire nikaaris. Khali laṛki ke amma bappa aur aapan teen chela ke leke ruum meñ gais jahañ baarah saal ke laṛki rahis.
41005041	U laṛki ke haath pakaṛ ke bolis, “Talitha kumi,” jiske matlab hei, “E chhoṭi laṛki, uṭho.”
41005042	Laṛki jurte uṭhis aur chale fire lagis. Sab log dekh ke hairaan rahe gain.
41005043	Yeeshu ulog ke hukum dees, “Koi i baat nai jaane paawe. Iske kuchh khaay ke deo.”
41006001	Huañ se nikar ke Yeeshu aapan ṭaaun meñ aais, aur chela log uske sañghe hoy leen.
41006002	Sabat ke din u chech meñ sikhaay laga. Bahut log sunke hairaan hoy gain aur bole lagin, “Iske i sab baat kahañ se mila hei? Kahañ se iske i buddhi aur taagat mila ki i sab chamatkaari kaam kare sake hei?
41006003	Kaa i wahi kaapenṭa nai hei, jon Meri ke laṛka hei? Kaa i Josaf, Jeims aur Saayman ke bhaiya nai hei? Aur kaa uske bahini log, ham log ke beech meñ nai rahe hei? Yahi kaaran sab log uske kaam se khusi nai hei.
41006004	Yeeshu ulog se bolis, “Aapan des, aapan palwaar, aur aapan ghar ke chhoṛ ke aur kahiñ nabi ke apmaan nai howe hei.”
41006005	Huañ pe u koi chamatkaari kaam nai dekhaay sakis, khali kuchh bimaar log pe haath rakh ke achchha kar dees.
41006006	Yeeshu ulog ke abiswaas dekh ke hairaan bhais. U vachan sikhaay ke khaatir bagal ke gaaoñ meñ chala gais.
41006007	Yeeshu baarah chela log ke bolaais aur dushṭ aatma ke uppar adhikaar deke dui dui karke bhej dees.
41006008	Aur Yeeshu ulog ke hukum dees, “Rasta ke waaste laaṭhi chhoṛ ke aur kuchh nai lena, nai roṭi, nai jholi, aur pes meñ peisa bhi nai.
41006009	Juuta pahin lena, lekin ek se jaada kapṛa nai le jaana.”
41006010	Aage aur bhi samjhaais, “Koi jagha jaao, koi ghar pe, to ṭaaun chhoṛe tak wahi ghar pe rahna.
41006011	Agar koi jagha ke log tumme welkam nai kare aur tumhaar baat nai sune, to jaay ke ṭaaim aapan goṛ ke garda wahiñ jhaaṛ dena, kaahe ke eise ulog ke chetaaoni mili.”
41006012	Chela log jaay ke sab log meñ man firaay ke baare meñ updes deen.
41006013	Aur ulog bahut dushṭ aatma ke nikaarin aur bimaar log ke tel lagaay ke achchha karin.
41006014	Raaja Heraḍ i sab baat sunis kaahe ke Yeeshu ke naam feil gais raha. Kuchh log bolat rahin, “Yuhanna baptisma de waala mar ke fir jinda hoy gay hei, aur wahi ke sakti se i kaam kare hei.”
41006015	Kuchh log bolat rahin, “I Ilaayja hei,” lekin aur log bolat rahin, “I puraana nabi meñ se ek hei.”
41006016	Jab Heraḍ sunis tab bolis, “I Yuhanna hei, jiske muuṛ ham kaṭwaay raha. Wahi jinda hoy gais hei.”
41006017	Raaja Heraḍ saulja bhej ke Yuhanna ke pakaṛwaay ke jel meñ band kar dees raha, aur Heraḍiaas ke sañghe saadi kar lees raha.
41006018	Yuhanna, Heraḍ se bataais raha, “Tumme aapan bhaiya ke aurat ke nai rakkhe ke chaahi, kaahe ke i kaanuun ke agaiñsṭ hei.”
41006019	Yahi kaaran se Heraḍiaas, Yuhanna se jaran karat rahi, aur maañgat rahi ki uske marwaay de, lekin u kuchh kare nai sakat rahi.
41006020	Heraḍ, Yuhanna ke ek achchha aur pawitr admi jaan ke usse ḍarat raha, aur uske praan ke rakchha karat raha. U Yuhanna ke baat ke bahut prem se sunat raha, lekin baat sun ke ghabraay jaat raha.
41006021	Ek achchha ṭaaim pe Heraḍ aapan janam din pe darbaari, senapati aur Galeel ke baṛa log ke bhoj meñ neota dees.
41006022	Heraḍiaas ke laṛki bhittar aais aur naach ke Heraḍ aur uske mehmaan log ke khusi kar dees. Raaja laṛki se bolis, “Jon cheej tum maañgta hei, ham tumme dega.”
41006023	U kasam khaay ke bolis, “Jon bhi kuchh tum maañgegi, ham tumme dega, chaahe u hamaar aadha raaj kaahe nai hoy.”
41006024	Laṛki bahire jaay ke aapan amma se puuchhis, “Ham kon cheej maañgi?” Uske amma bolis, “Yuhanna ke muuṛ.”
41006025	U dauṛ ke bhittar gais aur bolis, “Ham mañgta hei ki tum hamme ek thariya meñ Yuhanna ke muuṛ abhi deo.”
41006026	Raaja bahut pastaais, lekin mehmaan ke saamne jon vachan dees raha, u uske tuuṛe nai sakis.
41006027	Tab raaja jurte ek saulja ke bhejis aur hukum dees ki Yuhanna ke muuṛ kaaṭ ke huañ laawe.
41006028	U jel meñ jaay ke Yuhanna ke muuṛ kaaṭis, aur ek thariya meñ rakh ke laais aur laṛki ke dees, aur laṛki aapan amma ke dees.
41006029	Jab Yuhanna ke chela log i sunin, tab ulog aay ke uske boḍi le gain aur kabar meñ gaaṛ deen.
41006030	Chela log Yeeshu ke paas aay ke, jon kuchh ulog kare rahin ya sikhaay rahin, sab bataain.
41006031	Tab Yeeshu ulog se bolis, “Aao, hamaar sañghe alge jagha chalo aur kuchh araam karo.” Kaahe ki bahut log aate jaate rahin aur ulog ke khaana khaay ke bhi mauka nai milat raha.
41006032	Yeeshu aur uske chela log bauṭ meñ beiṭh ke ek suunsaan jagha meñ chala gain.
41006033	Lekin sab log ulog ke jaate dekhin aur cheenh gain. Ulog ṭaaun ke rasta se dauṛ ke Yeeshu se pahile huañ pahuñch gain.
41006034	Yeeshu bauṭ se utar ke u bhaari bheeṛ ke dekhis aur uske daya aay gais, kaahe ke ulog bheṛa ke rakam rahin, jiske koi shepaḍ nai hei. Yeeshu ulog ke bahut rakam ke baat sikhaay lagis.
41006035	Bahut deri hoy gais raha. Chela log Yeeshu ke paas aay ke bolin, “I ek suunsaan jagha hei aur ṭaaim bahut hoy gais hei.
41006036	Sab log ke jaay deo, taaki ulog gaaoñ aur basti meñ jaay ke aapan waaste kuchh khaana khareede saki.
41006037	Lekin Yeeshu ulog ke jawaab dees, “Tumahi log ilog ke kuchh khaay ke deo.” Ulog bolin, “Kaa ham jaada peisa kharcha karke khaana laai, aur ilog ke khaawe ke dei?”
41006038	Yeeshu ulog se puuchhis, “Tum log ke lage ketna roṭi hei? Jaay ke pata lagaao.” Ulog jaay ke pata lagaain aur Yeeshu ke bataain ki huañ paañch roṭi aur dui machhri hei.
41006039	Tab Yeeshu bolis ki sab log ke graas pe ek ek jhunḍ meñ beiṭhaay deo.
41006040	Log pachaas pachaas (50) aur sao sao ke jhunḍ meñ beiṭh gain.
41006041	Tab Yeeshu paañch roṭi aur dui machhri leke uupar asmaan ke bagal dekh ke aasheesh maañgis. Yeeshu roṭi tuuṛ ke chela log ke dees ki sab log ke baaṭ de. Yahi rakam Yeeshu dui machhri ke bhi sab log meñ baaṭ dees.
41006042	Sab log jetna maañgin otna khaain.
41006043	Chela log bacha kucha roṭi aur machhri ke tukṛa baarah baaskeṭ bhar ke baṭorin.
41006044	Khaana khaay waala paañch hajaar log rahin.
41006045	Wahi lage Yeeshu chela log ke bauṭ meñ beiṭhe ke bataais, taaki chela log Yeeshu se pahile laik ke u paar Beithseida pahuñch jaay aur Yeeshu apne bheeṛ ke bheje ke waaste ruk gais.
41006046	Jab sab log ke bhej dees tab preya kare ke waaste pahaaṛ pe chala gais.
41006047	Aur jab sanjha bhais, tab bauṭ laik ke beech meñ raha aur Yeeshu akele kinaare pe raha.
41006048	Jab u dekhis ki chela log hawa ke agaiñsṭ bauṭ khewe meñ takleef uṭhaay hei, tab Yeeshu ulog ke taraf laik pe chal ke aais. Sabere teen se chhe baje ke beech ke ṭaaim raha. Yeeshu ulog se aage nikar jaay maañgat raha.
41006049	Lekin ulog Yeeshu ke paani pe chalte dekh ke samjhin ki bhuut hei, aur chillaay lagin.
41006050	Kaahe ke sab log uske dekh ke ghabraay gain. Lekin Yeeshu jurte ulog se bolis, “Himmat rakkho! Ham hei, ḍaro nai.”
41006051	Aur Yeeshu ulog ke sañghe bauṭ meñ beiṭh gais aur hawa ruk gais. Ulog hairaan hoy gain.
41006052	U log abhi bhi u roṭi ke baare meñ nai samajh paain kaahe ke ulog ke dil kaṛa hoy gais raha.
41006053	Yeeshu aur uske chela log, laik paar karke Ganesarat pahuñchin aur bauṭ kinaare lagaain.
41006054	Aur jab ulog bauṭ se utrin, to huañ ke log Yeeshu ke cheenh gain.
41006055	Agal bagal ke gaaoñ aur basti ke log dauṛ paṛin aur jahañ jahañ log sunin ki Yeeshu aawe hei, wahiñ pe bimaar log ke laawe lagin.
41006056	Aur jahañ kahiñ Yeeshu gaaoñ, ṭaaun ya basti meñ jaawat raha, log bimaar log ke bajaar meñ le jaay ke binti karat rahin ki Yeeshu ulog ke aapan kapṛa ke koi bhaag chhue ke mauka de. Jon koi uske chhuwat rahin, u sab achchha hoy jaawat rahin.
41007001	Farisi aur Yarushalam se jon aain raha, usman se kuchh Shaastri, Yeeshu ke lage baṭurin.
41007002	U log dekhin ki Yeeshu ke kuchh chela log bina haath dhoy khaana khaay hei.
41007003	Kaahe ke Farisi aur Yahuudi puraana riwaaj ke rakam haath dhoy bina khaana nai khaay hei.
41007004	U log bajaar se aay ke jab tak u sab cheej ke dhoy nai lewe, tab tak uske nai khaay. Aur bhi bahut reeti riwaaj ke maanat rahin, jeise ki pyaala, loṭa aur taamba ke bartan ke dhoy maajo.
41007005	Farisi aur Shaastri log Yeeshu se puuchhin, “Kaa kaaran hei, ki tumhaar chela log aapan baap daada ke reeti riwaaj ke nai maane hei aur meila haath se khaana khaay lewe hei?”
41007006	Yeeshu jawaab dees, “Aayzaaya nabi tumhaar rakam paakhanḍi ke baare meñ ṭheek profasi karis raha, jeise Baaibal meñ likhaan hei, “I log muñh se hamaar baṛaai kare hei. Lekin ilog ke dil ham se duur hei.
41007007	I log bekaar hamaar puuja kare hei, kaahe ke i admi ke banaawal ruuls eise sikhaay hei ki jeise janaay hei ki i Parmeshwar ke dewal ruuls hei.”
41007008	“Tum Parmeshwar ke ruuls ke chhoṛ ke admi ke reeti riwaaj ke pakṛe rahta hei.”
41007009	Yeeshu ulog se i bhi bolis, “Tum aapan reeti riwaaj paalan kare ke waaste, chalaaki se Parmeshwar ke hukum ke tuuṛ deta hei.
41007010	Maozas bataawe hei, ‘Aapan amma bappa ke aadar karo, aur jon aapan amma bappa ke buraai kari uske maut ke saja mili.’
41007011	Lekin tum log bolta hei ki agar koi admi aapan bappa ke ya to aapan amma se bole, ‘Jon kuchh ham se tumme mile ke raha u sab Parmeshwar ke de deta hei.’
41007012	To u roj se fir uske aapan amma ya to bappa ke waaste kuchh nai kare deta.
41007013	Yahi rakam tum aapan reeti riwaaj sikhaay ke Parmeshwar ke vachan ke haṭaay deta hei. Aur tum eisane kaam karte rahta hei.”
41007014	Yeeshu bheeṛ ke fir aapan lage bolaais aur bolis, “Tum sab hamme suno aur samjho.
41007015	Eisan koi cheej nai hei jon bahire se admi ke bhittar jaay ke uske meila kar dewe hei. Lekin jon cheej admi ke bhittar se bahire nikre hei, wahi uske meila kare hei.”
41007016	Koi ke paas agar sune ke khaatir kaan hei to suno.
41007017	Jab Yeeshu bheeṛ ke chhoṛ ke ghar ke bhittar aais, tab uske chela log usse u kahaawat ke matlab puuchhin jon sab u bolis raha.
41007018	Yeeshu ulog se bolis, “Kaa tum log bhi nai samajhta hei? Kaa tumhaar samajh meñ nai aais ki koi cheej jon bahire se admi ke bhittar jaay hei, uske meila nai kare sake?
41007019	Kaahe ke u uske man meñ nai lekin peṭ meñ jaay hei aur bahire nikar jaay hei.” Eise bol ke Yeeshu sab khaay piye ke cheej ke safa bataais hei.
41007020	Aur u aage bolis, “Jon admi ke bhittar se nikre hei, wahi uske meila kare hei.
41007021	Kaahe ke admi ke bhittar se, yaane man se kharaab kharaab bichaar nikre hei jeise ki luchpan, chori, hatya.
41007022	Aḍalṭri, laalach, jaran, chhal kapaṭ, ninda, dushṭta, ghamanḍ aur paglaapan.
41007023	I sab buraai man se nikre hei aur admi ke meila kar dewe hei.”
41007024	Fir u huañ se uṭh ke Taaya (Tyre) siṭi ke lage aais aur ek ghar meñ gais. U maañgat raha ki koi nai jaane ki u huañ hei, lekin u luke nai sakis.
41007025	Aur wahi lage ek aurat jiske chhoṭi beṭi meñ saitaan raha, uske charcha sunke aais, aur uske goṛ pe gir paṛis.
41007026	I aurat Greek aur Suurufiniki jaat ke rahi. U Yeeshu se binti karis ki u uske beṭi meñ se bhuut nikaar de.
41007027	Yeeshu bolis, “Pahile laṛkan ke khaawan deo, kaahe ki i ṭheek nai hei ki laṛkan ke roṭi leke kutta log ke aage feka jaay.”
41007028	Aurat jawaab dees, “Sachche hei Prabhu ji, lekin kuttan ke bhi bacha kucha tukṛa ṭaibal ke nichche khaay ke mil jaay hei.”
41007029	Yeeshu bolis, “Aapan jawaab ke kaaran tum jaay sakta hei. Tumhaar beṭi se bhuut nikar gais hei.”
41007030	Jab u ghare aais tab u dekhis ki laṛki khaṭia pe leṭis hei aur usman se bhuut nikar gais hei.
41007031	Fir Yeeshu Taaya (Tyre) aur Seida ke des se nikar ke Dikpulis des se hoy ke Galeel ke laik pe pahuñchis.
41007032	Huañ log uske lage ek admi ke laain jon bahira raha aur tutlaat raha. U Yeeshu se binti karis ki u aapan haath uspe rakh de.
41007033	Tab u uske bheeṛ se alge le gais, aur aapan uñgri uske kaan meñ ḍaaris, aur thuuk ke uske jeebh chhuis.
41007034	Fir u asmaan ke bagal dekh ke lamba saas lees aur u admi se bolis, “Efatha” jis ke matlab hei “Khul jaao.”
41007035	U wahi lage sune laga, aur safa safa baat kare laga.
41007036	Yeeshu sab log ke hukum dees ki i sab baat ulog koi se nai bataay, lekin jetna Yeeshu rokis raha, otna sab log uske parchaar kare lagin.
41007037	U log bahut chakit rahin, aur bolat rahin, “I jon kaam kare hei, achchha hee kare hei. U bahira log ke sune ke aur guuñga log ke bole ke taagat dewe hei.
41008001	U ṭaaim ke baat hei, jab fir baṛa bheeṛ jama hoy gais, aur ulog ke paas kuchh khaawe ke nai raha, to Yeeshu aapan chela log ke aapan paas bolaay ke bolis,
41008002	“Hamme i bheeṛ pe daya aawe hei, kaahe ke ilog teen din se baraabar hamaar sañghe hei, aur ulog ke lage khaawe ke kuchh bhi nai hei.
41008003	Agar ham ilog ke ghare bhuuka bhej dei, to ilog rasta meñ behosh hoy jahiyeñ, kaahe ke ilog meñ se kuchh log to duur se aain hei.”
41008004	Chela log jawaab deen, “I suunsaan jagha meñ etna log ke waaste etna khaana kahañ se aai?”
41008005	Yeeshu puuchhis, “Tumhaar lage ketna roṭi hei? U log bolin, “Saat.”
41008006	Yeeshu sab log ke jameen pe beiṭh jaay ke bolis. U saat roṭi leke, dhanbaad dees aur uske tuuṛ ke baaṭe ke waaste chela log ke dees.
41008007	Ulog ke paas kuchh chhoṭa machhri bhi raha. Yeeshu aasheesh maañg ke uske bhi baaṭe ke waaste dees.
41008008	Sab peṭ bhar ke khaana khaain. Chela log bacha kucha tukṛa se saat baaskeṭ bharin.
41008009	Khaana khaay waala log kul milaay ke chaar hajaar rahin. Yeeshu sab log ke bhej dees.
41008010	Aur Yeeshu jurte aapan chela log ke sañghe bauṭ meñ beiṭh ke Daalmanuuta chala gais.
41008011	Farisi log aain aur Yeeshu se baad-bibaad kare lagin aur uske ṭesṭ kare ke waaste usse swarag ke koi saain maañgin.
41008012	Yeeshu gahira saas leke bolis, “I ṭaaim ke log kaahe saain khoje hei? Ham tum se sachche bolta hei, ki koi saain nai dewa jaai.”
41008013	Yeeshu sab log ke chhoṛ ke bauṭ meñ beiṭh ke u paar chala gais.
41008014	Chela log khaana laawe ke bhuul gain aur bauṭ meñ ulog ke lage khali ek roṭi raha.
41008015	Yeeshu ulog ke chetaaoni dees, “Dekho, Farisi log ke yeesṭ aur Heraḍ ke yeesṭ se bach ke rahna.”
41008016	U log apne meñ baat karat rahin ki ulog ke lage roṭi nai hei, aur yahi kaaran Yeeshu eise bole hei.
41008017	Yeeshu jaan gais aur puuchhis, “Tum i baat meñ kaahe paṛa hei ki tumhaar lage khaay ke kuchh nai hei? Kaa tum log abhi bhi nai jaana? Kaa abhi bhi tumhaar samajh meñ nai aais?
41008018	Aañkhi rakh ke, tum dekhta nai, aur kaan rakh ke bhi, tum sunta nai. Kaa tumme kuchh yaad nai hei?
41008019	Jab ham paañch hajaar log ke beech paañch roṭi tuuṛa raha, to tum log tukṛa se bhara ketna baaskeṭ uṭhaay raha?” U log jawaab deen, “Baarah.”
41008020	Yeeshu fir puuchhis, “Aur jab ham chaar hajaar log ke beech saat roṭi tuuṛa raha, to tukṛa se bhara ketna baaskeṭ uṭhaay raha?” U log bolin, “Saat.”
41008021	Yeeshu bolis, “Kaa tumme abhi bhi samajh meñ nai aais?”
41008022	Yeeshu Beitseida meñ aais. Kuchh log Yeeshu ke lage ek añdha admi ke laain aur Yeeshu se binti karin, ki u admi ke chhue.
41008023	Yeeshu añdha admi ke haath pakṛis aur uske gaaoñ se bahire le gais, aur uske aañkhi meñ thuuk ke aapan haath rakkhis aur usse puuchhis, “Kaa tumme kuchh dekhaay hei?”
41008024	U uppar dekh ke bolis, “Ham admi log ke dekhe sakta hei, lekin eise janaay hei ki ulog chalat firat peṛ hei.”
41008025	Tab Yeeshu fir aapan haath uske aañkhi pe rakkhis. Añdha dhyaan se dekhis. Uske aañkhi ṭheek hoy gais raha, aur u sab kuchh safa safa dekhe laga.
41008026	Yeeshu usse bolis, “I gaaoñ meñ goṛ nai rakhna,” aur uske ghare bhej dees.
41008027	Yeeshu aur uske chela log Kaisaria Filippi ke gaaoñ meñ chala gain. Rasta meñ Yeeshu aapan chela log se puuchhis, “Log hamme kaa bole hei?”
41008028	Ulog jawaab deen, “Koi koi bole ki tum Yuhanna baptisma de waala hei, aur koi koi bole hei ki tum Ilaayja hei, lekin koi koi bole hei ki tum koi naa koi nabi hei.”
41008029	Tab Yeeshu puuchhis, “Lekin tum kaa bolta ki ham kon hei?” Peeṭa jawaab dees, “Tum Maseeha hei.”
41008030	Is pe Yeeshu chela log ke chetaaoni dees ki uske baare meñ koi se kuchh nai bataana.
41008031	Yeeshu chela log se bataais ki i bahut jaruuri hei ki Manush ke laṛka dukh uṭhaawe. U elḍa log, baṛa paadri aur Shaastri log ke najar meñ kharaab samjha jaai, maar dewa jaai, aur teen din baad jinda hoy jaai.
41008032	Yeeshu i sab baat ulog se safa safa bataay dees. Is pe Peeṭa Yeeshu ke alge le jaay ke bolis ki u chuppe rahe.
41008033	Yeeshu ghuum ke aapan chela log ke dekhis aur Peeṭa ke ḍaaṭ ke bolis, “Saitaan, hamaar lage se chala jaao! Tum bhi dusra log ke rakam sochta hei, Parmeshwar ke rakam nai.”
41008034	Yeeshu aapan chela log ke sañghe aur sab log ke bolaais aur bolis, “Jon koi hamaar pichchhe aawe maañge hei, to apne aap ke bhulaay ke, aapan kros uṭhaay ke, hamaar pichchhe aay jaao.
41008035	Jon koi aapan jaan bachaawe maañgi, to uske khoy dei, lekin jon koi aapan jaan hamaar waaste aur Parmeshwar ke vachan ke waaste dewe maañgi, uske jaan bach jaai.
41008036	Agar koi admi dunia meñ sab cheej paay lewe hei, lekin aapan jaan khoy de hei to uske kaa faayda?
41008037	Admi aapan jaan ke badle meñ kon cheej de saki?
41008038	Agar koi bhi admi i beimaan aur paapi log ke beech meñ hamaar aur hamaar vachan se sarmaai to Manush ke laṛka bhi ulog se sarmaai, jab u aapan Pita ke mahima meñ pawitr ainjals ke sañghe aai.”
41009001	Yeeshu ulog se bolis, “Ham tum se sachche bataata hei, ki jon hiañ khaṛa hei, ulog meñ se kuchh log eisan hei, ki jab talak Parmeshwar ke raaj ke saamarth sahit nai dekh le hei, tab tak ulog nai mari.
41009002	Chhe roj baad Yeeshu, Peeṭa, Jeims aur Yuhanna ke aapan sañghe lees aur ulog ek uucha pahaaṛ pe akele meñ le gais. Huañ ulog ke saamne Yeeshu ke ruup badal gais.
41009003	Yeeshu ke kapṛa chamke laga, ekdam ujjar hoy gais, ki dunia meñ koi bhi dhobi etna ujjar nai kare sake.
41009004	Aur huañ ulog Ilaayja aur Maozas ke dekhin jon Yeeshu se baat karat rahin.
41009005	Tab Peeṭa Yeeshu se bolis, “Guru ji, ketna achchha baat hei ki ham sab hiañ hei. Aao ham log teen tambu banaai, ek tumhaar waaste, ek Maozas ke waaste, aur ek Ilaayja ke waaste.
41009006	Peeṭa nai jaanat raha ki u kaa bole hei, kaahe ke ulog bahut ḍar gain raha.
41009007	Tab baadar aay ke ulog ke gher lees aur usman se awaaj aais, “I hamaar pyaara laṛka hei, iske baat suno.”
41009008	Tab chela log dekhin ki Yeeshu ke chhoṛ ke, sab koi gaayab hoy gais hei.
41009009	Pahaaṛ se utre ke ṭaaim Yeeshu hukum dees, “Jab tak Manush ke laṛka mare ke baad jinda nai hoy jaai, tab tak i jon tum log dekha hei, koi se nai bataana.”
41009010	I baat ulog apne meñ rakh ke baad bibaad kare lagin, “Mare ke baad fir jinda hoy ke matlab kaa hei?”
41009011	Chela log Yeeshu se puuchhin, “Shaastri log kaahe bole hei ki pahile Ilaayja ke aawe ke jaruuri hei?”
41009012	Yeeshu jawaab dees, “Ṭheek hei, Ilaayja pahile aay ke sab kuchh taiyaar kari, lekin Manush ke laṛka ke baare meñ Baaibal meñ eise kaahe likhin hei ki, “U bahut dukh uṭhaai aur ṭhukraawa jaai?
41009013	Ham tumme sachche bataata hei, ki Ilaayja aay gay hei, aur jeise uske baare meñ Baaibal meñ likhaan hei, log uske sañghe manmaani kaam kari.”
41009014	Jab Yeeshu aur uske teen chela log aur chela log ke lage aais, tab dekhis ki chaaro taraf bheeṛ laga hei aur shaastri log ulog se baad bibaad kare hei.
41009015	Yeeshu ke dekh ke sab log chakit hoy gain aur dauṛ ke uske welkam karin.
41009016	Yeeshu puuchhis, “Tum log ilog se kaa baad bibaad karta hei?”
41009017	Bheeṛ meñ se ek admi bolis, “Guru ji, ham tumhaar lage aapan laṛka ke laaya hei jisman guuñga bhuut hei.
41009018	Jahañ kahiñ bhuut uske pakṛe hei, wahiñ uske paṭak dewe hei. U muh meñ se fena nikaare hei, daañt peese lage hei aur aapan deñhi kaṛa kar lewe hei. Ham tumhaar chela log se bola ki ulog uske nikaar dewe, lekin ulog nai nikaare sakin.
41009019	Yeeshu bolis, “E abiswaasi log, ham kab tak tumhaar sañghe rahega, aur kab tak i sab sahte rahega? U laṛka ke hamaar lage laao.”
41009020	Log laṛka ke Yeeshu ke paas laain. Yeeshu ke jeise dekhis weise bhuut laṛka ke eiñṭhis. Laṛka jameen pe gir paṛis, muh se fena nikre laga aur u loṭe laga.
41009021	Yeeshu uske bappa se puuchhis, “Iske i haalat kab se hei?” U jawaab dees, “Chhoṭa pe se.
41009022	Uske maare ke waaste bhuut kabhi aagi meñ to kabhi paani meñ giraais. Agar tum kuchh kare sako to hamaar uppar daya karo aur hamaar madat karo.”
41009023	Yeeshu usse bolis, “Eise kaahe bolta hei, ‘Agar ham kuchh kare sakta hei.’ Jon log biswaas kare hei, ulog ke khaatir sab kuchh hoy sake hei.”
41009024	Wahi lage laṛka ke bappa roy ke bolis, “Ham biswaas karta hei. Hamaar abiswaas duur kare meñ hamme madat karo.”
41009025	Jab Yeeshu dekhis ki log bheeṛ lagaay hei, tab u bhuut ke ḍaaṭis, “E guuñga aur bahira aatma, ham tumme hukum deta hei ki isman se nikar jaao aur fir kabhi lauṭ ke isman nai aana.”
41009026	Guuñga aatma chillaais, laṛka ke eiñṭhis aur usman se nikar gais. Laṛka dekhe meñ laga jeise mar gais hei, aur bahut log bolin ki u mar gais hei.
41009027	Lekin Yeeshu uske haath pakaṛ ke uṭhaais, aur u khaṛa hoy gais.
41009028	Jab Yeeshu ghar meñ aais, to uske chela log akele meñ usse puuchhis, “Ham log kaahe nai u bhuut ke nikaare saka?”
41009029	Yeeshu jawaab dees, “I rakam ke aatma preya ke bina aur koi rasta se nai nikre hei.”
41009030	Yeeshu aur uske chela log aage baṛhin aur Galeel se hoy ke nikar gain. U nai maañgat raha ki koi jaane ki u kahañ hei.
41009031	Yeeshu aapan chela log ke sikhaat raha, aur ulog se bolat raha, “Manush ke laṛka ke admi log ke haath meñ de dewa jaai, aur ulog uske maar ḍaliyeñ, lekin mare ke teen roj baad u jinda hoy jaai.”
41009032	I baat ulog ke samajh meñ nai aais, lekin ulog puuchhe ke khaatir ḍarat rahin.
41009033	Yeeshu aur uske chela log Kafarnahuum meñ aain. Ghar meñ aay ke Yeeshu ulog se puuchhis, “Rasta meñ tum log kon baat pe baad-bibaad karat raha?”
41009034	U log chup rahin, kaahe ke rasta meñ ulog aapas meñ i baat pe bahas karat rahin ki ulog meñ se kon sab se baṛa hei?
41009035	Tab Yeeshu baarah chela log ke bulaais aur ulog ke bataais, “Agar tum meñ se koi baṛa hoy maañge to u sab se chhoṭa aur sab ke sewa kare.”
41009036	Aur u ek chhoṭa laṛka ke laay ke ulog ke beech meñ khaṛa kar dees, aur uske godi meñ leke ulog se bolis,
41009037	“Jon koi hamaar naam se eisan laṛka ke apnaay hei, u hamme bhi apnaay hei, aur jon koi hamme apnaay hei, u khali hamme nai, lekin hamme bhejewaala ke bhi apnaay hei.”
41009038	Yuhanna Yeeshu se bolis, “Guru ji, ham log ek admi ke tumhaar naam se bhuut nikaarte dekha, to ham log uske roka kaahe ke u hamlog meñ se ek nai raha.”
41009039	Yeeshu bolis, “Uske nai roko, kaahe ke eisan koi nai jon hamaar naam se chamatkaar kare aur thoṛa deri ke baad hamaar buraai kare.
41009040	Jon hamaar agaiñsṭ nai hei, u hamaar sañghe hei.
41009041	Agar koi tum log ke hamaar naam se ek pyaala paani piaay kaahe ke tum Maseehi hei, to ham tum se sachche bolta hei ki u aapan inaam paai.
41009042	Ulog ke khaatir achchha nai hoi, jon hamaar pichchhe chalewaala chhoṭa log meñ se, ekko ke bhi paap ke jaal meñ fasaawe hei. Ulog ke khaatir achchha hei ki ulog ke gaṭai meñ ek baṛa patthar laṭkaay ke samundar meñ feñk dewa jaay.
41009043	Agar tumhaar haath tumme paap meñ fasaay to uske kaaṭ dewe ke chaahi. Luula hoy ke, mukti ke jeewan paay lena kahiñ achchha hei ki dui haath rahte tum narak meñ chala jaao, jahañ nai butewaala aagi meñ feka jaay.
41009044	Agar tumhaar goṛ tumme paap meñ fasaay, to uske kaaṭ ḍaalo. Langṛa hoy ke mukti ke jeewan paay lena isse kahiñ achchha hei ki dui goṛ rahe pe bhi tum narak meñ feka jaao.
41009046	Aur agar tumhaar aañkhi tumme paap meñ fasaay to uske nikaar deo. Kaana hoy ke Parmeshwar ke raaj ke paay lena to isse kahiñ achchha hei ki aañkhi rahte tumme narak meñ feñk dewa jaay.
41009048	Huañ ke kirwa kabhi nai mare aur aagi kabhi nai bute hei.
41009049	Kaahe ke sab log ke aagi se namkeen kara jaai.
41009050	Neemak achchha hei, lekin agar neemak ke sawaad chala jaay to sawaad kahañ se laayga? Apne aap meñ neemak rakkho, aur aapas meñ mil ke saanti se raho.”
41010001	Huañ se uṭh ke Yeeshu Joḍan nadi ke paar Juḍia ke gaaoñ meñ aais. Ek baṛa bheeṛ fir uske nagichche aay gain aur u aapan reeti riwaaj ke rakam ulog ke fir sikhaay laga.
41010002	Tab kuchh Farisi Yeeshu ke lage aain aur uske ṭesṭ kare ke waaste sawaal puuchhin, “Kaa i ṭheek hei ki admi aapan aurat ke ḍivos de?”
41010003	Jawaab meñ Yeeshu ulog se puuchhis, “Maozas ke kaanuun tumme kaa kare ke bataawe hei?”
41010004	Ulog bolin, “Maozas ke kaanuun ke mutaabik, noṭis likhe ke baad ḍivos dewa jaay sake hei.”
41010005	Yeeshu ulog se bolis, “Tumhaar kaṛa man ke kaaran Maozas i ruuls tumme dees hei.
41010006	Lekin jab se dunia bana hei, Parmeshwar admi aur aurat ke banaais hei.
41010007	Yahi kaaran admi aapan maañ-baap se alge hoy ke aapan aurat ke sañghe rahi, aur ulog ek hoy jahiyeñ.
41010008	Ab ulog dui nai lekin ek deñhi hei.
41010009	Yahi ke waaste jiske Parmeshwar joṛis hei, uske koi admi alag nai kare.”
41010010	Ghar meñ chela log iske baare meñ Yeeshu se fir puuchhin.
41010011	Yeeshu ulog se bataais, “Jon aapan aurat ke chhoṛ ke dusra aurat se saadi kare hei, u aapan aurat ke sañghe aḍalṭri kare hei.
41010012	Aur agar aurat aapan admi ke chhoṛ ke dusra admi se saadi kare hei, to u bhi aḍalṭri hei.
41010013	Kuchh log chhoṭa laṛkan ke Yeeshu ke lage laain, ki Yeeshu ulog ke uppar haath rakkhe, lekin chela log ulog ke ḍaaṭis.
41010014	Yeeshu jab i dekhis to gussaay ke ulog se bolis, “Laṛkan ke hamaar lage aawe deo aur ulog ke roko nai, kaahe ke Parmeshwar ke raaj eisane log ke hei.
41010015	Ham tum se sachche bataata hei, agar koi admi Parmeshwar ke raaj ke chhoṭa bachcha ke rakam apnaay nai hei, to u raaj ke u nai paay saki.”
41010016	Tab Yeeshu laṛkan ke godi meñ lees, ulog ke muuṛ pe haath rakkhis, aur aasheesh dees.
41010017	Jab Yeeshu rasta pe jaawat raha, tab ek admi dauṛ ke aais aur ghuṭna ṭek ke usse puuchhis, “He achchha guru, anant jeewan paay ke waaste ham kaa kari?”
41010018	“Tum hamme achchha guru kaahe ke bolta hei?” Yeeshu jawaab dees. “Parmeshwar ke chhoṛ ke aur koi achchha nai hei.
41010019	Tum to sab ruuls janta hei. ‘Koi ke jaan nai lena, byabhichaar nai karna, chori nai karna, jhuuṭ ke gawaahi nai dena, chhal nai karna, aapan amma aur bappa ke aadar karna.”’
41010020	“He guru,” u admi bolis, “I sab ruuls to ham chhoṭa se maante aaya hei.”
41010021	Tab Yeeshu uske bagal dekhis, aur pyaar se bolis, “Tum meñ khali ekke kami hei. Jaao jon kuchh tumhaar lage hei, u sab ke bech ke gareeb log ke de deo, aur tumme swarag meñ dhan mili, tab aay ke hamaar pichchhe hoy leo.”
41010022	Jab u i baat sunis, tab uske chehra ekdam udaas hoy gais, aur u dukhi hoy ke chala gais, kaahe ke u ek bahut dhani admi raha.
41010023	Yeeshu sab taraf dekh ke aapan chela log se bolis, “Dhani log ke Parmeshwar ke raaj meñ jaay ke waaste ketna kaṛa hei!”
41010024	Chela log i baat ke sun ke hairaan hoy gain, ispe Yeeshu fir se bolis, “Hamaar bachcha log, jon peisa pe bharosa rakkhe hei, ulog ke khaatir Parmeshwar ke raaj meñ jaay ke waaste bahut kaṛa hei!
41010025	Sui ke naake meñ se ek uuñṭ ke nikar jaay ke sahaj hei, lekin ek dhani admi ke Parmeshwar ke raaj meñ jaay ke bahut kaṛa paṛi.”
41010026	Ispe chela log bahut hairaan bhain, aur aapas meñ baat cheet kare lagin, “To fir kon bache sake hei?”
41010027	Yeeshu ulog ke bagal dekh ke bolis, “Admi log se to i hoy nai sake hei, lekin Parmeshwar se sab kuchh hoy sake hei.”
41010028	Tab Peeṭa bolis, “Dekho, ham sab kuchh chhoṛ ke tumhaar pichchhe aay gaya hei.”
41010029	Yeeshu bolis. “Ham tum se sachche bataata hei, jon koi hamaar waaste aur susamaachaar ke waaste ghar, bhaiya, bahini, maañ, baap, laṛkan bachchan ya khet chhoṛis hei,
41010030	ulog ke i janam meñ bahut mili. Ulog ke i dunia meñ sao guna jaada ghar, bhaiya, bahini, maañ-baap, laṛkan bachchan aur khet mili, lekin dukh bhi mili. Ṭaaim aay pe ulog ke anant jeewan mili.
41010031	Bahut log jon abhi aage hei, pichchhe hoy jahiyeñ aur jon pichchhe hei, aage hoy jahiyeñ.”
41010032	Yeeshu aur uske chela log Yarushalam jaawat rahin. Yeeshu ulog ke aage raha. U sab log hairaan rahin aur ḍarat bhi rahin. Ek dafe fir Yeeshu aapan chela log ke alge le jaay ke bataawe laga, ki kon cheej uske uppar hoy waala hei.
41010033	Yeeshu bataais, “Dekho, ham log Yarushalam jaata hei jahañ pe Manush ke laṛka baṛa paadri aur shaastri log ke haath pakaṛwaaya jaai. Ulog uske jaan se maare ke hukum dei aur dusra jaati ke haath meñ de dehiyeñ.
41010034	Ulog uske hasi uṛaai, us pe thuuki, chaabuk maari, aur maar ḍaari, lekin teen roj ke baad u jinda hoy jaai.”
41010035	Tab Zabdi ke laṛkan Jeims aur Yuhanna, Yeeshu ke lage aain. Ulog bolin, “He guru, ham tumse mañgta hei ki jon kuchh ham maañgi, tum hamaar waaste wahi karo.”
41010036	Yeeshu puuchhis, “Tum log kaa mañgta hei?”
41010037	Ulog bolin, “Ham mañgta hei ki tum jab aapan raaj ke mahima meñ aao, tab ham log meñ se ek tumhaar raaiṭ aur dusra tumhaar lefṭ saaiḍ beiṭhi.
41010038	Yeeshu ulog ke bataais, “Tum nai janta ki tum kaa mañgta hei. Kaa tum u dukh ke pyaala piye sakega jon ham piye jaata hei? Kaa tum u baptisma le sakta hei jon ham lewe jaata hei?”
41010039	“Haañ, ham le sakta hei,” ulog bolin. Yeeshu ulog se bolis, “Jaruur tum u pyaala piega jon ham piye jaata hei, aur jon baptisma ham lewe jaata hei, u bhi tum log lega.
41010040	Lekin hamme i hak nai hei ki ham chune saki ki kon hamaar raaiṭ ya lefṭ saaiḍ beiṭhe. Khali Parmeshwar u jagha uske dei jiske waaste u taiyaar kara gais hei.”
41010041	Jab das aur chela log i baat sunin, to ulog Jeims aur Yuhanna pe gussaain.
41010042	Lekin Yeeshu, sab chela log ke ek sañghe bolaay ke bolis, “Tum janta hei ki aur jaati ke log meñ jon agua hoy hei, aur usman se jon baṛa hei, u dusra log pe hak jamaay hei.
41010043	Lekin tum log eise nai karna. Agar tum meñ se koi baṛa hoy maañge hei to u tumhaar naukar bani.
41010044	Aur agar tumme se koi agua bane maañgi, to u sab ke naukar bane.
41010045	Manush ke laṛka i waaste nai aais ki sab se aapan sewa karaawe, lekin i kaaran aais ki u dusra log ke sewa kare aur sab ke bachaawe ke waaste aapan jaan de dewe.”
41010046	Yeeshu aur uske chela log aur ek baṛa bheeṛ Jeriko aain. Ulog jab huañ se nikrin, tab Timaai ke laṛka Bartimaais, jon ek añdha bhikhaari raha, rasta ke kinaare beiṭha raha.
41010047	Jab u sunis ki Yeeshu Naasri aawe hei, to u jor se chillaay ke bole laga, “E Ḍeiviḍ ke laṛka, ham pe daya karo!”
41010048	Bahut log uske bolin ki chuppe raho. Lekin u aur jor se chillaay laga, “Ḍeiviḍ ke laṛka, ham pe daya karo!”
41010049	Yeeshu ruk gais aur bolis, “Uske hiañ bolaao.” Ulog añdha admi ke bolaain, “Ḍaro nai! Yeeshu tumme bolaay hei.”
41010050	U aapan koṭ feñk ke jaldi se uṭhis aur Yeeshu ke lage gais.
41010051	“Tum kon cheej mañgta hei ki ham tumhaar waaste kari?” Yeeshu usse puuchhis. “E guru, ham dekhe mañgta hei,” u añdha admi bolis.
41010052	Tab Yeeshu bolis, “Jaao, tumhaar biswaas tumme achchha kar dees hei.” Aur u jurte dekhe laga aur rasta meñ Yeeshu ke pichchhe hoy lees.
41011001	Jab ulog Yarushalam ke nagichche, Jaituun pahaaṛ pe Beitfage aur Bethni ke lage aain, tab Yeeshu aapan dui chela ke i baat bataay ke aage bhejis.
41011002	“U aage waala gaaoñ meñ jaao. Jeise huañ tum log pahuñchega, huañ tumme ek gadha ke bachcha, jispe abhi tak koi nai beiṭhis hei, bañdha dekhaay dei, uske khol laao.
41011003	Agar koi tum se puuchhi ki i kaa karta hei, to bataana ki Prabhu ke is ke jaruurat hei, aur u jaldi lauṭaay dei.”
41011004	Ulog gain aur bachcha ke duaari pe bañdha paain, aur uske khole lagin.
41011005	Huañ jon log khaṛa rahin, ulog se puuchhin, “Kaa karta hei? Gadha ke bachcha ke kaahe kholta hei?”
41011006	Jeise Yeeshu bataais raha, weisaiyeñ ulog bol deen, aur ulog bachcha ke le jaay deen.
41011007	Ulog bachcha ke Yeeshu ke lage laain, uspe aapan aapan kapṛa bichhaain aur Yeeshu uspe beiṭh gais.
41011008	Bahut log rasta pe aapan aapan kapṛa bichhaain aur kuchh log khet se patti kaaṭ ke rasta pe bichhaain.
41011009	Aur jon uske aage aage jaawat rahin, aur jon uske pichchhe pichchhe chalat rahin, ulog jor jor se chillaay ke bolat rahin, “Hosaana, dhann hei u jon Prabhu ke naam se aawe hei!
41011010	Hamaar bappa Ḍeiviḍ ke raaj aawe hei, uspe Parmeshwar ke aasheesh hoi! Aur Prabhu ke baṛaai hoi!”
41011011	Yeeshu Yarushalam pahuñch ke chech meñ aais, aur chaaro taraf sab cheej ke dekhe laga. Lekin kaafi sanjha hoy gais raha, u aapan baarah chela log ke sañghe Bethani chala gais.
41011012	Dusra roj sabere jab ulog Bethani se chalin, tab Yeeshu ke bhuuk laga.
41011013	Duur pe u ek anjeer ke hariyar peṛ dekh ke uske nagichche aais, i soch ke ki huañ uske kuchh khaay ke mili. Lekin jab u nagichche aais, to patti ke chhoṛ ke u kuchh nai paais, kaahe ke anjeer ke fare ke ṭaaim nai raha.
41011014	Yeeshu anjeer ke peṛ se bolis, “Ab se koi i peṛ ke fal nai khaai!” Aur uske chela log i sunat rahin.
41011015	Jab ulog Yarushalam meñ aain, tab u Mandir meñ jaay ke huañ len den kare waalan ke nikaare laga. U peisa badle waala log ke ṭaibal aur kabuttar beche waalan ke peeṛha ulaṭ dees.
41011016	Aur Yeeshu koi ke Mandir meñ se kuchh bhi laawe aur le jaay nai dees.
41011017	Tab u samjhaay ke bataais, “Kaa i Baaibal meñ nai likha hei ki, ‘Hamaar Mandir sab des ke log ke waaste preya kare waala ghar rahi, lekin tum log iske chor ke aḍḍa banaay dia hei!’ ”
41011018	I sunke baṛa paadri aur shaastri log uske jaan se maare ke mauka khoje lagin. Kaahe ke ulog usse ḍarat rahin. Sab log uske sikhaawe pe hairaan howat rahin.
41011019	Sanjha jeise bhay, Yeeshu aur uske chela log ṭaaun se bahire chala gain.
41011020	Dusra roj sabere, jab ulog wahi rasta se jaawat rahin, to dekhin ki anjeer ke peṛ jaṛ tak sukhaay gay hei.
41011021	Peeṭa ke yaad aais ki kal kaa bhais raha, aur u Yeeshu se bolis, “E guru, dekho, jon peṛ ke tum saraapa raha, u sukhaay gais hei.”
41011022	Tab Yeeshu chela log se bolis, “Parmeshwar pe biswaas karo!
41011023	Ham tum se sachche bolta hei, ki jon koi i pahaaṛ se boli ki uṭh ke jaao, aur samundar meñ lag jaao, aur aapan man meñ sandeh nai kari, lekin biswaas kari ki u jon cheej bole hei ki hoi, to u jaruur hoy jaai
41011024	Yahi kaaran ham tum se bolta hei, ki jon kuchh tum preya karke maañgo, aur biswaas karo to u tumme mil jaai.
41011025	Aur jab tum preya kare ke waaste khaṛa hota hei, tab agar tumhaar man meñ koi ke waaste jaran hei to uske maafi de deo. Tab tumhaar Pita jon swarag meñ hei, u bhi tumhaar paap maaf kari.”
41011027	Ulog fir Yarushalam aain, aur jab Yeeshu Mandir meñ ghuumat raha, tab baṛa paadri aur shaastri log aur Mandir ke elḍas, uske lage aay ke puuchhe lagin, “Kon hak se tum i sab karta hei? Aur kon tumme i hak dees hei ki tum i kaam karo?”
41011029	Yeeshu jawaab dees, “Ham bhi tum se ek sawaal puuchhega aur tum uske jawaab dena, tab ham tum se bataayga ki i kaam ham kiske bole pe karta hei.
41011030	I bataao, Yuhanna ke baptisma swarag ke taraf se ya admi ke taraf se raha?”
41011031	Ulog aapas meñ bichaar karin aur ek dusra se bolin, “Ham kaa boli? Agar ham bolta hei ki, ‘Parmeshwar ke taraf se,’ to u boli, ‘Tab kaahe ke tum log Yuhanna pe biswaas nai kara?’
41011032	Agar ham boli, ‘Admi ke taraf se,”’ (U log ḍarat rahin, kaahe ke sab log jaanat rahin ki Yuhanna sachche ek nabi raha.)
41011033	Ulog Yeeshu se bolin, “Ham nai jaanta hei.” Yeeshu jawaab dees, “Ham bhi tumme nai bataayga ki i kaam ham kiske bole pe karta hei.”
41012001	Yeeshu ulog ke i kahaani sunaais, “Ek dafe ek kisaan añguur ke kheti karis. U uske chaaro bagal se gher dees, ras ke kuñḍ khodis, aur pahra de waala ke ghar bhi banaais. Tab u añguur ke khet renṭ pe de dees, aur u apne bides ghuume chala gais.
41012002	Jab añguur tuuṛe ke ṭaaim aais, tab kisaan ek naukar ke renṭ pe rahe waala admi ke lage bhejis, ki u jaay ke uske hissa ke añguur laay.
41012003	Lekin renṭ waala log naukar ke pakaṛ ke peeṭin aur khaali haath lauṭaay deen.
41012004	Tab kisaan dusra naukar ke bhejis, uske bhi ulog muuṛ meñ maarin aur beijjati karin.
41012005	Kisaan fir ek dusra naukar bhejis, lekin ulog uske maar ḍaarin. Tab kisaan aur dusra naukar log ke bhejis, ulog meñ se kuchh ke peeṭin aur kuchh ke pahile ke rakam beijjati kar ke maar ḍaarin.
41012006	Ab bheje ke waaste khali kisaan ke pyaara laṛka baaki rahe gais. Haar maan ke kisaan sochis ki renṭ waala log uske laṛka ke ijjat kari, to u aapan laṛka ke ulog ke lage bhejis.
41012007	Lekin ulog aapas meñ bichaar karin, “I to maalik ke laṛka hei aur uske waaris bani. Aao ham log iske maar dei, tab iske sab cheej ham log ke hoy jaai.”
41012008	Aur ulog laṛka ke pakaṛ ke maar ḍaarin aur khet ke bahire feñk deen.
41012009	Yeeshu puuchhis, “Ab añguur ke khet ke maalik kaa kari? U aay ke renṭ waala log ke jaan se maar ke aapan khet ke dusra ke renṭ pe de dei.
41012010	Kaa tum log Baaibal meñ i baat nai paṛha? ‘Jon patthar ke kaapenṭa log bekaar samajh ke bagal kar dees raha, wahi kona ke waaste asli patthar banis.
41012011	I sab Prabhu ke taraf se bhais raha, aur hamaar dekhe meñ bahut chakit baat hei!”
41012012	Tab Yahuudi agua log Yeeshu ke pakṛe maañgat rahin, kaahe ke ulog samajh gay rahin ki Yeeshu ulog ke agaiñsṭ meñ kahaani bataais raha. Lekin u bheeṛ log ke ḍar se uske akele chhoṛ ke chala gain.
41012013	Tab ulog Yeeshu ke uske baat meñ fasaawe ke waaste kuchh Farisi aur Heraḍ ke admi log ke uske lage bhejis.
41012014	Ulog jaay ke usse bolin, “E guru, ham janta hei ki tum sachche bolta hei, aur koi ke parwaah nai karta hei, kaahe ki tum admi log ke muh dekh ke baat nai karta, lekin Parmeshwar ke rasta sachchaai se bataata hei. Ham log ke bataao ki Raaja ke ṭeks dewe ke ṭheek hei? Kaa hamme uske ṭeks dewe ke chaahi ki nai?
41012015	Yeeshu ulog ke chalaaki jaan gais aur jawaab dees, “Tum log kaahe hamme ṭesṭ karta hei? Ek chaañdi ke peisa hamaar lage laao, ki ham dekhe saki.”
41012016	Ulog ek chaañdi ke peisa Yeeshu ke lage laain. U puuchhis, “Is meñ kiske chehra hei aur kiske naam hei?” “Raaja ke,” ulog bolin.
41012017	Tab Yeeshu bolis, “Jon Raaja ke hei, u Raaja ke de deo, aur jon Parmeshwar ke hei, u Parmeshwar ke de deo.” Tab ulog uske i baat sunke bahut chakit bhain.
41012018	Tab Saduuki log bhi, jon bole hei ki koi mar ke jinda nai hoy sake, usman se kuchh Yeeshu ke lage aay ke bolin,
41012019	“E guru, Maozas ham log ke khaatir likhis hei, ‘Agar koi ke bhaiya mar jaay, aur uske aurat bina laṛkan ke rahe jaay, to uske bhaiya uske aurat se saadi kar le sake hei aur aapan bhaiya ke waaste laṛkan peida kare sake hei.’
41012020	Ek dafe ke baat hei, saat bhaiya rahin, sab se baṛa bhaiya bina laṛkan ke mar gais.
41012021	Tab uske dusra bhaiya u aurat se saadi kar lees, lekin u bhi bina laṛkan ke mar gais. Tisra ke sañghe bhi eisehiyeñ bhais.
41012022	Aur baaki bhaiya log ke sañghe bhi yahi bhais. Saat bhaiya log u aurat se saadi karin, aur bina laṛkan ke mar gain. Aakhri meñ u aurat bhi mar gais.
41012023	To jab mara log jinda hoi to ulog meñ se kiske aurat u hoi? Kaahe ke u saato bhaiya ke aurat rahi.’ ”
41012024	Yeeshu bolis, “Tum galti karta hei! Tum nai janta hei Baaibal kon cheej sikhaay hei. Aur tum Parmeshwar ke taagat bhi nai janta hei.
41012025	Log jab mare ke baad jinda hoi, tab ulog ainjals ke rakam rahiyeñ, tab ulog meñ saadi waadi nai hoi.
41012026	Mare ke baad fir se jinda hoy waala baat Maozas ke buk meñ kaa tum jhaaṛi ke kahaani meñ nai paṛha, jahañ Parmeshwar ulog se bolis raha, ‘Ham Abraham ke Parmeshwar hei, Aayzak ke Parmeshwar, aur Jeims ke Parmeshwar hei?’
41012027	Parmeshwar mara log ke nai lekin jinda log ke Parmeshwar hei. Tum log baṛa bhuul karta hei!”
41012028	Ek shaastri jon ulog ke baat sunat raha, wahiñ pe raha. U dekhis ki Yeeshu achchha se jawaab dees, to u aay ke usse ek sawaal karis, “Sab se khaas hukum kon hei?”
41012029	Yeeshu bolis, “Sab hukum meñ yahi sab se khaas hukum hei, ‘E Israayel suno! Prabhu ham log ke Parmeshwar, ekke Prabhu hei.
41012030	Aur tum Prabhu Parmeshwar se aapan puura man se, aur puura praan se, aur puura buddhi se, aur aapan puura taagat se prem rakhna.’
41012031	Aur dusra hukum i hei, ‘Tum aapan paṛosi se aapan rakam prem karna.’ Isse baṛa aur koi hukum nai hei.”
41012032	Shaastri, Yeeshu se bolis, “E guru, tum ṭheek bola hei, aur sachche bola hei ki u ekke hei aur uske chhoṛ ke koi dusra nai.
41012033	Aur usse puura man se, puura buddhi se, puura praan se aur puura taagat se prem karna aur aapan paṛosi se aapan rakam prem karna, i sab rakam ke bali aur balidaan se baṛh ke hei.”
41012034	Tab Yeeshu dekhis ki u samajhdaari se jawaab dees hei, to u bolis, “Tum Parmeshwar ke raaj se duur nai hei.” Aur fir koi ke Yeeshu se kuchh puuchhe ke himmat nai bhais.
41012035	Yeeshu Mandir meñ updes dewe ke ṭaaim sawaal puuchhis, “Shaastri kaahe bole hei ki Maseeh, Raaja Ḍeiviḍ ke laṛka hei?”
41012036	Ḍeiviḍ Pawitr Aatma se bhar ke bolis, ‘Prabhu hamaar Prabhu se bolis, hamaar raaiṭ saaiḍ beiṭho, jab tak tumhaar dusman log ke tumhaar goṛ ke nichche nai kar dei.’
41012037	Raaja Ḍeiviḍ to apne aap uske Prabhu bole hei, fir u uske laṛka keise bhais?” Aur bheeṛ ke sab log khusi se i sab sunat rahin.
41012038	Tab Yeeshu sikhaay ke ṭaaim ulog se bolis, “Shaastri log se bach ke rahna, jon lamba lamba kapṛa pahin ke ghuume hei, aur jon bajaar meñ namaste aur chech meñ khaas jagha beiṭhe hei, aur neota meñ maan-sammaan ke khoj meñ rahe hei.
41012040	Yahi log hei jon bidhwa log ke ghar dhoka se le le hei. aur dekhaawe ke khaatir baṛa deri tak preya karte rahe hei. I log ke to bahut bhaari saja mili.”
41012041	Yeeshu Mandir meñ peisa baṭore waala jagha pe beiṭh ke dekhe laga ki log Mandir meñ keise daan dewe hei. Kaafi dhani log bahut peisa deen.
41012042	Etne meñ ek gareeb bidhwa aay ke dui taamba ke sikka, jon ek peisa ke baraabar hei, usman chhoṛis.
41012043	Yeeshu aapan chela log ke bolaay ke bolis, “Ham tumme sachche bataata hei ki Mandir meñ peisa dewe waalan meñ se i gareeb bidhwa sab se jaada daan dees.
41012044	Kaahe ke sab usman se deen jon ulog nai maañgat rahin, lekin i bidhwa to aapan sab kuchh de dees hei.”
41013001	Jab Yeeshu Mandir se nikrat raha, to uske ek chela bolis, “He guru, dekho, keisan keisan patthar aur keisan keisan ghar hei?”
41013002	Yeeshu bolis, “I baṛa baṛa ghar dekhta hei? Hiañ pe ek bhi patthar nai bachi, ek ek kar ke feñk dewa jaai.”
41013003	Jab Yeeshu Jaituun pahaaṛ pe Mandir ke saamne beiṭha raha, to Peeṭa, Jeims, Yuhanna aur Enḍru alge jaay ke usse puuchhin.
41013004	“Ham log ke bataao ki i sab cheej kab hoi, aur jab hoi tab u ṭaaim ke saain kaa rahi?”
41013005	Yeeshu ulog ke jawaab dees, “Bach ke raho ki koi tum log ke dhoka nai de sake.
41013006	Bahut log hamaar naam se aay ke kahiyeñ, ‘Ham wahi hei,’ aur bahut ke dhoka bhi dehiyeñ.
41013007	Aur jab tum laṛaai ke baare meñ suno, to ghabraana nai, kaahe ke i sab ke hoy ke jaruuri hei, lekin u ṭaaim ant nai hoi.
41013008	Ek jaati dusra jaati pe aur ek des dusra des pe chaṛhaai kari, aur erthquaik aai, akaal paṛi. I sab baat museebat ke suruaat hei.”
41013009	“Lekin tum aapan waaste bhi bach ke rahna, kaahe ke log tumme pakaṛ ke koṭ meñ le jahiyeñ. Tumme Mandir meñ maari, aur hamaar kaaran gavna aur raaja log ke aage khaṛa hoy ke paṛi, taaki tum ulog ke waaste gawaahi bano.
41013010	Aur susamaachaar sab se pahile sab jaati meñ parchaar kara jaai.
41013011	Aur jab ulog tumme pakṛi, to pahile se soch nai karna, ki tum kaa bolega, ṭaaim aawe pe wahi bolna jon tumme bataawa jaai. Kaahe ke jon tum bolega u tumhaar baat nai rahi, lekin Pawitr Aatma se aai.
41013012	Bhaiya aapan bhaiya ke maare ke waaste de dei, baap bhi aapan laṛkan ke khaatir yahi kari. Laṛkan bhi aapan maañ-baap ke dusman ban jaai aur marwaay dei.
41013013	Hamaar naam ke kaaran sab log tumhaar dusman ban jaai. Lekin jon log aakhri tak dheeraj rakhiyeñ, wahi log bach jaai.”
41013014	“Jab tum ‘Ek bhayaanak cheej’ huañ khaṛa dekhega, jahañ uske nai hoy ke chaahi, (jon koi i paṛhe hei uske i samajh lewe ke hei.) “Tab jon Juḍia meñ hei, ulog ke pahaaṛ pe bhaag jaay deo.
41013015	Jon ruuf pe hei, ulog huañ se nai utre, aur aapan ghar meñ kuchh lewe ke waaste bhittar nai jaay.
41013016	Aur jon admi khet meñ hei, u aapan kapṛa lewe ke waaste pichchhe nai lauṭe.
41013017	Jon aurat maañ bane waali hei, aur jon bachcha ke duudh piaawe hei, ulog ke waaste i din bahut ḍar waala hoi!
41013018	Parmeshwar se preya karo ki i sab ṭhanḍa ke mausam meñ nai hoy!
41013019	Kaahe ke i din eisan dukh ke din hoi ki jab se Parmeshwar dunia banaais hei, eisan dukh abhi tak dekhe ke nai mila hei, aur naa kabhi hoi.
41013020	Agar Prabhu din chhoṭa nai karta, to koi nai bachta. Lekin jon ke u chunis hei aur aapan khaas log ke khaatir, u din chhoṭa karis hei.”
41013021	“U ṭaaim koi tum se aay ke agar bole, ‘Dekho, Maseeh hiañ hei!’ ya ‘Dekho, huañ hei!’ to biswaas nai karna.
41013022	Banauṭi Maseeh aur banauṭi nabi nikar paṛi. Rakam rakam ke saain aur sundar kaam dekhaay ke hiañ tak ki Parmeshwar ke chuna log ke bhi bharmaay dehiyeñ.
41013023	Tum husiaar rahna. Dekho tum se sab baat ham pahile se bataay dia hei.”
41013024	“U ṭaaim dukh ke baad suuraj añdher hoy jaai, aur chaañd aapan ujera nai dekhaai.
41013025	Asmaan se taara gire lagi, aur huañ ke taagat aapan jagha se hile lagi.
41013026	Tab Manush ke laṛka saamne aai. U baṛa mahima aur taagat ke sañghe baadar meñ se aate dekhaai.
41013027	Tab u aapan ainjals ke bhej ke, dharti ke i kona se asmaan ke u kona tak sab bagal se aapan chuna gay log ke baṭori.”
41013028	Anjeer ke peṛ se i cheej seekho. Jab uske ḍaari naram hoy hei aur nawa patti nikre lage hei, tab tum jaan leta hei ki garmi ke mausam aay waala hei.
41013029	Wahi rakam jab tum i sab cheej hote dekho, to jaan jaao ki ṭaaim nagichche hei, ya duaari pe hei.
41013030	Yaad rakkho, ki jab tak i sab baat puura nai hoy jaai, tab tak ilog mari nai.
41013031	Asmaan aur dharti miṭ jaai, lekin hamaar baat kabhi nai miṭi.”
41013032	“U din aur u ṭaaim ke baare meñ koi nai jaane, etna tak ki naa swarag ke ainjals aur naa Laṛka, khali Pita jaane hei.
41013033	Husiaar raho! Jagte raho aur preya meñ laga raho, kaahe ke tum nai janta ki u ṭaaim kab aai.
41013034	I u rakam ke baat hei jeise ek admi aapan ghar chhoṛ ke dusra des jaay hei. Aapan sab naukar log ke kaam bataay ke aur wachmen ke jagte rahe ke hukum de hei.
41013035	Yahi rakam se jagte raho. Kaahe ke tum nai janta ki ghar ke maalik kab lauṭi, sanjha ke ya aadha raat ke, ya murga bole ke ṭaaim ya sabere.
41013036	Kahiñ eise nai hoy ki u achaanak aay jaay aur tumme sowat paay.
41013037	Aur jon cheej ham tum se bolta hei, u ham sab se bataata hei, ‘Jagte raho!”’
41014001	Dui din ke baad fasah aur bina yeesṭ ke roṭi ke teohaar aay waala raha. Baṛa paadri aur shaastri log i baat ke khoj meñ rahin ki Yeeshu ke kon rakam se pakaṛ ke maare sake.
41014002	Lekin ulog sochin ki teohaar ke roj nai kaahe ke sab log meñ upadrao hoy sake hei.
41014003	Jab Yeeshu Bethani meñ Saayman (jis ke koṛhi ke bimaari raha), ke ghare khaana khaay beiṭha raha, tab ek aurat ek botal meñ sundar mahke waala mahañga pefeum laais. U botal ke khol ke pefeum Yeeshu ke goṛ pe giraais.
41014004	Lekin kuchh log jon huañ rahin, gussaay gain aur bolin, “Kaahe ke i pefeum ke barbaad kara jaay hei.
41014005	Iske to teen sao ḍola se jaada meñ bech ke gareeb log ke madat kara jaay sakat raha.” Aur ulog aurat ke ḍaaṭe lagin.
41014006	Lekin Yeeshu bolis, “Uske chhoṛ deo. Uske tum log kaahe ke tang karta hei? U to hamaar sañghe bhalaai karis hei.
41014007	Gareeb log tumhaar sañghe hardam rahiyeñ, aur jab maañgo tab ulog ke madat kare sako hei, lekin ham to tumhaar sañghe hardam nai rahega.
41014008	Jon kuchh u kare sakat rahi, karis, u hamme maṭṭi dewe ke taiyaari meñ pahile se pefeum lagaay dees hei.
41014009	Ham tum se sachche bolta hei ki dunia bhar meñ jahañ kahiñ susamaachaar ke parchaar kara jaai, huañ iske i kaam ke baare meñ yaad kara jaai.”
41014010	Tab Juḍas Iskariyoti jon baarah chela meñ se ek raha, u baṛa paadri ke lage gais, ki u Yeeshu ke ulog ke haath pakaṛwaay dei.
41014011	Ulog i sun ke khusi bhain aur peisa dewe ke promis karin. Juḍas Iskariyoti ab eisan mauka khojat raha ki koi rakam u Yeeshu ke pakaṛwaay de.
41014012	Bina yeesṭ ke roṭi waala teohaar ke pahila roj, fasah ke khaana ke khaatir bheṛa ke bachcha maara jaat raha. Yeeshu ke chela log usse puuchhin, “Tum kahañ mañgta hei ki ham log jaay ke tumhaar waaste fasah ke khaana ke taiyaari kari?”
41014013	Tab Yeeshu aapan dui chela log ke bataay ke bhejis, “Ṭaaun meñ jaao, huañ ek admi paani ke ghaṛa uṭhaay dekhaai. Wahi ke pichchhe hoy lena.
41014014	Aur u jon ghar meñ jaai, wahi ghar ke maalik se bolna, “Guru puuchhe hei ki u ruum kahañ hei jisman ham aur hamaar chela log fasah ke khaana khaai?”
41014015	Tab u tumme ek saja sajaawal aur taiyaar karal baṛa waala uppar ke ruum dekhaai. Wahiñ pe khaana ke taiyaari karna.”
41014016	Tab chela log nikar ke ṭaaun meñ aain aur weisaiyeñ dekhin jeise Yeeshu bataais raha. Wahiñ ulog fasah ke khaana taiyaar karin.
41014017	Jab sanjha bhais, tab Yeeshu aapan baarah chela log ke sañghe huañ aais.
41014018	Jab ulog beiṭh ke khaana khaat rahin, tab Yeeshu ulog se bolis, “Ham tum se sachche bolta hei ki tum meñ se ek jon hamaar sañghe khaana khaay hei, wahi hamme pakaṛwaai.”
41014019	Chela log meñ udaasi chhaay gais, aur ulog ek ek karke usse puuchhe lagin, “Kaa u ham hei?”
41014020	Yeeshu bolis, “U tum baarah meñ se ek hei jon hamaar sañghe thariya meñ haath ḍaaris hei.
41014021	Manush ke laṛka to weisaiyeñ mari, jeise uske baare meñ Baaibal meñ likhaan hei, lekin uspe haay lagi jon Manush ke laṛka ke pakaṛwaai. Achchha hota ki u janam nai leta!”
41014022	Khaana khaay ke ṭaaim Yeeshu roṭi lees aur aasheesh maañg ke uske tuuṛis, aur ulog ke de ke bolis, “Leo, i hamaar deñhi hei” ’
41014023	Fir u pyaala lees, Prabhu ke dhanbaad deke ulog ke dees, aur u sab usman se peen.
41014024	Tab Yeeshu bolis, “I hamaar khuun hei jon bahut log ke khaatir bahaawa gais hei, aur yahi khuun Prabhu ke promis hei.
41014025	Ham tum se sachche bolta hei, ki ab se ham waain nai piega jab tak ham Parmeshwar ke raaj ke nawa waain nai pee lei.”
41014026	Tab ulog ek bhajan gaain aur Jaituun pahaaṛ pe chala gain.
41014027	Yeeshu ulog se bolis, “Tum sab hamme chhoṛ ke bhaag jahio, jeise ki Baaibal meñ likha hei, ‘Ham charwaaha ke maarega, aur bheṛa idhar udhar bhaag jahiyeñ.’
41014028	Lekin ham jinda hoy ke baad tum se pahile Galeel chala jaayga.”
41014029	Peeṭa bolis, “Chaahe tumme sab chhoṛ dehiyeñ, lekin ham tumme kabhi nai chhoṛega!”
41014030	Yeeshu Peeṭa se bolis, “Ham tum se sachche bolta hei ki aaj hee ke raat, murga ke dui dafe bole se pahile, tum teen dafe bolega ki tum hamme nai janta hei.”
41014031	Peeṭa jor deke bolis, “Agar hamme tumhaar sañghe mare ke bhi paṛa to bhi tumme ham kabhi naa nai karega!” Yahi rakam aur sab chela log bhi bolin.
41014032	Fir ulog Getsamni naam ke ek jagha pe aain, aur Yeeshu aapan chela log se bolis, “Jab tak ham preya karta hei, tum sab yahiñ beiṭho.”
41014033	U Peeṭa, Jeims aur Yuhanna ke aapan sañghe le gais. U bahut udaas aur dukhi hoy lagis.
41014034	Aur u bolis, “Hamaar man bahut udaas hei, aur jaan paṛe hei ki ham mare waala hei. Tum hiañ ruko aur jagte raho.”
41014035	U thoṛa aage gais aur jameen pe gir ke preya kare laga ki agar hoy sake to i dukh ke ghaṛi usse le lewa jaay.
41014036	Fir Yeeshu bolis, “Abba, E Pita, tum sab kuchh kare sakta hei. I dukh ke pyaala ham se le leo, hamaar ichchha nai, lekin tumhaar ichchha puura hoy.
41014037	Jab u lauṭ ke aais tab teeno chela log ke sote paais aur Saayman Peeṭa se bolis, “Kaa tum soy gaya hei? Kaa tum ek ghañṭa bhi jaga nai rahe sakta raha?”
41014038	“Jagte raho, aur preya karo ki tumhaar ṭesṭ nai hoy, kaahe ke aatma taiyaar hei lekin deñhi kamjor hei.”
41014039	Yeeshu fir chala gais, aur wahi baat bol ke preya kare lagis.
41014040	Jab u lauṭis tab chela log ke fir sote paais. Kaahe ki neeñd ke kaaran ulog aañkhi nai khole paawat rahin, aur nai jaanat rahin ki Yeeshu ke kaa jawaab dewa jaay.
41014041	Tab u tisra dafe lauṭ ke aais aur bolis, “Kaa tum abhi bhi sota hei aur sustaata hei? Bas! Ṭaaim aay gais hei ki Manush ke laṛka paapi log ke haath meñ de dewa jaai.
41014042	Uṭho, aao ab ham sab chali. Dekho, hamme dhoka de waala nagichche pahuñch aais hei.”
41014043	Yeeshu baat karte raha ki Juḍas jon baarah chela meñ se ek raha, aapan sañghe baṛa paadri, shaastri aur elḍas log ke bagal se ek baṛa bheeṛ jiske lage talwaar aur laaṭhi raha, leke huañ pahuñchis.
41014044	Juḍas aage se bheeṛ ke bataay dees raha, “Jiske ham chumma lega, wahi ke pakaṛ ke le jaana.”
41014045	Jeise Juḍas huañ pahuñchis, u seedha Yeeshu ke lage gais aur bolis, “E Rabbi!” aur uske chumma le lees.
41014046	Ulog Yeeshu ke kas ke pakaṛ leen.
41014047	Huañ jon log khaṛa rahin, us meñ se ek admi talwaar nikaar ke baṛa paadri ke naukar ke kaan kaaṭ dees.
41014048	Yeeshu ulog se bolis, “Kaa tum ḍaaku samajh ke hamme pakṛe ke khaatir laaṭhi aur talwaar leke aaya hei?
41014049	Ham to hardam Mandir meñ tumhaar sañghe updes deta raha, tab tum hamme nai pakṛa. I sab i khaatir hoy hei ki Baaibal meñ likha baat puura hoy.”
41014050	Is pe sab chela log uske chhoṛ ke bhaag gain.
41014051	Lekin ek naojawaan jon aapan nañga deñhi pe khali ek chaddar lapeṭe raha, Yeeshu ke pichchhe hoy lees. Ulog uske pakṛe maañgat rahin, lekin u aapan chaddar chhoṛ ke nañge bhaag gais.
41014053	Tab ulog Yeeshu ke baṛa paadri ke lage laain, huañ sab baṛa paadri aur shaastri baṭur gain.
41014054	Peeṭa duur se uske pichchhe pichchhe baṛa paadri ke añgna tak gais, aur gaaḍ ke sañghe beiṭh ke aagi taape laga.
41014055	Baṛa paadri aur puura maha sabha Yeeshu ke maut ke saja dewe ke waaste sabuut khojat rahin, lekin kuchh nai mila.
41014056	Ketna log Yeeshu ke agaiñsṭ meñ jhuuṭa gawaahi dewat rahin lekin ulog ke gawaahi ekke rakam nai raha.
41014057	Fir se kuchh log khaṛa hoy ke jhuuṭṭe ke gawaahi deen.
41014058	“Ham log iske bolte suna hei, ‘Ham admi ke banaawal Mandir ke tuuṛ dega aur teen roj meñ dusra banaay dega, jon admi ke haath se nai banaawa gais hei.”’
41014059	Ispe bhi ulog ke gawaahi ekke rakam nai raha.
41014060	Tab baṛa paadri beech meñ khaṛa hoy ke Yeeshu se puuchhis, “Kaa tumhaar lage i baat ke koi jawaab nai hei, jon ilog tumhaar uppar lagaawe hei?”
41014061	Is pe bhi Yeeshu chuppe raha aur kuchh bhi nai bolis. Baṛa paadri usse fir puuchhis, “Kaa tum mahaan Parmeshwar ke laṛka Maseeh hei?”
41014062	Yeeshu bolis, “Haañ, ham hei, aur tum Manush ke laṛka ke sab se Shaktimaan Parmeshwar ke raaiṭ saaiḍ beiṭhe aur swarag ke baadar ke sañghe aate dekhega!”
41014063	Tab baṛa paadri aapan raub faaṛ ke bolis, “Ab ham log ke koi gawaahi ke jaruurat nai hei!
41014064	Tum sab log Parmeshwar ke ninda sun lia hei, aur ab tumhaar kaa bichaar hei? Sab log uske maut ke saja dewe ke bolin.
41014065	Kuchh log Yeeshu pe thuuke lagin, aur aañkhi pe paṭṭi baañdh ke ghuusa maar ke puuchhe lagin, “Bataao tumme kon maaris?” Gaaḍ log bhi uske thappaṛ maarin.
41014066	Peeṭa abhi añgna meñ raha, aur baṛa paadri ke ek naukraani huañ aais.
41014067	U dekhis ki Peeṭa aagi taape hei, to u ghuur ke uske bagal dekhis aur bolis, “Tum bhi to u Naasri Yeeshu ke sañghe raha.”
41014068	Lekin Peeṭa nai kar dees aur bolis, “Ham to uske nai janta hei aur nai samajhta ki tum kaa bola hei,” aur u bahire baranḍa meñ chala gais aur tabhi murga bolis.
41014069	U naukraani Peeṭa ke dekh ke, huañ agal bagal khaṛa log se bole lagis, “I bhi ulog meñ se ek hei.”
41014070	Lekin Peeṭa fir se nai kar dees. Thoṛa deri baad huañ ke log jon khaṛa rahin Peeṭa se bolin, “Ekdam sachcha baat hei ki tum ulog meñ se ek hei, kaahe ke tum bhi Galeeli hei.”
41014071	Tab Peeṭa bolis, “Ham kasam khaata hei, aur sachche bolta hei. Prabhu hamme saja dei agar ham jhuuṭ bolega! Ham u admi ke jiske baare meñ tum bolta hei, nai janta hei!”
41014072	Wahi lage murga dusra dafe bolis aur Peeṭa ke u baat jon Yeeshu bataais raha, yaad aay gais, “Murga ke dui dafe bole se pahile tum teen dafe hamme inkaar karega.” Aur u i baat soch soch ke rowe laga.
41015001	Sabere hote baṛa paadri, shaastri aur elḍas log puura maha sabha se sallaah kar ke Yeeshu ke chain se bandhwaay ke Paaylaṭ ke haath meñ de dees.
41015002	Paaylaṭ Yeeshu se puuchhis, “Kaa tum Yahuudi log ke raaja hei?” Yeeshu jawaab dees, “I to tumahi bolta hei.”
41015003	Aur baṛa paadri log us pe bahut rakam ke dos lagaain.
41015004	Paaylaṭ usse fir puuchhis, “Kaa tum kuchh nai bolega? Dekho, i sab log tum pe bahut dos lagaawe hei.”
41015005	Yeeshu fir bhi kuchh nai bolis, aur Paaylaṭ hairaan rahe gais.
41015006	Jab jab fasah ke teohaar aate raha, tab tab Paaylaṭ koi ek keidi ke, jiske u maañge hei, uske chhoṛ dewat raha.
41015007	Wahi ṭaaim Barabba naam ke ek admi raaj ke agaiñsṭ kaam kare waala log ke sañghe jel meñ raha, u dañga fasaad (riot) meñ hatya bhi karis raha.
41015008	Aur bheeṛ ke log Paaylaṭ se binti kare lagin ki jeise u hardam karat raha, weise abhi bhi kare.
41015009	Paaylaṭ puuchhis, “Kaa tum log mañgta hei ki ham tumhaar waaste Yahuudi ke raaja ke chhoṛ dei?”
41015010	U jaanat raha ki baṛa paadri log Yeeshu se jaran kare hei aur yahi khaatir uske lage laain hei.
41015011	Baṛa paadri log sab ke sikhaain ki ulog Paaylaṭ se bole ki u Barabba ke chhoṛ de.
41015012	Paaylaṭ ulog se puuchhis, “Jiske tum log Yahuudi ke raaja bolta hei, uske ham kaa kari?”
41015013	Ulog fir chillaain, “Uske kros pe chaṛhaay deo!”
41015014	Paaylaṭ ulog se puuchhis, “I kon kharaab kaam karis hei?” Sab log aur jor se chillaay ke bolin, “Uske kros pe chaṛhaay deo!”
41015015	Paaylaṭ sab ke khusi kare maañgat raha aur u Barabba ke chhoṛ dees aur Yeeshu ke chaabuk lagwaay ke kros pe chaṛhwaay ke khaatir de dees.
41015016	Saulja log Yeeshu ke raajpaal ke bhawan ke bhittar ke añgna meñ le gais aur Romi saulja log ke ek jagha bolaawa gay.
41015017	Aur ulog uske pepal (beijani) kapṛa pahinaay ke uske muuṛ pe kaaṭa ke taaj rakh deen.
41015018	Tab ulog Yeeshu ke salaam kare lagin aur bolin, “E Yahuudi ke raaja, tumhaar lamba umar hoi!”
41015019	Aur ulog uske muuṛ pe ḍanḍa maare lagin, aur uspe thuuke lagin aur ghuṭna ṭek ke uske namaste kare lagin.
41015020	Jab ulog Yeeshu ke khilli uṛaay leen, tab pepal kapṛa utaar ke wahi ke kapṛa pahinaain, aur uske kros pe chaṛhaay ke waaste bahire le gain.
41015021	Rasta meñ ulog ke Saayman naam ke admi mila, jon gaaoñ se ṭaaun aat raha. Saayman ek Kureni raha jon Elekszenḍa aur Rufus ke bappa raha. Saulja log usse jabran Yeeshu ke kros ḍhowaain.
41015022	Ulog Yeeshu ke Gulgutha naam ke ek jagha (jiske matlab khopṛi hei) huañ pe le gain.
41015023	Ulog uske huañ añguur ke ras meñ dawaai milaay ke dewe maañgat rahin, lekin Yeeshu nai pees.
41015024	Tab ulog uske kros pe chaṛhaay deen aur uske kapṛa apne meñ baaṭ leen, aur baaji lagaay ke dekhin ki kon kapra kiske mili.
41015025	Sabere nao baje ke ṭaaim ulog Yeeshu ke kros pe chaṛhaain.
41015026	Aur ek noṭis likh ke uske uppar lagaay deen. Usman likhaan raha, “Yahuudi log ke Raaja.”
41015027	Yeeshu ke sañghe dui aur chor ke kros pe chaṛhaawa gais raha. Ek ke raaiṭ meñ aur dusra ke lefṭ meñ.
41015028	Tab Baaibal meñ likha baat puura bhais, jahañ likhaan raha, “Uske apraadhi log meñ gina jaai.”
41015029	Rasta pe jaay waala log muuṛ hilaay hilaay ke uske buraai karat rahin, “E Mandir ke giraay ke teen roj meñ banaay waala! Kros pe se utro aur apne aap ke bachaao!”
41015031	Yahi rakam baṛa paadri aur shaastri log bhi khilli uṛaawat rahin aur ek dusra se bolat rahin, “I aur log ke bachaawat raha lekin apne aap ke nai bachaay sake hei.”
41015032	Aao ham log Maseeh ke dekhi jon kros pe se utar aai ki ham uske dekh ke uspe biswaas kari.” U duuno chor bhi jon ke Yeeshu ke sañghe kros pe chaṛhaawa gay raha, uske khilli uṛaat rahin.
41015033	Baarah baje din se teen baje tak puura des meñ añdhera chhaay gais raha.
41015034	Teen baje Yeeshu chillaay ke bolis, “Eloyi, Eloyi, Lama shabaktani!” Jiske matlab raha, “E hamaar Parmeshwar, E hamaar Parmeshwar, kaahe tum hamme chhoṛ dia hei?”
41015035	Jon log huañ nagichche meñ khaṛa rahin, ulog sunke bolin, “Dekho, i Ilaayja ke bolaawe hei.”
41015036	Aur ek saulja dauṛ ke spanj ke sirka meñ bhijaay ke, ek lakṛi pe rakh ke Yeeshu ke piye ke waaste dees aur bolis, “Ruko, ham dekhi Ilaayja iske utaare ke khaatir aay hei ki nai.”
41015037	Tab Yeeshu baṛa jor se chillaay ke aapan praan chhoṛ dees.
41015038	Aur Mandir ke parda uppar se nichche tak faṭ ke dui ṭukṛa hoy gais.
41015039	Jon Romi ofisa uske saamne khaṛa raha, jab u Yeeshu ke chillaay ke praan chhoṛte dekhis to u bolis, “Sachche ke i admi Parmeshwar ke laṛka raha!”
41015040	Bahut aurat log bhi duur se dekhat rahin. Ulog meñ Meri Magdalini, aur chhoṭa Jeims aur Josaf ke amma Meri, aur Shalomi bhi rahi.
41015041	I sab log Yeeshu ke pichchhe Galeel se aay rahin, aur uske sewa karat rahin. Ulog ke sañghe aur bahut aurat log bhi rahin jon Yarushalam se sañghe aay rahin.
41015042	Sabat se pahile sanjha ke ṭaaim raha aur log uske taiyaari meñ lage rahin, jab Armathia ke rahewaala Josaf huañ aais. I admi sabha ke ek memba raha aur log uske ijjat karat rahin. U Parmeshwar ke raaj ke agorat raha. U baṛa himmat kar ke Paaylaṭ ke lage jaay ke Yeeshu ke boḍi maañgis.
41015044	Paaylaṭ hairaan bhais ki Yeeshu etna jaldi keise mar gais, aur aami ofisa ke bolaay ke puuchhis, ki Yeeshu ke mare ketna deri bhais?
41015045	Ofisa se pata lagaawe ke baad ki u mar gais hei, Paaylaṭ Yeeshu ke boḍi Josaf ke de dees.
41015046	Tab Josaf ek chaddar khareedis, aur boḍi ke utaar ke chaddar meñ lapeṭis, aur ek kabar meñ jon chaṭṭaan meñ khoda gay raha, usman rakh dees.
41015047	Meri Magdalini aur Josaf ke amma Meri dekhat rahin ki boḍi kahañ rakha jaay hei.
41016001	Jab sabat ke din beet gais, tab Meri Magdalini aur Jeims ke amma Meri aur Shalomi mahke waala cheej khareedin, ki jisse ulog Yeeshu ke boḍi pe lagaay saki.
41016002	Etwaar, jon hapta ke pahila din raha, ekdam sabere, suuraj nikre se pahile, ulog kabar pe chala gain.
41016003	Rasta pe aawe ke ṭaaim ulog baat karat rahin, “Ham log ke waaste duaari pe se patthar kon haṭaai?” (U bahut baṛa patthar raha) Lekin jab ulog uppar dekhin to patthar haṭa raha!
41016005	Ulog kabar ke bhittar gain, huañ ulog ek jawaan admi ke ujjar kapṛa pahine, raaiṭ taraf beiṭha dekhin, aur ulog hairaan rahe gain.
41016006	“Hairaan nai ho!” u admi ulog se bolis, “Ham janta hei ki tum Yeeshu Naasri, jiske kros pe chaṛhaawa gais raha, uske khojta hei! U jinda hoy gay hei, hiañ nai hei, dekho i wahi jagha hei, jahañ pe uske rakkhe rahin.
41016007	Lekin tum log jaao, uske chela log se aur Peeṭa se bataay deo, ‘Ulog se pahile Galeel chala jaai. Tum log uske wahiñ dekhega, jeise u tum log se bataais raha.”’
41016008	Aur ulog kabar se nikar ke bhaag gain, kaahe ke ulog bahut ghabraay gain raha. Ulog ḍar ke maare koi se kuchh nai bolin.
41016009	Hapta ke pahila roj, ekdam sabere Yeeshu ke jinda hoy pe, sab se pahile Meri Magdalini, jisman se u saat dushṭaatma ke nikaaris raha, uske dekhaay dees.
41016010	U jaay ke aapan saathi log ke jon dukh meñ ḍuuba rahin, aur rowat rahin, i niuz dees.
41016011	Jab ulog sunin ki Yeeshu jinda hoy gais hei aur Meri Magdalini uske dekhis hei, to ulog ke biswaas nai bhais.
41016012	Iske baad Yeeshu dusra ruup meñ aapan dui chela log ke dekhaai dees, jon gaaoñ jaat rahin.
41016013	I log bhi i baat aur sab se bataain lekin koi biswaas nai karin.
41016014	Aakhri meñ Yeeshu u gyaara chela log ke saamne aais, jab ulog khaana khaat rahin. Yeeshu ulog ke jon uspe biswaas nai karin raha, uspe gussa bhais, kaahe ke ulog uske jinda hoy pe dekhin raha, lekin biswaas nai karin.
41016015	Yeeshu ulog se bolis, “Tum dunia meñ sab bagal jaao aur sab jaat ke log ke i susamaachaar sunaao.
41016016	Jon biswaas kari aur baptisma lei, wahi bache saki, lekin jon biswaas nai kari, u dosi maana jaai.
41016017	Aur biswaas kare waalan ke saain rahi ki ulog hamaar naam se dushṭaatma ke nikaari. Ulog nawa nawa bhaasha boli.
41016018	Ulog saañp ke uṭhaay lei ya jahar pee jaai to bhi ulog ke kuchh nai hoi, aur agar rogi pe haath rakkhi to rogi achchha hoy jaai.”
41016019	Ulog se baat kare ke baad, Prabhu Yeeshu ke swarag meñ uṭhaay lewa gay, aur Parmeshwar ke raaiṭ saaiḍ meñ beiṭha hei.
41016020	Aur uske chela log jaay ke sab jagha parchaar karat rahin, aur Prabhu madat karat raha, aur jon chamatkaar ilog karat rahin, usse uske vachan ke majbuut karte gain.
42001001	Pyaare Thiufilus Kaafi log hisṭri likhe ke kosis karin hei jon hamaar beech meñ bhais raha.
42001002	Ulog wahi baat likhin hei jon ham log tak aais hei, i wahi log hei jon sab baat ke suru se jaanin aur parchaar karin hei.
42001003	Yahi kaaran Onrabal Thiufilus ham u sab baat ke achchha se chhaan been kar lia hei aur ab raaiṭ ṭaaim hei ki ham tumhaar khaatir u sab ke weisaiyeñ likhi jeise u sab bhais raha.
42001004	Hamme yahi kare ke hei kaahe ki tum sab jaan jaao ki jon sab ham seekha hei, u sab sachcha hei.
42001005	Jon ṭaaim Heraḍ, Juḍia ke raaja raha wahi ṭaaim Abiyaah ke grup meñ Zekraaya naam ke ek admi raha, aur uske aurat ke naam Elizabeth raha, aur ulog Eran ke palwaar ke rahin.
42001006	U duuno Parmeshwar ke aage dharmi rahin, aur Prabhu ke sab baat aur ruuls ke maanat rahin aur uspe chalat rahin.
42001007	U duuno ke koi laṛkan nai rahin kaahe ke Elizabeth baañjh rahi aur u duuno buḍḍha bhi hoy gay rahin.
42001008	Ek roj Zekraaya aapan paari pe Parmeshwar ke aage kaam karat raha.
42001009	Paadri ke mutaabik huañ ke reeti riwaaj raha ki ek admi ke chuna jaay jon aay ke Mandir meñ roj dhuup jaraay aur yahi kaaran u Mandir meñ gais.
42001010	Aur dhuup jaraay ke ṭaaim sab log bahire khaṛa hoy ke preya karat rahin.
42001011	Wahi ṭaaim Prabhu ke ek ainjal huañ jahañ batti jaraawa jaay hei, uske raaiṭ saaiḍ aay ke khaṛa hoy gais.
42001012	Jab Zekraaya uske dekhis, to ghabraay gay aur ḍare lagis.
42001013	Lekin ainjal usse bolis, “He Zekraaya, ḍaro nai kaahe ke Prabhu tumhaar preya sun lees hei aur tumhaar aurat ek bachcha ke peida kari aur tum uske naam Yuhanna rakkhega.”
42001014	Uske peida hoy se tumme bahut jaada khusi hoi, aur bhi bahut log iske kaaran khusi hoy jaai.
42001015	Prabhu ke aañkhi meñ Yuhanna mahaan hoi, u waain aur daaru nai pee, aur aapan amma ke peṭ meñ se hee Pawitr Aatma se bhar jaai.
42001016	Aur Israayel ke log meñ se bahut se log ke u Prabhu Parmeshwar ke taraf lauṭaay laai.
42001017	U Ilaayja nabi ke aatma aur taagat se Prabhu se bhi aage chala jaai. U laṛkan aur bappa ke milaai aur jon Parmeshwar ke nai maane hei, u sab ke sachcha rasta pe bhi laai aur Prabhu ke waaste uske laayk log ke taiyaar kari.
42001018	Zekraaya ainjal se bolis, “I ham keise jaane sakta hei? Ham to buḍḍha hoy gaya hei, aur hamaar aurat bhi buṛhia hoy gais hei.”
42001019	Ainjal uske jawaab dees, “Ham Gaibrial hei, jon Prabhu ke jagha meñ tumhaar saamne khaṛa hei, aur tum se baat karta hei, aur ham achchha khabar yaane ke susamaachaar sunaay ke waaste bheja gaya hei.
42001020	Lekin tum i sandes pe biswaas nai kara jon raaiṭ ṭaaim pe aai aur sachche hoi. Kaahe ki tum is pe biswaas nai kara, yahi kaaran tum bole nai sakega, aur u roj tak nai bolega jon roj i promis jon ham kara hei, puura nai hoy jaai.”
42001021	I beech jon log bahire khaṛa rahin, u sab Zekraaya ke waiṭ karat rahin aur sochat rahin ki kaahe ke u Mandir meñ etna deri lagaay hei.
42001022	Jab u bahire aais tab bole nai sakis. Ulog jon bahire khaṛa rahin jaan gain ki, Mandir meñ u koi ke darshan paais hei. U sab ke aapan haath se ishaara karat raha, lekin bole nai sakis, kaahe ke u guuñga hoy gais raha.
42001023	Jab Mandir ke kaam khalaas hoy gais, tab Zekraaya ghare lauṭ gais.
42001024	Wahi ṭaaim Elizabeth amma bane waali rahi, aur paañch mahina tak ghar ke bhittar luk ke rahis aur bolat rahi,
42001025	“Prabhu ham pe daya karis hei ki jisse sab log hamaar apmaan nai kare saki.”
42001026	Ek mahina ke baad Parmeshwar ke bagal se Gaibrial ainjal, fir se Galeel ke Naasrat meñ ek sandes le ke kuaari Meri ke lage bheja gais.
42001027	Meri ke mangni Josaf se bhais raha jon Ḍeiviḍ ke palwaar ke raha.
42001028	Ainjal, Meri ke namaste karis aur uske paas aay ke bolis, “Tumme aanand aur jay hoy. Prabhu tumhaar sañghe hei.”
42001029	I baat sun ke Meri ghabraay gais aur soche lagis ki i baat ke matlab kon cheej hei.
42001030	Tab ainjal Meri se bolis, “Ḍaro nai, Prabhu tumse khusi hei.
42001031	Tum maañ bane waali hei aur tumhaar ek laṛka peida hoi. Uske naam tum Yeeshu rakhna.
42001032	U bahut mahaan hoi aur Prabhu Parmeshwar uske bappa Ḍeiviḍ ke raaj gaddi uske dei.
42001033	Aur u Jaykab ke gharaane pe raaj kari. Aur uske raaj ke ant kabhi nai hoi.
42001034	Tab Meri bolis, “I keise hoi? Ham to abhi kuaari hei, aur hamaar abhi saadi bhi nai bhais hei.”
42001035	Tab ainjal bolis, “Pawitr Aatma tum pe aai aur Prabhu ke sakti tumpe hardam rahi aur tumhaar laṛka, Parmeshwar ke laṛka kahaai.
42001036	Aur kaa tumme yaad hei ki tumhaar ek palwaar bhi hei, Elizabeth, jon buṛhia hoy gais hei aur uske ekko laṛkan bhi nai hei? Uske bhi ek laṛka hoi.
42001037	Prabhu sab kuchh kare sake hei, kaahe ki uske khaatir koi kaam kaṛa nai hei.
42001038	“Ham to Prabhu ke daasi hei,” Meri bolis “Weisaiyeñ hoi jeise tum bola hei.” Aur ainjal uske lage se chala gais.
42001039	Thoṛa deri ke baad Meri taiyaar bhais, aur pahaaṛi jagha pe Juḍia ke ek ṭaaun meñ gais.
42001040	U Zekraaya ke ghare jaay ke Elizabeth ke namaste karis.
42001041	Jeise Elizabeth Meri ke namaste sunis weisaiyeñ uske peṭ meñ bachcha kuudis aur Elizabeth, Pawitr Aatma se bhar gais.
42001042	Aur tab u bahut jor se chillaay ke bolis, “Tum sab aurat meñ mahaan hei, aur tum jon bachcha ke peida karegi, u bhi bahut mahaan hoi!
42001043	Aur hamaar sañghe etna baṛa cheej kaahe bhais ki hamaar Prabhu ke amma apne hamaar paas aais hei.
42001044	Jeise hamaar kaan meñ tumhaar namaste sunaais, weisaiyeñ hamaar peṭ meñ bachcha khusi ke maare kuudis.
42001045	Tum dhann hei, jon biswaas karti hei ki Prabhu jon kuchh tum se bolis, u puura hoi.”
42001046	Meri bolis, “Ham aapan dil ke gahraai se Prabhu ke baṛaai karta hei.
42001047	Aur hamme bahut khusi hei ki Prabhu hamme bachaais hei.
42001048	Ham Parmeshwar ke maamuli daasi hei, aur wahi hamaar khayaal rakkhe hei. Abhi se janam janam ke log kahiyeñ ki Prabhu ke daya ham pe hei.
42001049	U bahut taagatwaala Parmeshwar hei, aur hamaar khaatir bahut baṛa baṛa kaam karis hei aur uske naam pawitr hei.
42001050	Jon bhi koi uske weship kare hei, u sab pe hardam aapan daya barsaay hei.
42001051	Aur u aapan etna jaada taagat se ulog ke jon apne aap ke baṛa samjhe hei idhar udhar chhitraay dees.
42001052	Aur jon bahut baṛa raaj chalaay hei, u sab ke nichche utaar ke, aur saadhaaran (humble) log ke ulog ke jagha pe beiṭhaay hei.
42001053	Prabhu bhuuka log ke khaay ke khaatir achchha achchha cheej dees hei. Aur dhani log ke bina kuchh dewe nikaar dees.
42001054	Israayel ke log jon Prabhu ke sewak hei, u sab ke hardam madat kare hei, aur aapan log pe hardam, daya ke najar rakkhe hei.
42001055	I promis Prabhu, hamaar baap-daada Abraham aur uske santaan pe hardam ke waaste karis raha.”
42001056	Elizabeth ke sañghe Meri lagbhag teen mahina tak rahi. Fir u aapan ghare lauṭ gais.
42001057	Jab Elizabeth ke laṛka peida bhais,
42001058	tab uske paṛosi aur palwaar i baat sun ke ki Prabhu uske sañghe daya karis hei, ulog bahut khusi bhain.
42001059	Jab chhoṭa bachcha aaṭh roj ke bhais, tab ulog laṛka ke khatna karaay laain, aur uske naam uske bappa ke naam pe Zekraaya rakkhe maañgis.
42001060	Lekin uske amma bolis, “Nai, iske naam Yuhanna rakkha jaai.”
42001061	Ulog usse bolin, “I keise hoy sake hei, kaahe ki tumhaar palwaar meñ i naam ke koi nai hei.”
42001062	Aur tab uske bappa se ulog ishaara karke puuchhin ki uske laṛka ke kaa naam hoy ke chaahi.
42001063	Tab Zekraaya ek kaagaj aur pen maañgis aur uspe likhis, “Iske naam Yuhanna hei.” Sab koi ghabraay gain.
42001064	Wahi ṭaaim Zekraaya bole laga aur Parmeshwar ke baṛaai kare laga.
42001065	Agal bagal ke log ḍar gain, aur i niuz Juḍia ke sab pahaaṛ waala des meñ feil gais.
42001066	Jon koi bhi i khabar sunis, ulog i bichaar karke bolin, “I laṛka keisan hoi?” Kaahe ki jaruur Prabhu ke haath is pe hei.
42001067	Yuhanna ke bappa Zekraaya, Pawitr Aatma se bhara raha, aur u i bole lagis.
42001068	“Hamme Prabhu ke baṛaai kare ke hei, jon Israayel ke log ke Parmeshwar hei! U aapan log ke madat ke khaatir aur ulog ke chhoṛaay aais hei.
42001069	U hamaar waaste ek bahut baṛa bachaay waala ke dees hei, jon uske naukar Ḍeiviḍ ke palwaar ke hei.
42001070	U aapan pawitr nabi ke madat se puraana jamaana meñ, bolis raha
42001071	ki u ham sab ke hamaar dusman se bachaai, jon ham se dusmani rakkhe hei.
42001072	Ki u hamaar baap daada pe daya karke aapan pawitr promis ke yaad karaai.
42001073	Aur u hamaar bappa Abraham se bhi bataais raha, ki u hamaar dusman se hamme chhoṛaay lei aur ham bina ḍar ke uske kaam meñ laga rahega,
42001075	ki jisse ham uske saamne pawitrta aur achchha se, jindagi bhar rahi.”
42001076	“Aur tum, he beṭa, sab se baṛa Parmeshwar ke nabi kahaayga. Tum Prabhu ke rasta taiyaar kare aaya hei aur uske aage aage chalega.
42001077	Aur sab log ke bataayga ki jab ulog ke paap se maafi mili, ulog aapan aapan paap se bache saki.
42001078	Hamaar Parmeshwar to bahut dayaalu aur meharbaan hei. Wahi ke kaaran hamaar uupar sabere ke suuraj ke rakam roshni hoi
42001079	ki añdhiyaar aur maut ke saaya meñ beiṭhe waala log ke roshni de saki, aur hamaar goṛ saanti ke rasta pe seedha chalaai.”
42001080	U laṛka dekhe meñ aur aatma se bahut taagatwaala hote gais. Aur Israayel ke saamne aay waala roj tak ḍezaṭ meñ raha.
42002001	U ṭaaim Maharaaja Ogastas sab ke noṭis bhejis ki des ke sab log gina jaay.
42002002	Is se pahile log tab gina gain raha, jab Quirinius, Siria ke gavna raha.
42002003	Aur sab log naam likhaay ke waaste aapan aapan ṭaaun chala gain.
42002004	Josaf, jon Ḍeiviḍ ke palwaar ke raha, aur jon Naasrat jon Galeel meñ hei, huañ se aapan gaaoñ Bethlaham gais.
42002005	Uske sañghe uske mañgetar, Meri jon maañ banewaali rahi bhi naam likhaay ke waaste gais.
42002006	Aur jab ulog Bethlaham meñ rahin, bachcha ke peida hoy ke ṭaaim hoy gais.
42002007	Aur u wahiñ pe aapan pahila bachcha peida karis, aur uske kapṛa meñ lapeṭ ke charni meñ jahañ jaanwar rahe hei, huañ rakkhis, kaahe ke huañ ke sab hoṭel bhar gais raha aur ekko jagha nai raha.
42002008	Wahi des meñ kuchh bheṛa charaay waala log rahin jon raat ke khet meñ rahe ke aapan bheṛa ke pahra det rahin.
42002009	Wahi ṭaaim Prabhu ke ek ainjal ulog ke lage aais aur ulog ke uppar Prabhu ke laaiṭ chamkis. Ulog ḍar gais rahin.
42002010	Lekin ainjal bolis, “Ḍaro nai! Ham hiañ achchha khabar leke aaya hei, jon tum sab log meñ khusi laai.
42002011	Aaj, Ḍeiviḍ ke ṭaaun meñ tumhaar waaste ek tumme bachaay waala ke janam bhais hei, aur yahi Prabhu Maseeh hei!
42002012	Aur ham tumme uske pata bataayga. Tum ek laṛka jon kapṛa meñ lapṭaan tumme charni (jon meñ jaanwar graas khaawe hei) meñ mili, wahi hei”
42002013	Wahi lage ainjal ke ek jhunḍ swarag se huañ aais aur Prabhu ke jayjaykaar kare lagis.
42002014	“Swarag pe Parmeshwar ke jay! Hiañ dharti pe u admi log ke jon log se u khusi hei, u sab ke saanti mile!”
42002015	Jab ainjals chala gais tab bheṛa ke charaay waala log bolin, “Aao chalo, Bethlaham chalo, aur jon baat ke baare meñ Prabhu hamme bataais hei, uske dekh ke aai.”
42002016	Wahi lage ulog chal paṛin, aur huañ pahuñch ke Meri, Josaf aur charni meñ leṭa baibi ke dekhin.
42002017	Jab bheṛa charaay waala log Yeeshu ke dekh leen to uske amma bappa ke u baat bataain jon baat ainjal bachcha ke baare meñ u sab se bataay rahin.
42002018	Sab koi u baat sunin, aur achambha karin.
42002019	Lekin Meri sab baat man meñ rakh ke soche lagis ki u sab ke kaa matlab hoy sake hei.
42002020	Aur bheṛa charaay waala log ke jeise bataawa gais raha, wahi rakam sab kuchh dekh ke aur sun ke, Parmeshwar ke jayjaykaar karte lauṭ gain.
42002021	Aṭhwa roj, bachcha ke khatna ke ṭaaim aais, aur uske naam Yeeshu rakkha gais, jeise ki ainjal uske peida hoy se pahile bataais raha.
42002022	Ab ṭaaim aay gais raha ki Maozas ke kaanuun ke mutaabik, Josaf aur Meri ke suddhi waala sanskaar karwaay ke raha. Ulog bachcha ke Yarushalam le gain aur Prabhu ke aage laain.
42002023	Jeise Prabhu ke vachan, bole hei, “Sab pahila laṛka Prabhu ke khaatir hoy hei.”
42002024	Prabhu ke kaanuun ke mutaabik, kabuttar ke ek joṛa, ya uske dui bachcha laay ke chaṛhaay ke rahe hei. Josaf aur Meri bhi wahi karin.
42002025	Wahi ṭaaim Yarushalam meñ Simion naam ke ek admi raha. U Prabhu ke bhakt aur dharmi admi raha, aur Israayel meñ log ke bache ke rasta dekhat raha. Prabhu ke Aatma uspe raha.
42002026	Aur uske bataawa gais raha ki jab tak u Prabhu Maseeh ke dekh nai lei, tab tak u nai mari.
42002027	Tab Pawitr Aatma ke aguaai meñ Simion Mandir meñ gais. Wahi ṭaaim baalak Yeeshu ke uske maañ baap Mandir meñ le ke aain kaahe ki huañ ke reeti ke mutaabik u sab kare ke raha.
42002028	Simion uske aapan godi meñ le lees aur Parmeshwar ke dhanbaad deke bolis,
42002029	“He Prabhu hamme saanti se mare deo kaahe ke ham to tumhaar naukar hei, aur tum aapan promis ham se puura kar dia hei.
42002030	Ham aapan aañkhi se dekha hei, ki tum aapan log ke bachaay ke waaste, kon kon cheej kara hei!
42002031	I sab tum sab des ke log ke saamne taiyaar kara hei, ki ulog bhi dekh le.
42002032	Ki jisse tumhaar i roshni, aur sab des ke khaatir, ujaala dei aur, tumhaar log Israayel pe mahima laai.”
42002033	Yeeshu ke amma bappa hairaan rahe gain ki Simion uske baare meñ kaa bolis raha.
42002034	Tab u uske aasheesh deke, Meri se bolis, “Dekho, i laṛka Israayel meñ bahut log ke khaatir chetaaoni hei ki keise ulog uṭhi aur giri, aur ulog iske pichchhe iske baare meñ bahut baat kari.
42002035	Aur Meri tumme to eise sahe ke paṛi jeise ki tumme koi talwaar se maare hei aur tumme bahut choṭ lage hei. Tumhaar dil to ekdam ṭuuṭ jaai, lekin wahi ṭaaim ilog ke dimaag meñ jon baat hei u sab bahire aai.”
42002036	Wahi ṭaaim Ena nabi bhi wahi Mandir meñ rahi. U Asher palwaar ke Fanuel ke laṛki rahi, aur buṛhia hoy gais raha. U khali saat saal tak saadi suda jeewan bitaais.
42002037	U ṭaaim u chauraasi (84) saal ke bidhwa rahis. Aur u hardam Mandir meñ hee rahat rahi, aur upwaas aur preya kar ke raat aur din Parmeshwar ke bhajan gaawat rahi.
42002038	Wahi ṭaaim u aay ke Prabhu ke dhanbaad dees aur jon log Prabhu se Yarushalam ke khaatir chhuṭkaara maañgat rahin, u sab se baalak Yeeshu ke baare meñ bataais.
42002039	Jab Josaf aur Meri Prabhu ke kaanuun ke mutaabik sab kaam kar leen, tab ulog Galeel meñ aapan ghare Naasrat lauṭ gain.
42002040	Baalak Yeeshu baṛa aur taagatwaala hote gais, aur u buddhi se baṛhte chala gais. Parmeshwar ke aasheesh uspe raha.
42002041	Yeeshu ke amma bappa har saal, Yarushalam meñ fasah ke, teohaar meñ jaawa karat rahin.
42002042	Jab Yeeshu baarah saal ke bhais, tab teohaar ke reeti ke mutaabik, ulog Yarushalam gain.
42002043	Jab teohaar khalaas hoy gais, tab ulog aapan ghare chal paṛin, lekin baalak Yeeshu wahiñ rahe gais, lekin uske amma bappa ke i baat ke pata nai raha.
42002044	Ulog to i samjhat rahin ke Yeeshu aur sab log ke sañghe hei. Din bhar chale ke baad ulog Yeeshu ke aapan palwaar aur dost meñ khoje lagin.
42002045	Lekin ulog jab uske nai paain tab uske khojte khojte Yarushalam lauṭ gain.
42002046	Teen roj baad ulog uske Mandir meñ parchaar kare waala log ke beech meñ beiṭha aur, sawaal puuchhte paain.
42002047	Aur jon jon log uske sawaal aur jawaab sunat rahin, ulog uske samajh se hairaan rahin.
42002048	Uske amma bappa bhi uske huañ dekh ke achambha kare lagin, aur uske amma usse bolis, “E beṭa, tum hamaar sañghe eise kaahe ke kara? Tumhaar bappa aur ham to bahut ghabraay gay raha aur tumme bahut khojat bhi raha.”
42002049	Tab Yeeshu ulog se bolis, “Tum hamme kaahe ke khojat raha? Kaa tum i nai janta ki hamme hamaar Pita ke ghar meñ rahe ke jaruuri hei?”
42002050	Lekin ulog uske jawaab ke nai samjhin.
42002051	Tab Yeeshu ulog ke sañghe Naasrat lauṭ aais, aur ulog ke sab baat sune lagis. Uske amma i sab baat aapan man meñ rakkhis aur hardam uske baare meñ sochat rahi.
42002052	Aur Yeeshu waais aur taagatwaala hoy gais. Parmeshwar aur manush usse khusi raha.
42003001	Pandra (15) saal tak Raaja Tibiriyaas u jagha pe raaj karis, aur Pontias Paaylaṭ, Juḍia ke gavna raha, aur Galeel meñ Heraḍ raaja raha, aur uske bhaiya bhi, Filip, Ituria aur Trakhonitis meñ Lusiyaas, Abilene meñ raaj karat rahin,
42003002	Enas aur Keifa baṛa paadri rahin, aur u ṭaaim Parmeshwar ke vachan, ḍezaṭ meñ Zekraaya ke laṛka Yuhanna tak pahuñchis.
42003003	Joḍan ke agal bagal ke sab jagha pe aay ke, Yuhanna parchaar karis. U bolis, “Aapan paap se ghuum jaao, aur baptisma le leo, aur Prabhu tumhaar sab paap ke maaf kari.”
42003004	Jeise Aayzaaya nabi ke buk meñ likhaan hei, “Ḍezaṭ meñ koi bolaay hei, ‘Prabhu ke rasta taiyaar karo, Uske khaatir sab rasta seedha banaao.
42003005	Sab gaḍḍha bhar deo, Sab pahaaṛ baraabar kar deo, Tirchha rasta ke bhi seedha kar deo, Ṭehṛa mehṛa rasta bhi chikkan kar deo.
42003006	Aur tab sab koi, Parmeshwar ke uddhaar dekhi.”‘
42003007	Aur fir bheeṛ pe bheeṛ uske lage baptisma le aay lagin, lekin Yuhanna u sab se bolis, “He saañp ke bachcha log. Kon tumme saaodhaan karis ki Prabhu ke krodh aay waala hei, usse duur bhaago?
42003008	Tum sab, kuchh eise karo ki dekhaai ki tum aapan paap se pachhtaata hei. Aur aapan log se i nai bolo ki Abraham tumhaar bappa hei. Kaahe ki ham tumme bataata hei, ki Parmeshwar i patthar meñ se Abraham ke waaste laṛkan peida kare sake hei.
42003009	Peṛ ke kaaṭe ke waaste ṭañgaari taiyaar hei. Koi peṛ jon achchha fal nai de hei, uske kaaṭ dewa jaai aur aagi meñ jhok dewa jaai.
42003010	Sab log usse puuchhin, “Tab ab ham kon cheej kari?”
42003011	Yuhanna jawaab dees, “Tum meñ se jiske paas dui sheṭ hei, usman se ek uske de deo jiske paas nai hei. Agar tumhaar lage khaana hei tab uske bhi usse baaṭ lo jiske paas khaay ke waaste kuchh bhi nai hei.”
42003012	Kuchh ṭeks baṭore waala log bhi baptisma lewe aais, aur puuchhin, “He guru, hamme kon cheej kare ke hei?”
42003013	U bolis, “Jetna tumhaar hei, khali otne leo, usse jaada nai.”
42003014	Kuchh saulja log bhi usse puuchhis, “Bataao, hamme kon cheej kare ke hei?” Tab u ulog se bolis, “Koi se jabarjasti, peisa nai lena, ya koi pe jhuuṭṭe ke dos nai lagaana. Jetna kamaata hei wahi se khusi rahna.”
42003015	Sab log ke man meñ aasra hoy lagis ki kahiñ Yuhanna to Maseeha nai hei.
42003016	Yuhanna u sab se tab bolis, “Ham to tum log ke khali paani se baptisma deta hei, lekin u jon aay waala hei, u ham se bahut taagatwaala hei. Ham to i laayk bhi nai hei ki uske juuta ke bañdhan ke kholi. U to tum sab ke Pawitr Aatma aur aagi se baptisma dei.
42003017	Uske suup uske haath meñ hei, jon se u fasal ke achchha se safa kari aur geñhu ke godaam meñ baṭori, lekin bhuusi ke u aagi meñ jaraay dei jon kabhi bhi bute nai saki.”
42003018	Bahut rakam se u sab koi ke paaṭh paṛhaay ke achchha khabar yaane ki susamaachaar sunaat raha aur kosis karat raha ki sab koi aapan aapan rasta badal lei.
42003019	Lekin Rula Heraḍ jon aapan bhaiya ke aurat Herodiaas se saadi kar lees raha, u bahut kharaab kharaab kaam bhi karis raha, uske Yuhanna ḍaaṭis.
42003020	Tab Heraḍ, ek aur usse bhi kharaab kaam karis. U Yuhanna ke jel meñ bhejwaay dees.
42003021	Jab sab koi baptisma le leen aur Yeeshu bhi baptisma leke preya karat raha, tab asmaan khul gais.
42003022	Aur kabuttar ke ruup meñ Pawitr Aatma Yeeshu pe utris. Asmaan se ek awaaj sunaay dees, “Tum hamaar pyaara laṛka hei, aur ham tum se khusi hei.”
42003023	Jab Yeeshu parchaar suru karis, tab u kareeban tees (30) saal ke raha. Sab ke samajh meñ raha ki u Josaf ke laṛka hei. Lekin uske palwaar to Eli se raha,
42003024	jon Mattaat ke, aur u jon Levi ke, aur u jon Malki ke, aur u Jannai ke, aur u Josaf ke,
42003025	aur u jon Matityaah ke, aur u Amos ke, aur u Nahum ke, aur u Esli ke, aur u Naggai ke,
42003026	aur u Maat ke, aur u Matityaah ke, aur u Semein ke, aur u Josekh ke, aur u Joda ke,
42003027	aur u Joanan ke, aur u Rhesa ke, aur u Zarubbabel ke, aur u Shaaltiyal ke, aur u Neri ke,
42003028	aur u Melki ke, aur u Addi ke, aur u Kosaam ke, aur u Elmadam ke, aur u Yer ke,
42003029	aur u Joshua ke, aur u Elieza ke, aur u Joreem ke, aur u Mattaat ke, aur u Levi ke,
42003030	aur u Simion ke, aur u Juḍa ke, aur u Josaf ke, aur u Jonam ke, aur u Ilyaakim ke,
42003031	aur u Melea ke, aur u Menna ke, aur u Mattaat ke, aur Nathan ke, aur u Ḍeiviḍ ke,
42003032	aur u Jesse ke, aur u Obed ke, aur u Boaz ke, aur u Salmon ke, aur u Nahshon ke,
42003033	aur u Ameenaadaab ke, Admin ke, aur Arni ke, aur u Hesron ke, aur u Perez ke, aur u Juḍa ke,
42003034	aur u Jaykab ke, aur u Aayzak ke, aur u Abraham ke, aur u Terah ke, aur u Nahor ke,
42003035	aur u Serug ke, aur u Reu ke, aur u Peleg ke, aur u Eber ke, aur u Shelah ke,
42003036	aur u Kenaan ke, aur u Arafyaad ke, aur u Shem ke, aur u Noa ke, aur u Limik ke,
42003037	aur u Mathushilah ke, aur u Enok ke, aur u Jared ke, aur u Mahallel ke, aur u Kenan ke,
42003038	aur u Enosh ke, aur u Shet ke. Yeeshu ke palwaar Eiḍam se leke, Parmeshwar tak ke raha.
42004001	Jab Yeeshu Pawitr Aatma se bhar ke, Joḍan nadi se lauṭis, tab Aatma uske ḍezaṭ meñ le gais.
42004002	Aur chaalis (40) roj tak saitaan uske ṭesṭ karte raha. Otna roj tak u kuchh bhi nai khaais aur chaalis roj ke baad uske bahut jor se bhuuk lagis.
42004003	Saitaan Yeeshu se bolis, “Agar tum Parmeshwar ke laṛka hei to i patthar se bolo ki roṭi ban jaay.”
42004004	Yeeshu jawaab dees, “Baaibal meñ likhaan hei, ‘Admi khali khaana se jinda nai rahe sake.”‘
42004005	Tab saitaan uske uucha jagha le gais aur ek minaṭ meñ dunia dekhaay dees.
42004006	Aur tab u bolis, “Ham tumme raaj ke chamak dhamak aur raaj kare ke hak dega. I sab hamme dewa gais hei, aur ham jiske maañgega uske de dega.
42004007	Khali tum hamaar weship karo, i sab tumhaar hoy jaai.”
42004008	Yeeshu bolis, “Baaibal meñ likhaan hei, ‘Prabhu, aapan Parmeshwar ke weship karo, aur khali wahi ke sewa karo!”
42004009	Tab saitaan Yeeshu ke Yarushalam le gais aur Mandir ke sab se uucha jagha pe khaṛa kar dees, aur bolis, “Agar tum Parmeshwar ke laṛka hei to apne aap ke hiañ se nichche giraao.
42004010	Baaibal meñ likhaan hei, ‘Parmeshwar aapan ainjals ke bataai, ki u tumhaar dekh bhaal kare. Ulog tumme haato haath uṭhaay lei, ki jisse tumhaar goṛ ke bhi patthar se choṭ nai lage.’ ”
42004012	Yeeshu jawaab dees, “Baaibal meñ i bhi likhaan hei ki ‘Tum aapan Prabhu Parmeshwar ke ṭesṭ nai karo.’ ”
42004013	Jab saitaan Yeeshu ke sab ṭesṭ kar lees, tab thoṛa deri ke waaste uske chhoṛ dees.
42004014	Tab Yeeshu, Pawitr Aatma se bharke Galeel lauṭ gais. Sab jagha uske baare meñ niuz feil gais.
42004015	Aur u ulog ke chech meñ parchaar kare laga, aur sab log uske baṛaai kare lagin.
42004016	Ab Yeeshu, Naasrat lauṭis jahañ u baṛa bhais raha, aur aapan reeti ke mutaabik, sabat ke roj chech meñ gais. U Baaibal paṛhe ke waaste khaṛa bhais, aur uske Aayzaaya ke buk paṛhe ke bataawa gais. U buk ke khol ke, u paaṭh nikaaris jahañ likhaan raha,
42004018	“Prabhu ke Aatma ham pe hei, kaahe ke u hamme chunis hei, ki ham, sab gareeb tak achchha khabar sunaai. Aur hamme i kaaran bheja gais hei ki jon bañdi hei, ham u sab ke chhuṛaai, añdha log ke aañkhi dei, aur jon sab ke nichche dabaawa gais hei u sab ke chhoṛaay lei
42004019	aur sab ke i bataai ke ṭaaim aay gais hei jab Prabhu aapan log ke bachaai.”
42004020	Tab Yeeshu buk bañd kar ke ek kaam kare waala ke haath meñ de ke beiṭh gais. Mandir meñ sab log ke aañkhi wahi pe laga rahis.
42004021	Tab Yeeshu ulog se bolis, “Jeise tum sab hamme paṛhte suna hei, weisaiyeñ aaj Baaibal ke i paaṭh puura bhais hei.”
42004022	Sab log hairaan hoy gain, aur achambha kare lagin ki u keise etna achchha achchha baat kare hei. Ulog bolis, “Kaa i Josaf ke laṛka nai hei?”
42004023	Yeeshu tab ulog se bolis, “Ham janta hei ki tum i kahaawat ham se jaruur bolega, ‘E ḍokṭa pahile apne aap ke achchha karo.’ Aur i bhi bolega ki jon kaam tum Kafarnahuum meñ kara hei, aapan des meñ bhi karo.”
42004024	Yeeshu ulog se bolis, Ham tumme sachche bataata hei, “Koi nabi aapan des meñ aadar nai paay hei.
42004025	Hamaar suno, i baat sachche hei ki Ilaayja ke ṭaaim meñ, jab teen aur aadha saal tak des meñ paani nai barsa raha, aur bahut suukha paṛa raha tab Israayel meñ bahut bidhwa rahin.
42004026	Lekin Ilaayja ke usman se sab ke paas nai, khali Seida ke Saarfat meñ ekke bidhwa ke paas bheja gais raha.
42004027	Aur Israayel meñ bhi bhawish bataay waala Elisha ke ṭaaim bahut log ke koṛhi ke bimaari raha lekin Siria ke Naaman ke chhoṛ ke aur koi achchha nai bhais.”
42004028	I sab sune ke baad chech meñ jetna log rahin, ulog gussaay gain.
42004029	Ulog sab khaṛa hoy gais, aur Yeeshu ke ghaseeṭ ke ṭaaun se bahire jon pahaaṛ pe u ṭaaun raha, wahi ke choṭi pe uske le gain. Ulog wahiñ se uske nichche giraay maañgat rahin,
42004030	lekin Yeeshu ulog ke beech meñ se nikar gais.
42004031	Huañ se Yeeshu, Galeel ke Kafarnahuum ṭaaun meñ gais, aur sabat ke roj log ke sikhaay laga.
42004032	Uske sikhaay se sab log chakit hoy gain, kaahe ki u adhikaar se sikhaat raha.
42004033	Wahi Mandir meñ ek aur admi raha jisman dushṭ aatma raha, u jor se chillaay ke bolis,
42004034	“E Naasrat ke Yeeshu, tum ham se kaa mañgta hei? Kaa tum hamme naas kare ke waaste aaya hei? Ham janta hei ki tum kon hei! Tum Parmeshwar ke pawitr jan hei.”
42004035	Tab Yeeshu u aatma ke ḍaaṭis, “Chup hoy jaao, aur u admi se bahire nikar jaao!” Tab dushṭ aatma, bina kuchh bigaaṛe, u admi ke beech meñ paṭak ke chala gais.
42004036	I baat pe sab koi chakit rahe gain aur ek dusra se bole lagin, “I keisan vachan hei? Adhikaar se i admi dushṭ aatma ke hukum de hei aur u bhi nikar ke bhaag jaay hei!”
42004037	Aur puura des meñ Yeeshu ke i kaam ke niuz feil lagis.
42004038	U Mandir se uṭh ke Saayman ke ghare chala gais, jahañ pe uske saas bahut tej bukhaar se kaapat rahi, aur Saayman uske baare meñ Yeeshu se binti karis.
42004039	Yeeshu jaay ke uske lage khaṛa hoy gais aur bukhaar ke ḍaaṭis tab bukhaar utar gais aur u uṭh ke sab ke sewa kare lagis.
42004040	Suuraj ke ḍuube pe, bahut rakam ke rogi Yeeshu ke aage laawa gais, aur u ek ek pe haath rakh ke sab ke ṭheek kar dees.
42004041	Dushṭ aatma bhi chillaay ke bolis, “Tum Parmeshwar ke laṛka hei!” Aur u sab log meñ se nikar gais. Aur Yeeshu ulog ke ḍaaṭis, aur ulog ke bole ke mauka nai dees ki u Maseeha hei.
42004042	Sabere hote Yeeshu ṭaaun chhoṛ ke ek suunsaan jagha pe gais. Sab log uske khoje lagin, aur jab paain to uske jaay se roke lagin.
42004043	Lekin Yeeshu ulog se bolis, “Hamme aur bhi jagha Parmeshwar ke raaj ke vachan sunaay ke hei, kaahe ke yahi khaatir hamme bheja gais hei.”
42004044	Aur tab u Galeel ke chech meñ parchaar kare lagis.
42005001	Ek roj Yeeshu Ganesarat laik ke kinaare khaṛa hoy ke, Parmeshwar ke vachan sunaat raha, jab bheeṛ uspe gir paṛis.
42005002	U dekhis ki laik ke kinaare dui bauṭ lagis hei, aur machhua log usman se utar ke jaal dhowat rahin.
42005003	Yeeshu, Saayman ke bauṭ pe chaṛh ke usse bolis ki uske laik ke kinaare se thoṛa duur pe le chale. Yeeshu bauṭ meñ beiṭh gais, aur sab ke sikhaay laga.
42005004	Jab Yeeshu baat kar lees, tab u Saayman se bolis, “Ab gahira paani meñ chalo, aur machhri pakṛe ke waaste jaal ḍaaro.”
42005005	Saayman bolis, “E Prabhu, ham sab to raat bhar mehnat kara, lekin kuchh nai pakṛa. Fir bhi jab tum bolta hei to ham jaal ḍaarega.”
42005006	Ulog weisaiyeñ karis aur etna jaada machhri jaal meñ aay gais ki jaal faṭe waala raha.
42005007	Ulog aapan saathi log ke jon dusra bauṭ meñ rahin, ishaara kar ke bolaain, ki aay ke ulog ke madat kare. Ulog aay ke duuno bauṭ meñ etna machhri bharin ki bauṭ ḍuube laga.
42005008	Jab Saayman Peeṭa i dekhis, to u Yeeshu ke goṛ pe gir paṛis aur bolis, “E Prabhu, hamaar lage se chala jaao, ham ek paapi admi hei!”
42005009	Peeṭa ke saathi jab dekhin ki ulog etna jaada machhri pakaṛ leen hei, tab ulog hairaan hoy gain.
42005010	Uske aur saathi, Zabdi ke laṛka Jeims aur Yuhanna bhi hairaan bhain. Tab Yeeshu, Saayman se bolis, “Ḍaro nai! Ab se tum machhri ke badle admi pakṛega.”
42005011	Ulog bauṭ ke kinaare le aain aur sab kuchh chhoṛ ke Yeeshu ke pichchhe hoy leen.
42005012	Ek dafe Yeeshu ek ṭaaun meñ aais jahañ ek admi raha, jiske koṛhi ke bimaari raha. U Yeeshu ke jeise dekhis, weise jameen pe gir paṛis aur binti kare lagis, “E Prabhu, agar tum maañgo to hamme achchha kare sakta hei.”
42005013	Yeeshu haath aage baṛhaay ke uske chhuis, aur bolis, “Ham mañgta hei ki tum achchha hoy jaao.” Aur wahi lage u koṛhi achchha hoy gais.
42005014	Tab Yeeshu usse bolis, “Iske baare meñ koi se nai bataana, lekin seedha aapan paadri ke lage jaao, aur apne aap ke dekhaao. Tab gawaahi ke khaatir, ki tum achchha hoy gaya hei, Maozas ke kaanuun ke mutaabik, balidaan chaṛhraao.”
42005015	Lekin Yeeshu jon cheej karis raha, i khabar bahut jor se sab bagal feil gais, aur bheeṛ pe bheeṛ uske sune ke khaatir aur achchha hoy ke waaste aay lagin.
42005016	Lekin Yeeshu ek suunsaan jagha jaay ke akele meñ preya kare lagis.
42005017	Ek roj Yeeshu parchaar karat raha, aur kuchh Farisi log aur kaanuun ke agua log huañ beiṭha rahin. Ulog Galeel aur Juḍia ke kona kona se aur Yarushalam se aain raha. Changa kare ke waaste Yeeshu pe Parmeshwar ke sakti raha.
42005018	Kuchh log, ek admi ke jiske lakwa maaris raha, ek khaṭia pe uṭhaay ke Yeeshu ke saamne ghar ke bhittar laay maañgat rahin.
42005019	Lekin bahut bheeṛ ke kaaran, ulog uske Yeeshu ke lage nai laay paain. Aur tab, ulog uske khaṭia sahit ruuf pe le gain aur ruuf ukhaaṛ ke, ghar meñ bheeṛ ke beecho beech, Yeeshu ke saamne utaar deen.
42005020	Tab Yeeshu ulog ke biswaas dekh ke bolis, “E dost, tumhaar paap maaf hoy gais hei.”
42005021	Tab huañ ke baṛkue aur Farisi log ek dusra se baat biwaad kare lagin, “I kon hei jon Parmeshwar ke ninda kare hei! Khali Parmeshwar hamaar paap ke maaf kare sake hei.”
42005022	Yeeshu to u sab ke bichaar jaanat raha aur ulog se bolis, “I rakam ke baat kaahe sochta hei?
42005023	I bole ke sahaj hei, ‘Tumhaar paap ke maafi mil gais hei,’ ya i bole ke, ‘uṭho aur chalo firo!’
42005024	Lekin ab tum dekhega ki Manush ke laṛka ke lage bhi, dharti pe paap ke maafi dewe ke adhikaar hei.” Aur tab u jiske lakwa maaris raha, u admi se bolis, “Ham tum se bolta hei, aapan khaṭia uṭhaao aur ghare jaao!”
42005025	Wahi lage u admi sab ke aage uṭhis, aur aapan khaṭia uṭhaay ke Prabhu ke baṛaai karte aapan ghare chala gais.
42005026	Sab koi takte rahe gain aur Prabhu ke naam lete, ḍar se bole lagin, “I keisan chamatkaar hamme aaj dekhe ke mila hei!”
42005027	Iske baad Yeeshu bahire gais aur ṭeks baṭorewaala Levi ke dekhis, u aapan ofis meñ beiṭha raha. Yeeshu usse bolis, “Hamaar pichchhe aao.”
42005028	Levi sab kuchh chhoṛ ke Yeeshu ke pichchhe hoy lees.
42005029	Tab Levi, Yeeshu ke khaatir aapan ghar pe ek baṛa paaṭi rakkhis. Mehmaan bahut rahin, jisman bahut ṭeks baṭorewaala bhi rahin.
42005030	Bahut Farisi aur paṛha likha log jon huañ rahin, Yeeshu ke chela log pe kurkuraain, “Tum sab kaahe ke ṭeks baṭorewaala log aur paapi log ke sañghe khaata peeta hei?”
42005031	Tab Yeeshu u sab se bolis, “Jon admi ke kuchh bimaari nai hei, uske ḍokṭa ke jaruurat nai hei, lekin ulog ke hei jon bimaar hei.
42005032	Ham dharam pe chalewaala log ke nai lekin paapi log ke bachaay ke waaste aaya hei.”
42005033	Kuchh log Yeeshu se bolis, “Yuhanna ke chela log hardam upwaas karat rahin aur preya bhi karat rahin, aur Farisi log ke chela bhi wahi kare hei, lekin tumhaar chela log khaay piye hei.”
42005034	Tab Yeeshu bolis, “Jab tak baraati log dulha ke sañghe rahe hei, bina khaay piye nai rahe hei.
42005035	Lekin jab ṭaaim aai aur u huañ se uṭhaay lewa jaai, tab ulog upwaas kari.”
42005036	Tab Yeeshu ulog ke ek kahaawat sunaais, “Tum nawa kameez ke faaṛ ke puraana kameez pe chakti nai lagaata. Agar tum lagaayga to, tum nawa ke bhi faaṛ dega aur u puraana meñ bhi mil nai paai.
42005037	Aur koi nawa waain, puraana waain ke beg meñ nai bhari, kaahe ke nawa waain, puraana waain ke beg ke faaṛ ke bahe jaai, aur waain ke beg bhi naas hoy jaai.
42005038	Lekin nawa waain nawa beg meñ bhare ke chaahi!
42005039	Aur koi bhi puraana waain piye ke baad nawa waain nai piye maañgi. Ulog bole hei, ‘Puraana waain hee achchha hei!”‘
42006001	Ek sabat ke roj jab Yeeshu aur uske chela log geñhu ke khet se hoy ke jaawat rahin, tab chela log kuchh geñhu tuuṛ ke, haath se mal ke khaay lagin.
42006002	Kuchh Farisi log puuchhis, “Sabat ke roj kaahe ke geñhu tuuṛta hei? Tumme i nai kare ke chaahi.”
42006003	Yeeshu bolis, “Kaa tum i nai paṛha ki Ḍeiviḍ aapan saathi ke khaatir, jab ulog bhuuka rahin, tab kon cheej karis raha?
42006004	U Prabhu ke ghar meñ jaay ke jon bheñṭ huañ chaṛhaawa gais raha, aur jon khali paadri khaay sakat raha, usman se kuchh uṭhaay ke apne khaais, aur aapan sab saathi log ke khawaais.”
42006005	Yeeshu bolis, “Manush ke laṛka, sabat ke roj ke bhi Prabhu hei.”
42006006	Ek dusra sabat ke roj, Yeeshu chech meñ parchaar karat raha, huañ pe ek apaahij admi bhi raha, jiske raaiṭ haath nai chalat raha.
42006007	Kuchh paṛha likha agua log aur Farisi log i taak meñ rahin ki kab Yeeshu u admi ke ṭheek kare. Ulog uspe dos lagaay ke mauka khojat rahin.
42006008	Yeeshu to ulog ke bichaar jaanat raha. Tab u admi se bolis ki u khaṛa hoy jaay ki jisse sab koi uske dekhe sake. Aur u admi khaṛa hoy gais.
42006009	Tab Yeeshu ulog se puuchhis, “Sabat ke roj kon cheej achchha hei? Ham achchha kaam kari ki kharaab kaam? Kaa ham koi ke jaan bachaai ki naas kari?”
42006010	Aur u sab bagal dekh ke u admi se bolis, “Aapan haath baṛhaao.” U haath baṛhaais aur ekdam ṭheek hoy gais.
42006011	Paṛha likha agua log aur Farisi gussaay gain aur ek dusra se bole lagin, “Ham Yeeshu ke sañghe kon cheej kari?”
42006012	U ṭaaim Yeeshu pahaaṛ pe preya kare nikris, aur puura raat wahiñ bitaais.
42006013	Dusra roj sabere u aapan chela log ke aapan lage bolaais, aur usman se baarah ke aapan parchaar kare waala chunis.
42006014	Usman se ek Saayman raha, jiske naam Yeeshu, Peeṭa rakkhis. Dusra Peeṭa ke bhaiya, Enḍru raha. Aur ulog ke sañghe Jeims, Yuhanna, Filip, Bartimaais,
42006015	Methiu, Thomas aur Halfai ke laṛka Jeims rahin. Baaki parchaarak meñ Saayman, jon Jelotes kahaat raha,
42006016	aur Jeims ke laṛka Juḍ aur Juḍas Iskariyoti, jon dhoka se Yeeshu ke pakaṛwaais raha.
42006017	Jab Yeeshu aapan sab parchaarak log ke sañghe nichche aais, tab ek baraabar jagha khoj ke u aapan chela log ke beech meñ khaṛa hoy gais. Huañ pe bahut bheeṛ raha kaahe ke log puura Juḍia, Yarushalam, Taaya (Tyre) aur Seida ke samundar ke kinaare se aain raha.
42006018	Ulog Yeeshu ke parchaar sune ke waaste, aur aapan aapan bimaari se ṭheek hoy ke waaste huañ pe aain raha. Dushṭ aatma se jon log sataawa gain raha, u bhi ṭheek hoy gain.
42006019	Sab koi Yeeshu ke chhue maañgat rahin, kaahe ke usman se sakti nikar ke sab ke achchha karat raha.
42006020	Tab Yeeshu aapan chela log ke taraf dekhis aur bolis, “Dhann hei tum jon gareeb hei, kaahe ke Parmeshwar ke raaj tumhaar hei!
42006021	“Dhann hei tum log, jon bhuuka hei, kaahe ke tumhaar peṭ bhara jaai! “Dhann hei tum log, jon abhi rota hei, kaahe ke tum sab hasega!
42006022	“Tum log bhi dhann hei, jab Manush ke laṛka ke kaaran, log tumme haiṭ kari, aur tum sab se dusmani lei, tumme nikaar dei, aur tumhaar ninda kari, lekin Parmeshwar tumhaar bhala kari.
42006023	Khusi hona jab i sab hoi, khusi se kuudna, kaahe ke tumhaar waaste swarag meñ sab se baṛa inaam rakkha hei. Kaahe ki ulog ke baap daada log bhi nabi log ke sañghe yahi karin raha.
42006024	Tum pe taras hei, jon dhani hei, kaahe ke tumhaar saanti tumme mil gais hei!
42006025	Tum pe bhi taras khaata hei, jiske peṭ bhara hei, kaahe ke tum bhuuka rahega! Haay tum pe, jon abhi hase hei, kaahe ke tum royga!
42006026	Haay tum pe, jab sab log tumme achchha boli, kaahe ke ulog ke baap daada bhi jhuuṭa nabi log ke sañghe eisehiyeñ karis raha.
42006027	“Lekin tum, jon sune sake hei, ham usse bolta hei. Aapan dusman se prem karo, jon tum se dusmani kare hei, uske bhi bhala karo,
42006028	jon tumme saraapi, uske tum aasheesh dena, aur jon tumhaar buraai kari, uske khaatir preya karo.
42006029	Agar koi tumhaar ek gaal pe thappaṛ maari, to tum uske aapan dusra gaal bhi deo, agar koi tumhaar paijaama chheen le, to tum uske aapan kurta le se bhi nai rokna.
42006030	Jon koi tum se kuchh maañge, tum uske de deo aur agar tum se koi kuchh chheen le, to usse fir lauṭ ke nai mañgna.
42006031	Tum jeise mañgta hei, ki log tumhaar sañghe kare, weisaiyeñ tum ulog ke sañghe bhi karo.”
42006032	“Agar tum wahi se prem karega, jon tum se prem kare hei, to tum kon cheej baṛa kara? Kaahe ke paapi log bhi, jon usse prem kare hei, ulog se prem rakkhe hei!
42006033	Aur agar tum wahi ke bhalaai karo, jon tum se bhalaai kare hei, tab tum kon se baṛa kaam kara? Kaahe ke paapi bhi to yahi kare hei.
42006034	Aur agar tum koi ke karja deta hei, aur sochta hei ki u tumme lauṭaay dei, tab tumhaar keisan baṛaai? Kaahe ke paapi log bhi paapi ke karja dewe hei, ki jisse ulog se otna lauṭ ke mil jaai.
42006035	Lekin aapan dusman se prem karo aur dusra ke bhalaai karo. Jab karja deo to aasra nai rakkho ki lauṭ ke mili. Aur tab tumme bahut baṛa fal mili, aur tab tumme sab se baṛa Pradhaan ke laṛka bola jaai. Kaahe ke u kharaab log ke bhi daya kare hei, aur ulog ke bhi achchha kare hei jon kabhi dhanbaad nai de hei.
42006036	Dusra pe hardam daya karo, jon rakam tumhaar Pita ji, tum pe daya kare hei!”
42006037	Yeeshu bolis, “Dusra pe dos kabhi nai lagaana, tab tum pe bhi kabhi dos nai lagi, koi ke kharaab nai bolo, to tumme bhi koi kharaab nai boli, maaf karo tab tumme bhi maaf kara jaai.
42006038	Agar tum koi aur ke kuchh dega, to tumme bhi mili. Aur etna nai, log to tumme puura naap se dabaay ke, hilaay hilaay ke, puura muh tak bhar ke tumhaar godi meñ ḍaar dei, kaahe ke jon naap se tum naapat raha, wahi naap se tumhaar waaste bhi naapa jaai.”
42006039	Tab Yeeshu, sab log ke ek kahaawat sunaais. U bolis, “Kaa ek añdha dusra añdha ke rasta dekhaay sake? Kaa duuno gaḍḍha meñ nai gir jaai?
42006040	Chela aapan guru se baṛa nai hei? Lekin jab chela seekh lei, tab aapan guru ke rakam ban jaai.
42006041	Tum aapan bhaiya ke aañkhi ke meila ke kaahe dekhta hei? Kaa tumme aapan aañkhi ke laṭṭha nai dekhaay hei?
42006042	Aapan bhaiya se keise tum bole sakta, “Bhaiya, laao ham tumhaar aañkhi se meila nikaar dei,” lekin aapan aañkhi ke laṭṭha nai dekhe sakta? E muurakh! Pahile aapan aañkhi ke laṭṭha to nikaaro, tab dusra ke aañkhi ke meila ke nikaare sakega.”
42006043	“Koi achchha peṛ kharaab fal nai de sake hei, aur naa hee ek kharaab peṛ achchha fal de saki.
42006044	Sab peṛ aapan aapan fal se pahichaana jaay hei, kaahe ke jhaaṛi se añguur ya anjeer nai tuuṛa jaay sake hei.
42006045	Ek achchha admi aapan man se achchha achchha baat nikaari, aur ek kharaab admi aapan man se kharaab kharaab baat nikaare hei, kaahe ke jon cheej man meñ rahe hei wahi muh se nikre hei.”
42006046	“Tum hamme, ‘E Prabhu, E Prabhu,’ kaahe ke bolaata hei, jab ki tum hamaar baat nai maanta hei?
42006047	Jon bhi koi hamaar lage aay hei aur hamaar baat sune hei, aur hamaar baat bhi maane hei, ham tumme bataayga ki u keisan hei.
42006048	U u admi ke rakam hei jon ghar ke banaay ke ṭaaim chaṭṭaan khod ke faaunḍeishan ḍaaris hei. I kaahe ke kare hei? Ki jisse jab baaṛh aai to uske hilaay nai saki, kaahe ke u majbuut ghar rahi.
42006049	Lekin jon koi sun ke bhi nai maane hei, u u admi ke rakam hei, jon maṭṭi pe bina faaunḍeishan khode aapan ghar banaay lees. Aur jab baaṛh aai, tab u wahi lage gir jaai aur naas hoy jaai.’.
42007001	Jab Yeeshu sab baat bataay dees, tab u Kafarnahuum chala gais.
42007002	Ek aami ofisa ke naukar jon uske bahut pyaara raha, bimaar paṛ gais, aur mare waala raha.
42007003	Jab aami ofisa Yeeshu ke baare meñ sunis, tab u chech ke baṛa jan ke uske lage bhejis ki ulog jaay ke Yeeshu ke bolaay laay ki jisse u naukar ke ṭheek kar de.
42007004	Chech ke baṛa jan Yeeshu ke lage jaay ke usse binti karin aur bolin, “I naukar ke aay ke dekh leo, kaahe ke i tumhaar madat ke laayk hei.
42007005	U ham log ke des se prem kare hei, aur ham log ke chech bhi banaais hei.”
42007006	Tab Yeeshu ulog ke sañghe bimaar admi ke ghare gais. Ulog abhi ghar se kuchh duur pe rahin, jab aami ofisa aapan kuchh dost se i bol ke Yeeshu ke lage bhejis, “E Prabhu dukh nai uṭhaao. Ham i laayk nai ki tum hamaar ghare aao.
42007007	Aur ham i laayk bhi nai ki tumhaar lage aai. Khali hukum karo, aur hamaar naukar ṭheek hoy jaai.
42007008	Ham bhi to aapan uppar ke baṛkuan se hukum leta hei, aur dusra bagal saulja hamaar hukum pe chale hei. Jab ham bolta hei ‘Jaao’ tab u jaay hei. Dusra se bolta hei ‘Aao’ tab u aay hei. Aur jab ham aapan naukar se bolta hei, ‘I karo’ tab u kare hei.”‘
42007009	I sun ke Yeeshu hairaan hoy gais, u ghuum ke u bheeṛ se jon uske pichchhe pichchhe aat raha, bolis, “Ham to puura Israayel meñ i rakam biswaasi nai dekha hei!”
42007010	Tab bheje waala log jab lauṭ ke aami ofisa ke ghare gais, to dekhis ki naukar ṭheek hoy gais hei.
42007011	Thoṛa roj baad Yeeshu aapan chela log ke sañghe Nain ṭaaun gais, uske sañghe ek bahut baṛa bheeṛ bhi jaat raha.
42007012	Jeise ulog Nain ṭaaun ke gaiṭ pe pahuñchis, ulog dekhis ki kuchh log ek murda ke maṭṭi dewe le jaay hei. U laash, ek bidhwa ke eklauta laṛka ke raha. Aur ṭaaun ke bahut se log uske sañghe rahin.
42007013	Uske dekh ke Prabhu ke man meñ daya aais, aur u bolis, “Nai ro!”
42007014	Yeeshu jaay ke arthi ke chhuis, ulog jon arthi ke uṭhaain raha, ruk gain. Yeeshu bolis, “E naojawaan, uṭho!”
42007015	Aur wahi lage u laṛka uṭh ke beiṭh gais aur sab se baat kare lagis. Tab Yeeshu u laṛka ke uske maiya ke de dees.
42007016	Sab log ḍar gain aur Parmeshwar ke jayjaykaar kare lagin. Ulog bole lagin, “Ek baṛa nabi hiañ ham log ke beech meñ hei! Parmeshwar aapan log ke bachaay aay gais hei.”
42007017	Jon cheej Yeeshu karis raha, uske khabar chaaro bagal Juḍia aur agal bagal ke des meñ feil gais.
42007018	Jab Yuhanna ke chela log Yeeshu ke baare meñ sab baat bataay deen, tab u dui chela ke bolaay ke Yeeshu ke lage i puuchhe ke bhejis,
42007019	“Kaa tum wahi hei jon aay waala hei ki ham koi aur ke agori?”
42007020	Jab duuno Yeeshu ke lage pahuñchin, tab bolin, “Yuhanna hamme i puuchhe ke waaste bhejis hei, ki kaa tum wahi hei jon aay waala hei, ki ham koi aur ke waiṭ kari?”
42007021	U ṭaaim Yeeshu bahut log ke ṭheek karat raha, jon bimaar rahin, ya koi rakam ke peeṛa meñ rahin, ya dushṭ aatma se dukhi rahin, aur jon añdha rahin, uske aañkhi det raha.
42007022	Yeeshu, ulog se bolis, “Yuhanna se jaay ke bataao ki tum kon cheej dekha aur suna hei. Añdha ab dekhe sake hei, langṛa ab chale sake hei. Koṛhi log ab achchha hoy gain hei, bahra log ab sune sake hei, murda bhi jinda hoy gais hei, aur kangaal log vachan sune hei.
42007023	Dhann hei ulog jon hamaar kaaran, ṭhokar nai khaai.”
42007024	Jab Yuhanna ke duut log chala gain, tab Yeeshu sab log ke Yuhanna ke baare meñ bataay lagis, “Ḍezaṭ meñ tum Yuhanna ke lage kon cheej dekhe gay raha? Kaa u hawa meñ uṛte ek lamba graas ke rakam raha?
42007025	Tum huañ kaa dekhe gay raha? Ek admi jon mahañga kapṛa pahine raha? Jon koi mahañga kapṛa pahine hei aur sab sukh maañge hei, ulog raaja ke mahal meñ rahe waala hei.
42007026	Tab tum kon cheej dekhe gay raha? Koi nabi ke? Haañ, ham tumme bataata hei ki u ek nabi se bhi baṛa hei.
42007027	Baaibal meñ, Yuhanna ke baare meñ likhaan hei, “Ham aapan duut ke tum se aage bhejta hei, ki jisse u tumhaar khaatir sab cheej taiyaar kare.
42007028	Yuhanna se baṛa abhi tak i dharti pe koi nai peida bhais hei. Lekin jon Parmeshwar ke raaj meñ sab se chhoṭa hei, u Yuhanna se baṛa hei.”
42007029	Sab koi Yuhanna ke baat sunat rahin, aur ṭeks baṭore waala log bhi i sab sun ke Yuhanna se baptisma leen, aur Parmeshwar ke sachcha maan leen.
42007030	Lekin Farisi log aur Maozas ke kaanuun ke guru log, Yuhanna se baptisma nai lees aur Parmeshwar ke ichchha ṭaal dees.
42007031	Yeeshu fir bolis, “Tum sab keisan log hei? Kon rakam ke log tum sab hei?
42007032	Tum sab to u laṛkan ke rakam hei jon maakeṭ meñ beiṭh ke ek dusra ke bolaay ke bole hei, ‘Ham tumhaar khaatir baañsuri bajaaya, lekin tum naacha nai! Ham tumhaar khaatir bilaap kara lekin tum nai roya!”
42007033	Yuhanna, Baptisma dewaala aais, naa roṭi khaais, aur naa waain pees, aur tum bolta hei, “Usman dushṭ aatma hei!”
42007034	Lekin Manush ke laṛka khaate, peete, aais, aur tum bola, “I admi ke dekho! I to peṭṭu aur piakkaṛ hei, i to ṭeks baṭore waala aur paapi log ke dost hei.”
42007035	Fir bhi Parmeshwar ke buddhi, uske khaatir sachcha hei jon uske maane hei.”
42007036	Ek Farisi Yeeshu ke aapan ghare khaana pe bolaais, aur Yeeshu huañ gais aur khaana khaay beiṭh gais.
42007037	Wahi ṭaaun meñ ek paapi aurat rahat rahi. Jab u sunis ki Yeeshu u Farisi ke ghare khaana khaay aais hei, tab u ek botal meñ mahañga pefeum laais.
42007038	Tab u aay ke Yeeshu ke pichchhe khaṛi hoy gais. U roy roy ke aapan aañsu se uske goṛ dhoy lagis aur aapan baar se pochhis. Tab u uske goṛ pe chumma le ke uspe pefeum lagaais.
42007039	Jab u Farisi jon uske bolaais raha, i sab dekhis to aapan man meñ sochis, “Agar i admi sachche ek nabi hei, to jaan leta ki i kon rakam ke aurat hei jon iske chhue hei! U jaan jaata ki i ek paapin hei.”
42007040	Yeeshu Farisi se bolis, “Saayman, hamme tum se kuchh bole ke hei.” “Guru, kon cheej hei?” Saayman bolis.
42007041	Yeeshu bolis, “Ek dafe dui admi ek mahaajan ke karja rahin. Ek paañch sao chaañdi ke sikka baaki raha, aur dusra pachaas baaki raha.
42007042	Duuno meñ se koi ek bhi uske peisa lauṭaay nai sakat raha, aur mahaajan u duuno ke maaf kar dees. Ab u duuno meñ se kon usse jaada prem kari?”
42007043	Saayman jawaab dees, “Ham sochta hei u, jiske jaada udhaar raha, aur lauṭaay nai sakat raha.” “Tum raaiṭ hei,” Yeeshu bolis.
42007044	Tab Yeeshu u aurat ke bagal ghuum ke Saayman se bolis, “Kaa tum i aurat ke dekha hei? Jab ham tumhaar ghare aaya, tab tum hamaar goṛ dhoy ke khaatir paani bhi nai dia, lekin i to aapan aañsu se hamaar goṛ dhois, aur aapan baar se pochhis.
42007045	Tum to hamme chumma leke welkam nai kara, lekin jab se ham hiañ aaya hei, tab se i aurat hamaar goṛ chuume nai band karis.
42007046	Tum to hamaar muuṛ pe tel bhi nai lagaaya, lekin i to hamaar goṛ pe pefeum malis.
42007047	Ham tumme bataata hei, ki iske jaada prem se iske sab paap ke maafi hoy jaai. Lekin jiske thoṛa maafi mile hei, uske prem bhi thoṛa rahe hei.”
42007048	Tab Yeeshu u aurat se bolis, “Tumhaar paap maaf hoy gais.”
42007049	Kuchh mehmaan jon ṭaibal pe beiṭhe rahin, aapan aapan man meñ soche lagin, “I kon hei, jon paap ke bhi maaf kar de hei?”
42007050	Lekin Yeeshu u aurat se bolis, “Tumhaar biswaas tumme bachaay lees hei, saanti se chali jaao.”
42008001	Iske baad, Yeeshu gaaoñ gaaoñ aur ṭaaun ṭaaun parchaar karte, aur Parmeshwar ke raaj ke baat sunaate raha. Uske sañghe uske baarah chela bhi rahin,
42008002	aur ulog ke sañghe u aurat log bhi rahin, jon sab dushṭ aatma se chhuṭkaara paay leen raha, aur bimaari se achchha hoy gain raha. Usman se ek, Meri jon Magdalini kahaawat rahi aur jisman saat dushṭ aatma rahis.
42008003	Joanna, jis ke admi Khoja raha aur jon Heraḍ ke meneja raha, aur Susanna, aur kaafi aur aurat log, jon aapan peisa se Yeeshu aur uske chela log ke madat karat rahin.
42008004	Jab ek baṛa bheeṛ dusra dusra ṭaaun se aay ke Yeeshu ke chaaro taraf jama hoy lagin, tab u ulog ke ek kahaani bataais,
42008005	“Ek ṭaaim ek admi khet meñ bia bowe gais raha. Jab u khet meñ bia chheeṭat raha, tab kuchh bia rasta ke kinaare gir gais, u sab ke goṛ se kachar dewa gais, aur chiṛia aay ke uske khaay lees.
42008006	Kuchh bia chaṭṭaan pe gira, aur jab u jamis, tab uske paani nai mile se sukhaay gais.
42008007	Kuchh bia jañgal jhaaṛi ke beech meñ gira, u sab jamis lekin jhaaṛi u sab ke dabaay dees.
42008008	Aur kuchh bia achchha jameen pe giris, peṛ jamis, aur baṛa hoy ke sao guna fal laais.” Jab Yeeshu kahaani sunaay dees, tab ulog se bolis, “Agar tum log ke lage kaan hei to suno!”
42008009	Yeeshu ke chela log kahaani ke matlab puuchhin.
42008010	Yeeshu jawaab dees, “Tum sab ke Parmeshwar ke raaj ke seekraṭ ke samajh dewa gais hei, dusra log ke kahaani sunaawa jaay hei, ki jisse ulog dekhi lekin dekhe nai paai, aur suni lekin samjhe nai paai.”
42008011	“I kahaani ke matlab i hei, bia Parmeshwar ke vachan hei.
42008012	Jon bia rasta ke kinaare giris raha, i ulog hei, jon sandes sune hei, lekin saitaan aay ke ulog ke dil se vachan leke chala jaay hei, ki kahiñ eise nai hoy ki log vachan pe biswaas kare aur bach jaay.
42008013	Jon bia chaṭṭaan pe gira, i ulog hei jon vachan ke to khusi se le lewe hei, lekin jaṛ nai pakṛe ke kaaran ilog khali thoṛa deri biswaas rakkhe hei, aur ṭesṭ ke ṭaaim gir jaay hei.
42008014	Jon bia jhaaṛi meñ giris, i ulog hei jon vachan sune hei, lekin chinta, aur peisa aur jeewan ke sukh dukh meñ fañs jaay hei, aur eisan log ke fal pake nai paay.
42008015	Jon bia achchha maṭṭi meñ giris, i ulog hei jon vachan ke sune hei, aur achchha bhala samjhe hei. Aur eisane log achchha fal laay hei.
42008016	Koi batti baar ke pyaala ke nichche nai rakkhe hei aur naa to khaṭia ke nichche rakkhe hei. Lekin batti hardam batti rakkhe waala jagha pe rakkha jaay hei, ki jisse jon koi bhi bhittar aai, uske ujera mili.
42008017	Koi eisan cheej lukaan nai hei, jon mile nai sake hei. Aur jon bhi chhipaan cheej hei u to saamne aai.
42008018	Yahi kaaran saaodhaan raho ki tum keise sunta hei! Jon koi ke lage kuchh hei, uske aur dewa jaai, lekin jon log ke lage kuchh bhi nai hei, ulog se to u bhi le lewa jaai jon ulog samjhe hei ki uske lage hei.
42008019	Yeeshu ke amma aur bhaiya log uske lage aain, lekin usse mile nai paain kaahe ke huañ bahut baṛa bheeṛ raha.
42008020	Koi Yeeshu se bolis, “Tumhaar amma aur bhaiya log bahire khaṛa hei aur tum se mile maañge hei.”
42008021	Yeeshu bolis, “Hamaar amma aur bhaiya log, ulog hei jon Parmeshwar ke vachan sune hei aur uske maane hei.”
42008022	Ek roj Yeeshu aur uske chela log bauṭ meñ gain, aur u ulog se bolis, “Aao ham sab laik ke u bagal chali.”
42008023	Aur jab ulog bauṭ meñ jaawat raha, tab Yeeshu soy gais. Achaanak laik pe tufaan aay gais, aur bauṭ ḍuube laga. Ulog museebat meñ paṛ gain.
42008024	Tab ulog jaay ke Yeeshu ke jagaain, “Swaami, Swaami! Ham log ḍuubta hei!” Yeeshu uṭh ke hawa aur halkora ke ḍaaṭis. Hawa aur halkora ruk gais, aur sab saanti hoy gais.
42008025	Tab Yeeshu aapan chela log se bolis, “Kaa tum log ke lage biswaas nai hei?” Lekin ulog to ḍar ke maare aur hairaan hoy ke ek dusra se bole lagin, “I kon hei? I to hawa aur halkora ke bhi hukum dewe hei aur u sab iske baat sune hei!”
42008026	Yeeshu aur uske chela log Galeel ke laik paar kar ke Gerasa ke des meñ pahuñchin.
42008027	Jeise Yeeshu bauṭ se utris, u ṭaaun ke ek admi ulog se milis. U admi meñ dushṭ aatma raha. U bahut roj se nañge ghuumat raha, aur ghar meñ nai lekin kabrastaan meñ rahat raha.
42008028	U Yeeshu ke dekhis aur chillaais, aur uske aage aay ke gir ke jor se bolis, “He Yeeshu, Parmeshwar ke laṛka, tumme ham se kaa kaam hei? Ham binti karta hei hamme nai sataao!”
42008029	U i baat bolis kaahe ke Yeeshu u dushṭ aatma ke hukum dees ki u admi se nikar jaay. U admi ke bhuut hardam hamla karat raha. Aur chaahe uske haath aur goṛ chain se bañdha rahe ya kaṛa pahra rahe, u sab ke tuuṛ dewat raha. Aur tab jon dushṭ aatma rahis, uske jañgal meñ suunsaan jagha pe le jaawat raha.
42008030	Yeeshu usse puuchhis, “Tumhaar naam kaa hei?” U jawaab dees, “Hamaar naam sena hei.” U i khaatir i bolis raha, kaahe ke uske bhittar bahut dushṭ aatma rahin.
42008031	U sab Yeeshu se binti kare lagin ki ulog ke gahira gaddha meñ nai jaay de. (U jagha pe dushṭ aatma log ke saja mile hei, aur ilog ke bhi saja mili.)
42008032	Wahi log ke lage, ek suar ke baṛa jhunḍ charat rahin. Ulog Yeeshu se binti karin, ki u ulog ke suar meñ bhej de, aur Yeeshu wahi karis.
42008033	Tab dushṭ aatma, ulog se nikar ke aur suar meñ ghus gais. Aur u jhunḍ harharaay ke laik meñ kuud gain aur wahiñ ḍuub marin.
42008034	Jab suar charaay waala log i sab dekhin, tab ulog dauṛ ke ṭaaun aur gaaoñ meñ sab bagal i khabar feilaay deen.
42008035	Huañ ke log i dekhe ke waaste aain ki huañ kon cheej bhais raha, aur jab ulog Yeeshu ke lage aain, to dekhe hei ki jon admi meñ dushṭ aatma raha, u achchha hoy gais aur kapṛa pahin ke, Yeeshu ke goṛ ke lage beiṭhis hei. U sab log ḍar gain.
42008036	Tab u sab log jon dekhin raha ki u admi ṭheek hoy gais hei, sab ke jaay ke bataain.
42008037	Tab Gerasa ke agal bagal ke sab log Yeeshu se binti kare lagin ki u huañ se chala jaay, kaahe ke ulog sab ḍar gain. Jab Yeeshu bauṭ meñ chaṛh ke jaay laga,
42008038	tab jon admi se dushṭ aatma nikra raha, u bhi Yeeshu se binti kare laga, “Hamme aapan sañghe le chalo.” Lekin Yeeshu usse bolis,
42008039	“Aapan ghare lauṭ jaao, aur sab log se bataao ki Parmeshwar tumhaar khaatir ketna baṛa baṛa kaam karis hei.” U admi jaay ke puura ṭaaun meñ parchaar kare laga, ki Yeeshu uske waaste ketna baṛa baṛa kaam karis raha.
42008040	Jab Yeeshu lauṭis, tab huañ ek baṛa bheeṛ uske welkam kare ke waaste waiṭ karat raha.
42008041	Tab Jaayras naam ke ek admi, jon huañ ke chech ke agua raha, aay ke Yeeshu ke aage ghuṭna ṭek dees, aur binti karis ki u uske ghare chale,
42008042	kaahe ke uske baarah saal ke eklauti laṛki mare waali rahi. Jab Yeeshu Jaayras ke sañghe jaat raha, tab bheeṛ uske uupar girat paṛat rahin.
42008043	Bheeṛ meñ ek aurat rahi jiske baarah saal se khuun bahe waala bimaari raha, aur u aapan etna peisa ḍokṭa pe kharcha kar dees raha, aur fir bhi u koi ke haath se achchha nai bhais.
42008044	Aur jeise u pichchhe se aay ke Yeeshu ke kapṛa chhuis, uske khuun bahe ke band hoy gais.
42008045	Yeeshu puuchhis, “Hamme kon chhuis?” Sab koi nai bol dees lekin Peeṭa aur uske saathi bolis, “E Swaami! Etna bheeṛ meñ tumhaar chaaro bagal se log tumme dabaay hei aur tumhaar uppar gire hei”
42008046	Lekin Yeeshu bolis, “Koi hamme chhuis hei, kaahe ke ham meñ se sakti nikris hei.”
42008047	U aurat dekhis ki u baat chhupaay nai saki, aur kaapte Yeeshu ke lage aay ke uske goṛ pe gir paṛis. Aur sab ke saamne bataais ki kaahe ke u Yeeshu ke chhuis raha, aur keise u wahi lage achchhi hoy gais hei.
42008048	Yeeshu u aurat se bolis, “Tum aapan biswaas se ab achchhi hoy gayi hei. Ab saanti se chali jaao!”
42008049	Yeeshu baat karat raha, jab Jaayras ke ghar se khabar aais, “Tumhaar laṛki mar gais hei. Ab guru ke tang nai karo.”
42008050	Lekin i sun ke Yeeshu Jaayras se bolis, “Soch nai karo! Khali biswaas rakkho, tumhaar laṛki bach jaai.’.
42008051	Yeeshu uske ghare pahuñch ke, aur khali Peeṭa, Yuhanna, Jeims aur laṛki ke maiya aur bappa ke bhittar le gais.
42008052	Sab koi u laṛki ke mare pe rowat rahin. Lekin Yeeshu bolis, “Ro nai, u laṛki maris nai hei. U to khali sowe hei.”
42008053	Sab log Yeeshu pe hase lagin, kaahe ke ulog jaanat rahin ki laṛki mar gais hei.
42008054	Yeeshu laṛki ke haath pakaṛ ke jor se bolis, “E laṛki uṭho!”
42008055	Uske saas lauṭ aais aur u uṭh ke beiṭh gais. Yeeshu bolis ki uske khaay ke waaste kuchh deo.
42008056	Laṛki ke maiya bappa hairaan rahin, lekin Yeeshu ulog ke rokis ki huañ jon cheej bhais raha, uske baare meñ koi se kuchh nai bataana.
42009001	Yeeshu aapan baarah chela log ke ek sañghe bolaais, aur ulog ke dushṭ aatma nikaare ke aur bimaari ṭheek kare ke sakti aur adhikaar dees.
42009002	Aur ulog ke Parmeshwar ke raaj ke parchaar kare ke aur bimaari ṭheek kare ke khaatir bhejis.
42009003	Aur u bolis, “Rasta ke waaste kuchh nai lena, chale ke waaste naa laaṭhi, naa beg, naa khaana, ya peisa aur hiañ tak ki badle ke khaatir kapṛa bhi nai lena.
42009004	Jon ghar meñ welkam mili, wahiñ ruk jaana, aur fir wahiñ se bida hona.
42009005	Agar koi tumme welkam nai kari, to u ṭaaun se nikarte ṭaaim aapan goṛ ke garda wahiñ jhaaṛ dena. Yahi ulog ke waaste chetaaoni hoi.”
42009006	Tab chela log gaaoñ gaaoñ jaay ke susamaachaar sunaawat rahin aur sab jagha log ke achchha karte, jaat rahin.
42009007	Galeel ke raaja Heraḍ, jab i baat sunis tab u ghabraay gais, kaahe ke bahut log bolin ki Yuhanna, baptisma de waala jinda hoy gais hei.
42009008	Ketna log to i bhi bolin ki Ilaayja dekhaay dees hei, aur kaafi log bolat rahin ki puraana nabi log meñ se ek jinda hoy gais hei.
42009009	Heraḍ bolis, “Yuhanna ke muuṛ to hamahi kaṭwaaya raha, ab i kon hei jis ke baare meñ i sab baat sunaai de hei?” Heraḍ, Yeeshu ke dekhe maañgat raha.
42009010	Tab chela log lauṭ ke aay ke Yeeshu se sab bataain ki ulog kon kon cheej karin raha. Tab u ulog ke alag kar ke Bethseida naam, ek ṭaaun meñ le gais.
42009011	Lekin kaafi log jaan gain ki u kahañ hei, aur uske pichchhe aain. Yeeshu u sab ke welkam karis aur Parmeshwar ke raaj ke baare meñ baat cheet karis aur kaafi log jon achchha bhi hoy maañgat raha ulog ke achchha karis.
42009012	Sanjha ke ṭaaim, baarah chela log Yeeshu ke lage aay ke bolin, “I sab log ke ghare bhej deo ki ilog jaay ke khaana paani ke parband kare aur raat meñ soy ke khaatir jagha khoje, kaahe ke i suunsaan jagha hei.”
42009013	Lekin Yeeshu bolis, “Tumahi ilog ke khaay ke waaste parband karo.” Ulog bolin, “Hamaar lage to khali paañch roṭi aur dui machhri hei. Kaa tum mañgta hei ki ham jaay ke ilog ke waaste khaana khareedi?”
42009014	Huañ pe lagbhag paañch hajaar log rahin. Yeeshu chela log se bolis, “I sab ke laain meñ pachaas pachaas kar ke beiṭhaay deo.”
42009015	Ulog eisehiyeñ karin.
42009016	Tab Yeeshu paañch roṭi aur dui machhri leke, uppar swarag ke bagal dekh ke dhanbaad dees, aur uske tuuṛ tuuṛ ke chela log ke dete gais, ki sab ke baaṭ de.
42009017	Sab koi peṭ bhar ke khaain. Aur baarah baaskeṭ bhar ke bacha kucha ṭukṛa chela log bharin.
42009018	Jab Yeeshu akele preya karat raha, tab uske chela log uske lage rahin. Yeeshu ulog se puuchhis, “Log hamaar baare meñ kon cheej bole hei?”
42009019	Ulog jawaab deen, “Koi bole hei tum Yuhanna, baptisma de waala hei, aur koi bole hei tum Ilaayja hei, aur kuchh log bole hei ki tum puraana nabi meñ se ek hei jon jinda hoy gais hei.”
42009020	“Lekin tum hamme kon cheej bolta hei?” Peeṭa bolis, “Tum Parmeshwar ke bheja Maseeha hei.”
42009021	Yeeshu ulog se bolis ki i baat koi aur se nai bataana.
42009022	Yeeshu i bhi bolis, “Manush ke laṛka ke khaatir dukh uṭhaay ke jaruuri hei, u des ke neta log, baṛa paadri, aur Maozas ke kaanuun ke guru log, ke haath se dukh uṭhaai. Ulog uske ṭhukraai, aur maar ḍaari, lekin teen roj baad jinda hoy jaai.”
42009023	Tab Yeeshu sab se bolis, “Agar koi hamaar pichchhe aay maañge, to apne aap ke bhulaay de. Sab roj aapan kros uṭhaay ke hamaar pichchhe chale.
42009024	Kaahe ke agar koi aapan jaan bachaay maañge to uske khoy dei, lekin jon koi hamaar waaste aapan jaan khoi, u uske bachaai.
42009025	Tumme kon cheej mili, agar tum puura dunia apnaay lega lekin aapan jaan khoy dega?
42009026	Agar tumme hamaar baat se saram lage hei, tab Manush ke laṛka bhi jab u aapan aur aapan Pita ke aur ainjal ke mahima ke sañghe aai to tum se sarmaai.
42009027	Ham sachche bolta hei ki jon sab hiañ khaṛa hei, usman se kuchh log bina Parmeshwar ke raaj dekhe nai mari.
42009028	Lagbhag aaṭh roj ke baad Yeeshu, Peeṭa, Yuhanna, aur Jeims ke sañghe leke pahaaṛ pe preya kare chala gais.
42009029	Jab u preya karat raha, uske chehra ke ruup badal gais, aur uske kapra ekdam ujjar hoy ke chamke lagis.
42009030	Wahi lage Maozas aur Ilaayja huañ aay ke usse baat kare lagin.
42009031	I duuno swarag ke mahima meñ dekhaai deen, aur Yeeshu ke mare ke baare meñ baat cheet kare lagin, jon Yarushalam meñ hoy waala raha.
42009032	Peeṭa aur uske sañghe dui aur chela, neeñd meñ suta rahin. Achaanak ulog uṭhin aur mahima se bhara Yeeshu ke dekhin. Aur sañghe u duuno admi ke bhi dekhin.
42009033	Jab Maozas aur Ilaayja jaay lagin, tab Peeṭa Yeeshu se bolis, “E Swaami, ketna achchha raha ki ham hiañ hei! Ham teen ṭenṭ banaayga, ek tumhaar waaste, ek Maozas ke waaste aur ek Ilaayja ke waaste.” Lekin Peeṭa nai jaanat raha ki u kaa bole hei.
42009034	Peeṭa baat karte raha, ki baadar ulog ke uppar chhaay gais aur ulog ḍar gain.
42009035	Baadar meñ se ek awaaj sunaais, “I hamaar chuna laṛka hei. Iske suno.”
42009036	U awaaj ke baad, ulog khali Yeeshu ke dekhin. Thoṛa deri tak ulog chuppe rahin, aur jon kuchh dekhin raha, uske baare meñ kuchh nai bolin.
42009037	Dusra roj jab ulog pahaaṛ se utrin, tab ek baṛa bheeṛ ulog se milis.
42009038	Ek admi bheeṛ meñ se chillaay ke bolis, “E guru, ham binti karta hei, hamaar eklauta laṛka pe daya karo!
42009039	Ek dushṭ aatma uske pakṛe hei aur u chillaay hei. U iske eise shaik kare hei ki iske muñh se fena nikar aay hei, aur tab tak nai chhoṛe hei jab tak i ekdam thak nai jaay.
42009040	Ham tumhaar chela log se binti kara ki ulog i bhuut ke nikaar de lekin ulog nikaar nai paain.”
42009041	Yeeshu ulog se bolis, “Tum jiddi aur thoṛa biswaas waala log! Ham kab tak tumhaar sañghe rahe paayga aur jon tum karta hei uske sahe paayga?” Tab Yeeshu bolis, “Aapan laṛka ke hamaar lage laao.”
42009042	Jab laṛka ke Yeeshu ke lage laawa jaat raha, tab bhuut uske pakaṛ ke puura shaik kar dees. Yeeshu u bhuut ke ḍaaṭis. Aur u laṛka ke achchha karke, uske bappa ke lauṭaay dees.
42009043	Sab koi Parmeshwar ke mahaan sakti se hairaan rahe gain.
42009044	Sab log u kaam se jon Yeeshu karat raha hairaan rahin, tab Yeeshu aapan chela log se bolis, “Yaad rakhna, jon baat ham tum se bataay waala hei! Manush ke laṛka ke, uske dusman ke hawaale kar dewa jaai.”
42009045	Lekin chela log nai jaane sakin ki Yeeshu kaa bole hei. Uske matlab ulog se lukaan raha. Ulog samajh nai sakin, aur puuchhe se ḍarat rahin.
42009046	Chela ek dusra se laṛe lagin, ki ulog meñ se sab se baṛa kon hei.
42009047	Yeeshu jaanat raha ki ulog kaa soche hei, aur u ek bachcha ke aapan bagal khaṛa kar ke,
42009048	tab u chela log se bolis, “Jab tum hamaar naam se ek bachcha ke welkam karega, tab tum hamme bhi welkam karta hei. Aur jab tum hamme welkam karta hei, tab tum uske bhi welkam karta hei, jon hamme bhejis hei. Kaahe ke tum log meñ se jon sab se chhoṭa hei, wahi sab se baṛa hei.”
42009049	Yuhanna bolis, “E guru, ham ek admi ke dekha, jon tumhaar naam se dushṭ aatma ke nikaarat raha. Ham uske roka, kaahe ke u ham log ke grup ke nai raha.”
42009050	Yeeshu bolis, “Uske nai roko, jon koi tumhaar agaiñsṭ nai hei, u tumhaar sañghe hei.”
42009051	Yeeshu ke swarag jaay ke ṭaaim nagichche raha, aur u Yarushalam jaay ke bichaar karis.
42009052	U aapan kuchh log ke aage bhej dees raha, ki jisse ulog jaay ke Saamri gaaoñ meñ sab taiyaari kari.
42009053	Lekin huañ ke log uske welkam nai karin, kaahe ke u Yarushalam jaat raha.
42009054	I dekh ke uske chela Jeims aur Yuhanna bolin, “E Swaami! Kaa tum mañgta hei ki ham hukum dei aur swarag se aagi gir ke i sab ke bhasam kar dei?”
42009055	Lekin Yeeshu ulog ke ḍaaṭis, “Tum nai janta ki tum kon aatma ke hei. Manush ke laṛka sab log ke naas kare nai aais hei, lekin ulog ke bachaay aais hei.”
42009056	Aur ulog dusra gaaoñ chala gain.
42009057	Jab ulog rasta pe jaat rahin, tab koi bolis, “Tum jahañ jaayga, ham tumhaar sañghe chalega.”
42009058	Yeeshu bolis, “Lomṛi ke gaḍḍha hei aur asmaan ke chiṛia ke ghosla hei, lekin Manush ke laṛka ke to sir rakkhe ke bhi jagha nai hei.”
42009059	Yeeshu ek dusra admi se bolis, “Hamaar pichchhe aao.” Lekin u admi bolis, “E Prabhu, pahile jaay ke ham aapan bappa ke maṭṭi de dei.”
42009060	Yeeshu bolis, “Jon mara hei, ulog ke aapan murda apne gaaṛe deo, lekin tum jaay ke Parmeshwar ke raaj ke baare meñ parchaar karo.”
42009061	Tab koi dusra Yeeshu se bolis, “E Prabhu, ham to tumhaar pichchhe chalega, lekin pahile jaay ke ham aapan ghar ke sab log se bida le lei.”
42009062	Yeeshu usse bolis, “Jon koi aapan haath hal pe rakh ke aur pichchhe taake hei, u Parmeshwar ke raaj ke laayk nai hei.”
42010001	Baad meñ Prabhu bahattar (72) aur admi log ke chunis aur dui dui karke u sab ṭaaun meñ usse aage bhejis jahañ uske jaay ke raha.
42010002	Yeeshu ulog se bolis, “Khet meñ bahut jaada fasal hei, lekin bahut kamti majuur log hei. Yahi kaaran khet ke maalik se bolo, ki u kaaṭe ke waaste majuur bheje.
42010003	Ab jaao, lekin yaad rakhna, ham tumme bheṛiya log ke beech meñ bheṛa ke bachcha ke rakam bhejta hei.
42010004	Aapan sañghe naa to aapan pes, naa to juuta, aur naa beg leke jaana, aur rasta bhar koi ke namaste bhi nai karna.
42010005	Jab bhi koi ghar meñ jaana, to pahile bolna, “I ghar meñ saanti rahe.”
42010006	Agar huañ koi saanti se rahat hoi, to tumhaar saanti uspe rahi nai to u tumhaar lage lauṭ aai.
42010007	Wahi palwaar meñ rahna, wahiñ khaana aur peena jon ulog tumme dei, kaahe ke naukar ke talab to mile ke chaahi. Ek ghar se dusra ghar nai ghuumna.
42010008	Jab tum koi ṭaaun meñ jaayga, aur ulog tumhaar welkam kari, aur kuchh khaay ke dei to khaay lena.
42010009	Huañ ke bimaar log ke achchha karna aur bolna, “Parmeshwar ke raaj tumhaar nagichche aay gais.”
42010010	Lekin agar u ṭaaun ke log tumhaar welkam nai kari, to rasta pe jaay ke bolna,
42010011	“Ham sab tumhaar ṭaaun ke garda jon hamaar goṛ meñ lag gais hei, hiañ pe jhaaṛta hei. Lekin yaad rakkho Parmeshwar ke raaj tumhaar nagichche aay gais hei.”
42010012	Ham tumme bataata hei jon roj nyaay kara jaai, u roj Prabhu u ṭaaun ke dasa Sodom ke dasa se bhi kharaab kar dei.
42010013	E Khuraazin! Aur Bethseida ke log! Tum pe haay! Jon chamatkaari kaam tumhaar sañghe bhais hei, agar u sab Taaya (Tyre) aur Seida meñ kara jaata, to huañ ke log bahut pahile Parmeshwar se maafi maañg leta. Ulog basta ke kapṛa pahin ke aur raakhi pe beiṭh ke, i dekhaatin ki ulog paap se dukhi hei.
42010014	Lekin nyaay ke roj Parmeshwar, Taaya (Tyre) aur Seida ke log pe tum se jaada daya dehkaai.
42010015	E Kafarnahuum ke log, kaa tum sochta hei ki swarag meñ tumme aadar mili! Kabhi nai, tum to narak jaruur jaayga.
42010016	Jon koi bhi tumhaar sune hei, u hamaar bhi sune hei. Jon koi tumme ‘Nai’ apnaay hei, u hamme bhi “Nai’ apnaay. Aur jon bhi hamme ‘Nai’ apnaai, u jon hamme bhejis hei, uske bhi ‘Nai’ apnaai.
42010017	Jab u bahattar (72) log lauṭin, to ulog bahut khusi rahin. Ulog bolin, “E Prabhu, tumhaar naam se to dushṭ aatma bhi hamaar baat maanat rahin!”
42010018	Yeeshu ulog se bolis, “Ham saitaan ke, bijli ke rakam swarag se girte dekha hei.
42010019	Ham tum log ke saañp aur bichchhu ke kachre ke aur tumhaar dusman, saitaan ke taagat ke uppar hak dia hei. Tumme kuchh haani nai hoy sake hei.
42010020	Lekin isse khusi nai hona, ki dushṭ aatma tumhaar bas meñ hei. Lekin i kaaran khusi hona ki tumhaar naam swarag meñ likha gais hei!”
42010021	Wahi ṭaaim, Yeeshu u khusi jon Pawitr Aatma ke bagal se aais raha, usse bhar gais, aur bolis, “E Pita, swarag aur dharti ke Prabhu, ham tumme dhanbaad deta hei, ki tum i sab baat paṛha likha aur samajhdaar log se chhipaay ke rakkha, aur saadhaaran log ke saamne laaya. Haañ Pita ji, yahi tumme achchha laga.
42010022	Hamaar Pita hamme sab kuchh de dees hei, aur wahi hei jon laṛka ke jaane hei. Aur Pita ke bhi khali laṛka jaane hei. Aur laṛka aapan baap ke baare meñ bataay maañge hei, ki jisse sab koi uske baare meñ jaane sake.”
42010023	Tab Yeeshu aapan chela log ke bagal ghuum ke chuppe se bolis, “Tum pe aasheesh hei ki jon tum i sab dekhta hei!
42010024	Ketna raaja aur nabi log, i sab dekhe aur sune maañgat rahin, jon tum abhi dekha aur suna hei. Lekin ham tum se bataata hei, ki ulog naa to kuchh dekhin aur naa to kuchh sunin.”
42010025	Ek Maozas ke kaanuun ke guru uṭh ke Yeeshu se puuchhis, “Guru, ham kon cheej kari ki hamme anant jeewan mile?”
42010026	Yeeshu jawaab dees, “Baaibal meñ kon cheej likhaan hei? Tum uske keise samajhe sakta hei?”
42010027	U admi jawaab dees, “Baaibal meñ likha hei, ‘Tum aapan Prabhu Parmeshwar se aapan puura man aur jaan se aur aapan puura taagat, aur aapan puura buddhi se prem karo. Aur aapan paṛosi se bhi apne rakam prem karo.’ ”
42010028	Yeeshu bolis, “Tum hamme raaiṭ jawaab dia hei. Agar eisehiyeñ karte rahega, tab anant jeewan mil jaai.”
42010029	Lekin u admi janaay maañgat raha ki u sab kuchh jaane hei, aur Yeeshu se ek aur sawaal puuchhis, “Hamaar paṛosi kon hei?”
42010030	Yeeshu bolis, “Ek admi raha, jon Yarushalam se Jeriko jaat raha, rasta meñ uske ḍaaku log gher leen, aur uspe hamla kar deen. Uske kapṛa utaar ke, aur maar peeṭ ke uske adhmara kar ke, wahiñ chhoṛ ke chala gain.
42010031	Ek paadri wahi rasta se jaat raha, lekin jab u choṭaan admi ke dekhis, tab u dusra bagal se chala gais.
42010032	Wahi rakam ek Levi bhi wahi rasta se aais, aur u choṭaan admi ke dekhis aur u bagal se chala gais.
42010033	Tab ek Saamri jon ghuume nikra raha, wahi rasta se aais, aur u choṭaan admi ke dekh ke daya karis.
42010034	Aur uske lage aay ke uske ghaao pe tel aur waain ḍaar ke uske marham paṭṭi karis, aur gadha pe beiṭhaay ke ek hoṭel le gais, aur wahiñ uske dekh bhaal karis.
42010035	Dusra roj sabere u hoṭel ke maalik ke dui chaañdi ke sikka deke bolis, “Iske dekh bhaal karna aur jab ham lauṭ ke aayga, tab jetna bacha kucha rahi ham sab bhar dega.”‘
42010036	Tab Yeeshu puuchhis, “I teeno meñ se kon uske paṛosi hei, jon ke ḍaaku log maar ke choṭ pahuñchaain raha?”
42010037	U ṭeecha jawaab dees, “Wahi jon uspe taras khaais raha.” Yeeshu bolis, “Jaao, aur eisehiyeñ karo!”
42010038	Yeeshu aur uske chela log jaate jaate ek gaaoñ pahuñchin, aur huañ pe Maatha naam ke ek aurat ulog ke welkam karis aur ghare le gais.
42010039	Maatha ke ek bahini rahi, jiske naam Meri raha, aur jon Prabhu ke goṛ ke lage beiṭh ke uske updes sunat rahi.
42010040	Maatha kaam karte karte dukhi hoy gais aur u Yeeshu ke lage jaay ke bolis, “E Prabhu, kaa tumme koi parwaah nai, ki hamaar bahini sab kaam hamaar uppar chhoṛ dees hei? Usse bolo ki u aay ke hamaar madat kare!”
42010041	Prabhu jawaab dees, “Maatha, Maatha! Tum bahut baat ke waaste wari karti aur dukhi hoti hei,
42010042	lekin ek baat ke jaruuri hei. Meri wahi cheej chunis, jon sab se achchha hei, aur u usse nai chheena jaai.”
42011001	Ek roj ek jagha pe Yeeshu preya karat raha, tab uske ek chela usse bolis, “Prabhu, hamme preya kare ke sikhaao wahi rakam jeise Yuhanna aapan chela log ke sikhaais raha.”
42011002	Yeeshu usse bolis, “Jab tum preya karo, to bolo, ‘E Pita, madat kar ki tumhaar naam pawitr maana jaay, aay ke aapan raaj banaao.
42011003	Hamaar din bhar ke roṭi, hardam hamme dena.
42011004	Hamaar paap ke maafi karna, Jeise ham u sab ke maaf karta hei jon hamaar sañghe kharaab karis hei. Aur hamme ṭesṭ meñ nai laana.’ ”
42011005	Tab Yeeshu aapan chela log se bolis, Maan lo tum meñ se ek aadha raat ke aapan dost ke lage gay aur bolis, ‘Dost, hamme teen roṭi deo.
42011006	Hamaar ek dost hamaar ghare ghuume aais hei, lekin uske khaatir hamaar lage kuchh khaana nai hei!’
42011007	Aur maan lo u dost ghar meñ se bole, ‘Hamme tang nai karo! Palla band hei, aur hamaar sab laṛkan aur ham sota hei. Aur ham uṭh ke tumme kuchh nai de sakta.’
42011008	U tumhaar dost hei, fir bhi u uṭh ke tumme roṭi nai de hei. Lekin agar tum sarmaayga nai aur fir se usse mañgte rahega, tab u jaruur uṭh ke tumme jetna tum maañgega, otna dei.
42011009	Yahi kaaran ham tum se bolta hei, maañgo to tumme mili, khojo to tum paayga, nok karo to tumhaar khaatir khola jaai.
42011010	Kaahe ki jon koi maañgi, uske mili, jon khoji, u paai, aur jon nok kari, uske khaatir khola jaai.
42011011	Tum meñ se kon eisan baap hei ki jab tumhaar laṛka roṭi maañgi, to tum uske patthar dega, ya machhri maañgi to tum uske saañp dega?
42011012	Tum meñ se kon aapan laṛka ke añḍa ke badle bichchhu dei?
42011013	Tum kharaab hoy ke bhi aapan laṛkan ke achchha achchha cheej deta hei. To tumhaar swarag ke Pita se, agar koi Pawitr Aatma maañgi to u dewe ke waaste hardam taiyaar rahi.”
42011014	Yeeshu ek dushṭ aatma, jon guuñgi rahi, ek admi ke bhittar se nikaaris. Aur jeisehiyeñ u guuñgi aatma nikar gais, u admi baat kare laga, aur huañ pe jon bheeṛ rahis, u sab ekdam hairaan hoy gais.
42011015	Lekin kuchh admi log bolin, “I Baalazbul jon dushṭ aatma log ke agua hei, wahi iske sakti de hei ki i dushṭ aatma ke bahire nikaare sake!”
42011016	Kuchh aur log bhi Yeeshu ke ṭesṭ kare maañgat rahin. Aur ulog asmaan se ek saain maañgin.
42011017	Lekin Yeeshu jaanat raha ki ulog kon cheej soche hei, aur u bolis, “Ek raaj meñ jahañ sab koi ek dusra se jhagaṛe hei, u raaj ke naas hoy jaai. Aur ek ghar meñ jahañ jhagṛa hoy hei, uske bhi naas hoi.
42011018	Agar saitaan apne meñ jhagṛa kare, to uske raaj keise chali? Tum log bolta hei ki ham Baalazbul ke sahaara se dushṭ aatma ke nikaarta hei.
42011019	Agar ham Baalazbul ke sahaara se dushṭ aatma ke nikaarta hei, tab jon sab tumhaar pichchhe chale hei, u sab kiske sahaara se dushṭ aatma ke nikaare hei? Ulog bhi tum se yahi jaane maañgi.
42011020	Lekin agar ham Parmeshwar ke taagat se dushṭ aatma nikaarta hei, to Parmeshwar ke raaj tumhaar lage aay gais hei.
42011021	Agar ek tagṛa admi apne aap hatiaar leke aapan ghar ke rakhwaali kare, to uske ghar baar bacha rahi.
42011022	Lekin agar ek usse bhi tagṛa admi aay ke uske haraay de, tab u wahi hatiaar jon pe ghar waala ke bharosa raha, sab leke chala jaai. Aur fir u luuṭmaari ke sab cheej baaṭ dei.
42011023	Jon hamaar sañghe nai hei, u hamaar agaiñsṭ hei. Agar tum hamaar sañghe anaaj nai baṭorta, tab tum uske chhitraata hei.”
42011024	“Jab ek dushṭ aatma ek admi meñ se nikre hei, tab u araam kare ke waaste ek jagha khoje hei. Aur jab uske weisan jagha nai mile hei, tab u bole hei, ‘Ham wahiñ lauṭ jaayga jahañ se ham nikra hei.”‘
42011025	Jab u huañ lauṭe hei, tab u ghar ke safa aur sab kuchh ṭheek ṭhaak dekhe hei,
42011026	aur tab u jaay ke apne se kharaab saat aur dushṭ aatma ke bolaay le hei, aur ghar meñ ghus jaay hei aur wahiñ rahe lage hei. Ab to u ghar ke admi ke dasa to pahile se bhi aur kharaab hoy jaay hei.
42011027	Jab Yeeshu baat karat raha, to bheeṛ meñ se ek aurat bol paṛi, “Khus kismat hei u aurat jon tumme peida karke baṛa karis hei!”
42011028	Lekin Yeeshu bolis, “I sach hei, lekin ulog khush kismat hei jon Parmeshwar ke vachan sune hei aur uspe chale hei!”
42011029	Jeise jeise bheeṛ jaada hote raha, Yeeshu aage bolte raha, “I jamaana ke log bahut kharaab hei, tum sab khali saain khojta hei, aur ilog ke to khali Jona ke saain ke chhoṛ ke aur koi saain nai mili.
42011030	Jeise Jona, Ninweh ke log ke khaatir ek saain raha, wahi rakam Manush ke laṛka bhi i jamaana ke log ke waaste saain hoi.
42011031	Jab nyaay ke roj aai, tab saauth ke raani, Sheeba, i jamaana ke log ke beech meñ khaṛi hoy ke ulog pe dos lagaai, kaahe ke u bahut duur se Soloman ke gyaan ke baat sune aais hei, lekin hiañ to u hei jon Soloman se bhi baṛa hei.
42011032	Ninweh ke log bhi tumhaar sañghe khaṛa hoy ke tum pe dos lagaai, kaahe ke ulog Jona ke updes sun ke apne aap ke badlin, lekin hiañ to u hei jon Jona se bhi baṛa hei.”
42011033	“Koi bhi batti jaraay ke pyaala ke nichche ya kahiñ aur chhipaay ke nai rakkhe hei, lekin uske aur uppar ke jagha pe rakkhe hei ki jisse jon koi bhi ghar meñ aai u laaiṭ dekhi.
42011034	Tumhaar aañkhi tumhaar deñhi ke roshni hei. Jab tumhaar aañkhi ṭheek hei, tab tumhaar deñhi roshni se bhara hei. Lekin agar tumhaar aañkhi achchha nai hei, tab tumhaar deñhi meñ bhi añdhera bhar jaay hei.
42011035	To shua rahna ki tumhaar jon roshni hei, u añdhera nai hoy jaay.
42011036	Jab tumhaar deñhi meñ roshni hei, tab koi bhi bhaag añdhera nai rahi, sab bagal khali añjora hee añjora rahi, wahi rakam jeise jab batti bara rahe hei, tab sab bagal añjora rahe hei”
42011037	Jab Yeeshu sab bol lees, tab ek Farisi uske aapan ghare khaana pe bolaais. Yeeshu jaay ke khaana khaay beiṭhis.
42011038	U Farisi hairaan rahe gais, jab dekhis ki khaana khaay se pahile Yeeshu aapan haath nai dhois.
42011039	Lekin Prabhu Yeeshu usse bolis, “E Farisi log, tum to bartan aur pyaala bahire se dhoy deta hei, lekin bhittar se to tum laalchi, aur dushṭ hei.
42011040	Tum muurakh log! Kaa Parmeshwar duuno bahire aur bhittar nai banaais?
42011041	Lekin, jon bhi kuchh tumhaar lage hei, agar gareeb meñ baaṭ dega, to jon bhi kuchh tum karega usse Parmeshwar khusi rahi.
42011042	“Lekin E Farisi log! Tum pe haay! Tum pudeena, sudaab aur sab rakam ke masaala ke daswa bhaag to de deta hei, lekin tum log dhoka deta hei aur Parmeshwar se pyaar nai karta. Tum sab ke ek rakam dekho aur sab pe daya karo, aur aapan daswa hissa bhi deo.”
42011043	“E Farisi log! Afsos hei tumpe! Chech meñ tum sab se aage waala kursi mañgta hei, aur mañgta hei ki bajaar meñ sab koi tumme haath joṛ ke namaste kare.
42011044	Tumhaar waaste i ketna kharaab hei! Tum sab to ulog ke rakam hei, jon bina jaane kabar ke uppar se chal de hei.”
42011045	Ek Maozas ke kaanuun pe chale waala bolis, “E guru, eise baat bol ke to tum hamaar apmaan karta hei!”
42011046	Yeeshu jawaab dees, “Tum kaanuun maane waala log pe bhi bahut afsos hei! Kaahe ke tum, sab pe khuub bojha laad deta hei, aur madat kare ke waaste ek uñgri bhi nai uṭhaata.
42011047	Tum sach much museebat meñ hei. Kaahe ke tum u nabi log ke waaste kabar banaaya hei, jon ke tumhaar baap daada log hatya kar deen raha.
42011048	Tum sab sochta hei ki tum raaiṭ kaam karta hei, nai to tum ulog ke waaste kabar nai banaata jon ke tumhaar baap daada maar ḍaaris raha.”
42011049	Yahi sab tumhaar kharaab kaam ke kaaran, Parmeshwar ke buddhi bolis, “Ham tumhaar lage nabi aur chela log ke bhejega. Aur tum usman se kuchh ke to hatya kar dega aur baaki ke sataayga.
42011050	Yahi kaaran abhi tak jetna nabi ke khuun, dunia ke suru hoy se bhais hei, uske saja ab sab log ke mili.
42011051	Isman Aibal se le ke Zekraaya ke khuun tak ke saja mila hei, jon ke hatya Parmeshwar ke ghar meñ bedi ke beech meñ bhais raha. Tum sab to jaruur iske saja bhuktega.”
42011052	“Tum kaanuun ke guru log ke khaatir ketna dukh ke baat hei! Tum to gyaan ke chaabhi apnaay lia hei, lekin bhittar khud nai jaata hei aur jon jaay maañge hei, uske bhi rokta hei.”
42011053	Jab Yeeshu huañ se jaay waala raha, tab Farisi aur ṭeecha log uske saja de ke soche lagin. Ulog Yeeshu se bahut cheej ke sawaal jawaab karin,
42011054	ki jisse ulog uske fasaay sake aur ulṭa baat pe pakaṛ le.
42012001	Jab ki hajaar meñ log Yeeshu ke agal bagal jama hoy gain, hiañ tak ki dhakkam dhukka aur ek dusra ke uppar girat paṛat rahin, tab Yeeshu sab se pahile aapan chela log se bolis, “Farisi log ke jhuuṭa parchaar se bach ke rahna. Ulog to yahi rakam ke log ke beokuuf banaay hei.
42012002	Jon kuchh bhi lukaan hei u saamne aai, aur sab seekraṭ bhi saamne aai.
42012003	Jon kuchh bhi tum añdhera meñ bolega u sab ujaala meñ sunaai dei, aur jon bhi tum band ruum meñ fusfusaayga, u chhat pe se parchaar kara jaai.”
42012004	“E dost, ham tum sab se bataata hei, log se nai ḍarna. Ulog tumme maar dei, lekin uske baad, ulog aur kuchh nai kare sake hei.
42012005	Khali Parmeshwar hei jisse, tumme ḍare ke hei. U khali tumhaar jaan nai lei, lekin u tumme narak meñ bhi feke sake hei. Yahi khaatir khali Parmeshwar hei jisse tum ḍaro!”
42012006	“Kaa paañch chiṛia khali dui peisa meñ nai bikaay hei? Lekin Parmeshwar usman se ek ke bhi nai bhulaay hei.
42012007	Hiañ tak ki tumhaar muuṛ ke ek ek baar bhi gina gais hei. Yahi khaatir, nai ḍaro! Tum to bahut chiṛia se bhi jaada keemti hei!”
42012008	“Agar tum sab ke bataayga ki tum hamaar hei, tab Manush ke laṛka, Parmeshwar ke ainjals se bataai ki tum sab hamaar pichchhe chalta hei.
42012009	Lekin agar tum log manush ke saamne hamme nai apnaayga, tab tum log bhi Parmeshwar ke ainjal ke saamne nai apnaawa jaayga.
42012010	Agar tum Manush ke laṛka ke agaiñsṭ baat karega, tab tum maaf kar dewa jaayga, lekin agar tum Pawitr Aatma ke agaiñsṭ baat karega, tab tum maaf nai kara jaayga.”
42012011	“Jab tumme ofisa log ke saamne laawa jaai, tab tum chinta nai karna ki tum aapan bachaao meñ kaa bolega.
42012012	Kaahe ke Pawitr Aatma tumme wahi ṭaaim bataai ki tumme kon cheej bole ke hei.”
42012013	Bheeṛ meñ se ek admi Yeeshu se bolis, “Guru, hamaar bhaiya se bolo ki u hamaar sheya, jon hamaar bappa ham log ke khaatir chhoṛ gais raha, hamme de de.”
42012014	Yeeshu usse bolis, “Hamme kon u adhikaar dees hei ki ham tum log ke jaj bani aur sheya baaṭi?”
42012015	Tab Yeeshu ulog se bolis, “Saaodhaan raho, aur laalach se apne aap ke bachaao, kaahe ke koi ke jeewan uske dhan daulat se baṛa nai hoy hei.”
42012016	Aur Tab Yeeshu i kahaani sunaais, Ek dhani admi ke khet meñ khuub fasal bhais,
42012017	aur u aapan man meñ sochis, “Ham kon cheej kari? Hamaar lage to i sab rakkhe ke etna baṛa jagha nai hei.”
42012018	Baad meñ u bolis, “Ham janta hei ki hamme kon cheej kare ke hei. Ham aapan i godaam tuuṛ ke aur baṛa godaam wahiñ pe banaayga, aur wahi meñ ham aapan sab anaaj aur baaki cheej bhi rakkhega.
42012019	Aur tab ham apne aap se bolega, ‘Tum aapan waaste bahut saal ke khaatir cheej baṭor lia hei. Ab jio! Khaao, pio, aur mauj masti karo!’
42012020	Lekin Parmeshwar usse bolis, ‘Beokuuf! Tum aaj raat ke mar jaayga. Tab jon sab cheej tum baṭora hei u kiske hoi?”’
42012021	“Eisane u admi hei jon aapan waaste peisa baṭore hei, lekin Parmeshwar ke najar meñ dhani nai hei.”
42012022	Tab Yeeshu aapan chela log se bolis, “Ham tum log se bataata hei ki aapan jeewan ke waaste wari nai karo! I nai socho ki tum kon cheej khaayga aur kon cheej pahinega.
42012023	Khaana aur kapṛa se kahiñ jaada baṛh ke jeewan hei.
42012024	Kaua ke dekho! Ulog naa to kuchh bowe hei aur naa to kaaṭe hei, aur ulog ke lage rakkhe ke waaste jagha bhi nai hei. Lekin Parmeshwar u sab ke dekh bhaal kare hei! Aur tum to i chiṛia se jaada keemti hei!
42012025	Tum log meñ se kon hei jon wari kare se aapan jeewan lamba kare lei?.
42012026	Agar tum chhoṭa chhoṭa kaam nai kare sakta tab aur baat ke wari kaahe karta?
42012027	Dekho keise jañgli fuul fulaay hei! Ulog mehnat kar ke aapan kapṛa nai banaay hei. Aur i bhi sun lo, Soloman bhi aapan sab peisa se, i fuul ke rakam kapṛa nai pahine sakis.
42012028	Parmeshwar to jañgli graas ke bhi jon aaj hei aur kal aagi meñ feñk dewa jaai, u sab ke sundar sundar kapṛa pahinaay hei, to tumme kaahe nai pahinaai? Tumhaar biswaas ketna chhoṭa hei!
42012029	Wari nai karo ki kaa khaay ke hei aur kaa piye ke hei.
42012030	Khali wahi log jon Parmeshwar ke nai jaane hei, i sab cheej ke khaatir wari kari. Tumhaar Pita jaane hei ki tumme kaa chaahi.
42012031	Khali Parmeshwar ke raaj ke khojte raho, aur baaki sab kuchh tumme mil jaai.
42012032	“E hamaar chhoṭa chela log ke jhunḍ, ḍaro nai! Tumhaar Pita tumme raaj de maañge hei.
42012033	Jon kuchh bhi tumhaar lage hei, u sab bech ke aur gareeb meñ baaṭ deo. Aapan waaste eisan pes banaao jon kabhi faṭi nai, iske matlab hei ki swarag meñ eisan dhan baṭoro, jahañ naa to koi choraay sake hei aur naa to usman koi kirwa paṛe sake hei.
42012034	Tumhaar dil wahiñ laga rahi jahañ tumhaar khajaana hei.”
42012035	“Hardam taiyaar raho aur aapan batti baare raho,
42012036	ṭheek u naukar log ke rakam jon aapan maalik ke saadi meñ se lauṭe tak waiṭ kara kare hei. Jeise u aay ke nok kare hei, naukar wahi lage palla khol de hei.
42012037	U naukar log ketna khush naseeb hei, jon ke maalik lauṭe pe ulog ke jagte aur taiyaar paay hei! Ham tum se bataata hei ki u maalik aapan koṭ utaar ke aur aapan naukar ke beiṭhaay ke khaana khawaai aur sewa kari.
42012038	U naukar log khush naseeb hei jon ke maalik ulog ke taiyaar paay hei, chaahe u aadha raat ke aay ya dusra roj sabere!
42012039	I yaad rakhna ki agar ghar ke maalik janta ki kab chor aai, tab u aapan ghar meñ chori nai hoy deta.
42012040	Yahi kaaran hardam taiyaar raho, kaahe ke koi nai jaane hei ki Manush ke laṛka kab aai.”
42012041	Tab Peeṭa bolis, “E Prabhu, i kahaani khali tum ham se bataata hei, ki sab log se?”
42012042	Prabhu jawaab dees, “Eisan laayk aur samajhdaar naukar kon hei? I wahi hei jon ke maalik aapan sab naukar ke uppar ke leeḍa banaay hei ki u sab log ke ṭaaim se bhojan paani dei.
42012043	Khush naseeb hei u naukar jiske maalik jab lauṭe to uske weisaiyeñ karte paay!
42012044	Ham tum se bataata hei ki maalik eisan naukar ke aapan puura kaarbaar sambhaale ke de dei.
42012045	Lekin agar u naukar aapan man meñ i baat soche, ki uske maalik ke lauṭe meñ deri hei, aur baaki naukar ke maare peeṭe, aur apne khaay piye meñ laga rahe aur nasa meñ hoy jaay.
42012046	Aur eise hoi ki maalik wahi roj lauṭi jon roj uske koi waiṭ nai karat hoi, aur tab kaa hoi, uske maalik uske kaṛa se kaṛa saja deke bahire ulog ke sañghe chhoṛ dei jon pe bharosa nai kara jaay sake hei.
42012047	Agar naukar log u kaam kare ke taiyaar nai rahe hei, jon ulog ke maalik chaahe hei, tab ulog ke bahut maar lagi.
42012048	Lekin u naukar jon nai jaane ki ulog ke maalik kon cheej maañge hei, aur maar khaay ke kaam kare hei, to ulog ke kamti maar paṛi. Jon ke sab se jaada dewa gais hei, usse jaada maañga jaai, aur jon ke bahut jaada dewa gais hei, usse to aur jaada maañga jaai.”
42012049	“Ham dharti pe aagi lagaay aaya hei, aur yahi mañgta hei ki u jaldi se sulag jaay!
42012050	Hamme to abhi ek baptisma lewe ke hei, aur jab tak u hoy nai jaai, hamme bahut dukh sahe ke paṛi!
42012051	Kaa tum samajhta hei ki ham hiañ mel karaay aaya hei? Nai, ham to alag kare aaya hei.
42012052	Kaahe ki ab se jon ghar meñ paañch log hei, ulog meñ aksar jhagṛa hote rahi, teen ke agaiñsṭ dui, aur dui ke agaiñsṭ teen.
42012053	Sab ek dusra ke agaiñsṭ rahiyeñ, baap, beṭa ke aur beṭa, baap ke. Maañ, beṭi ke aur beṭi, maañ ke. Saas, bahu ke aur bahu, saas ke.”
42012054	Yeeshu bheeṛ se bolis, “Jab tum wesṭ se baadar aate dekhta hei, tab tum bolta hei, ‘Paani barsi,’ aur barse bhi hei.
42012055	Jab saauth se hawa chale hei, tab tum bolta hei, ‘Bahut jaada garam paṛi,’ aur weisaiyeñ hoy hei.
42012056	E muurakh log! Tum dharti aur asmaan dekh ke bataay sakta hei ki kaa hoy waala hei, lekin tum i nai janta ki abhi kaa hoy waala hei?”
42012057	“Kaahe nai tum apne aap samajh jaata hei ki kon raaiṭ cheej kare ke hei?
42012058	Jab koi tum pe dos lagaay hei, koṭ jaay se pahile uske hal kar leo. Agar tum eise nai kara to jaj ke aage ghaseeṭa jaayga. Aur tab jaj tumme jel ke adhikaari ke de dei, huañ tumme jel meñ band kar dewa jaai.
42012059	Tum huañ se nai chhuuṭ paayga jab tak ek ek senṭ nai chukaay dega.”
42013001	Wahi ṭaaim Yeeshu ke bataawa gais ki Paaylaṭ kuchh Galeeli log ke marwaais raha jab ulog balidaan chaṛhaay gain raha.
42013002	Yeeshu jawaab dees, “Kaa tum samajhta hei ki ilog jon maara gain raha, u baaki Galeeli log se jaada paapi rahin, aur yahi kaaran u sab ke i dasa bhais raha?
42013003	Hargiz nai! Lekin tumme ham bataata hei ki agar tum nai pastaayga, to tum sab bhi maara jaayga.
42013004	U aṭhaara (18) log ke sañghe kon cheej bhais raha, jon log ke uppar Shiloh ke ṭaawa (tower) gira aur u sab dab ke mar gain. Kaa tum samajhta hei ki ulog Yarushalam meñ rahe waala log se jaada kharaab log rahin?
42013005	Hargiz nai! Lekin jab tak tum nai pastaayga, tum sab bhi yahi rakam naas hoy jaayga.”
42013006	Yeeshu ulog ke i kahaani sunaais, “Ek admi ke ek añguur ke khet raha aur usman ek anjeer ke peṛ bhi bois raha. Ek roj u admi usman se anjeer khoje gais, lekin uske ek bhi nai mila.
42013007	Tab u gaaḍna ke bolaay ke bolis, ‘Ham teen saal se i anjeer ke peṛ meñ fal khojte raha, lekin ek bhi nai mila. Iske kaaṭ ḍaaro! Khaahe ke jhuuṭṭe ke i jagha ghere hei?’
42013008	Gaaḍna jawaab dees, ‘Maalik, i saal iske aur rahe deo, ham iske chaaro taraf khod ke khaad ḍaarega.
42013009	Aay waala saal agar isman fal nai lagi to jaruur ham iske kaaṭ dega.’ ”
42013010	Ek sabat ke roj Yeeshu ek Yahuudi ke parchaar kare waala jagha pe parchaar karat raha.
42013011	Wahiñ pe ek aurat rahi jon ke aṭhaara saal se dushṭ aatma bimaar rakkhis raha, uske kamar ṭehṛa hoy gais raha aur u koi rakam se seedha nai hoy sakat rahi.
42013012	Jab Yeeshu uske dekhis, tab aapan lage bolaay ke usse bolis, “E aurat, tum ab aapan bimaari se achchhi hoy gayi hei.”
42013013	U aurat ke uppar haath rakkhis, aur wahi lage u seedha khaṛi hoy gais aur Parmeshwar ke baṛaai kare lagis.
42013014	Huañ ke jon dekh bhaal karat raha, u Yeeshu pe bahut gussa bhais, kaahe ke u sabat ke roj koi ke achchha karis raha. Aur tab u sab log se bolis, “Ek hapta meñ chhe roj hoy hei jab hamme kaam kare ke rahe hei. Aur wahi ṭaaim aay ke aapan bimaari dekhaao, sabat ke roj nai.”
42013015	Prabhu tab jawaab dees, “Tum log kon ke bahkaay mañgta hei? Kaa tum meñ se koi aapan beil ya gadha ke khol ke sabat ke roj paani piaay nai le jaata hei?
42013016	I aurat jon Abraham ke gharaane ke hei, saitaan iske aṭhaara saal tak jakaṛ ke rakkhe raha. Kaa sabat ke roj iske bañdhan se mukti nai mile sake?”
42013017	Yeeshu ke jawaab se sab dusman log sarmaay gain. Lekin aur jon log huañ rahin, u sab khusi bhain i dekh ke ki Yeeshu keisan keisan kaam kare hei.
42013018	Yeeshu tab bolis, “Parmeshwar ke raaj keisan hei? Uske ham kis se tulna kari?
42013019	U eisan hei ki jab koi ek raai ke daana le jaay ke gaaḍan meñ boy de hei. Daana jame hei aur ek baṛa peṛ hoy jaay hei, aur chiṛia usman aapan ghosla banaay hei.”
42013020	Yeeshu fir se bolis, “Parmeshwar ke raaj ke tulna ham kisse kari?
42013021	I eisan hei ki jab ek aurat aaṭa ke tisra hissa meñ yeesṭ milaay hei. Aur thoṛa deri meñ sab aaṭa fuul ke ḍher hoy jaay hei.”
42013022	Yeeshu, nagar nagar, gaaoñ gaaoñ parchaar karte karte, Yarushalam ke bagal chala jaat raha.
42013023	Tab koi usse puuchhis, “E Prabhu, kaa khali thoṛa log hee bache saki?” Yeeshu jawaab dees,
42013024	“Patra palla se bhittar jaay ke kosis karo! Ham tum log se bataata hei ki bahut log patra palla se bhittar jaay ke kosis kari lekin jaay nai paai.
42013025	Jab ghar ke maalik uṭh ke ghar ke palla band kar de hei aur tum bahire khaṛa hoy ke palla nok karta hei, ‘E Swaami, hamaar waaste palla khol deo!’ Tab u boli, 'Ham tumme nai janta! tum kahañ se aaya hei.’
42013026	Tab tum bolega, ‘Ham to tumhaar sañghe khaaya pia, aur tum to hamaar ṭaaun meñ parchaar kara!”
42013027	Lekin u boli, ‘Ham to tumme sachche ke nai janta hei! E dushṭ log! Ham se duur hoy jaao!’
42013028	Tab tum daañt peesega aur royga kaahe ke tum Parmeshwar ke raaj meñ Abraham, Aayzak, Jaykab aur sab nabi ke dekhega, jab tum log ke bahire feka jaai.
42013029	Aur tab log eesṭ aur wesṭ, noth aur saauth se aay ke Parmeshwar ke raaj meñ bhojan kari.
42013030	Aur dekhna, jon pichchhe hei, u aage hoy jaai, aur jon koi aage hei u sab pichchhe rahe jaai.”
42013031	Ṭheek wahi ṭaaim kuchh Farisi aay ke Yeeshu se bolin, “Hiañ se chala jaao, kaahe ke Heraḍ tumme maare maañge hei.”
42013032	Yeeshu ulog se bolis, “U lomṛi se jaay ke bolo, ‘Ham aaj aur kal dushṭ aatma ke nikaarta hei aur bimaar log ke achchha karta hei aur tisra roj hamaar kaam khalaas hoy jaai.’
42013033	Lekin hamme aaj, kal aur parso jaruur jaay ke hei. Kaahe ke i hoy nai sake ki koi nabi Yarushalam ke bahire maara jaai.”
42013034	“E Yarushalam! E Yarushalam! Tumhaar log to nabi log ke maar deen hei aur jon jon tumhaar lage bheja gain hei, ulog ke patthar se maarin hei! Ketna dafe ham mañgta raha ki jeise murgi aapan bachcha ke aapan pañkha ke nichche lukaay le hei, wahi rakam tumhaar bachchan ke saathe ham bhi kari.
42013035	Dekho, ab tumhaar Mandir ujaaṛa jaai, aur tum hamme u ṭaaim tak nai dekhega jab tak i nai bolega, ‘Ki dhann hei u jon Prabhu ke naam se aay hei!”
42014001	Ek sabat ke roj, jab Yeeshu ek khaas Farisi ke ghare khaana khaay gais raha, tab uske bagal sab log dhyaan se dekhat rahin.
42014002	Aur achaanak huañ pe ek admi aais jiske haath aur goṛ fuula raha.
42014003	Yeeshu, Farisi log aur ruuls banaay waala baṛkua log se puuchhis, “Kaa i ṭheek hei ki sabat ke roj koi ke changa kara jaay?”
42014004	Lekin ulog chuppe rahin aur kuchh nai bolin. Yeeshu u bimaar admi ke haath pakṛis aur uske ṭheek kar ke ghare bhej dees.
42014005	Tab Yeeshu ulog se puuchhis, “Agar tum meñ se koi ke bul ya laṛka kuaañ meñ gir jaay tab kaa tum uske wahiñ chhoṛ dega kaahe ki u sabat ke roj hei, aur uske wahi lage bahire nai nikaarega?”
42014006	Ulog ke paas koi jawaab nai raha.
42014007	Jab Yeeshu dekhis ki kon rakam pahuna log aapan aapan waaste achchha achchha jagha khoje hei, tab u ulog se bataais,
42014008	“Jab tumme koi saadi meñ bulaay hei, tab sab se achchha jagha pe nai beiṭhna, kaahe ke ulog shaayd tum se bhi baṛa koi aur ke bhi bulaain hoi.
42014009	Aur fir ghar waala tum se aay ke boli, “Aapan jagha iske de deo, kaahe ki i tum se baṛa hei.” Tab tumme sarmaay ke dusra jagha beiṭhe ke paṛi.
42014010	Lekin agar tumme saadi meñ bulaawa jaay aur tum jaay ke pichchhe jagha khoj ke beiṭha, aur gharwaala aay ke tum se boli, “Dost, hiañ nai lekin i aage waala kursi pe beiṭho.” Tab tumhaar aadar sab ke saamne hoi.
42014011	Kaahe ki agar koi samjhe ki u sab se baṛa hei, tab uske nichche kara jaai, aur jon apne aap ke chhoṭa samjhe hei, uske baṛa kara jaai.”
42014012	Tab Yeeshu, jon uske bulaais raha, usse bolis, “Agar tum koi ke khaana pe bolaata hei, to aapan dost, bhaiya, saga palwaar, ya dhani log ke nai bolaana, kahiñ eise nai hoy jaay ki ulog bhi tumme badle meñ bolaay le aur jon cheej tum ulog ke sañghe kara hei u tumme lauṭaay de.
42014013	Lekin jab tumme koi ke khaana pe bolaay ke hei, to gareeb, langṛa luula, aur añdha log ke bolaao.
42014014	Tumme aasheesh mili kaahe ki ulog tumme lauṭaay ke nai bolaai, lekin uske badle meñ jab uske log jinda hoy jaai, tab uske fal tumme mili.”
42014015	Tab uske sañghe khaana khaaywaala ek mehmaan usse bolis, “Ulog ketna khush kismat hei jon Parmeshwar ke raaj meñ khaana khaai!”
42014016	Yeeshu usse bolis, “Ek dafe ek admi ek baṛa paaṭi rakkhis, aur usman bahut log ke bolaais.
42014017	Jab sab khaana taiyaar hoy gais, tab aapan naukar ke bolaay ke u bolis ki sab pahuna log se jaay ke bolo, ‘Aao, khaana taiyaar hei.’ ”
42014018	Lekin sab ke sab bahaana banaay lagin. Ek to bolis, 'Ham ek khet khareeda hei, hamme jaay ke uske dekhe ke hei. Hamme maaf kar deo, ham nai aay paayga.’
42014019	Dusra bolis, ‘Ham aaj paañch joṛi bul khareeda hei, hamme u sab ke traay ke hei. Hamme maaf kar dena, ham nai aay paayga.’
42014020	Ek aur bolis, “Ham aaj saadi kara, yahi kaaran ham nai aay sakta.”
42014021	Naukar aay ke aapan maalik se sab baat bataais. Aur tab ghar ke maalik gussaay ke naukar se bolis, “Ṭaaun ke kona kona meñ jaay ke jetna langṛa luula, añdha aur gareeb log mile, u sab ke jaldi se hiañ le aao.”
42014022	Aur jab naukar lauṭis, tab maalik se bolis, ‘Maalik, jeise tum ham se bola raha, weisaiyeñ ham kara, lekin abhi bhi aur log ke waaste bahut jagha hei.’
42014023	Tab maalik bolis, “Jaao aur rasta rasta, kona kona chhaan leo, jon koi bhi mile, ulog ke jabran le aao, ki jisse hamaar ghar puura ke puura bhar jaay.
42014024	Ham tum se bolta hei ki jiske ham pahile bolaaya raha, usman se koi ek bhi hamaar khaana nai cheekhi!’ ”
42014025	Aur jab, ek baṛa bheeṛ Yeeshu ke sañghe chalat raha to u ghuum ke ulog se bolis,
42014026	“Agar koi hamaar pichchhe aay maañge hei, lekin aapan amma bappa, aurat aur laṛkan, bhaiya-bahini aur hiañ tak ki aapan jaan se bahut prem kare hei, to u hamaar chela nai bane sake hei.
42014027	Agar koi aapan kros uṭhaay ke hamaar pichchhe nai chali, to hamaar chela nai bane saki.
42014028	Maan leo, tum ek mahal banaay mañgta hei. To sab se pahile tum kaa karega? Kaa tum beiṭh ke hisaab kitaab nai karega ki ketna kharcha beiṭhi?
42014029	Nai to jab tum faaunḍeishan ḍaar dega aur fir uske puura nai kar paayga, to sab log tum pe hasi.
42014030	Ulog boli, ‘I admi mahal banaay ke suru to karis, lekin puura nai kare paais.’
42014031	Kaa koi eisan raaja hei jon laṛaai kare jaai aur pahile beiṭh ke sallaah nai kari ki uske lage khali das hajaar saulja hei, aur uske dusman ke lage bees hajaar, tab hamla keise kara jaai?
42014032	Agar uske hamla kare ke taagat nai hei to u duur khaṛa hoy ke aapan duut bheji, aur saanti aur mel ke baat cheet kari.
42014033	Yahi rakam, tum meñ se koi hamaar chela nai bane sake hei jab tak tum aapan sab kuchh chhoṛ nai deo.’ ”
42014034	“Neemak to achchha hei, lekin agar uske sawaad chala jaay, to kon cheej se sawaad kara jaai?
42014035	Ab to u naa to khaad ke kaam aay sake aur naa to maṭṭi ke, khali uske bahire feka jaay hei. Agar tumhaar lage kaan hei aur tum sune sakta hei, to suno!”
42015001	Ek roj ṭeks baṭore waala aur paapi log Yeeshu Maseeh ke lage uske sune ke waaste aain.
42015002	Farisi aur Maozas ke kaanuun ke ṭeecha log bhunbhunaay lagin aur bolin, “I admi to paapi log ke sañghe mile hei aur wahi log ke sañghe khaay piye hei!”
42015003	Tab Yeeshu ulog ke i kahaani sunaais,
42015004	“Agar tumhaar lage ek sao bheṛa rahta aur usman se ek heraay jaay, to tum kaa karta? Kaa tum u naainṭinaain ke khula meidaan meñ chhoṛ ke u ek jon heraay gais hei, uske jab tak mil nai jaay, nai khojta?
42015005	Aur jab u mil jaay to uske tum aapan kañdha pe uṭhaay ke khusi se,
42015006	ghare laay ke aapan dost aur paṛosi ke bolaay ke bolta hei, ‘Khusi manaao! Kaahe ke hamaar jon bheṛa heraay gais raha, u mil gais hei.’
42015007	Ham tumme bataata hei ki yahi rakam ek man firaay waala paapi ke waaste swarag meñ bhi bahut khusi manaawa jaai, jab ek paapi u sao meñ se Parmeshwar ke bagal ghuumi aur naainṭinaain achchha log ke ghuume ke nai jaruurat hei.”
42015008	Aur tab Yeeshu ulog ke ek aur kahaani sunaais, “U aurat kon cheej kari jis ke lage das chaañdi ke sikka hei, aur usman se ek heraay jaay. Kaa u batti baar ke aur jhaaṛu lagaay ke tab tak nai khoji jab tak uske u mil nai jaai?
42015009	Aur jab mil jaai tab aapan dost ke bolaay ke boli, 'Aao hamaar sañghe khusi manaao, kaahe ke ham jon sikka heraay dia raha, u ab mil gais hei.’
42015010	Yeeshu fir se bolis, “Yahi rakam Parmeshwar ke ainjals bhi khusi manaai, jab ek paapi aapan paap se pastaai.”
42015011	Yeeshu ulog se ek aur kahaani bataais, “Ek admi ke dui laṛka rahin.
42015012	Usman se jon chhoṭa raha, u aapan bappa ke lage aay ke bolis, “E bappa, jon hamaar hissa ke peisa hei, u hamme de deo.” Aur uske bappa weisaiyeñ karis. Jetna peisa raha, duuno meñ aadha aadha baaṭ dees.
42015013	Aur tab thoṛa roj meñ chhoṭa laṛka aapan hissa leke pardes chala gais, aur huañ puura peisa bekaar kaam meñ luṭaay dees.
42015014	U aapan puura peisa khalaas kar dees, aur wahi ṭaaim u des meñ akaal paṛ gais, aur u kangaal hoy gay.
42015015	Aur tab u jaay ke wahiñ ek admi ke ghare kaam kare laga, u admi uske khet meñ suar charaay ke waaste bhejis.
42015016	U bahut bhuuka raha, aur suar ke khaana khaay maañgat raha, uske koi khaana dewe ke taiyaar nai raha.
42015017	Aakhiri meñ u aapan hosh meñ aais aur bolis, ‘Hamaar bappa ke ketna naukar hei aur ulog ke peṭ bhar ke khaana mile hei, aur ham hiañ bhukke marta hei!
42015018	Ham aapan bappa ke lage jaayga aur usse bolega, ‘E bappa, hamme maaf kar deo. Ham tumhaar aur Parmeshwar ke agaiñsṭ paap kara hei.
42015019	Ab ham tumhaar laṛka bolaay ke kaabil nai hei, hamme ab ek naukar samajh ke rakh leo.’ ”
42015020	Aur wahi lage u uṭh ke aapan bappa ke ghare jaay laga. Lekin jab u ghar se kuchh duur pe raha ki uske bappa uske aate dekh lees aur uske uspe taras aay gais, aur dauṛ ke aapan laṛka ke gale lagaais aur chumma le lees.
42015021	U laṛka bolis, “E bappa, ham to tumhaar aur Parmeshwar ke agaiñsṭ paap kara hei, aur ab ham tumhaar laṛka bolaay laayk nai hei.”
42015022	Lekin uske bappa aapan naukar se bolis, “Jaldi se achchha achchha kapṛa laao, aur iske pahinaao. Iske haath meñ chhalla aur goṛ meñ juuta pahinaao,
42015023	aur jaldi se ek moṭa waala bachhṛa maaro aur pakaao, aur ham sab khaay ke khusi manaayga!
42015024	Kaahe ke i jon hamaar laṛka mar gais raha, ab jinda hoy gais hei aur heraay gais raha, ab mil gais hei.” Aur sab khusi manaay lagin.
42015025	Etne meñ uske baṛa laṛka, jon khet meñ kaam karat raha, ghare lauṭis, aur gaana bajaana aur naache ke awaaj sunis.
42015026	U ek naukar ke bolaay ke puuchhis, “I kaa hoy hei?”
42015027	Naukar bolis, “Tumhaar chhoṭa bhaiya lauṭ aais hei, aur yahi khaatir jab tumhaar bappa uske bhala changa dekhis, to khusi hoy ke sab se moṭa bachhṛa kaṭwaais hei.”
42015028	Aur tab u baṛa bhaiya gussaay gais aur ghar ke bhittar nai jaay maañgis. Ispe uske bappa bahire aay ke baṛa laṛka ke bhittar chale ke chirauri kare laga.
42015029	Lekin u aapan bappa se bolis, “Ham etna saal se tumhaar sewa karte raha, aur tumhaar ek baat bhi nai ṭaala, lekin tum aaj tak hamme ek bakri ke bachcha bhi nai dia ki ham aapan yaar dost ke bolaay ke paaṭi kari.
42015030	Aur tumhaar i laṛka jon tumhaar sab peisa veshya pe luṭaay dees, aur ab tum uske khaatir ek moṭa bachhṛa kaṭwaaya!”
42015031	Uske bappa bolis, “Hamaar beṭa, tum to hardam hamaar sañghe hei, aur jon kuchh hamaar hei u tumhaar to hei.
42015032	Lekin hamme khusi manaay ke chaahi kaahe ke i jon tumhaar bhaiya hei, i mar gais raha, aur ab jinda hoy gais hei, heraay gais raha, ab mil gais hei.”
42016001	Yeeshu aapan chela log se bolis, Ek dhani admi ke ek meneja raha, jon uske kaam ke dekh bhaal karat raha. Lekin koi aay ke dhani admi ke bataais ki meneja uske peisa khuub uṛaay hei.
42016002	Dhani admi uske bolaay ke bolis, “I ham tumhaar baare meñ kaa sunta hei? Hamme bataao ki tum kon cheej kara hei! Ab tum hamaar meneja nai rahe sakta.”
42016003	Ab u meneja aapan man meñ sochis, “Ab ham kon cheej karega, hamaar maalik to hamme kaam se nikaare hei. Ham to mohṛhi bhi nai khode sakta, aur bheek maañge ke saram lage hei.
42016004	Ham samajh gaya ki hamme kaa kare ke chaahi ki jisse hamaar kaam bhi nai chhuuṭi aur sab koi aapan ghar meñ hamme ijjat se bolaai.”
42016005	Aur tab u ek ek karke aapan maalik ke sab karajdaar ke bolaais aur sab se pahila admi se puuchhis, “Tum hamaar maalik ke ketna karja hei?”
42016006	U admi bolis, “Ek sao leeṭa tel.” Meneja usse bolis, “I aapan bil leo aur beiṭh ke jaldi se isman ‘pachaas (50) ’ likho.”
42016007	Tab u dusra admi se puuchhis, “Tumhaar ketna karja hei?” U bolis, “Ek hajaar basta geñhu,” “I tumhaar hisaab hei, isman ‘aaṭh sao’ likho.”
42016008	Aur tab uske maalik u dhokebaaj meneja ke khuub baṛaai karis, kaahe ke u chalaaki se kaam nikaar lees raha, kaahe ke i ṭaaim ke log eisan bartaao kare hei ki jon roshni meñ kaam kare hei, ulog se bhi jaada chalaak rahe hei.
42016009	Ham tum se bolta hei, “Chalaaki ke peisa se aapan dost to banaay lega. Lekin jab u khalaas hoy jaai, tab tum anant jeewan meñ bulaay lia jaayga.
42016010	Jon koi ke chhoṭa chhoṭa baat pe biswaas kara jaay sake hei, u baṛa baat pe biswaas ke laayk hei. Aur jon pe chhoṭa baat ke biswaas nai kara jaay sake hei, tab u baṛa baat pe bhi biswaas kare laayk nai hoi.
42016011	Agar tumme paap ke dhan pe biswaas nai kara jaay sake hei to tumme kon sachcha dhan saupi?
42016012	Agar tum dusra ke dhan pe biswaas kare ke laayk nai hei, to jon tumhaar hei u tumme kaahe ke koi dei?”
42016013	“Tum dui maalik ke naukar nai hoy sakta hei. Tum ek ke dusra se jaada chaahega ya ek ke nai laaik karega aur dusra se jaada prem karega. Tum Parmeshwar aur peisa ke ek sañghe nai sewa kare sakta.”
42016014	Farisi log bahut jaada peisa se pyaar karat rahin. Aur jab ulog sunin ki Yeeshu kaa bole hei, to uske khilli uṛaay lagin.
42016015	Yeeshu ulog se bolis, “Tumahi log hei jon apne aap ke bahut achchha samajhta hei, lekin Parmeshwar tum sab ke dil ke baare meñ jaane hei. U sab jon admi ke khaatir bahut mahañga hei, Parmeshwar ke saamne bahut sasta hei.”
42016016	“Yuhanna baptisma de waala ke ṭaaim tak, Maozas ke kaanuun aur nabi log Parmeshwar ke raaj ke baare meñ susamaachaar parchaar karin raha aur, sab koi jabarjasti usman ghuse maañge hei.
42016017	Asmaan aur jameen heraay jaay sake hei, lekin Maozas ke kaanuun se ek chhoṭa baat bhi nai heraay sake hei.
42016018	Jon admi aapan aurat ke chhoṛ ke dusra aurat se saadi kar le hei, u byabhichaar kare hei. Aur jon u aurat se saadi kare hei jon ke admi uske chhoṛ dees hei, u bhi byabhichaar (aḍalṭri) kare hei.”
42016019	Ek dhani admi raha jon hardam mahañga kapṛa pahinat raha, aur hardam chamak dhamak aur bahut sukh se rahat raha.
42016020	Dusra bagal Laazras naam ke ek bahut gareeb admi, jon ghaao se bhara raha, aur u dhani admi ke faaṭak pe hardam chhoṛa jaat raha,
42016021	ki jisse u aapan peṭ, jon u dhani admi ke ṭaibal se tukṛa gire, wahi se bhar le. Aur khali yahi nai, kutta bhi uske ghaao ke chaaṭa karat rahin.
42016022	Eisan bhais ki jon kangaal admi raha, u mar gais aur ainjals aay ke uske Abraham ke godi meñ pahuñchaay dees. U dhani admi bhi mara aur uske maṭṭi de dewa gais.
42016023	U dhani admi narak gais, aur bahut peeṛa sahis, aur aapan aañkhi uṭhaais to dekhis ki u kangaal Laazras Abraham ke godi meñ hei.
42016024	Tab u dhani admi jor se Abraham se bolis, “Ham pe daya karo! Laazras ke bhejo ki u aapan uñgri paani meñ bhijaay ke hamaar jeebh ke ṭhañḍa kare, kaahe ke ham to i aagi meñ taṛapta hei!”
42016025	Lekin Abraham bolis, “Yaad karo beṭa, tum aapan laaif meñ bahut sukh uṭhaaya, tumhaar lage sab achchha cheej raha aur Laazras ke lage sab kharaab cheej raha, lekin ab i to saanti paais hei aur tum taṛapta hei.
42016026	Iske chhoṛ ke tumhaar aur hamaar beech meñ ek gahira gaḍḍha hei, agar hiañ se koi u paar jaay maañge to nai jaay sake hei, aur huañ se koi hiañ aay maañge to nai aay sake.”
42016027	Tab u dhani admi bolis, “E Abraham, hamaar pita, ham binti karta hei ki Laazras ke hamaar bappa ke ghare bhejo,
42016028	kaahe ke hamaar lage paañch bhaiya hei, ulog ke chetaaoni de ke hei, kahiñ eise nai hoy ki ulog bhi i narak meñ aay jaai.”
42016029	Abraham bolis, “Tumhaar bhaiya log ke lage Maozas aur baaki nabi ke buks hei, ulog uske suni.”
42016030	Dhani admi bolis, “E Pita Abraham, etna bas nai hei. Agar murda se lauṭ ke koi ulog ke lage jaay, tabahi ulog badli.”
42016031	Lekin Abraham bolis, “Agar ulog Maozas aur nabi ke nai suni, to jon murda se lauṭ ke jaai, uske bhi nai maani.”
42017001	Yeeshu aapan chela log se bolis, “Hardam kuchh naa kuchh rahi jon log ke paap kare ke kaaran hoy sake hei, aur jon i karaay hei, uspe afsos hei!
42017002	Yahi achchha hota agar uske gaṭai meñ ek baṛa patthar baañdh ke aur uske samundar meñ giraay dewa jaay, ki jisse u chhoṭa log se paap nai karwaay.
42017003	Yahi kaaran saaodhaan raho. “Agar tumhaar bhaiya paap kare hei to uske ḍaaṭo, aur agar u pastaay hei to uske maaf kar deo.
42017004	Agar u ek roj meñ saat dafe tumhaar agaiñsṭ paap kare aur fir aay ke saato dafe tum se maafi maañge aur bole, ‘Ham pastaata hei,’ to tum uske maaf kar deo.”
42017005	Tab chela log Yeeshu se bolis, “Ham log ke biswaas majbuut banaao!”
42017006	Yeeshu jawaab dees, “Agar tumhaar biswaas sarso ke daana ke baraabar hota, aur tum malbari ke peṛ se bolta, ‘Jaṛ se ukhaṛ ke jaao aur samundar meñ lag jaao,’ to u tumhaar baat maan leta.
42017007	Tum meñ se kon hei ki jab tumhaar naukar jon khet jote hei aur bheṛa charaay hei, aur jab u khet se lauṭ ke aay, to u usse boli, ‘Jaao jaldi se khaana khaay leo?’
42017008	Nai, tum i nai bolega. Tum bolega ‘Hamaar khaana banaao, aur jab tak ham khaai pee, tab tak tum hamaar sewa karo, tab tum khaay pee lena.’
42017009	Kaa ek naukar ke uske maalik uske sewa kare ke khaatir dhanbaad nai de sake hei?
42017010	Aur yahi rakam tum bhi jab u sab kaam kar leta hei, jon tumme dewa gais hei tab bolo, ‘Ham to wahi maamuli kaam kara jon hamme kare ke raha.’ ”
42017011	Jab Yeeshu Yarushalam ke taraf jaat raha, tab Saamria aur Galeel ke beech se hoy ke nikris.
42017012	Aur ek gaaoñ meñ gais, to thoṛa duur pe khaṛa das koṛhi uske milin.
42017013	Ulog chillaay ke bolin, “E Yeeshu, E Swaami, ham pe daya karo!”
42017014	Yeeshu ulog ke bagal dekh ke bolis, “Jaao aur apne aap ke paadri ke dekhaao.” Aur eise bhais ki rasta meñ jaate jaate ulog ṭheek hoy gain.
42017015	Aur jab usman se ek dekhis ki u achchha hoy gais hei, tab bahut jor se chillaay ke Parmeshwar ke baṛaai karte lauṭ aais.
42017016	U muh ke bal Yeeshu ke goṛ pe gir paṛis aur uske bahut dhanbaad dees. U admi ek Saamri raha.
42017017	Is pe Yeeshu puuchhis, “Kaa das admi achchha nai bhain raha? To u nao admi kahañ hei?
42017018	Kaahe ke khali ekke pardesi Parmeshwar ke dhanbaad de ke waaste lauṭ ke aais hei?”
42017019	Tab Yeeshu u admi se bolis, “Uṭho aur jaao, tumhaar biswaas tumme achchha kar dees hei.”
42017020	Kuchh Farisi Yeeshu se puuchhin ki Parmeshwar ke raaj kab aai. Yeeshu ulog ke jawaab dees, “Jab Parmeshwar ke raaj aai tab dekhaai nai dei.
42017021	Koi nai boli, ‘Dekho u hiañ hei! Ya huañ hei!’ Kaahe ke Parmeshwar ke raaj tumhaar beech meñ hei.”
42017022	Yeeshu aapan chela log se bolis, “U ṭaaim aai jab tum Manush ke laṛka ke roj dekhe ke maañgega, lekin dekhe nai paayga.
42017023	Log tum se boli, ‘Huañ dekho!’ ‘Hiañ dekho!’ U ṭaaim tum chala nai jaana aur ulog ke pichchhe bhi nai bhagna.
42017024	Manush ke laṛka ke roj, u rakam rahi jeise asmaan meñ ek bagal se dusra bagal tak bijli chamke hei.
42017025	Lekin pahile to, uske bahut dukh uṭhaay ke hei, aur i jamaana ke sab log uske rijekṭ kar dei.
42017026	Jab Manush ke laṛka aai, tab jeise Noa ke roj raha, weisaiyeñ rahi.
42017027	Log u roj tak khaat piyat rahin, saadi byaah karat rahin, jon roj tak Noa jahaaj meñ nai gais. Tab ek baṛa baaṛh aais aur sab kuchh naas hoy gais.
42017028	Loṭ ke ṭaaim meñ bhi eisehiyeñ bhais raha. Sab koi khaawat piyat, len den karat, peṛ paudha lagaawat aur ghar baar banaawat rahin.
42017029	Lekin jon roj Loṭ, Sadom se nikar gais, wahi roj asmaan se aagi aur flaims giris aur sab ke naas kar dees.
42017030	Jon roj Manush ke laṛka saamne aai, u roj bhi ṭheek eisehiyeñ hoi.”
42017031	“U roj jon chhat pe rahi aur ulog ke cheej ghar ke bhittar rahe jaai, to uske lewe ke waaste nichche nai utarna, aur yahi rakam jon khet meñ rahi, ulog ke ghar nai lauṭe ke chaahi.
42017032	Loṭ ke aurat ke yaad karna.
42017033	Jon koi bhi aapan jaan bachaay ke kosis kari, u uske khoy dei, aur jon aapan jaan suru meñ khoi, u uske bachaay lei.
42017034	Ham tum se bataata hei u raat ke dui jane ek chaṭaai pe rahi, ek ke le lewa jaai aur dusra ke chhoṛ dewa jaai.
42017035	Dui aurat ekke jagha pe chakki peesat hoi, ek ke le lewa jaai aur dusri ke chhoṛ dewa jaai.
42017036	Dui admi khet meñ hoi, ek ke le lewa jaai aur dusra ke chhoṛ dewa jaai.”
42017037	Tab chela log Yeeshu se puuchhis, “E Prabhu, i sab kahañ hoi?” Yeeshu bolis, “Jon jagha laash rahi huañ geedaṛ to jaruur rahi.”
42018001	Yeeshu aapan chela log ke ek kahaani bataais ki keise ulog hardam bina niraas hoy, preya karte rahin,
42018002	“Ek ṭaaun meñ ek jaj raha, jon Parmeshwar se bhi nai ḍarat raha aur naa to koi admi ke parwaah karat raha.
42018003	Wahi ṭaaun meñ ek bidhwa bhi rahat rahi jon uske lage roj roj aay ke bolat rahi, “Hamaar nyaay karo aur hamaar dusman se hamme bachaao!”
42018004	Kuchh ṭaaim tak to u jaj uske nai sunis. Lekin aakhri meñ haar maan ke aapan man meñ sochis, ‘Ham to Parmeshwar se nai ḍarta hei aur naa to koi ke parwaah karta hei.
42018005	Fir bhi bhale i bidhwa hamme roj roj tang kare hei, ham iske nyaay jaruur karega, nai to i hamaar naak meñ dam kar dei.’”
42018006	Prabhu bolis, “U kruk jaj kaa bolis, suno!
42018007	To fir Parmeshwar jiske u apne chunis hei, kaa uske nyaay nai kari jon raat din uske bolaate rahe hei? Kaa u ulog ke khaatir deri lagaai?
42018008	U jaruur jaldi kari aur ulog ke madat kari. Lekin jab Manush ke laṛka aai to kaa u dharti pe koi biswaasi ke paai?”
42018009	Yeeshu kuchh log ke kahaani sunaais, jon sochat rahin ki ulog dusra se achchha hei aur baaki log ulog se nichche hei.
42018010	“Ek dafe dui admi Mandir meñ preya kare gain, usman se ek Farisi aur dusra ṭeks baṭore waala raha.
42018011	Farisi khaṛa hoy ke aapan man meñ preya kare laga, “E Parmeshwar, ham tumme dhanbaad deta hei ki ham dusra log ke rakam ṭhaggu, ya peṭṭu aur byabhichaar kare waala nai hei, aur naa to i ṭeks baṭore waala ke rakam hei.
42018012	Ham to ek hapta meñ dui dafe upwaas rakhta hei aur jon kuchh hamme mile hei uske daswa hissa tumme de deta hei.’
42018013	Lekin ṭeks baṭorewaala duur khaṛa hoy ke asmaan ke taraf bhi nai dekhis, aur aapan chhaati peeṭ peeṭ ke bolis, ‘E Parmeshwar, ham paapi pe daya karo!’
42018014	Tab Yeeshu bolis, ‘Jab duuno admi ghare gain, tab ṭeks baṭorewaala naa ki Farisi, Parmeshwar ke najar meñ achchha admi maana gais. Kaahe ke jon koi apne aap ke baṛa banaay hei, wahi chhoṭa kara jaai, aur jon koi apne aap ke chhoṭa kare hei, uske baṛa banaawa jaai.’ ”
42018015	Kuchh log to aapan laṛkan ke bhi Yeeshu ke lage laay lagin ki jisse u laṛkan pe aapan haath rakkhe, lekin jab chela log i dekhin to sab ke ḍaaṭe lagin!
42018016	Lekin Yeeshu u bachcha log ke aapan lage bolaay ke bolis, “Bachcha log ke hamaar lage aay deo, aur ulog ke roko nai, kaahe ke Parmeshwar ke raaj eisane log ke hei.
42018017	Ham tum se sachche bolta hei! Jon koi Parmeshwar ke raaj bachcha log ke rakam nai apnaay hei, ulog uske raaj meñ kabhi nai jaay saki.”
42018018	Ek khaas admi Yeeshu se puuchhis, “E achchha guru, ham kaa kari ki hamme anant jeewan mili?”
42018019	Yeeshu usse bolis, “Tum hamme kaahe ke achchha bolta hei? Khali Parmeshwar achchha hei.
42018020	Tum kaanuun to janta hei, ‘Byabhichaar nai karna. Hatya nai karna. Chori nai karna. Dusra ke waaste jhuuṭa gawaahi nai dena. Aapan maiya aur bappa ke aadar karna.”
42018021	U admi tab bolis, “Ham to chhoṭa se i sab kaanuun maanta hei.”
42018022	Jab Yeeshu i sunis, tab bolis, “Abhi bhi tumme ek cheej kare ke bacha hei. Sab kuchh jon tumhaar lage hei, u sab bech ke gareeb meñ baaṭ deo, aur tab tumhaar khaatir swarag meñ bahut dhan hoi. Aur fir aay ke hamaar pichchhe chalo.”
42018023	Lekin i sab sun ke u bahut soch meñ paṛ gais, kaahe ke u bahut dhani admi raha.
42018024	Yeeshu jab dekhis ki u ketna udaas hoy gay hei, tab bolis, “Dhani log ke Parmeshwar ke raaj meñ aay ke waaste bahut kaṛa baat hei!
42018025	Usse sahaj to i hei ki ek uuñṭ, ek sui ke naake meñ se eezi se nikar jaai, lekin i nai hoy sake hei ki ek dhani admi Parmeshwar ke raaj meñ jaay saki.”
42018026	Jab bheeṛ i baat sunin, ulog puuchhin, “Tab keise koi bache saki?”
42018027	Yeeshu bolis, “Jon cheej admi log nai kare sake, u Parmeshwar kare sake hei.”
42018028	Tab Peeṭa bolis, “Dekho, ham bhi to sab kuchh chhoṛ ke tumhaar pichchhe chal paṛa.”
42018029	Yeeshu bolis, “Ham tumme sachche bataata hei eisan koi nai hei, jon aapan ghar, aurat, bhaiya-bahini, maiya-bappa aur laṛkan bachchan Parmeshwar ke khaatir chhoṛe hei, i ṭaaim uske laaif meñ bahut kuchh mili. Lekin aage chal ke wahi log ke anant jeewan bhi mili.”
42018031	Tab Yeeshu aapan baarah chela log ke alge le jaay ke bolis, “Suno! Ham log ab Yarushalam jaata hei. Jon bhi kuchh Manush ke laṛka ke baare meñ nabi log likhin raha, u sab ab puura hoi.
42018032	U ab geir Yahuudi ke haath meñ de dewa jaai aur uske bahut apmaan hoi. Uske sañghe log kharaab kharaab harkat kari aur uspe thuuki bhi.
42018033	Uske bahut jaada peeṭe ke baad uske maar dei, lekin tisra roj u jinda hoy jaai.”
42018034	Lekin i sab baat u chela log nai samajhe sakin, ki Yeeshu kaa bole hei. U jon bhi kuchh bolis raha, u gupt ruup meñ raha, aur ilog ke samajh meñ nai aais.
42018035	Jab Yeeshu Jeriko ke nagichche pahuñchis, tab wahiñ pe ek añdha, rasta ke kinaare beiṭha bheek maañgat raha.
42018036	Jab u añdha bheeṛ ke chale ke awaaj sunis, tab puuchhe lagis, “I sab kaa hoy hei?”
42018037	Log uske bataais, “Naasrat ke Yeeshu jaay hei.”
42018038	Tab u añdha jor se chillaay ke bolis, “E Yeeshu, Ḍeiviḍ ke laṛka, ham pe daya karo!”
42018039	Jon log rasta pe aage aage jaat rahin, ulog añdha ke ḍaaṭin aur bolin ki u chuppe hoy jaay. Lekin u añdha kaahe ke chuppe rahe, u aur jor se chillaais, “Ḍeiviḍ ke laṛka, ham pe daya karo!”
42018040	Yeeshu ruk gais aur hukum dees ki u admi uske lage laawa jaay, aur jab u nagichche aay gais, tab puuchhis,
42018041	“Tumhaar waaste ham kon cheej kare sakta hei?” Añdha bolis, “E Prabhu, yahi ki ham fir se dekhe lagi.”
42018042	Yeeshu usse bolis, “Tab dekho! Tumhaar biswaas tumme ṭheek kar dees hei.”
42018043	Aur wahi lage u añdha dekhe laga aur Parmeshwar ke baṛaai karte Yeeshu ke pichchhe pichchhe chal paṛis. Aur jab sab log dekhis to Parmeshwar ke baṛaai kare lagin.
42019001	Jeriko se hoy ke Yeeshu jaat raha.
42019002	Huañ pe Zekias naam ke ek ṭeks baṭore waala log ke leeḍa raha, aur u bahut dhani admi raha.
42019003	U Yeeshu ke dekhe maañgat raha, lekin bheeṛ bahut raha aur u bauna raha. Yahi kaaran u Yeeshu ke nai dekhe paat raha.
42019004	U jaldi se dauṛ ke ek gular ke peṛ pe chaṛh gais, kaahe ke Yeeshu wahi rasta se jaata.
42019005	Jab Yeeshu u jagha pe pahuñchis, tab uppar dekh ke bolis, “Zekias, jaldi nichche aao, kaahe ke hamme aaj tumhaar ghare rahe ke hei.”
42019006	Khusi khusi, Zekias wahi lage nichche aay gais aur Yeeshu ke aapan sañghe aapan ghare le gais.
42019007	Jon log i sab dekhis, to baṛbaṛaay lagin aur bolin, “I admi to ek paapi hei aur Yeeshu yahi ke ghare jaay hei!”
42019008	Tab Zekias khaṛa hoy ke Yeeshu se bolis, “Prabhu, dekho ham aapan aadha propaṭi gareeb meñ baaṭ dega aur agar ham koi se bhi anyaay kar ke kuchh lia hoyga, to ham ulog ke chaar guna lauṭaay dega.”
42019009	Tab Yeeshu Zekias se bolis, “Aaj i ghar meñ mukti aais hei, kaahe ke i admi bhi Abraham ke laṛka hei.
42019010	Lekin Manush ke laṛka to eisan log ke khoj ke mukti dewaay ke waaste aais hei.”
42019011	Jab bheeṛ Yeeshu ke baat sunat rahin, to Yeeshu ulog ke ek kahaani bataais kaahe ki u sab Yarushalam ke nagichche pahuñch gain raha, aur log soche lagin ki Parmeshwar ke raaj aay ke ṭaaim hoy gay hei.
42019012	Yeeshu tab bolis, Ek raaj kumaar raha aur ek dafe u ek duur des gais ki raaja ban ke fir lauṭe.
42019013	Jaay se pahile u aapan das naukar ke bolaais aur ek ek ke kuchh peisa dees aur bolis, “Hamaar lauṭe tak is se kamaai karna.”
42019014	Lekin huañ ke log uske haiṭ karat rahin, aur ulog ek duut ke uske pichchhe bhejis aur bataain ki jaay ke sab log ke bataao ki, “Ham sab nai mañgta ki i admi ham pe raaj kare.”
42019015	Aur jab u raaja ban ke lauṭis tab u aapan das naukar ke bolaais, jiske u peisa dees raha, ki jisse u pata lagaay sake ki uske peisa se ketna kamaais hei.
42019016	Sab se pahila naukar aay ke bolis, “E swaami, tumhaar peisa se ham das guna aur jaada kamaay lia hei.”
42019017	Raaja bolis, “Saabaas, hamaar achchha naukar, tum to chhoṭa chhoṭa kaam meñ bharosa ke laayk hei. Ham tumme das ṭaaun ke bos banaayga.”
42019018	Fir dusra naukar aay ke bataais, “E swaami, tumhaar peisa se ham paañch guna aur kamaaya.”
42019019	Raaja bolis, “Tum paañch ṭaaun ke bos bano.”
42019020	Ek aur naukar aay ke bolis, “Swaami, dekho i tumhaar peisa hei, ham iske rumaal meñ baañdh ke sambhaal ke rakkha raha.
42019021	Ham to tum se bahut ḍarta hei, kaahe ke tum bahut kaṛa admi hei. Jon cheej tum nai rakhta hei, uske uṭhaay leta hei, aur jon tum nai boya, wahi jaay ke kaaṭ leta hei.”
42019022	Raaja bolis, “E bekaar naukar! Tum jon sab hamme bola wahi tum pe laagu hei! Tum to janta hei ki ham kaṛa admi hei, aur jon ham nai rakhta, uske uṭhaay leta hei aur jon nai boya, wahi kaaṭ leta hei.
42019023	Tum hamaar peisa kaahe nai benk meñ rakkha ki ham aapan peisa byaaj sahit le leta?”
42019024	Jon log huañ khaṛa raha usse bolis, “Isse u sab peisa le leo aur uske de deo jiske lage das guna hei.”
42019025	Lekin ulog usse bolin, “Swaami, uske lage to das guna hei!”
42019026	Raaja jawaab dees, “Jiske lage hei uske aur mili. Lekin jiske lage nai hei, usse u bhi le lewa jaai jon uske lage hei.
42019027	Ab hamaar dusman log ke leke aao, jon hamme nai maañgat rahin ki ham u sab ke raaja bani. Hamaar saamne ulog ke jaan se maar ḍaaro!”
42019028	Jab Yeeshu sab baat bol dees, tab sab ke aage aage Yarushalam ke bagal chalis.
42019029	Jab u Beitfage aur Bethani meñ u pahaaṛ jis ke naam ‘Jaituun’ raha, uske lage aais, tab aapan chela log meñ se dui ke aage i bol ke bhej dees.
42019030	“Saamne waala gaaoñ meñ jaao. Huañ pahuñchte tumme ek gadhi ke bachcha bañdha mili, u bachcha pe abhi tak koi bhi sawaar nai karis. Uske khol ke hamaar lage le aao.
42019031	Agar koi tum se puuchhi, ‘Iske kaahe kholta?’ to bolna, ‘Prabhu ke iske jaruurat hei.”‘
42019032	Uske chela log jaay ke weisaiyeñ paain jeise Yeeshu bataais raha,
42019033	Jab ulog gadhi ke bachcha ke kholat rahin, tab uske maalik aay gais aur puuchhis, “Tum log i bachcha ke kaahe ke kholta hei?”
42019034	Ulog jawaab deen, “Prabhu ke iske jaruurat hei.”
42019035	Aur tab u bachcha ke Yeeshu ke lage le gain, aur uske uppar aapan kapṛa bichhaay ke Yeeshu ke us pe beiṭhaay deen.
42019036	Aur jab u jaay laga, tab huañ ke log aapan aapan kapṛa rasta pe bichhaay lagin.
42019037	Jab Yeeshu Jaituun pahaaṛ se nichche utre laga to huañ pe jon chela log ke bheeṛ raha ek sañghe jor se chillaay ke Parmeshwar ke baṛaai kare lagin, kaahe ke ulog sab chamatkaari kaam dekhin raha jon Yeeshu karis raha.
42019038	“Dhann hei u raaja jon Prabhu ke naam se aay hei. Swarag meñ saanti hoy aur asmaan meñ. Prabhu ke mahima hoy.”
42019039	Bheeṛ meñ se kuchh Farisi Yeeshu se bolin, “E guru, aapan chela log ke ḍaaṭo!”
42019040	Lekin Yeeshu bolis, “Agar ilog chup hoy jaai to patthar chillaay lagi.”
42019041	Aur jab Yeeshu Yarushalam ke nagichche pahuñch gais, tab u jagha dekh ke roy dees,
42019042	aur u bolis, “Kaa achchha hota ki tum, khali tum, aaj ke roj saanti ke baat janta. Lekin ab u tumhaar aañkhi se sab chhipaan hei.
42019043	Lekin, ṭaaim aai ki jab tumhaar dusman tumme chaaro bagal se gher lei aur tumme dabaay dei.
42019044	Aur tab ulog tumme aur tumhaar laṛkan ke maṭṭi meñ milaay dei. Ek patthar pe patthar khaṛa nai rahe saki. I eise hoi kaahe ke tum u ṭaaim ke nai pahichaana jab tum pe daya kara jaat raha.”
42019045	Tab Yeeshu Mandir meñ gais aur biznes kare waalan ke bahire nikaare laga, aur bolis,
42019046	“Baaibal meñ likhaan hei, ‘Hamaar ghar preya ke ghar rahi,’ lekin tum log to iske ḍaaku ke aḍḍa banaay dia!”
42019047	Sab roj Yeeshu Mandir meñ parchaar karat raha, lekin huañ ke baṛa paadri aur paṛha likha log ke mukhia uske maare ke waaste kosis kare lagin.
42019048	Lekin ulog ke koi bhi mauka nai milat raha ki Yeeshu ke naas kare, kaahe ke sab log uske baat dhyaan se sunat rahin.
42020001	Ek roj Yeeshu Maseeh Mandir meñ susamaachaar ke baare meñ bataat raha aur parchaar karat raha, tab huañ ke baṛa paadri aur paṛha likha log aapan sañghe des ke jaana maana admi ke sañghe aay ke,
42020002	Yeeshu se sawaal kare lagin, “Kiske hukum se tum i kaam karta hei? Aur u kon hei jon tumme hukum dees hei?”
42020003	Tab Yeeshu jawaab dees, “Ham bhi tum se ek sawaal puuchhega. Tum hamme bataao,
42020004	Yuhanna ke kon baptisma dees raha? Kaa swarag se hukum mila raha ki admi log ke bagal se?”
42020005	Is ke baare meñ u sab apne meñ baat cheet kare lagin, “Agar ham bolega ‘Swarag se’, to u boli, tab tum sab uspe biswaas kaahe nai kara.
42020006	Lekin agar ham bolega, ki ‘Admi log ke bagal se’ to sab koi ham log ke patthar se maari, kaahe ke sab jaane hei ki Yuhanna ek nabi hei.”
42020007	Tab ulog jawaab dees, “Ham nai janta ki kiske bagal se u hukum mila raha.”
42020008	Tab Yeeshu bolis, “Ham bhi tumme nai bataay sakta ki i kaam kare ke hamme kon hukum dees hei.”
42020009	Tab Yeeshu ulog ke ek kahaani sunaais, “Ek dafe ek admi añguur ke khet boy ke, kisaan ke kiraaya pe de dees aur apne duur des ghuume chala gay.
42020010	Jab fasal kaaṭe ke ṭaaim aais, tab u admi aapan ek naukar kisaan ke lage bhejis ki kuchh añguur leke aay jaay. Lekin kisaan log uske maar peeṭ ke khaali haath lauṭaay deen.
42020011	Ab maalik ek dusra naukar ke bhejis, lekin kisaan log wahi kaam karin, naukar ke maar peeṭ ke beijjati kar ke khaali haath lauṭaay deen.
42020012	Tisra roj wahi rakam maalik tisra naukar ke bhejis, aur kisaan uske bhi maar peeṭ ke nikaar deen.
42020013	Tab khet ke maalik bolis, 'Ab ham kaa kari? Ham aapan dulaara laṛka ke bhejega. Ham janta hei ki ulog iske aadar kari!’
42020014	Lekin jeise kisaan log u laṛka ke dekhin, aapas meñ baat kare lagin, 'Ek roj yahi khet ke maalik ban jaai. Aao ham log iske maar ḍaari aur i khet ham log ke hoy jaai!’
42020015	Ulog u laṛka ke khet se bahire nikaar ke maar ḍaarin. Yeeshu puuchhis, “Tab u khet ke maalik u sab ke kaa kari?
42020016	U aay ke sab kisaan ke maar ḍaari aur aapan khet ke dusra kisaan ke de dei.” I baat sun ke sab log bole lagin, “Eise kabhi nai hoy paay!”
42020017	Lekin Yeeshu ulog ke bagal dekh ke bolis, “Tab is ke matlab kaa hei jon vachan meñ likha hei, ‘Jon patthar ke kaapenṭa log ṭhukraay deen raha, ab wahi kona ke khaas patthar ban gais hei.’
42020018	Jon bhi koi i patthar se ṭakraai, uske ṭukṛa ṭukṛa hoy jaai, aur jon ispe giri u pisaay jaai”
42020019	Baṛa paadri log aur paṛha likha log samajh gain ki Yeeshu i kahaani wahi log ke baare meñ bole hei. Ulog to Yeeshu ke wahi lage pakṛaay maañgat rahin lekin huañ jon bheeṛ raha usse ulog ḍarat rahin.
42020020	Ab Yeeshu ke dusman mauka khojat rahin. Ulog kuchh jaasuus, jon dharam ke naam pe chalat rahin, huañ bhejin ki Yeeshu ke chhoṭa se galti pe pakaṛ ke aur Romi adhikaari ke haath meñ de de.
42020021	Jaasuus log Yeeshu se puuchhin, “E guru, ham sab to janta hei ki tum hardam sachche bolta hei aur raaiṭ baat bataata hei, aur i bhi ki tum kabhi koi ke saaiḍ bhi nai leta, iske sañghe Parmeshwar ke rasta sachchaai se bataata hei.
42020022	Hamme bataao, ‘Raaja ke ṭeks dewa jaay ya nai?’ ”
42020023	Yeeshu to jaanat raha ki ulog uske fasaay maañge hei.
42020024	Tab u bolis, “Hamme ek chaañdi ke sikka dekhaao. Ispe kis ke chhaapa aur naam hei?” “Raaja ke,” ulog bolin.
42020025	Tab Yeeshu ulog se bolis, “Tab jon bhi Raaja ke hei, u uske deo. Aur jon Parmeshwar ke hei, u Parmeshwar ke deo.”
42020026	Ab to Yeeshu ke dusman bhi uske koi galti nai pakaṛ paain, lekin uske jawaab sun ke hairaan hoy gain aur chuppe rahe gain.
42020027	Saduuki log, jon log murda meñ se jinda hoy pe biswaas nai karat rahin, ulog Yeeshu ke lage aain. Aur puuchhin,
42020028	“E guru, Maozas to hamaar khaatir likhis hei, ‘Agar ek admi saadi kare aur uske ekko bachcha nai hoy, aur u mar jaay, to u admi ke bhaiya aapan bhaiya ke aurat se saadi kar le ki u aapan bhaiya ke waaste aulaad peida kare.’
42020029	Ek dafe saat bhaiya rahin. Pahila bhaiya saadi karis, lekin bina laṛkan ke mar gais.
42020030	Dusra bhaiya aapan bidhwa bhauji ke sañghe saadi karis, aur u bhi bina laṛkan ke mar gais.
42020031	Tisra ke sañghe bhi yahi bhais. Yahi rakam saato bhaiya bina aulaad ke mar gais.
42020032	Aakhri meñ u aurat bhi mar gais.
42020033	Aur jab u sab bhaiya fir se jinda hoi, tab u aurat kon ke patni hoi? Kaahe ke saato to uske sañghe saadi karin raha.”
42020034	Yeeshu jawaab dees, “I janam ke log saadi byaah kare hei.
42020035	Lekin aay waala ṭaaim meñ pichhla janam meñ jon maris raha aur fir se jinda hoy ke laayk hei, ulog meñ saadi byaah nai hoi.
42020036	Ulog to ainjals ke rakam rahi jon kabhi nai mare saki. Ulog to Parmeshwar ke santaan hei, kaahe ke ulog mar ke jinda hoy gain hei.
42020037	Maozas bhi to i baat ke jare waala jhaaṛi ke kahaani meñ dekhaais raha, hiañ pe u Prabhu ke ‘Abraham ke Parmeshwar, Aayzak ke Parmeshwar aur Jaykab ke Parmeshwar’ bole hei.
42020038	U mara log ke nai, lekin jon jinda hei, ulog ke Parmeshwar hei, kaahe ke sab log uske khaatir jinda hei.”
42020039	Kuchh log jon Maozas ke kaanuun pe chalat rahin, ulog jawaab deen, “E guru, tum ṭheek bola hei!”
42020040	Aur fir iske baad Yeeshu se koi baat puuchhe ke himmat nai karis.
42020041	Yeeshu puuchhis, “Log kaahe ke bole hei ki Maseeha, Raaja Ḍeiviḍ ke santaan ke hoi?
42020042	Ḍeiviḍ to apne aapan Psalms meñ bole hei, ‘Prabhu hamaar Prabhu se bolis, hamaar raaiṭ saaiḍ beiṭho,
42020043	jab tak tumhaar dusman ke tumhaar goṛ tak nai kar dei.
42020044	Ḍeiviḍ to khud uske ‘Prabhu’ bole hei. Tab u uske laṛka keise hoy sake hei?”
42020045	Jab sab koi sunat rahin aur Yeeshu aapan chela log se bolis,
42020046	“Kaanuun ke guru log se saaodhaan rahna, khaas karke ulog se jon lamba lamba kapṛa pahine aur idhar udhar ghuume hei, aur jab ulog maakeṭ aay hei to sab log jhuk ke ulog se namaste kare hei, aur chech meñ ulog ke khaas jagha mile hei, aur paaṭi ke ṭaaim ulog achchha achchha jagha maañge hei.
42020047	Wahi log bidhwa ke ghar haṛap le hei aur dekhaawe ke khaatir lamba lamba preya kare hei. Ulog ke to bahut jaada saja mili.”
42021001	Yeeshu fir aapan aañkhi uṭhaay ke dekhis ki keise dhani log aapan aapan daan beg meñ chhoṛe hei.
42021002	Aur u i bhi dekhis ki ek gareeb bidhwa dui sikka usman chhoṛis hei.
42021003	Aur tab Yeeshu bolis, “Ham tum log se sachche bataata hei ki i gareeb bidhwa sab se jaada daan chhoṛis hei.
42021004	Kaahe ki sab log aapan bachat meñ se daan dees, lekin i to jon kuchh bhi iske kamaai raha, u sab daan kar dees.”
42021005	Jab kuchh log Mandir ke baare meñ baat karat rahin, ki keise u sundar sundar patthar se bana hei, tab Yeeshu bolis,
42021006	“Kaa tum i sab patthar ke dekhta hei? Ek ṭaaim aai jab ek bhi aapan jagha pe nai bacha rahi. Sab giraay dewa jaai.”
42021007	Kuchh log puuchhin, “Guru ji, i sab baat kab hoi? Aur jab hoi tab hamme keise pata lagi?”
42021008	Yeeshu bolis, “Saaodhaan raho, kahiñ tumme koi bahkaay nai de, kaahe ke bahut log hamaar naam se aay ke boli, ‘Ham wahi hei’ aur ‘Ṭaaim aay gais hei’ lekin tum sab saaodhaan rahna, uske pichchhe pichchhe nai chala jaana.”
42021009	Jab tum laṛaai aur hañgaama ke charcha sunega, tab ḍar nai jaana, kaahe ke i sab ke hoy ke jaruuri hei, lekin ant wahi ṭaaim nai hoi jaai.”
42021010	Tab u bolis, “Ek jaati dusra jaati se, aur ek raaj dusra raaj pe hamla kari.
42021011	Bhayaanak erthquaik aai, jagha jagha pe kharaab kharaab bimaari aur akaal paṛi, asmaan pe bhayankar cheej aur baṛa baṛa saain dekhaai.
42021012	Lekin i sab baat hoy se pahile hamaar naam ke kaaran tum pakṛaayga aur museebat sahega. Tum sab ke chech meñ le jaay ke tumhaar uppar koṭ kachahri karke tumme saja mili aur jel meñ ḍaara jaai. Aur hamaar kaaran tum log raaja aur hakeem ke saamne laawa jaayga.
42021013	Tab yahi ṭaaim tumhaar gawaahi aur dewe ke ṭaaim hoi.
42021014	Chinta nai karna ki tum aapan bachaao meñ kaa bolega.
42021015	Kaahe ke ham tumme eisan buddhi aur boli de dega ki tumhaar dusman bhi tumhaar saamne tumhaar apmaan nai kare paai.
42021016	Aur tumhaar maiya bappa, bhaiya, palwaar, aur dost bhi tumme dhoka deke pakaṛwaai aur tum meñ se ketna log ke marwaay bhi ḍaari.
42021017	Hamaar naam ke kaaran tumme kaafi log nai laaik kari.
42021018	Fir bhi tumhaar muuṛ ke ek bhi baar naas nai hoi.
42021019	Aapan majbuuti se tum bacha rahega.”
42021020	Jab tum dekhega ki Yarushalam ke chaaro bagal saulja hei, tab jaan lena ki iske naas hoy waala ṭaaim aay gay hei.
42021021	Agar tum Juḍia meñ rahta hei, to pahaaṛ pe bhaag jaao, aur jon ṭaaun ke bhittar rahe hei, ulog bahire nikar jaao, aur jon log gaaoñ meñ rahe hei, ulog ṭaaun meñ nai aana.
42021022	I jon saja ke ṭaaim hei yahi sab baat likhaan raha aur ab puura bhi hoi.
42021023	I ṭaaim maañ bane waali aurat ke khaatir bahut kharaab rahi, aur jon duudh piaay hei uske khaatir bhi kharaab hoi. Kaahe ke des meñ bahut museebat aai aur bahut log ke Parmeshwar ke saja bhi mili.
42021024	Bahut log talwaar se bhi maara jaai aur kaafi log to dusra des bandi banaay ke le jaawa jaai. Yarushalam pe bhi dusra des ke raaj chali, jab tak ki ulog ke ṭaaim puura nai hoy jaai.
42021025	“Suuraj, chaañd aur taara meñ rakam rakam ke saain dekhaay lagi. Aur dunia meñ sab jaati ke log meñ sankaṭ aay lagi. Samundar garji aur baṛa baṛa halkora uṭhi, tab sab log ghabraay jaai.
42021026	Log i dekh ke ḍar jaai ki dunia meñ kaa hoy hei aur behosh hoy jaai. Asmaan ke sab sakti hilaawa jaai.
42021027	Tab Manush ke laṛka dekhaai dei, u baadar meñ se bahut baṛa mahima ke sañghe aai.
42021028	Aur jab i sab hoy lagi, tab ḍarna nai, seedha muuṛ uṭhaay ke khaṛa hoy jaana, kaahe ke tab tumhaar mukti nagichche rahi.
42021029	Tab Yeeshu ek kahaani sunaais, “Tum anjeer ke peṛ aur dusra peṛ ke dekhega,
42021030	jab usman nawa patti nikre lagi, tab tum samajh jaata ki garmi ke mausam aay waala hei.
42021031	Aur yahi rakam, jab tum i sab hote dekhega to samajh jaana ki Parmeshwar ke raaj nagichche hei.”
42021032	“Yaad rakhna, jab tak i sab baat nai hoi, tab tak i peeṛhi ke ant nai hoi.
42021033	Asmaan aur jameen nai rahi, lekin hamaar vachan hardam rahi.”
42021034	“Saaodhaan rahna, eise nai hoy ki tum khali khaay piye meñ mast raho, aur jindagi ke chinta meñ daba raho, aur achaanak u roj fanda ke rakam tumhaar uppar aay jaai.
42021035	Yahi rakam u roj dunia ke sab log pe bina bataay aay jaai.
42021036	Sab ṭaaim saaodhaan rahna, aur preya karte rahna, ki jisse i sab baat se tum bache sako aur Manush ke laṛka ke saamne khaṛa hoy ke tumme himmat rahi.”
42021037	Din meñ Yeeshu Maseeh Mandir meñ jaay ke parchaar karat raha, lekin raat meñ u jaay ke Jaituun pahaaṛ pe rahat raha.
42021038	Aur sab log sabere uṭh ke uske lage Mandir meñ uske achchha achchha baat sune ke waaste aat rahin.
42022001	Ab Akhmeeri (bina yeesṭ ke) roṭi ke teohaar, jon ke fasah bhi bole hei, aay waala raha.
42022002	Baṛa paadri aur agua log i taak meñ rahin ki keise Yeeshu ke maara jaay, kaahe ke ulog usse ḍare lagin raha.
42022003	Aur tab saitaan Juḍas Iskariyoti meñ ghus gais, jon baarah chela log meñ se ek raha.
42022004	Juḍas jaay ke baṛa paadri aur Mandir ke pulis se baatcheet karis ki keise u Yeeshu ke pakaṛwaay sake hei.
42022005	Ulog bahut khusi bhain aur Juḍas ke peisa deke khaatir raaji hoy gain.
42022006	Juḍas ulog ke baat maan ke achchha mauka khoje laga ki keise u bina koi ke janwaay uske pakaṛwaai.
42022007	Akhmeeri roṭi waala teohaar aay gais, aur isman fasah ke bheṛa ke bachcha ke bali chaṛhaay ke raha.
42022008	To Yeeshu, Peeṭa aur Yuhanna se bol ke bhejis, “Jaao aur hamaar khaatir fasah ke teohaar ke khaana ke taiyaari karo ki ham sab usman bhaag lei.”
42022009	Lekin ulog puuchhin, “Ham kahañ tumhaar khaatir iske taiyaari kari?”
42022010	Yeeshu ulog se bolis, “Jeise tum ṭaaun meñ ghusega, tumme ek admi mili jon paani ke ghaṛa liye hoi, uske pichchhe pichchhe tum bhi u ghar meñ chala jaana jisman u jaai.
42022011	U ghar ke maalik se bolna, ‘Hamaar guru puuchhe hei ki u aapan chela log ke sañghe kahañ fasah ke khaana khaai?’
42022012	Ghar ke maalik tumme uppar le jaai aur baṛa ruum dekhaai jon kaam meñ laay ke waaste taiyaar hei. Wahiñ taiyaari karo.”
42022013	Peeṭa aur Yuhanna chala gain. Ulog wahi sab paain jeise Yeeshu bataais raha, aur ulog huañ pe fasah ke bhojan taiyaar karin.
42022014	Jab ṭaaim bhais ki Yeeshu aur uske chela log bhojan kare,
42022015	tab Yeeshu ulog se bolis, “Hamaar etna dil karat raha ki dukh uṭhaay se pahile ham tum log ke sañghe i fasah ke bhojan kari.
42022016	Ham tum se bataata hei ki ham tum log ke sañghe dusra fasah ke bhojan nai karega jab tak Parmeshwar ke raaj puura nai hoy jaai.”
42022017	Tab Yeeshu ek pyaala añguur ke ras aapan haath meñ leke, dhanbaad deke bolis, “Iske leo aur aapas meñ baaṭ leo.
42022018	Ham tumme bataata hei ki jab tak Parmeshwar ke raaj nai aai, ham waain nai piega.”
42022019	Tab u aapan haath meñ roṭi leke, dhanbaad dees, aur uske tuuṛ ke aapan chela log ke dees. Tab u bolis, “I hamaar deñhi hei jon tumhaar waaste dewa jaay hei, iske khaao aur hamme eisehiyeñ yaad karna!”
42022020	Jab ulog khaay leen, tab Yeeshu ek dusra pyaala aapan haath meñ lees, aur bolis, “I khuun jon tumhaar waaste bahaaya jaay hei, ek nawa vaacha hei.
42022021	Lekin, dekho! Jon hamme dhoka dei, u yahiñ hamaar sañghe ṭaibal pe hei!
42022022	Manush ke laṛka to weisaiyeñ mari jeise uske khaatir Parmeshwar maañgat raha, lekin jon uske dhoka se pakaṛwaai, uske khaatir bahut kharaab hei!”
42022023	Tab ulog aapas meñ puuchhe lagin ki kon i kaam kari.
42022024	Chela log jhagṛa kare lagin ki ulog meñ se kon sab se baṛa hei.
42022025	Tab Yeeshu ulog ke bataais, Aur raaja log aapan log pe hukum chalaawe hei, aur shaktishaali neta apne aap ke sab ke dost bataay hei.
42022026	Lekin tum eise nai rahna. U jon tum meñ sab se baṛa hei, u sab se chhoṭa bani, aur jon neta hei, u naukar ke rakam rahi.
42022027	Baṛa kon hei? Jon khaana khaay hei ki jon khaana baaṭe hei? Kaa wahi jon khaana khaay hei? Lekin ham to tumhaar beech meñ khaana baaṭewaala hei.
42022028	Tum sab hamaar sañghe sab museebat meñ raha.
42022029	Aur jeise hamaar Pita hamme raaj dees hei, weisaiyeñ ham bhi tumme wahi hak deta hei.
42022030	Tum hamaar raaj meñ hamaar sañghe beiṭh ke khaayga aur piega, aur raaj gaddi pe beiṭh ke Israayel ke baarah ṭraaib pe nyaay karega.
42022031	Yeeshu bolis, “Saayman, hamaar baat suno! Saitaan i hak maañg lees hei ki tumhaar ṭesṭ le, tum sab ke geñhu ke rakam faṭak ke, aur achchha ke kharaab se alag kar dei.”
42022032	Lekin Saayman, ham tumhaar khaatir preya kara hei ki tumhaar biswaas bana rahe. Aur jab tum hamaar lage lauṭ ke aayga, tab aapan bhaiya log ke madat karega.”
42022033	Peeṭa bolis, “E Prabhu, ham to tumhaar sañghe jel meñ jaay ke aur mare ke waaste bhi taiyaar hei!”
42022034	Yeeshu jawaab dees, “Peeṭa ham tumme bataata hei ki murga ke bole se pahile teen dafe tum bolega ki tum hamme nai janta hei.”
42022035	Tab Yeeshu aapan chela log se puuchhis, “Jab ham tumme bina pes, bina beg aur bina juuta ke bheja raha, tab kaa tumme koi cheej kamti bhais raha?” Ulog bolin, “Nai to, koi cheej kamti nai bhais!”
42022036	Tab Yeeshu ulog se bolis, “Lekin ab jiske paas pes hei, u uske leke jaay, wahi rakam beg bhi leke jaay, aur jiske paas talwaar nai hei, u aapan kapṛa bech ke talwaar khareed le.
42022037	Kaahe ke Baaibal meñ likhaan hei, ‘U apraadhi ke sañghe gina jaai.’ Yahi hamaar baare meñ likhaan raha, aur bahut jaldi puura bhi hoi.”
42022038	Chela log bolin, “Prabhu hiañ dui talwaar hei!” “Etna bas hei!” Yeeshu bolis.
42022039	Jeise u hardam karat raha, Yeeshu Jaituun pahaaṛ pe gais, aur uske chela log bhi uske sañghe gain.
42022040	Aur jab ulog huañ pahuñchin tab u aapan chela log se bolis, “Preya karo ki tumhaar ṭesṭ nai lewa jaay.”
42022041	Tab Yeeshu thoṛa aage jaay ke ghuṭna ṭek ke preya karis,
42022042	“E Pita, agar tum maañgo, to i dukh ke pyaala hamme piye nai dega. Fir bhi hamaar ichchha nai, lekin tumhaar ichchha puura hoi”
42022043	Tab ek ainjal uske madat ke khaatir aais.
42022044	Yeeshu gahira peeṛa meñ raha aur dukhi hoy ke dil se preya karis, ki uske paseena khuun ban ke jameen pe gir paṛis.
42022045	Preya kar ke Yeeshu uṭhis, aur aapan chela log ke lage gais. Ulog dukh ke kaaran thak ke soy gay rahin.
42022046	Yeeshu ulog se bolis, “Tum log kaahe ke sota hei? Uṭho aur preya karo ki tum log ke ṭesṭ nai lewa jaai.”
42022047	Jab Yeeshu baat karat raha, tab ek baṛa bheeṛ aay gais. Usman sab se aage Juḍas raha, jon baarah chela meñ se ek raha. U seedha aay ke Yeeshu ke chumma lees.
42022048	Yeeshu, Juḍas se puuchhis, “Kaa tum Manush ke laṛka ke chumma leke, dhoka se pakaṛwaay mañgta hei?”
42022049	Jab Yeeshu ke chela log dekhis ki kaa hoy waala hei, tab ulog Yeeshu se puuchhis, “He Prabhu, bolo to ham talwaar chalaai?”
42022050	Etna bhi nai, usman se ek to baṛa paadri ke naukar pe talwaar chalaay dees aur uske lefṭ kaan kaaṭ dees.
42022051	“Bas karo!” Yeeshu bolis. Tab u naukar ke kaan chhuis aur uske achchha kar dees.
42022052	Tab Yeeshu baṛa paadri aur Mandir ke pulis aur agua log, jon uske pakṛe aain raha usse bolis, “Kaa tum log ḍanḍa aur talwaar leke koi chor ke pakṛe aaya hei?
42022053	Ham to tumhaar sañghe raat din Mandir meñ raha, aur tum hamme tab nai pakṛa. Lekin i ṭaaim tumhaar hei aur añdhera ke taagat bhi hei.”
42022054	Yeeshu pakṛaay gais aur ulog uske baṛa paadri ke ghare le gain, aur Peeṭa duur se ulog ke peechha karat raha.
42022055	Kuchh log añgna meñ aagi baar ke uske bagal meñ beiṭhe rahin, aur Peeṭa bhi wahi log ke lage jaay ke beiṭh gais.
42022056	Tab ek naukraani uske dekhis, aur dhyaan se uske bagal dekh ke bolis, “I bhi to Yeeshu ke sañghe raha!”
42022057	Peeṭa bolis, “E aurat, ham i admi ke nai janta!”
42022058	Kuchh deri ke baad koi aur uske bagal dekhis aur bolis, “Tum bhi to ulog meñ se ek hei!” “Nai, bilkul nai!” Peeṭa jawaab dees.
42022059	Aur ek ghañṭa ke baad ek dusra admi jor deke bolis, “Ham daawa se bolta hei ki i admi ulog ke sañghe raha, kaahe ki i bhi to Galilee hei!”
42022060	Lekin Peeṭa bolis, “E bhaai, ham nai janta ki tum kaa bakta hei!” Aur jab, Peeṭa bolte raha, tab murga bolis.
42022061	Aur tab Prabhu Yeeshu ghuum ke Peeṭa ke bagal dekhis. Aur Peeṭa ke yaad aais ki Prabhu usse kon cheej bolis raha, “Bihaan sabere murga bole se pahile tum teen dafe bolega ki tum hamme nai janta hei.”
42022062	Aur Peeṭa bahire jaay ke fuuṭ fuuṭ ke roy lagis.
42022063	Jon log Yeeshu ke pakṛin raha, uske bahut beijjati karin aur khuub maarin aur peeṭin.
42022064	Ulog Yeeshu ke aañkhi pe paṭṭi baañdh ke bolin, “Bataao, tumme kon maaris?”
42022065	Ulog uske khilli uṛaat rahin aur jhuuṭ jhuuṭ baat bolat rahin.
42022066	Sabere sabere, des ke neta log, baṛa paadri log, aur paṛha likha Maozas ke kaanuun jaane waala baṛkuan, ek sañghe milin aur Yeeshu ke ulog ke aage laawa gais.
42022067	Ulog bolin, “Hamme bataao! Kaa tum Maseeh hei?” Yeeshu jawaab dees, “Agar ham tumme bataayga to tum sab biswaas nai karega.
42022068	Aur agar ham ek sawaal karega, to tum sab jawaab nai dega.
42022069	Lekin abhi se, Manush ke laṛka, Mahaan Parmeshwar ke raaiṭ saaiḍ beiṭhi.”
42022070	Tab sab koi puuchhin, “Kaa tum Parmeshwar ke laṛka hei?” Yeeshu bolis, “Tumahi to bolta hei ki ham hei!”
42022071	Ulog bolin, “Ab hamme gawaahi ke kaa jaruurat hei! I to aapan muh se khud ugal dees hei aur ham sab sun lia hei.”
42023001	Sabha se sab koi uṭh ke, Yeeshu ke Paaylaṭ ke saamne le gay.
42023002	Huañ ulog Yeeshu pe dos lagaay lagin, “Ham log i admi ke aur log ke bahkaate aur ham log ke raaja ke ṭeks de se rokte pakṛa hei. Aur i bole hei ki yahi hamaar raaja Maseeha hei.”
42023003	Paaylaṭ Yeeshu se puuchhis, “Kaa tum Yahuudi ke raaja hei?” “I to tum khud bolta hei,” Yeeshu jawaab dees.
42023004	Tab Paaylaṭ, baṛa paadri aur bheeṛ se bolis, “Ham i admi meñ kuchh dos nai paaya.”
42023005	Lekin ulog jor deke bolin, “I Galeel se leke sab Juḍia meñ parchaar kar ke sab ke bahkaay hei, aur etna hee nai, hiañ bhi i aay gais hei.”
42023006	Jab Paaylaṭ i sunis tab puuchhis, “Kaa i admi Galeel ke hei?”
42023007	Jab Paaylaṭ jaanis ki Yeeshu, Heraḍ ke raaj se aais hei, tab u Yeeshu ke Heraḍ ke paas bhej dees. Heraḍ u ṭaaim Yarushalam meñ raha.
42023008	Jab Heraḍ, Yeeshu ke dekhis to bahut khusi hoy gais, kaahe ki u bahut roj se Yeeshu ke dekhe maañgat raha. Heraḍ, Yeeshu ke baare meñ bahut kuchh sunis raha, aur aasra karat raha ki u uske chamatkaar karte dekhi.
42023009	Heraḍ, Yeeshu se bahut sawaal karis, lekin Yeeshu ek bhi jawaab nai dees.
42023010	Baṛa paadri aur Maozas ke kaanuun ke guru log bhi huañ khaṛa hoy ke Yeeshu ke agaiñsṭ kharaab kharaab cheej ke dos lagaay lagin.
42023011	Heraḍ aur uske saulja log Yeeshu pe hase lagin aur uske sañghe kharaab saluuk kare ke baad uske chamke waala kapṛa pahinaay ke Heraḍ ke paas lauṭaay deen.
42023012	Wahi roj se Heraḍ aur Paaylaṭ dost ban gain, isse pahile u duuno dusman rahin.
42023013	Paaylaṭ tab baṛa paadri, aur agua log aur baaki log ke bolaais.
42023014	U sab se bolis, “Tum Yeeshu ke hamaar paas laaya hei ki u samasya peida kare hei. Lekin ham tum sab ke saamne usse sawaal kara, aur ham to usman koi dos nai paaya, jon tum sab bolta hei ki i karis hei.
42023015	Heraḍ bhi isman galti nai paais hei yahi khaatir iske hamaar lage lauṭaay dees hei. I admi ke maut ke saja nai mile ke chaahi!
42023016	Yahi khaatir ham iske khali chaabuk lagwaay ke chhoṛ dega.” Paaylaṭ i kaaran eise bolis raha ki fasah ke teohaar meñ uske ek keidi ke chhoṛe ke raha.
42023018	Lekin bheeṛ chillaay uṭhis, “Yeeshu ke maar deo! Hamme Barabba ke deo!”
42023019	Barabba wahi admi raha jon ṭaaun meñ hañgaama karaais raha aur hatya ke jurum meñ jel meñ rakkha gais raha.
42023020	Paaylaṭ to maañgat raha ki u Yeeshu ke chhoṛ de, yahi kaaran u bheeṛ se ek dafe fir se baat karis.
42023021	Lekin ulog chillaate rahin, “Uske kros pe chaṛhaao! Kros pe chaṛhaao!”
42023022	Paaylaṭ fir tisra dafe ulog se bolis, “I admi kaa galti karis hei? Ham to isman koi kharaabi nai dekha ki jisse iske maut ke saja mile. Ham iske chaabuk lagwaay ke chhoṛ dega.”
42023023	Sab log jor jor se chillaate rahin aur uske pichchhe paṛ gain ki Yeeshu ke kros pe chaṛhaawa jaay.
42023024	Aakhri meñ, Paaylaṭ u sab ke baat maan lees.
42023025	Tab u Barabba ke, jon hatya aur hañgaama karaat raha, ulog ke maañg pe, chhoṛ dees. Aur fir Paaylaṭ, Yeeshu ke ulog ke hawaale kar dees, ki jisse ulog jon cheej maañge uske sañghe kare.
42023026	Jeise saulja log Yeeshu ke le jaat rahin, ulog gaaoñ se ṭaaun ke taraf aate Saayman naam ke ek Kureni ke pakṛin aur kros ke uske kañdha pe rakkhin, ki jisse u Yeeshu ke pichchhe pichchhe le chale.
42023027	Yeeshu ke pichchhe ek bahut baṛa bheeṛ aat raha, aur bheeṛ meñ aurat log bhi rahin jon Yeeshu ke waaste rowat aur chillaat rahin.
42023028	Yeeshu aurat log ke taraf ghuum ke bolis, “Yarushalam ke sab beṭi. Hamaar khaatir nai ro! Aapan aur aapan laṛkan ke waaste ro.
42023029	Ek roj log boli, ‘U aurat jis ke paas aulaad nai hei ulog khush kismat hei!’
42023030	U ṭaaim sab log pahaaṛ se boli, ‘Hamaar uppar giro!’ aur chhoṭa chhoṭa pahaaṛ se boli, ‘hamme lukaay leo!’
42023031	Kaahe ki agar i hariyar peṛ ke sañghe hoy sake hei to suukha peṛ ke sañghe kaa hoi?”
42023032	Dui aur admi jon apraadhi rahin, ulog ke bhi Yeeshu ke sañghe maut ke saja hoy gais.
42023033	Jab saulja log u jagha pe pahuñchin, jiske naam “Khopṛi” raha, tab huañ pe Yeeshu ke sañghe dui aur apraadhi ke kros pe chaṛhaain, ek ke Yeeshu ke i bagal aur dusra ke uske u bagal.
42023034	Yeeshu bolis, “E Pita, ilog ke maaf karo, kaahe ke ilog nai jaane hei ki ilog kaa kare hei.” Saulja log daaoñ lagaay ke Yeeshu ke kapṛa ke apne meñ baaṭ leen.
42023035	Sab log huañ khaṛa khaṛa sab dekhat rahin, hiañ tak ki agua log bhi Yeeshu ke taana maarat rahin, “I to ketna log ke bachaais. Agar i Parmeshwar ke chuna Maseeh hei, to kaahe nai apne aap ke bachaay!”
42023036	Kuchh saulja Yeeshu ke khilli uṛaay ke uske khaatir sasta waain leke aain.
42023037	Aur ulog bolin, “Agar tum Yahuudi ke raaja hei to apne aap ke bachaay leo!”
42023038	Uske uppar ek saain lagaay deen raha, jisman likha raha, “I Yahuudi ke raaja hei.”
42023039	Jon dui Yeeshu ke sañghe laṭkaan rahin, usman se ek apraadhi i bol ke uske ninda karis, “Kaa tum Maseeh nai hei? Agar hei to apne aap ke aur hamme bhi bachaao!”
42023040	Lekin dusra apraadhi uske ḍaaṭis aur bolis, “Kaa tum Parmeshwar se bhi nai ḍarta hei? Tumme bhi to wahi saja mila jon iske mila hei?
42023041	Hamme to wahi saja mila jon hamme mile ke chaahi, lekin i to koi kharaab kaam nai karis hei.”
42023042	Tab u Yeeshu se bolis, “E Yeeshu, jab tum aapan raaj meñ aana, tab hamme yaad karna!”
42023043	Tab Yeeshu bolis, “Ham tum se promis karta hei ki aaj tum hamaar sañghe swarag lok meñ rahega.”
42023044	Baarah baje ke ṭaaim, suuraj chhip gais aur asmaan kariya hoy gay, aur teen baje tak puura des meñ añdhiyaar chhaais raha, Mandir ke parda bhi beech meñ se faṭ gais.
42023046	Yeeshu jor se chillaay ke bolis, “Pita ji, ham aapan jaan tumhaar haath meñ deta hei!” Yahi bol ke Yeeshu mar gais.
42023047	Jab Romi saulja i dekhis to Parmeshwar ke baṛaai kare laga aur bolis, “Sachche ke i admi ke koi dos nai raha!”
42023048	Ek baṛa bheeṛ i bhayaanak seen dekhe ke waaste huañ rahin. Ulog jab i sab dekhin, tab ulog ke dil ṭuuṭ gais aur ulog ghare chale gain.
42023049	Jon sab Yeeshu ke kareeb dost aur aurat log jon Galeel se uske sañghe aain rahin, ulog kuchh duur pe khaṛa hoy ke i sab dekhat rahin.
42023050	Huañ pe ek admi raha jiske naam Josaf raha, u Armathia ke rahe waala raha aur huañ ke maha sabha ke memba bhi raha. Josaf ek achchha aur dharam pe chale waala admi raha. Lekin u sabha ke kaam se raaji nai raha aur u Prabhu ke raaj ke khoj meñ hardam laga rahat raha.
42023052	Josaf jaay ke Paaylaṭ se Yeeshu ke boḍi maañgis.
42023053	U boḍi ke kros se nichche utaaris, aur malmal ke kapṛa meñ uske lapeṭ ke kabar meñ rakkhis, jon chaṭṭaan kaaṭ ke banaawa gais raha, aur jisman koi aur boḍi abhi tak nai rakkha gais raha.
42023054	Suk ke roj raha, aur sabat suru hoy waala raha.
42023055	U aurat log jon Galeel se Yeeshu ke sañghe aain raha, pichchhe pichchhe jaay ke kabar ke dekhin aur i bhi dekhin ki laash keise rakkha gais hei.
42023056	Tab ulog jaay ke achchha mahke waala masaala aur senṭ taiyaar karin aur, sabat ke roj ulog araam karin kahe ke yahi Maozas ke kaanuun raha.
42024001	Hapta ke pahile roj suuraj jeise nikra, weise u sab aurat mahke waala masaala, jon ulog taiyaar kare rahin, leke kabar pe gain.
42024002	Ulog jab dekhin ki kabar se patthar haṭa hei.
42024003	Tab bhittar gain. Lekin Prabhu Yeeshu ke laash nai paain.
42024004	Ulog ekdam hairaan hoy ke wahiñ khaṛe ke khaṛe rahe gain, tab dui admi ujjar chamke waala kapṛa pahin ke ulog ke lage khaṛa hoy gain.
42024005	U aurat log ekdam ḍar ke maare aapan muuṛ jameen tak jhukaay leen, tab usman se ek admi bolis, “Tum jinda ke murda meñ kaahe ke khojta hei?
42024006	Yeeshu hiañ nai hei, kaahe ke u jinda hoy gais hei. Yaad karo jab u Galeel meñ raha tab u tum se bolis raha, ‘Manush ke laṛka ke jaruuri hei ki uske admi ke haath meñ saupa jaai aur u tisra roj jinda hoy jaai.’ ”
42024008	Tab ulog ke yaad aais ki Yeeshu kaa bolis raha.
42024009	Meri Magdalini, Joanna aur Jeims ke amma, Meri aur ulog ke sañghe aur jon aurat rahin, jon kabar pe gain raha, aay ke huañ jon sab baat bhais raha, u gyaara chela log ke bataain.
42024011	Chela log sochin ki i sab baat bekaar hei, aur ulog biswaas nai karin.
42024012	Lekin Peeṭa uṭhis aur dauṛ ke kabar pe gais, aur jab u jhuk ke bhittar dekhis to khali malmal ke kafan ke kapṛa dekhaai dees, aur sab baat pe hairaan hoy ke ghar lauṭ aais.
42024013	Wahi roj usman se dui admi Immaaus naam ke gaaoñ jaat rahin, jon Yarushalam se lagbhag saat meel ke duuri pe raha.
42024014	Jeise ulog baat karat rahin ki i sab keise bhais raha,
42024015	Yeeshu apne aap aay ke ulog ke bagal meñ chale laga.
42024016	Ulog uske dekhis lekin nai pahichaanin.
42024017	Yeeshu ulog se bolis, “Tum sab log chalte chalte kon baat karat raha?” Aur u duuno udaas hoy ke khaṛa hoy gain.
42024018	Usman se ek ke naam Kliyopaas raha, aur u jawaab dees, “Kaa tumahi ekke admi Yarushalam se aaya hei jon nai janta ki pichhle kuchh din huañ kon baat bhais hei?”
42024019	Tab Yeeshu puuchhis, “I kon baat hoy hei?” Ulog jawaab dees, “Wahi sab baat jon Naasrat ke Yeeshu ke sañghe bhais raha.” Aur aage bhi kahin, “I admi Parmeshwar aur sab log ke najar meñ, aapan kaam aur boli meñ ek taagat waala nabi raha.
42024020	Hamaar sab se baṛa paadri log aur kaam kare waala log uske pakṛaay ke maut ke saja dewaay deen aur uske kros pe bhi chaṛhwaay deen.
42024021	Lekin ham log to yahi aas lagaay raha ki wahi Israayel ke chhoṛaay waala admi hoi. Lekin i baat ke hoy aaj teen roj hoy gais hei.
42024022	Hamaar sañghe ke kuchh aurat ham log ke hairaan kar deen hei.
42024023	Jab ulog sabere sabere kabar pe gain raha, tab huañ pe ulog ke laash nai mila, aur ham log ke aay ke bataain ki ulog ke huañ ainjal dekhaan raha, jon ulog ke bataais ki Yeeshu jinda hei.
42024024	Hamaar sañghe aur jon log rahin, usman se bhi kuchh kabar pe gain raha aur jeise u aurat log bataais raha, weisaiyeñ ulog bhi paain aur Yeeshu ke nai dekhe paain.”
42024025	Tab Yeeshu ulog se bolis, “Tum murakh hei, jon baat nabi log bolin, uske biswaas kare meñ kaahe etna deri lagaata hei!
42024026	Kaa Maseeh ke khaatir i jaruuri nai raha ki u dukh uṭhaay aur mahima paay?”
42024027	Tab Yeeshu Maozas se suru kar ke aur sab nabi ke aur jetna Baaibal meñ likhaan raha, usman se aapan baare meñ baat ke matlab ulog ke samjhaais.
42024028	Jab ulog gaaoñ ke nagichche pahuñch gain jahañ ulog ke jaay ke raha, tab Yeeshu bahaana karis ki uske aage jaay ke hei.
42024029	Tab u admi log usse binti karin, “Aaj hamaar sañghe rahe jaao, sanjha hoy gais hei aur bahut deri bhi hoy gais hei.” Aur tab Yeeshu ulog ke sañghe raat ruke ke waaste bhittar chala gais.
42024030	Jab Yeeshu khaana khaay beiṭhis, tab u roṭi lees aur dhanbaad deke, aur usman se tuuṛ ke sab ke dees.
42024031	Tab ulog ke aañkhi khul gais aur jaan gain ki u kon hei, lekin tab tak u ulog ke saamne se chala gais.
42024032	Aur ulog ek dusra se bole lagin, “Jab u rasta meñ ham se baat karat raha aur hamme Baaibal ke matlab samjhaat raha, to kaa hamaar man meñ jaran nai hot raha?”
42024033	Wahi lage ulog uṭhin aur Yarushalam lauṭ gain, aur jaay ke u gyaara chela log aur uske aur saathi jon ek sañghe rahin u sab se bataain, “Prabhu sachche ke jinda hoy gais hei aur Saayman ke dekhaay bhi dees hei!”
42024035	Aur fir ulog rasta waala baat aur roṭi tuuṛe waala baat aur keise ulog uske cheenh gain raha, sab baat bataay lagin.
42024036	Jab u duuno baat bataat rahin, tab Yeeshu aay ke ulog ke beech meñ khaṛa hoy gais, aur fir u bolis, “Tum sab ke saanti mile.”
42024037	Ulog to ḍar gain, yahi sochin ki u bhuut hei.
42024038	Lekin Yeeshu bolis, “Tum log kaahe ke ghabraata hei? Tumhaar man meñ kaahe ke dubidha hei?
42024039	Hamaar haath aur goṛ dekho, ham wahi hei. Hamme chhui ke dekho aur apne aap pata lagaao. Bhuut ke paas haḍḍi aur maas nai rahe hei jeise tum hamme dekhta hei.”
42024040	I bole ke baad Yeeshu aapan haath aur goṛ ulog ke dekhaais.
42024041	Lekin khusi ke maare ulog ab bhi biswaas nai kare sakin aur hairaan hoy gain. Tab Yeeshu u sab se bolis, “Kaa tumhaar lage hiañ kuchh khaay ke hei?”
42024042	Ulog uske bhujaan machhri ke ek ṭukṛa deen, aur u uske leke ulog ke saamne khaay lees.
42024044	Tab Yeeshu u sab se bolis, “Jab ham tumhaar sañghe raha, ham tumme u sab bataay raha jon kuchh Maozas ke kaanuun meñ likhaan hei, aur sab nabi ke buk aur Bhajan Sañhita meñ hamaar baare meñ jon kuchh bhi likhaan hei, u sab ke puura hoy ke hei.”
42024045	Tab Yeeshu ulog ke madat karis ki ulog samajh le ki Baaibal meñ kaa likhaan hei.
42024046	Yeeshu ulog se bolis, “Yahi likhaan hei ki Maseeh dukh uṭhaai aur tisra roj murda meñ se jinda hoy jaai.
42024047	Ulog i bhi bolin ki Yarushalam se leke sab jaati ke log meñ uske naam se paap ke maafi aur pastaawa ke parchaar kara jaai.
42024048	Tum log i baat ke gawaah hei.
42024049	Jis ke promis hamaar bappa tum se karis raha, ham uske bhejega, lekin tumme yahi jagha rahe ke paṛi, jab tak tumme swarag se sakti nai mil jaay.”
42024050	Tab Yeeshu aapan chela log ke ṭaaun se bahire le gais aur aapan haath uppar uṭhaay ke ulog ke aashirbaad dees.
42024051	Jeise u ulog ke aashirbaad det raha, weisaiyeñ Yeeshu ulog se alag hoy gay aur swarag meñ uṭhaay lia gais.
42024052	Tab uske chela log uske bhajan gaain, aur bahut khusi se Yarushalam lauṭ gain.
42024053	Ulog jaada ṭaaim Mandir meñ uske baṛaai karte bitaain.
43001001	Dunia ke bane se pahile vachan raha, u Ishwar ke sañghe rahis, aur u sachche meñ Ishwar raha.
43001002	Sab se pahile u vachan Ishwar ke sañghe raha.
43001003	Aur wahi vachan ke sahaare, Ishwar sab cheej banaais. U shabd ke bina ek bhi cheej nai banis. Aur jon cheej bhi banis
43001004	uske jeewan ke sota wahi vachan raha, aur yahi jeewan ham log ke khaatir roshni laais.
43001005	Wahi roshni añdhiyaar meñ chamkat raha aur u añdhera bhi u roshni ke butaay nai sakis.
43001006	Ishwar aapan ek duut bhejis, uske naam Yuhanna raha,
43001007	u roshni ke baare meñ bataay aais raha aur sab log ke rasta dekhaais ki log biswaas kare.
43001008	Yuhanna u roshni nai raha. U to khali u roshni ke baare meñ bataay aais raha.
43001009	Jon sachcha roshni sab ke uppar chamke hei u dunia meñ aais hei.
43001010	Vachan dunia meñ raha, lekin uske koi nai pahichaanis, jab ki Parmeshwar aapan vachan se dunia banaais.
43001011	U to aapan log meñ bhi gais, lekin aapan log bhi uske nai apnaais.
43001012	Jon jon bhi uske apnaais aur uske naam pe biswaas karis. U sab log ke u hak dees ki u sab Parmeshwar ke laṛkan bane.
43001013	U sab Ishwar ke laṛkan weisaiyeñ to nai ban gais aur admi ke maañge se bhi nai banis Parmeshwar khud apne u sab ke aapan laṛkan banaais.
43001014	Vachan admi ke ruup dhar lees, aur hamaar beech meñ rahe lagis. Ham uske sachcha mahima dekha, u mahima uske mila kaahe ki u aapan baap ke ekke laṛka raha Usman se Prabhu ke sachchaai aur daya hamaar lage aay gais hei.
43001015	Yuhanna uske baare meñ chillaay ke bolis, “Yahi ke baare meñ to ham bataata raha, jab ham bola raha, ‘U hamaar pichchhe aay hei, lekin u ham se bahut baṛa hei, kaahe ki u hamaar peida hoy se bahut pahile se raha.”‘
43001016	Uske baṛappan raha ki u ham pe daya dekhaais, aur aasheesh pe aasheesh dete gais.
43001017	Maozas ke bagal se to Ishwar hame kaanuun dees, lekin sachchaai aur baṛappan to Yeeshu Maseeh ke bagal se aais.
43001018	Koi bhi Ishwar ke nai dekhis, khali wahi laṛka jon Ishwar ke godi meñ hei, hame dekhaais ki Ishwar keisan hei.
43001019	Yahuudi agua log, Yarushalam ke kuchh paadri aur madat kare waala log ke, Yuhanna ke lage puuchhe bhejis ki u kon hei.
43001020	Yuhanna khula aam bataais, “Ham Maseeha nai hei.”
43001021	“Tab tum kon hei?” ulog puuchhis, “Kaa tum Ilaayja hei?” “Nai, ham to u bhi nai,” Yuhanna bolis. “Tab kaa tum nabi hei?”, u sab puuchhin. “nai”, u jawaab dees.
43001022	“Tum hame bataao, tum kon hei?” u sab bolin. “Uske lage hamme jawaab le jaay ke hei, jon hamme bhejis hei.”
43001023	Tab Yuhanna, Aayzaaya nabi ke vachan meñ bolis, “Ham khali wahi hei jon akele jagha pe chillaay ke bole hei, ‘Prabhu ke waaste seedha rasta banaao!”’
43001024	Kuchh log ke bhi Yuhanna ke lage bheja gais raha.
43001025	U log us se puuchhis, “Tum Maseeh bhi nai hei, nabi bhi nai hei, aur Ilaayja bhi nai hei, to tum kaahe ke baptisma deta hei?”
43001026	Yuhanna jawaab dees, “Ham to khali paani se baptisma deta hei, lekin tumhaar beech meñ ek admi aais hei jiske tum sab nai janta hei.
43001027	Jon hamaar pichchhe aaywaala hei uske to ham juuta ke bandhan tak khole laayk nai hei.”
43001028	Yuhanna i sab baat tab bolis jab u Bethni gaaoñ meñ Joḍan nadi ke kinaare baptisma det raha.
43001029	Dusra roj Yuhanna dekhis ki Yeeshu uske lage chala aay hei aur u bolis, “Yahi hei Parmeshwar ke memna, jon dunia ke sab paap ke aapan uppar uṭhaay le jaai!”
43001030	Yahi hei jiske baare meñ ham bataata raha jab ham bola, “Ek admi hamaar pichchhe aay hei, aur u ham se bahut baṛa hei, kaahe ki u hamaar peida hoy se pahile raha.”
43001031	Ham nai janta raha ki u kon hei. Ham to khali paani se baptisma dewe aay raha, ki jisse Israayel ke sab log uske dekhe saki.
43001032	Yuhanna aapan gawaahi dees, “Ham dekha ki ek Aatma kabuttar ke rakam, asmaan se utar ke Yeeshu pe ruk gais.”
43001033	Tab bhi ham nai jaan paaya ki i wahi hei, lekin jon hamme bhejis raha ki ham paani se baptisma dei, ham se bataais, “Tum dekhega ek Aatma aay ke koi pe ruki. Tab tum jaanega ki i wahi hei jon Pawitr Aatma se baptisma dei.”
43001034	Ham dekh lia hei aur tumme bataata hei ki yahi Parmeshwar ke laṛka hei.
43001035	Dusra roj Yuhanna fir aapan chela log ke sañghe wahiñ khaṛa raha,
43001036	jab u dekhis ki Yeeshu bagal se jaay hei, tab u bolis, “Yahi Ishwar ke memna hei.”
43001037	Yuhanna ke dui chela i baat sunke Yeeshu ke lage gain.
43001038	Jab Yeeshu ghuum ke u duuno ke dekhis to puuchhis, “Tumme kaa chaahi?” U duuno jawaab deen, “Guru ji, tum kahañ rahta hei?”
43001039	Yeeshu jawaab dees, “Aao aur dekho!” U ṭaaim sanjha ke lagbhag chaar baja raha aur u sab chela jaay ke dekhin ki Yeeshu kahañ rahe hei. Aur baaki ṭaaim wahi ke sañghe bitaain.
43001040	Usman se ek admi, jon Yuhanna ke sun ke Yeeshu ke lage gais raha, uske naam Enḍru raha aur u Saayman Peeṭa ke bhaiya raha.
43001041	Sab se pahile u aapan bhaiya Saayman se milis aur bataais, “Ham Maseeha ke khoj lia hei.”
43001042	Enḍru aapan bhaiya ke Yeeshu ke lage le aais. Jab Yeeshu uske dekhis to bolis, ‘Tumhaar naam Saayman hei aur tum Yuhanna ke laṛka hei. Tum "Kaifa" yaane ki "chaṭṭaan" ke naam se jaana jaayga. (U Peeṭa ke rakam hei jiske matlab ‘ek patthar’ hei.)
43001043	Dusra roj Yeeshu Galeel jaay ke waaste plen banaais. Huañ u Filip se milis aur bolis, “Hamaar sañghe aao!”
43001044	Filip, Beitseida ṭaaun ke rahe waala raha, wahiñ pe jahañ Peeṭa aur Enḍru rahat rahin.
43001045	Filip, Natanyel se milis aur usse bataais, “Hamme u mil gais hei jiske baare meñ Maozas kaanuun ke buk meñ likhis raha, aur yahi ke baare meñ nabi bhi likhis raha. Uske naam Yeeshu hei, u Josaf ke laṛka hei aur Naasrat meñ rahe hei.”
43001046	Natanyel puuchhis, “Kaa Naasrat meñ se kuchh achchha nikre sake hei?” “Aao aur dekho,” Filip bolis.
43001047	Jab Yeeshu dekhis ki Natanyel uske lage aay hei, tab u uske baare meñ bolis, “I to sachcha Israayeli hei, isman kuchh bhi jhuuṭ nai hei!”
43001048	Natanyel usse puuchhis, “Tum hamme keise janta hei?” Yeeshu jawaab dees, “Filip ke bolaay se pahile ham tumme anjeer ke peṛ ke nichche dekh lia raha.”
43001049	Natanyel tab bolis, “Guru ji, tum Ishwar ke laṛka hei aur Israayel ke raaja hei!”
43001050	Yeeshu jawaab dees, “Kaa tum i kaaran ham pe biswaas karta hei ki ham tumme bataaya ki ham tumme anjeer (fig) ke peṛ ke nichche dekh lia raha? Tum isse bhi bahut baṛa kaam dekhega.
43001051	Ham tum se sachche sachche bataata hei, tum dekhega ki asmaan khuli aur ainjals uppar jaay ke fir Manush ke laṛka pe utri.”
43002001	Teen din ke baad Kaana ṭaaun jon Galeel meñ hei, huañ ek saadi raha. Yeeshu ke amma bhi huañ rahi.
43002002	Yeeshu aur uske chela log ke bhi u saadi ke neota milis raha.
43002003	Jab sab waain khalaas hoy gais, tab Yeeshu ke amma usse bolis, “Uske lage aur waain nai hei.”
43002004	Yeeshu bolis, “Tum hamme nai bataao ki hamme kaa kare ke hei. Hamaar ṭaaim abhi nai aais hei.”
43002005	Meri tab naukar se bolis, “Wahi karo jon i bataay hei.”
43002006	Neota meñ chhe (6) baṛa baṛa patthar ke bartan raha, huañ ke log usman se paani nikaar ke apne aap ke safa karat rahin. I huañ ke reeti riwaaj raha. Ek ek bartan meñ lagbhag ek sao leeṭa paani bhara jaay sakat raha.
43002007	Tab Yeeshu ek naukar se bolis, “I sab bartan meñ paani bharo.” U sab usman muh tak paani bhar deen.
43002008	Tab Yeeshu fir bolis, “Ab isman se kuchh paani nikaar ke u admi ke lage le jaao, jon i sab ke dekh bhaal kare hei.” Naukar wahi karis jon Yeeshu usse bolis raha.
43002009	Jab dekhbhaal karewaala admi uske cheekhis tab u paani waain meñ badal gais raha. U nai jaanat raha ki u waain kahañ se aais hei. Lekin u naukar, to jaanat raha.
43002010	Tab u dulha ke bolaay ke bolis, “Sab koi pahile achchha waain de hei, aur jab pahuna log jaada pee le hei tab uske saadhaaran waain dewa jaay hei. Lekin tum to abhi tak achchha waain rakha hei!”
43002011	Yahi Yeeshu ke pahila chamatkaar raha jon Galeel ke Kaana ṭaaun meñ suru karis raha, aur aapan mahima dekhaais aur uske chela log uspe biswaas karin.
43002012	Iske baad, Yeeshu aur uske amma, aur bhaiya aur chela log Kafarnahuum ṭaaun chala gais aur huañ kuchh din rahin.
43002013	Yahuudi log ke fasah ke teohaar aay waala raha, aur Yeeshu Yarushalam chala gais.
43002014	Huañ u dekhis ki chech meñ kuchh log chaua aur kabuttar beche hei, aur ṭaibal pe peisa badli kare waala log bhi beiṭhin hei.
43002015	Tab Yeeshu ek rassi ke chaabuk banaais aur sab log ke bheṛa aur beil ke sañghe chech ke bahire kar dees. Aur jon peisa badli kare waala log rahin uske bhi ṭaibal ulṭaay dees aur sab peisa idhar udhar chhitraay dees.
43002016	Tab Yeeshu jon kabuttar bechat rahin, usse bolis, “I sab ke hiañ se le jaao! Hamaar Pita ke ghar ke khareed been ke jagha nai banaao.”
43002017	Tab uske chela log ke yaad aais ki Baaibal meñ likha raha, “Hamaar bhakti aur prem tumhaar ghar ke waaste, He Prabhu, ham meñ aagi ke rakam bare hei.”
43002018	Yahuudi agua log Yeeshu se ek sawaal karin, “Kon se chamatkaar tum hamme dekhaayga, ki ham biswaas kari ki tumme i kaam kare ke hak hei?”
43002019	“I chech ke ujaaṛ deo, aur ham teen roj meñ iske fir se banaay dega.”
43002020	Agua log jawaab deen, “Kaa tum iske teen roj meñ banaay dega? Hamme to i chech ke banaay meñ forṭi siks (46) saal laga raha.”
43002021	Lekin jon chech ke baat Yeeshu karat raha, u uske deñhi raha.
43002022	Aur jab Yeeshu mar ke jinda hoy gais, tab uske chela log ke yaad aais ki u kaa bolat raha. Aur tab u sab Baaibal aur usman kaa likha hei, uspe biswaas karin.
43002023	Jab Yeeshu Yarushalam meñ fasah ke teohaar ke ṭaaim raha tab bahut se log uspe biswaas karin, kaahe ki ulog dekhin ki Yeeshu ketna chamatkaar karis raha.
43002024	Lekin Yeeshu jaanat raha ki u sab ke dil meñ kaa hei, aur u sab pe bharosa nai karis.
43002025	I jaruurat nai raha ki koi Yeeshu ke u sab ke baare meñ bataay, kaahe ki u apne aap sab ke dil ke baat jaanat raha.
43003001	Huañ ek Yahuudi ke sardaar Nikoḍimas naam ke admi raha, aur u Farisi dal ke raha.
43003002	Ek raat u Yeeshu ke lage aais aur usse bolis, “Guru, ham janta hei ki Ishwar tumme bhejis hei ki tum aay ke hamme sikhaao. Agar Ishwar tumhaar sañghe nai rahta to jon chamatkaar tum hamme dekhaaya hei, nai dekhaay sakta.”
43003003	Tab Yeeshu jawaab dees, “Ham tum se sachche bolta hei, jab tak koi admi nawa janam nai le le, tab tak u Parmeshwar ke raaj nai dekhe saki!”
43003004	Nikoḍimas fir se puuchhis, “Keise ek baṛa admi fir se peida hoy sake hei? Kaa u aapan amma ke peṭ meñ fir se jaay ke dusra dafe peida hoy sake hei?”
43003005	Tab Yeeshu jawaab dees, “Ham tum se sachche bolta hei, jab tak ek admi paani aur Aatma se janam nai le, tab tak u Parmeshwar ke raaj meñ nai jaay sake.
43003006	Ek admi aapan amma bappa ke deñhi se laaif paay hei, lekin aatmik jeewan to khali Aatma se paay hei.
43003007	Ghabraana nai jab ham tumme bataayga ki tumme fir se janam le ke hei.
43003008	Khali Parmeshwar ke Aatma nawa jeewan de sake hei. Aatma u hawa ke rakam hei jon jab maañge chale hei. Tum khali hawa ke awaaj sune sakta hei, lekin tum nai janta ki u kahañ se aay hei, aur kahañ jaay hei.”
43003009	“I keise hoy sake hei?” Nikoḍimas puuchhis.
43003010	Tab fir Yeeshu jawaab dees, “Keise tum Israayeli log ke guru hoy ke bhi i baat nai samjha?
43003011	Ham tum se sachche bolta hei, ham sab wahi bolega jon ham dekha hei aur janta hei. Lekin jon ham bolta hei, tum hamaar u baat nai maanega.
43003012	Jab ham tum se dunia ke baat karta hei to tum ham pe biswaas nai karta, to agar ham swarag ke baat karega to kaa tum ham pe biswaas karega?
43003013	Khali manush ke laṛka ke chhoṛ ke koi bhi admi swarag pe nai gais, jon fir se huañ se nichche utar aais hei.
43003014	Jeise Maozas jañgal meñ ek nakli saañp ke uppar chaṛhaais raha, weisaiyeñ i bhi jaruuri hei ki Manush ke laṛka ke bhi uppar chaṛhaawa jaay,
43003015	ki jisse jon koi bhi uspe biswaas kari u anant jeewan paai.
43003016	Parmeshwar dunia ke log se etna pyaar karis ki aapan eklauta laṛka ke dunia meñ bhejis, ki jon koi bhi uspe biswaas kari, u naas nai hoi lekin anant jeewan paai.
43003017	Ishwar aapan beṭa ke dunia meñ i kaaran nai bhejis ki u dunia ke saja de. Uske bhejis hei ki u dunia ke bachaay!
43003018	Jon koi bhi Ishwar ke beṭa pe biswaas kare hei, u naas nai hoi, lekin jon uspe biswaas nai kare hei to uske satyanaas hoy jaai, kaahe ki ulog Ishwar ke eklauta beṭa pe biswaas nai karin.
43003019	Roshni dunia meñ aay gais hei, aur jon koi bhi kharaab kaam kari uske saja mili, kaahe ki ulog añjora se jaada añdhera se pyaar kare hei.
43003020	Jon bhi koi kharaab kaam kare hei, u añjora se haiṭ kare hei, aur roshni ke lage nai aay hei, kaahe ki añjora meñ u sab ke kharaab kaam dekhaay jaay.
43003021	Lekin jon seedha rasta pe chale hei, u jyoti ke saamne aay hei ki jisse sab log i dekhe saki ki Ishwar ke marji ke mutaabik kaam kare hei.
43003022	Iske baad Yeeshu aur uske chela log Juḍia meñ aais, aur huañ uske sañghe kuchh din rahe ke, log ke baptisma det raha.
43003023	Yuhanna bhi Salim ke nagichche Aenon meñ baptisma det raha, kaahe ki huañ ḍher paani raha, aur log aay ke usse baptisma let rahin.
43003024	Yuhanna ke abhi tak jel meñ nai rakha gay raha.
43003025	Wahiñ pe Yuhanna ke chela log se aur ek Yahuudi se sudh hoy ke baare meñ jhagṛa bhais.
43003026	U log Yuhanna ke lage jaay ke bolin, “He Guru, u jon admi Joḍan nadi ke eesṭ meñ tumhaar sañghe raha, aur uske baare meñ tum ham se bola raha, u ab baptisma dewe hei, aur sab log wahi ke paas jaay hei.”
43003027	Yuhanna jawaab dees,
43003028	“Tumme yaad hoi ham bataay raha ki ham Maseeha nai hei. Ham to khali usse pahile bheja gaya hei.
43003029	Saadi meñ dulha hei jiske saadi hoy hei. Dulha ke dost to uske awaaj sunke khusi hoy hei. Yahi kaaran ham bhi bahut khusi hei.
43003030	Ab bahut jaruuri hei ki Yeeshu baṛa hoy aur ham chhoṭa bani.”
43003031	Jon swarag se aay hei u bahut mahaan hoy hei. Aur jon koi bhi dunia se aay hei, dharti ke hee rahe hei, aur khali duniadaari ke baat kare hei. Lekin jon swarag se aay hei u sab se achchha hei.
43003032	Jon kuchh bhi u dekhis aur sunis hei, wahi bataais hei, lekin fir bhi koi uspe biswaas nai karin.
43003033	Lekin jon koi bhi uspe biswaas kare hei, u jaane hei ki Ishwar sachcha hei.
43003034	Ishwar aapan beṭa bhejis ki u uske sandesa sab ke sunaay, aur u uske Pawitr Aatma se bhar dees hei.
43003035	Pita aapan beṭa se bahut pyaar kare hei, aur sab hak uske haath meñ de dees hei.
43003036	Jon koi beṭa pe biswaas kare hei, anant jeewan uske mile hei. Lekin jon beṭa ke nai maane hei, u anant jeewan nai paai aur Parmeshwar usse hardam gussa meñ rahi.”
43004001	Yeeshu jaanat raha ki Farisi log sun leen hei ki u Yuhanna se jaada log ke jeet ke baptisma de hei, aur ulog uske pichchhe chale lagin hei.
43004002	Yeeshu apne aap baptisma nai det raha, lekin uske chela log det rahin.
43004003	Yeeshu Juḍia chhoṛ ke Galeel ke bagal jaay laga.
43004004	I dafe uske Samaaria se hoy ke jaay ke raha.
43004005	Rasta meñ uske Sukhaar ṭaaun mila. Uske nagichche meñ u jameen raha, jon Jaykab bahut din pahile aapan laṛka Josaf ke dees raha.
43004006	Jaykab ke kuaañ bhi wahiñ raha. Chalte chalte lagbhag baarah baje ke ṭaaim jab Yeeshu thak gais raha, to u wahi kuaañ ke bagal meñ beiṭh gais. Aur Yeeshu ke chela log ṭaaun khaana khareede chala gain.
43004007	Wahi ṭaaim ek Saamri aurat kuaañ pe paani bhare aais.
43004008	Yeeshu usse bolis, “Kaa tum hamme paani piyaay sakti hei?”
43004009	Saamri aurat Yeeshu se bolis, “Tum ek Yahuudi hei aur ham ek Saamri aurat. Tum keise ham se paani mañgta hei jab ki Yahuudi aur Saamri ek dusra se kuchh sambandh nai rakkhe hei?”
43004010	Yeeshu jawaab dees, “Tum nai jaanti ki Ishwar tumme kaa de maañge hei, aur tum i bhi nai jaanti ki tum se kon paani maañge hei. Agar tum jaanti, to ham se jeewan jal maañgti.”
43004011	“E guru,” u aurat bolis, “Tumhaar paas to paani bhare ke waaste kuchh bhi nai hei, aur kuaañ bhi bahut gahira hei. Tum kahañ se jeewan jal laayga?
43004012	Tum hamaar bappa Jaykab se to baṛa nai hei, jon hamaar waaste i kuaañ khodis raha ki jisse uske palwaar aur jaanwar isman se paani piye saki?”
43004013	Tab Yeeshu uske jawaab dees, “Jon koi i paani pee u fir se pyaasa hoy jaai.
43004014	Lekin jon koi bhi i paani pee jon ham deta hei, u kabhi pyaasa nai hoi. Jon paani ham dega u ek sota ke rakam hei jon anant jeewan ke waaste hardam nikarte rahi.”
43004015	U aurat fir se bolis, “E Prabhu, hamme u paani deo ki jisse ham kabhi pyaasa nai rahi aur hiañ kabhi paani bhare ke waaste nai aai.”
43004016	Yeeshu tab bolis, “Jaao, aapan admi ke le aao.”
43004017	“Hamaar lage admi nai hei,” u aurat bolis. “Tum sachche bolti hei,” Yeeshu bolis, “tumhaar admi nai hei.
43004018	Abhi tak tum paañch ke sañghe saadi kari, aur abhi jon tumhaar sañghe hei u tumhaar admi nai hei.”
43004019	U aurat bolis, “Ab ham samajh gaya ki tum koi nabi hei
43004020	Hamaar baap daada yahi pahaaṛ pe Parmeshwar ke weship karin, lekin tum bolta hei ki Yarushalam hee u jagha hei jahañ weship kare ke chaahi.”
43004021	Tab Yeeshu usse bolis, “E aurat, ham pe biswaas karo, ṭaaim aay hei jab tum log naa to i pahaaṛ pe aur naa to Yarushalam meñ Pita ke weship karega.
43004022	Tum Saamri log nai janta ki tum sab kiske weship karta hei. Aur ham Yahuudi u Parmeshwar ke janta hei jiske ham weship karta hei, kaahe ki Parmeshwar ham Yahuudi ke jariye dunia ke bachaai.
43004023	Lekin u ṭaaim aay waala hei, yaane ki aay gais hei jab sachcha weship kare waala log Pita ke weship, aatma aur sachchaai se kari, kaahe ki Pita aapan weship ke khaatir eisane log ke khojis hei.
43004024	Parmeshwar Aatma hei, aur i jaruuri hei ki u sab weship kare waala Aatma aur sachchaai se weship kare.”
43004025	U aurat tab bolis, “Ham sab janta hei ki Maseeha aay waala hei. Wahi hei jiske ham Krisṭ bolega. Jab u aai tab hamme sab samjhaai.”
43004026	“Ham wahi hei,” Yeeshu bolis, “aur ham abhi tum se baat karta hei.”
43004027	Wahi ṭaaim sab chela log lauṭ aain, aur i dekh ke achambha kare lagin ki Yeeshu u aurat se baat kare hei. Lekin koi bhi i nai puuchhis ki, “Tum usse kaahe ke baat karta hei?”
43004028	Tab u aurat aapan bartan wahiñ chhoṛ ke ṭaaun ke bagal bhaagis, aur sab log se bataay lagi,
43004029	“Aao aur dekho, u admi ke dekho, u sab jaane hei jon ham abhi tak kara hei, aur hamme sab bataay dees hei! Kahiñ yahi Maseeh to nai?”
43004030	Ṭaaun ke sab log Yeeshu ke dekhe ke waaste uske lage chal deen.
43004031	Jab tak i sab hot raha, Yeeshu ke chela log usse binti karat rahin, “Guru ji, kuchh khaay leo.”
43004032	Lekin Yeeshu u sab se bataais, “Hamaar lage eisan khaana hei jiske baare meñ tum sab nai janta.”
43004033	Tab sab chela log aapas meñ baat kare lagin, “Kaa koi iske khaay ke waaste kuchh laais hei?”
43004034	Yeeshu tab fir se bolis, “Hamaar khaana yahi hei jon Parmeshwar chaahe hei! Wahi hamme bhejis hei, aur hamme u kaam puura kare ke hei jon u hamme kare ke bhejis hei.
43004035	Tum saait bolega ki kaṭni ke abhi chaar mahina aur baaki hei. Lekin ham tum se bataata hei, aañkhi uṭhaay ke dekho ki sab khet meñ anaaj kaṭe ke khaatir taiyaar hei.
43004036	Aur jon log kaaṭe hei uske majduuri mile hei, aur anant jeewan ke khaatir fal baṭore hei. Tab jon koi bhi bowe hei aur jon koi kaaṭe hei duuno milke khusi manaai.
43004037	Iske waaste i kahaawat achchha hei. “Bowe koi aur kaaṭe koi aur.”
43004038	Ham tumme u khet meñ kaaṭe ke waaste bhejta hei, jahañ dusra sab mehnat karin.
43004039	U ṭaaun ke bahut Saamri log Yeeshu pe biswaas kare lagin, kaahe ki u aurat bole rahi, “I admi hamme sab bataay dees jon kaam ham kare raha.”
43004040	U log aay ke Yeeshu se binti kare lagin ki u uske sañghe ruke, aur u uske sañghe dui roj aur rukis.
43004041	Yeeshu ke parchaar sunke bahut se Saamri Yeeshu pe biswaas karin.
43004042	U log u Saamri aurat se bolin, “Ab ham log khali tumhaar bole pe Yeeshu pe biswaas nai karta hei. Ab to ham khud sun lia hei, aur samajh lia hei ki wahi dunia ke bachaay aais hei!”
43004043	Yeeshu bolis raha, “Aapan des meñ nabi ke aadar nai hoy hei.” Fir dui roj huañ rahe ke baad u Galeel chala gais.
43004045	Huañ ke log uske welkam karin, kaahe ki ulog teohaar meñ dekh leen raha ki Yeeshu kon kon kaam huañ karis raha.
43004046	Jab Yeeshu Galeel meñ raha, to u Kaana ṭaaun gais jahañ u paani ke waain meñ badlis raha. Huañ ek sarkaari naukar mila jiske laṛka Kafarnahuum meñ bimaar raha.
43004047	Aur jab u admi sunis ki Yeeshu, Juḍia meñ hei, to uske lage jaay ke chirauri karis ki u jaay ke uske laṛka ke mare se bachaay.
43004048	Yeeshu, u kaam kare waala se bolis, “Jab tak tum achambha ke kaam aur chamatkaar nai dekhega, tab tak tum biswaas nai karega!”
43004049	U admi fir se bolis, “Prabhu ji, aay ke hamaar laṛka ke mare se bachaay lo!”
43004050	Tab Yeeshu bolis, “Tumhaar laṛka nai mari. Jaao, ghare jaao, uske lage.” Yeeshu pe biswaas karke u admi ghare jaay laga.
43004051	Rasta meñ uske naukar usse milin aur bataain, “Tumhaar laṛka ab bilkul ṭheek hei!”
43004052	U usse puuchhis ki kon ṭaaim laṛka achchha bhais? U log bolin, “Lagbhag ek baje uske bukhaar utar gais raha.”
43004053	Laṛka ke bappa ke yaad aais ki wahi ṭaaim Yeeshu bolis raha, “Tumhaar laṛka jee!” Aur tab se u admi aur uske palwaar Yeeshu pe biswaas kare lagin.
43004054	Yahi dusra chamatkaar raha jon Yeeshu, Juḍia se lauṭ ke Galeel meñ karis raha.
43005001	Iske baad Yahuudi ke ek aur teohaar aais aur Yeeshu Yarushalam chala gais.
43005002	Yarushalam meñ ek sheep gaiṭ hei, jiske bagal meñ ek kunḍ hei jon Beitseida ke naam se jaana jaay hei. Usman paañch poch hei.
43005003	U poch meñ bahut se bimaar log, añdha, langṛa, luula aur lunj log paṛa rahat rahin. U log paani ke hile ke waiṭ karat rahin.
43005004	Is ke kaaran i raha ki kabhi kabhi ek ainjal kunḍ meñ utar ke paani hilaawat raha. Jeise paani hile to jon sab se pahile kunḍ meñ utar jaay hei u wahi ṭaaim achchha hoy jaay hei, chaahe uske koi bhi bimaari hoy.
43005005	Kunḍ ke bagal meñ ek admi beiṭha raha, jon 38 saal se bimaar raha.
43005006	Jab Yeeshu uske dekhis to jaan gais ki u bahut roj se bimaar hei, tab u usse jaay ke puuchhis, “Kaa tum achchha hoy mañgta hei?”
43005007	U admi jawaab dees, “He Prabhu, hamaar lage koi admi nai ki jab paani hile to hamme jaldi se kunḍ meñ utaar de. Aur hamaar huañ pahuñchte pahuñchte dusra admi ham se pahile kunḍ meñ utar paṛe hei.”
43005008	Yeeshu usse bolis, “Uṭho, aapan chaṭaai uṭhaao aur chalo!”
43005009	Wahi ṭaaim u admi achchha hoy gais. U aapan chaṭaai uṭhaay ke chale lagis. Jon roj i baat bhais, u sabat ke roj raha.
43005010	Jab Yahuudi agua log dekhis ki u admi jon achchha bhais raha, aapan chaṭaai uṭhaay ke chale fire hei to usse bolin “Aaj sabat ke din hei. Tumhaar chaṭaai uṭhaay ke chalna firna kaanuun ke agaiñsṭ hei.”
43005011	Lekin u jawaab dees, “Jon hamme achchha karis hei, u hamme bataais ki chaṭaai uṭhaay ke chalo.”
43005012	U sab fir puuchhin, “Kon hei u admi jon tumme chaṭaai uṭhaay ke chale ke bataais hei?”
43005013	Lekin u to nai jaanat raha ki Yeeshu kon raha, aur Yeeshu to bheeṛ ke kaaran huañ se chala gais raha.
43005014	Baad meñ Yeeshu u admi se chech meñ mila, aur usse bolis, “Tum ab achchha hoy gaya hei. Ab aur paap nai karna nai to aur kaṛa saja tumme mili.”
43005015	Tab u admi jaay ke Yahuudi log se bataais ki jon uske achchha karis raha u Yeeshu hei.
43005016	Ab Yahuudi log Yeeshu ke sataay lagin, kaahe ki u sabat ke roj changaai ke kaam karat raha.
43005017	Lekin Yeeshu bolis, “Hamaar Pita to sab roj kaam kare hei, wahi kaaran ham bhi kaam karte rahta hei.”
43005018	Ab to agua log dui kaaran se Yeeshu ke maare ke kosis kare lagin. Ek to u sabat ke kaanuun tuuṛis aur dusra is se bhi kharaab, jab u bolis ki Parmeshwar uske Pita hei, ab to u Ishwar ke baraabar hoy gais.
43005019	Yeeshu sab log se bolis, “Ham tum se sachche bolta hei, beṭa apne aap kuchh nai kare sake hei. U wahi kare sake hei jon aapan baap ke karte dekhe hei. Jeise baap kare hei weisaiyeñ beṭa bhi kare hei.
43005020	Pita aapan laṛka ke bahut pyaar kare hei, aur Pita jon kuchh bhi kare hei aapan laṛka ke dekhaay de hei. Aur Pita isse bhi baṛa kaam uske dekhaai ki tum sab ke achambha hoi.
43005021	Jeise Pita jon mar gais hei uske jeewan de hei, wahi rakam laṛka jiske maañge jeewan de sake hei.
43005022	Pita koi ke nyaay nai kare hei. Lekin u aapan laṛka ke sab ke uppar nyaay kare ke adhikaar de dees hei.
43005023	Pita maañge hei ki jeise sab uske aadar kare hei wahi rakam uske laṛka ke bhi aadar kare. Jon koi laṛka ke aadar nai kare hei u Pita jon uske bhejis hei uske bhi aadar nai kare hei.
43005024	Ham tum se sachche bolta hei, ki jon hamaar sandesa sune hei, aur jon hamme bhejis hei uspe biswaas kare hei, anant jeewan wahi ke mili. Uske saja kabhi nai mili. Ulog maut ke paar karke anant jeewan meñ aay gain hei.
43005025	Ham tumme bataata hei ki u ṭaaim aai, aur u aay gais hei, jab sab mara log Parmeshwar ke laṛka ke awaaj suni, aur khali yahi nai, jon sune hei, uske anant jeewan mili!
43005026	Pita ke lage sakti hei ki u jeewan dei, aur u wahi sakti aapan laṛka ke de dees hei.
43005027	Aur uske i bhi adhikaar dees hei ki u sab ke nyaay kare saki, kaahe ki u Manush ke laṛka hei.
43005028	Achambha nai karna! Ṭaaim aai ki jon sab mara log hei u sab Manush ke laṛka ke awaaj suni,
43005029	aur u sab aapan aapan kabar se nikar ke aai. Jon bhi koi jeewan meñ achchha kaam karis hei uske jeewan mili, lekin jon kharaab kaam karis hei uske saja mili.
43005030	Ham apne aap kuchh nai kare sakta. Pita jon hamme bhejis hei, wahi hamme bataay hei ki ham nyaay keise kari. Ham ṭheek se nyaay karta hei kaahe ki ham aapan nai lekin uske ichchha puura karta hei aur wahi ke sunta hei.
43005031	Agar ham aapan gawaahi khud dei, to u gawaahi sachcha nai hoi.
43005032	Lekin ek aur hei jon hamaar gawaahi dewe hei, aur ham janta hei ki u jon kuchh bhi bole hei wahi sachche hei.
43005033	Tum Yuhanna ke lage duut bheja, aur u sachchaai se gawaahi dees.
43005034	I nai ki log hamaar gawaahi dewe, lekin i sab ham i kaaran tum se bataata hei ki tum sab bache sako.
43005035	Yuhanna u batti raha jon bahut jaada añjora det raha, aur kuchh ṭaaim ke khaatir tum bhi u añjora meñ khusi manaaya.
43005036	Lekin hamaar lage jon gawaahi hei u Yuhanna ke gawaahi se bahut khaas hei. Kaahe ki jon kaam Pita hamme kare ke waaste dees hei jeise ki i kaam jon ham abhi karta hei, wahi hamaar gawaahi hei, ki Pita hamme bhejis hei.
43005037	Wahi Pita jon hamme bhejis hei, hamaar gawaahi de hei, lekin tum uske awaaj kabhi nai suna aur uske chehra bhi nai dekha.
43005038	Aur uske vachan bhi tum dil se nai maanta, kaahe ki jon uske bhejis hei, uspe tum biswaas nai karta.
43005039	Baaibal meñ tum khojta hei, kaahe ki tum sochta hei ki usman se tumme anant jeewan mili. Wahi Baaibal hei jon hamaar gawaahi de hei.
43005040	Fir bhi tum hamaar lage nai aata ki tumme anant jeewan mile.
43005041	Ham manush ke baṛaai nai mañgta.
43005042	Aur ham i bhi janta hei ki tum meñ se koi bhi Prabhu se prem nai kare hei.
43005043	Ham aapan Pita ke adhikaar se hiañ aaya hei, aur tum hamme nai apnaaya. Lekin agar koi aur naam se aai, to tum uske apnaayga.
43005044	Tum keise biswaas kare sakta hei? Tum wahi ke mañgta hei jon tumhaar baṛaai kare, aur tum uske parwaah nai karta jon khali Parmeshwar tumme de sake hei!
43005045	I nai sochna ki Pita se ham tumhaar chugli karega. Tum aapan bharosa Maozas pe rakha, aur wahi tumme jhuuṭa saabit kari.
43005046	Maozas hamaar baare meñ likhis hei, aur agar tum Maozas pe biswaas karta hei, to hamme bhi biswaas karta.
43005047	Jab tum Maozas ke likhaai pe biswaas nai karta, tab hamaar baat pe keise biswaas karega?
43006001	Iske baad Yeeshu, Galeel ke kunḍ jon Tabariyaas ke kunḍ ke naam se jaana jaay hei, uske u paar chala gais.
43006002	Ek baṛa bheeṛ jon dekhis raha ki chamatkaar se keise u bimaar ke achchha kare hei, uske pichchhe hoy leen.
43006003	Pahaaṛ pe chaṛh ke Yeeshu aapan chela log ke saathe beiṭh gais.
43006004	Yahuudi log ke fasah ke teohaar nagichche raha.
43006005	Jab Yeeshu dekhis ki ek baṛa bheeṛ uske lage aay hei, tab u Filip se bolis, “Hamme kahañ se etna khaana mili ki ham i sab log ke khawaay sakega?”
43006006	Yeeshu khali uske ajmaay ke waaste eise bolis raha, kaahe ke u to jaanat raha ki uske kaa kare ke hei.
43006007	Filip tab jawaab dees, “Sab ke khaatir thoṛa thoṛa baaṭe ke waaste, dui sao ḍola se kahiñ jaada ke to khali roṭi khareede ke paṛi.”
43006008	Yeeshu ke ek chela, Enḍru jon Saayman Peeṭa ke bhaiya raha, bolis,
43006009	“Hiañ ek laṛka hei jiske lage paañch roṭi aur dui machhri hei, lekin isse etna log ke waaste kaa hoi?”
43006010	“Sab ke laain meñ beiṭhaao,” Yeeshu usse bolis. Huañ pe bahut graas raha. Kul milaay ke kuchh paañch hajaar log rahin. U sab laain meñ graas pe beiṭh gain.
43006011	Tab Yeeshu aapan haath meñ roṭi le ke, Ishwar ke dhanbaad de ke jon sab laain meñ beiṭha rahin uske baaṭ dees. Wahi rakam machhri ke bhi karis, aur jetna ulog maañgat rahin, otna sab ke dees.
43006012	Sab log jetna khaay sakat rahin, otna khaain, aur Yeeshu aapan chela log se bolis, “Jetna ṭukṛa hei, sab baṭor leo, ki jisse kuchh barbaad nai hoy.”
43006013	Chela log baarah baaskeṭ meñ, u paañch roṭi ke bacha ṭukṛa se bhar leen.
43006014	Yeeshu ke i chakit kaam dekh ke sab log bole lagin, “Yahi to u nabi hei, jon ke dunia meñ aay ke raha!”
43006015	Yeeshu jaanat raha ki yahi log uske pakaṛ ke raaja banaai. Tab u pahaaṛ pe chala gais jahañ u akele rahe saki.
43006016	Sanjha ke ṭaaim, Yeeshu ke chela log kunḍ ke kinaare gain.
43006017	U sab bauṭ meñ beiṭh ke kunḍ ke dusra paar Kafarnahuum ṭaaun ke taraf chal paṛin. Raat bhi hoy gais aur Yeeshu abhi tak ulog ke lage nai aais raha.
43006018	Aur jor hawa chale lagis jisse baṛa baṛa halkora uṭhe lagis.
43006019	Jab ulog kareeban teen ya chaar kilomeeṭa bauṭ chalaay leen, tab dekhin ki Yeeshu paani pe chal ke ulog ke lage aay hei. Jeise jeise u nagichche aate gais, chela log ḍar gain.
43006020	Lekin Yeeshu ulog se bolis, “Ham Yeeshu hei! Ḍaro nai!”
43006021	Chela log Yeeshu ke bauṭ meñ beiṭhaay waala rahin ki kinaara aay gais.
43006022	Jon log kunḍ ke eesṭ ke bagal rahe gain raha i jaanat rahin ki huañ khali ekke bauṭ raha. Aur ulog i bhi jaanat rahin ki Yeeshu aapan chela log ke saathe nai gais raha.
43006023	Tabriyaas se kuchh bauṭ huañ aais jahañ Prabhu, dhanbaad de ke baad paañch hajaar log ke khaana khawaais raha.
43006024	U log dekhin ki Yeeshu aur uske chela huañ se chala gain hei. Tab ulog bauṭ meñ beiṭh ke Yeeshu ke khoje ke waaste Kafarnahuum gain.
43006025	U log Yeeshu ke kunḍ ke wesṭ meñ paain aur puuchhin, “Guru ji, tum hiañ kab aaya?”
43006026	Yeeshu bolis, “Ham sachche bolta hei, tum hamme i kaaran nai khojta hei ki tum hamme chakit kaam karte dekha hei, lekin i kaaran khojta hei ki tum jetna mañgta raha otna khaaya.
43006027	Kharaab hoy waala khaana ke khaatir mehnat nai karo, lekin weisan khaana ke khaatir mehnat karo jon hardam rahe, aur u tumme khali Manush ke laṛka dei, kaahe ke Pita yaane Parmeshwar uspe aapan adhikaar dees hei.”
43006028	U log puuchhis, “Parmeshwar kaa maañge hei ki ham uske khaatir kari?”
43006029	Yeeshu jawaab dees, “Parmeshwar maañge hei ki tum uspe biswaas karo jiske u bhejis hei.”
43006030	U sab jawaab deen, “Tab tum kaa chakit kaam karega ki ham biswaas kari? Tum kaa karega?
43006031	Jeise ki hamaar baap daada to jañgal meñ mana khaais raha, aur Baaibal meñ likha hei ki ulog ke swarag se roṭi khaay ke khaatir mila raha.”
43006032	Tab Yeeshu u sab ke bataais, “Ham tum se sachche bolta hei ki tumme swarag ke roṭi Maozas nai dees raha. Hamaar Pita jon swarag meñ hei wahi tumme sachcha swarag ke roṭi de hei.
43006033	U Parmeshwar ke roṭi hei jon swarag se utar ke nichche dunia meñ aay ke jeewan de hei.”
43006034	Ulog tab bolin, “Prabhu, hamme hardam wahi roṭi dena!”
43006035	Yeeshu jawaab dees, “Jeewan ke roṭi ham hei! Jon koi bhi hamaar lage aay hei, u kabhi bhuuka nai rahi. Jon koi bhi ham pe biswaas kare hei, u pyaasa nai rahi.
43006036	Ham tum se bol dia hei ki tum dekh ke bhi ham pe biswaas nai karta.
43006037	Jon koi ke bhi aur jon bhi cheej hamaar Pita hamme dees hei, u hamaar lage aai, aur ham uske kabhi duur nai karega.
43006038	Kaahe ke ham aapan waaste nai lekin jon hamme bhejis hei uske ichchha puura kare ke waaste swarag se aaya hei.
43006039	Aur jon hamme bhejis hei u maañge hei ki jiske u bhejis hei u sab kabhi heraay nai. Uske badle meñ u maañge hei ki aakhri roj ham u sab ke fir se jinda kar dei.
43006040	Hamaar Pita ke i ichchha hei ki jon koi bhi laṛka ke dekh ke aur uspe biswaas kari, u anant jeewan paai aur ham uske aakhri roj jinda kar dega.
43006041	Sab log bhunbhunaay lagin kaahe ke Yeeshu bolis raha ki wahi u roṭi hei jon swarag se aais hei.
43006042	Ulog ek dusra se puuchhe lagin, “Kaa i Josaf ke laṛka Yeeshu nai hei? Kaa ham iske amma bappa ke nai janta? I keise bole hei ki i swarag se aais hei?”
43006043	Yeeshu tab u sab se bolis, “Bhunbhunaao nai!
43006044	Koi bhi hamaar paas nai aay sake, jab tak hamaar Pita jon hamme bhejis hei, nai maañgi. Agar ulog aai, to ham ulog ke aakhri roj jinda karega.
43006045	Ek nabi likhis raha, 'Prabhu sab ke sikhaai.’ Yahi khaatir jon koi Pita ke sune hei aur usse seekhe hei aur wahi log hamaar lage aai.
43006046	Pita ke bagal se jon aais hei khali wahi Pita ke dekhis hei. Uske chhoṛ ke koi aur Pita ke nai dekhis hei.
43006047	Ham tum se sachche bolta hei ki jon koi ham pe biswaas kare hei wahi ke anant jeewan mili.
43006048	Ham jeewan ke roṭi hei!
43006049	Tumhaar baap daada jañgal meñ mana khaay ke mar gain.
43006050	Lekin i u roṭi hei jon swarag se utris hei, ki jisse jon koi bhi khaai u kabhi nai mari.
43006051	Hamahi u jeewan ke roṭi hei jon swarag se utris hei! Jon koi bhi i roṭi khaai u sab roj jinda rahi. Aur jon roṭi jeewan ke khaatir ham dunia ke log ke dega, u hamaar deñhi hei.”
43006052	Ispe Yahuudi log aapas meñ baad biwaad karin aur puuchhin, “I keise aapan deñhi hamme khaay ke waaste dei?”
43006053	Yeeshu jawaab dees, “Ham tum se sachche bolta hei, jab tak tum Manush ke laṛka ke deñhi nai khaayga aur uske khuun nai piyega, tum nai jiyega.
43006054	Agar tum hamaar deñhi khaayga aur hamaar khuun piyega, to tumme anant jeewan mili, aur ham tumme aakhri roj jiyaay dega.
43006055	Hamaar deñhi asli khaana hei, aur hamaar khuun asli piye ke cheej hei.
43006056	Agar tum hamaar deñhi khaayga aur hamaar khuun piyega, tum ham meñ rahega aur ham tum meñ rahega.
43006057	Jeise jeewit Pita hamme bhejis hei, aur ham Pita ke kaaran jinda hei, weisaiyeñ jon hamaar deñhi khaay hei, u hamaar kaaran jinda rahi.
43006058	Jon roṭi swarag se utris hei weisan nai hei jon tumhaar baap daada khaain hei. Ulog to mar gain hei, lekin jon koi i roṭi khaai u hardam jinda rahi.”
43006059	I sab baat Yeeshu Kafarnahuum ke ek chech meñ updes dete ṭaaim bolis raha.
43006060	Uske kaafi chela log i baat sunin aur usse puuchhin, “I to bahut kaṛa baat hei, iske kon suni?”
43006061	Yeeshu jaanat raha ki uske chela log bhunbhunaay hei. Tab u puuchhis, “Etna chhoṭa baat ke kaaran tumhaar biswaas hil gais hei?
43006062	U ṭaaim kaa hoi jab tum sab dekhega ki Manush ke laṛka uppar swarag jaay hei jahañ se u aais hei?
43006063	Aatma hee jeewan dees hei! Manush ke taakat kuchh nai kare sake. Jon baat ham tum se bataaya hei, u jeewan de waala Aatma se aais hei.
43006064	Fir bhi tum meñ se ketna ham pe biswaas nai kare maañge hei.” Yeeshu i sab baat bolis kaahe ke u suru se jaanat raha ki kon kon uspe biswaas kare hei. U i bhi jaanat raha ki uske kon pakaṛwaai.
43006065	Tab Yeeshu bolis, “Tum hamaar lage nai aay sakta, jab tak Pita nai chaahi. Yahi khaatir ham i sab baat tum sab se bataaya hei.”
43006066	Yahi sab baat ke kaaran bahut se chela log uske saath chhoṛ deen.
43006067	Tab Yeeshu aapan baarah chela log se puuchhis, “Aur tum sab? Kaa tum bhi hamme chhoṛe mañgta hei?”
43006068	Saayman Peeṭa jawaab dees, “Prabhu, ham kiske lage jaai? Anant jeewan ke baat to khali tumhaar lage hei.
43006069	Ham tum pe biswaas karta hei, aur i bhi jaan lia hei ki tumahi Parmeshwar ke pawitr jan hei.”
43006070	Tab Yeeshu aapan chela log se bolis, “Ham, tum baarah log ke chuna, lekin tum meñ se ek saitaan hei!”
43006071	Yeeshu to Saayman Iskariyoti ke putr Juḍas ke baare meñ bolis raha jon u baarah chela meñ se ek raha. Wahi aage chal ke Yeeshu ke pakaṛwaai.
43007001	Iske baad Yeeshu Galeel gais. U Juḍia nai jaay maañgat raha, kaahe ke huañ pe Yahuudi agua log uske maare ke waaste rasta khojat rahin.
43007002	U ṭaaim Yahuudi log ke poch banaay waala teohaar nagichche raha.
43007003	Aur Yeeshu ke bhaiya log usse bolin, “Tum kaahe nai Juḍia chala jaata hei? Tab tumhaar chela log bhi dekhe saki ki tum kaa karta hei.
43007004	Kaahe ki jon koi bhi naami bane maañge hei, to u luk ke kaam nai kari. Yahi khaatir dunia ke janaao ki tum kaa karta hei!”
43007005	Abhi tak Yeeshu ke bhaiya bhi uspe biswaas nai karat rahin.
43007006	Yeeshu jawaab dees, “Hamaar ṭaaim abhi nai aais hei, lekin tumhaar ṭaaim to hardam ek rakam rahe hei.
43007007	Sansaar ke log tumme haiṭ nai kari. Lekin wahi log ham se dusmani rakkhe hei kaahe ke ham uske bataay deta hei ki ulog kharaab kaam kare hei.
43007008	Tum sab teohaar meñ jaao. Hamaar ṭaaim abhi nai aais hei, aur ham nai jaayga.”
43007009	I sab bol ke Yeeshu wahiñ Galeel meñ ruk gais.
43007010	Jab Yeeshu ke sab bhaiya teohaar meñ chala gais, tab u bhi chuppe se huañ gais.
43007011	Teohaar ke ṭaaim Yahuudi agua log Yeeshu ke khojat rahin, aur sab se puuchhat rahin, “U kahañ hei?”
43007012	Aur sab koi chuppe chuppe Yeeshu ke baare meñ baat kare lagin, kuchh to bolat rahin, “Yeeshu achchha admi hei,” aur kuchh bolat rahin, “U sab ke kharaab rasta dekhaay hei.”
43007013	Lekin Yahuudi agua ke ḍar ke maare koi Yeeshu ke baare meñ khul ke nai bolat rahin.
43007014	Jab teohaar aadha khalaas hoy gais raha, tab Yeeshu chech meñ gais aur updes de laga.
43007015	Uske updes sunke Yahuudi agua log chakit hoy gain, aur bolin, “Iske gyaan kahañ se mila? I to kabhi skuul bhi nai gais hei!”
43007016	Yeeshu jawaab dees, “Jon updes ham deta hei, u hamaar bagal se nai hei, lekin jon hamme bhejis hei uske bagal se hei.
43007017	Agar koi sachche ke uske ichchha puura kare maañge hei to u jaan lei ki ham jon kuchh bhi sikhaata hei u Parmeshwar ke bagal se aay hei, hamaar bagal se nai.
43007018	Agar ham aapan baṛaai mañgta, to ham aapan bagal se bolta. Lekin ham aapan bheje waala ke baṛaai mañgta hei, yahi khaatir ham sachche bolta hei jhuuṭ nai.
43007019	Kaa Maozas Parmeshwar ke kaanuun tumme nai dees? Fir bhi tum sab uske nai maanta hei! Tab kaahe ke tum sab hamme maare mañgta hei?”
43007020	Tab sab log jawaab deen, “Tum pagla hei! Tumme keise pata hei ki koi tumme maare maañge hei?”
43007021	Yeeshu bolis, “Jab ham ek chamatkaar dekhaaya, tab tum chakit hoy gaya.
43007022	Yahi kaaran Maozas khatna ke aagya dees raha. U Maozas ke bagal se nai raha lekin tumhaar baap daada se chala aais hei. Tum to sabat ke din bhi laṛka log ke khatna karta hei.
43007023	Jab sabat ke roj laṛka log ke khatna kare ke, Maozas ke kaanuun ke mutaabik achchha hei to ham se kaahe ke gussa hei ki sabat ke roj ham ek admi ke achchha kara.
43007024	Muh dekh ke nyaay nai karo, lekin raaiṭ rakam se nyaay karo.”
43007025	I baat pe Yarushalam ke kuchh log bolin, “Kaa i wahi admi nai jiske sab log maare maañgat rahin?
43007026	Dekho i sab se baat kare hei, fir bhi iske koi kuchh nai bole hei. Kaa eise to nai ki hamaar agua log iske sachcha maan leen hei ki yahi Maseeh hei?
43007027	Lekin i keise hoy sake hei? Iske to ham janta hei ki i kahañ ke hei, lekin jab Maseeh aai to koi nai jaani ki u kahañ ke hei.”
43007028	Yeeshu chech meñ updes de ke ṭaaim chillaay ke bolis, “Kaa tum sachche ke janta hei ki ham kahañ se aaya hei? Ham apne aap nai aaya! Jon hamme bhejis hei u sachcha hei, aur tum uske nai janta.
43007029	Lekin ham janta hei ki hamme kon bhejis hei, kaahe ke ham uske bagal se aaya hei.”
43007030	Ispe kuchh log Yeeshu ke wahi ṭaaim pakṛe maañgat rahin. Lekin koi bhi uspe haath nai lagaais, kaahe ke abhi uske ṭaaim nai aais raha.
43007031	Ulog meñ se bahut log rahin jon Yeeshu pe biswaas karat rahin, aur bolin, “Jab Maseeh aai, to kaa i admi se jaada chamatkaar dekhaai!”
43007032	Jab Farisi log sunin ki Yeeshu ke baare meñ log kaa bole hei, to u sab Baṛa Paadri ke sañghe milke chech ke pulis ke bhejis ki Yeeshu ke pakaṛ le.
43007033	Lekin Yeeshu usse bolis, “Ham to tumhaar sañghe thoṛa deri aur rahega, aur tab ham huañ chala jaayga jahañ hamaar bheje waala hei.
43007034	Tum hamme khojega lekin nai paayga. Tum huañ nai jaay sakta jahañ ham jaata hei.”
43007035	Yahuudi agua log ek dusra se puuchhe lagin, “I kahañ jaay hei jahañ ham iske nai paayga? Kaa i koi duur des jaay hei jahañ hamaar log rahe hei? Kaa i Greek log ke bhi updes dei?
43007036	I bole hei ki ham iske khojega, lekin khoj nai paayga, iske matlab kaa hei? Kaahe nai ham huañ jaay sakta hei jahañ i jaay hei?”
43007037	Teohaar ke aakhri aur khaas roj Yeeshu khaṛa hoy ke chillaay ke bolis, “Agar tum pyaasa hei, to hamaar paas aao aur pio!
43007038	Jeise ki Baaibal meñ likha hei, jon ham pe biswaas kari, uske bhittar se jeewan ke paani bahi.”
43007039	I vachan u Pawitr Aatma ke baare meñ bolis, jon ki khali biswaas kare waala ke mili. Aatma abhi koi ke bhi nai mila, kaahe ke Yeeshu ke abhi puura mahima nai mila hei.
43007040	Jab bheeṛ sunis ki Yeeshu kaa bole hei, to usman se kuchh bolin, “I to nabi hoy sake hei!”
43007041	Dusra log bolin, “I to Maseeha hei!” Kuchh aur log bolin, “Kaa Maseeha Galeel se aay sake hei?”
43007042	Baaibal bole hei ki Maseeha, Raaja Ḍeiviḍ ke palwaar se aai. Kaa iske matlab i nai hoy hei ki uske janam Bethlaham gaaoñ meñ hoi jahañ Ḍeiviḍ rahe hei?”
43007043	Yeeshu ke kaaran huañ ke log meñ dusmani hoy gais.
43007044	Kuchh admi uske pakṛwaay maañgat rahin, lekin uske haath nai lagaay sakin.
43007045	Jab chech ke pulis, baṛa paadri aur Farisi log ke lage lauṭ aain, tab usse puuchha gais, “Tum kaahe Yeeshu ke nai laaya?”
43007046	Ulog bolin, “Koi bhi abhi tak u admi ke rakam baat nai karis!”
43007047	Farisi log usse bolin, “Kaa tum bhi pagla hoy gaya hei?
43007048	Koi bhi adhikaari ya Farisi uspe kabhi biswaas nai karis.
43007049	Aur ilog jon kaanuun nai jaane, uspe Parmeshwar ke saraap hei.”
43007050	Nikoḍimas bhi u ṭaaim huañ raha. U huañ ke ek adhikaari raha, aur ek dafe pahile Yeeshu ke lage aais raha.
43007051	U bolis, “Hamaar kaanuun ke mutaabik ham koi admi ke saja nai de sakta jab tak ham uske baat nai sun lei aur i jaan lei ki u kaa karis raha.”
43007052	Tab u sab bolin, “Nikoḍimas, saait tum Galeel se aaya hei! Baaibal paṛho, aur tumme pata lagi ki koi bhi nabi Galeel se nai aais hei.”
43007053	Aur sab aapan aapan ghare chala gain.
43008001	Yeeshu Jaituun pahaaṛ pe chala gais.
43008002	Dusra din sabere u chech gais. Sab log uske lage aain, Yeeshu beiṭh ke u sab ke sikhaay laga.
43008003	Tab kaanuun ke guru aur Farisi log ek aurat ke le ke aain, u aurat aḍalṭri meñ pakṛi gay rahi. U log uske sab ke beech meñ khaṛa kar deen.
43008004	Tab u sab bolin, “Guru ji, i aurat ek dusra admi jon iske admi nai raha, ke sañghe sote pakṛi gais.
43008005	Maozas ke kaanuun hamme bataay hei ki eisan aurat ke patthar se maar deke chaahi! Tum kaa bolta hei?”
43008006	I sawaal ulog Yeeshu se i kaaran karin raha, kaahe ke ulog uske fasaay maañgat rahin aur dos lagaay maañgat rahin. Lekin Yeeshu nichche jhuk ke uñgri se maṭṭi pe likhe lagis.
43008007	Ulog Yeeshu se sawaal puuchhte rahin. Aakhri meñ Yeeshu khaṛa hoy ke bolis, “Agar tum meñ se koi kabhi paap nai kara hei to, pahila patthar se iske maaro!”
43008008	Fir se u jhuk ke maṭṭi pe likhe laga.
43008009	I baat sun ke baṛa se leke chhoṭa tak ek ek kar ke sab chal deen. Aakhri meñ, Yeeshu aur u aurat akele rahe gais.
43008010	Yeeshu khaṛa hoy ke puuchhis, “Sab kahañ hei? Kaa koi nai bacha jon tumme saja dei?”
43008011	U aurat bolis, “Prabhu, koi nai.” Tab Yeeshu usse bolis, “Ham bhi tumme saja nai dega. Tum ab jaao, lekin ab se paap nai karna.”
43008012	Ek dafe fir Yeeshu bheeṛ se baat karis. I dafe u bolis, “Ham dunia ke jyoti hei! Hamaar pichchhe aao, aur tum kabhi añdhera meñ nai chalega. Tumhaar lage u roshni rahi jon jeewan de hei.”
43008013	Farisi log nai maanin aur bolin, “Tumahi ek hei jon aapan baare meñ bolta hei, aur jon tum bolta hei, u sachche nai hei!”
43008014	Yeeshu jawaab dees, “Agar ham aapan baare meñ bolta hei, to i sab baat sachcha hei! Kaahe ke ham janta hei ki ham kahañ se aaya hei aur kahañ jaayga. Lekin tum sab nai janta hei ki ham kahañ se aaya hei aur kahañ jaata hei.
43008015	Tum sab i dunia ke log ke ekke rakam feisla karta hei, lekin ham koi ke feisla nai karta.
43008016	Agar ham feisla kari, to ham insaaf ke saath feisla karega, kaahe ke ham akele feisla nai sunaata. Hamaar Pita jon hamme bhejis hei hamaar sañghe rahe hei.
43008017	Tumhaar kaanuun maañge hei ki aur koi cheej ke maana jaay ke khaatir dui gawaah ke jaruurat hei
43008018	Ham aapan gawaahi khud deta hei, aur hamaar Pita jon hamme bhejis hei, u bhi hamaar gawaahi de hei.
43008019	Tab ulog puuchhin, “Tumhaar Pita kahañ hei?” “Tum hamme aur hamaar Pita ke nai janta!” Yeeshu bolis, “Agar tum hamme janta to hamaar Pita ke bhi janta.”
43008020	Yeeshu i sab baat tab bolis raha, jab u jahañ daan waala ḍibba rakha jaay hei, huañ updes dewat raha. Fir bhi koi uske nai pakṛis, kaahe ke uske ṭaaim abhi nai aais raha.
43008021	Yeeshu fir aur log se bolis, “Ham jaata hei, aur tum sab hamme khojega. Lekin tum sab huañ nai jaay sakta hei jahañ ham jaata hei, tum sab aapan paap meñ marega.”
43008022	Tab Yahuudi guru log puuchhin, “Kaa i apne aap ke maare maañge hei? Iske matlab kaa hei jab i bole hei ki ham huañ nai jaay sakta jahañ i jaai?”
43008023	Yeeshu bolis, “Tum nichche ke hei, lekin ham uppar ke hei. Tum i dunia ke hei lekin ham i dunia ke nai hei.
43008024	Yahi kaaran ham bola ki tum sab aapan aapan paap meñ marega. Agar tum biswaas nai karta ki ham “Ham hei” to tum aapan paap meñ marega.
43008025	Sab log puuchhis, “Tum kon hei?” Yeeshu jawaab dees, “Wahi jon ham suru se bataate aaya hei.
43008026	Tumhaar baare meñ hamme aur bahut bole ke hei aur feisla kare ke hei, lekin jon hamme bhejis hei, u sachcha hei, jon bhi kuchh ham usse suna hei, wahi dunia ke bataata hei.”
43008027	Koi nai samjhis ki Yeeshu aapan Pita ke baare meñ baat kare hei.
43008028	Yeeshu aur aage bolis, “Jab tum Manush ke laṛka ke uppar uṭhaayga, tab jaanega ki, ‘Ham wahi hei’ aur ham apne aap se kuchh nai karta, lekin ham wahi bolta hei jon Pita Parmeshwar hamme bataais hei.
43008029	Jon hamme bhejis hei, u hamaar sañghe hei. Ham hardam wahi karta jon u maañge hei, aur u hamme kabhi nai chhoṛi.”
43008030	Jab Yeeshu i sab bol dees, to kaafi log uspe biswaas karin.
43008031	Jon log Yeeshu pe biswaas karin, usse Yeeshu bolis, “Agar tum hamaar baat pe chalo to sachche ke hamaar chela hei.
43008032	Tum sachchaai jaanega, aur wahi sachchaai tumme chhuṭkaara dewaai.”
43008033	U sab jawaab deen, “Ham sab Abraham ke khaandaan ke hei! Ham kabhi kisi ke gulaami nai kara. Kon rakam se ham aajaad hoyga?”
43008034	Yeeshu jawaab dees, “Ham sachche bolta hei ki jon koi bhi paap kare hei, u paap ke gulaam hei!
43008035	Aur gulaam, hardam ekke ghar meñ nai rahe hei, lekin laṛka sada ekke palwaar ke sañghe rahe hei.
43008036	Agar laṛka tumme ajaadi de hei to tum ajaad hei!
43008037	Ham janta hei ki tum Abraham ke khaandaan ke hei. Fir bhi tum hamme maare mañgta hei, kaahe ke hamaar sandes tumme achchha nai lage hei.
43008038	Ham wahi bolta hei jon ham aapan Pita ke hiañ dekha hei, wahi rakam jeise tum wahi karta hei jon tum aapan Pita (Abraham) se suna hei.”
43008039	Tab sab log Yeeshu se bolin, “Hamaar Pita Abraham hei!” Yeeshu jawaab dees, “Agar tum sachche ke Abraham ke laṛkan hota to wahi karta jon Abraham karis raha.
43008040	Fir bhi tum hamme maare mañgta hei, kaahe ke ham wahi sachcha baat bataata hei jon hamaar Pita hamme dees hei. Abraham to kabhi eise nai karis raha.
43008041	Lekin tum wahi karta hei jon tumhaar Pita karis raha.” Ulog tab bolin, “Ham log pe dos nai lagaao ki ham log ke bappa koi aur hei. Parmeshwar hamaar Pita hei, aur ham sab uske laṛkan hei.”
43008042	Yeeshu tab bolis, “Agar Parmeshwar tumhaar Pita hota, to tum sab ham se prem karta, kaahe ke ham khali Parmeshwar ke bagal se aaya hei. U hamme bhejis hei. Ham apne aap nai aaya hei.
43008043	Tum kaahe nai samajhta hei ki ham kaa bolta hei? Kaa tum hamaar baat sunke sahe nai sakta hei?
43008044	Tumhaar Pita to saitaan hei, aur tum wahi karta hei jon u maañge hei. U suru se hatyaara aur jhuuṭa raha. Usman kuchh sach nai hei. U aapan bhaasha bole hei, aur jon kuchh bhi bole hei, u sab jhuuṭ hei. U khali jhuuṭa nai hei lekin u sab jhuuṭ ke baap hei.
43008045	Jon kuchh bhi ham bola hei, u sab sach hei, aur tum abhi bhi ham pe biswaas nai karta.
43008046	Tum meñ se kon i saabit kare sake hei ki ham paapi hei? Agar koi nai to kaahe ke hampe biswaas nai karta? Aakhir, ham sachche bolta hei.
43008047	Jon koi bhi Parmeshwar ke hei, u uske sandes suni. Lekin tum Parmeshwar ke nai hei, yahi kaaran tum uske baat nai sunta.”
43008048	Log Yeeshu se bolis, “Ham sab sachche bolat raha ki tum Saamri hei, tum meñ saitaan hei!”
43008049	Yeeshu jawaab dees, “Ham meñ saitaan nai hei. Ham aapan Pita ke aadar karta hei, lekin tum hamme aadar nai karta.
43008050	Ham aapan baṛaai nai mañgta. Lekin ek hei jon maañge hei ki hamaar aadar hoy, aur u wahi hei jon hamaar waaste nyaay kare hei.
43008051	Ham tum se sachche bolta hei ki agar koi hamaar baat maan ke uspe chale hei to kabhi nai mare hei.”
43008052	Tab fir Yahuudi log bolin, “Ab hamme biswaas hoy gais hei ki tum meñ saitaan hei. Abraham to mar gais hei, aur sab nabi bhi. Keise tum bole sakta hei ki jon tum pe biswaas kari u kabhi nai mari?
43008053	Kaa tum Abraham se bhi baṛa hei? U to mar gais hei, aur sab nabi bhi mar gais hei. Tum apne aap ke kaa samajhta hei?”
43008054	Yeeshu jawaab dees, “Agar ham apne aap aapan baṛaai kari to kaa faayda. Hamaar Pita hei jon hamaar baṛaai kare hei. Tum bhi to bolta hei ki u tumhaar Parmeshwar hei.
43008055	Tum to uske nai janta hei. Agar ham boli ki ham uske nai janta hei, to ham tum sab ke rakam jhuuṭa hoy jaayga. Lekin ham uske janta hei, aur i bhi janta hei ki u kaa bole hei.
43008056	Tumhaar Pita Abraham hamme dekh ke bahut khusi bhais raha.”
43008057	Tab Yahuudi log usse bolis, “Abhi to tum pachaas ke bhi nai hei! Keise tum bole sakta hei ki tum Abraham ke dekha hei?
43008058	Yeeshu jawaab dees, “Ham tum se sachche bolta hei, Abraham ke peida hoy se pahile se ham hei.”
43008059	Tab sab log Yeeshu ke maare ke waaste patthar uṭhaain, lekin u chuppe se chech se chala gais.
43009001	Rasta meñ Yeeshu ek admi ke dekhis, jon janam se añdha raha.
43009002	Yeeshu ke chela log usse puuchhis, “Guru ji, i admi kaahe ke añdha peida bhais hei? Kon paap karis raha, i admi, ki iske amma bappa?”
43009003	Yeeshu jawaab dees, “Nai, i kaaran nai raha! Lekin iske añdha hoy ke kaaran, tum sab dekhega, keise Parmeshwar iske khaatir chamatkaar kari.
43009004	Jab tak din rahi, hamme u kaam kare ke hei, jiske waaste u hamme bhejis hei. Jab raat hoy jaai, koi kaam nai kare saki.
43009005	Jab tak ham dunia meñ hei, ham i dunia ke jyoti hei.”
43009006	I baat bol ke Yeeshu maṭṭi pe thuukis, thuuk se maṭṭi ke saan ke u añdha ke aañkhi pe lagaay dees.
43009007	Tab u bolis, “Silom ke kunḍ meñ jaay ke aapan aañkhi dhoy leo.” U admi huañ jaay ke aapan aañkhi dhoy lees aur dekhe laga. Silom ke matlab hei, jon bheja gais hei
43009008	Uske paṛosi aur ulog jon uske bheek maañgat dekhat rahin, bolin, “Kaa i u admi nai jon huañ beiṭh ke bheek maañgat raha?”
43009009	Kuchh admi bolin ki u wahi bhikhaari hei, baaki log bolin ki i u admi nai hei lekin uske rakam lage hei. Lekin u sab se bataais, “Ham wahi admi hei.”
43009010	“Tab tum keise dekhe sakta hei?” ulog puuchhin.
43009011	U jawaab dees, “Yeeshu naam ke admi maṭṭi saan ke hamaar aañkhi pe lagaais aur bolis ki Silom ke kunḍ meñ jaay ke aapan aañkhi dhoy leo. Ham huañ jaay ke aapan aañkhi dhoy lia aur dekhe laga.”
43009012	“Ab u kahañ hei?” ulog puuchhin. “Ham nai janta,” u bolis.
43009013	Tab ulog u admi ke jon añdha raha aur dekhe laga raha, Farisi ke paas le gais.
43009014	Jon din Yeeshu uske aañkhi kholis raha, u sabat ke din raha.
43009015	Farisi log usse fir se puuchhin, ki u keise dekhe lagis hei, aur u fir jawaab dees, “Yeeshu maṭṭi saan ke hamaar aañkhi pe lagaais. Aur jab ham dhoy lia tab dekhe laga.”
43009016	Kuchh Farisi tab bolin, “I admi Parmeshwar ke bagal se nai aais hei. Agar aata to sabat ke kaanuun ke nai tuuṛta.” Dusra log bolin, “I bataao ki keise ek paapi eisan chamatkaari kaam kare sake hei?” Aur u sab dui bhaag meñ baṭ gain.
43009017	Farisi log ek dafe fir se u admi se puuchhin, “U admi ke baare meñ tum kaa bolta hei, jon tumhaar aañkhi achchha karis raha?” “U nabi hei.” u bolis.
43009018	Lekin Yahuudi agua log biswaas nai kare maañgat rahin, ki u admi añdha raha. U log uske amma-bappa ke bulaain,
43009019	aur puuchhin, “Kaa i tumhaar u laṛka hei jon añdha peida bhais raha? Ab u keise dekhe sake hei?”
43009020	U admi ke maiya-bappa bolin, “Ham janta hei ki i hamaar laṛka hei, aur i bhi janta hei ki i añdha peida bhais raha.
43009021	Lekin ham i nai janta ki ab i keise dekhe sake hei, aur kon iske aañkhi kholis. Wahi se puuchho! U ab baṛa hoy gais hei aur aapan baare meñ apne bataay sake hei.”
43009022	Uske maiya-bappa i baat i kaaran bolin raha ki u Yahuudi log se ḍarat rahin. Kaahe ke agua log bol deen raha ki jon koi bhi Yeeshu Maseeh se kuchh sambandh rakkhi uske chech se nikaar dewa jaai.
43009023	Yahi kaaran ulog bolin raha, “U baṛa hoy gais hei, wahi se puuchho.”
43009024	Fir se ek dafe Yahuudi agua log u admi ke bolaay ke bolin, “Parmeshwar ke aage sachche bolo! Ham sab janta hei ki u admi ek paapi hei.”
43009025	U admi bolis, “Ham nai janta ki u paapi hei ki nai. Ham to bas etna janta ki ham añdha raha aur ab dekhe sakta hei!”
43009026	“U tumhaar sañghe kaa karis?” Yahuudi agua log bolin. “Keise tumhaar aañkhi achchha karis?”
43009027	U admi jawaab dees, “Ham to tum se ek dafe bataay dia hei. Tum to sune nai mañgta hei. Kaahe ke tum mañgta hei ki ham fir se bataai? Kaa tum bhi uske chela bane mañgta hei?”
43009028	Ispe Yahuudi agua log uspe gussaay ke bolin, “Tum uske chela hoyga! Ham to Maozas ke chela hei!
43009029	Ham sab janta hei ki Parmeshwar Maozas se baat karis raha, lekin ham i nai janta ki Yeeshu kahañ se aais hei.”
43009030	U admi jawaab dees, “Ham chakit hei! U hamaar aañkhi achchha karis, fir bhi tum nai janta ki u kahañ se aais hei?
43009031	Ham janta hei ki Parmeshwar khali wahi ke sune hei, jon usse prem kare hei aur uske baat maane hei. Parmeshwar paapi ke nai sune hei.
43009032	Hisṭri meñ i pahila dafe dekha gais hei ki koi janam ke añdha ke aañkhi kholis hei.
43009033	Yeeshu i nai kare sakta agar u Parmeshwar ke lage se nai aata.”
43009034	Agua log u admi se bolin, “Tum jab se janam lia tab se paapi raha! Kaa tum hamme kuchh sikhaay sakta hei?” Fir ulog bolin, “Tum ab hamaar chech meñ kabhi nai aana!”
43009035	Jab Yeeshu sunis ki kaa bhais hei, tab u admi ke lage gais, aur puuchhis, “Kaa Manush ke laṛka meñ tum biswaas karta hei?”
43009036	U jawaab dees, “He Prabhu, agar tum bataayga ki u kon hei, tab ham uspe biswaas karega.”
43009037	Yeeshu jawaab dees, “Tum to uske dekh lia hei aur u wahi hei jon se tum baat karta hei.”
43009038	U admi bolis, “Prabhu, ham puura biswaas karta hei!” aur Yeeshu ke aage ghuṭna ṭek lees.
43009039	Yeeshu tab usse bolis, “Ham dunia meñ nyaay ke waaste aaya hei, ki jon nai dekhe hei, u dekhe lage aur jon dekhe hei u añdha hoy jaay.”
43009040	Jab Farisi log i baat sunin to bolin, “Kaa ham añdha hei?”
43009041	Yeeshu jawaab dees, “Agar tum añdha hota to paapi nai hota, lekin tum bolta hei ki tumme dekhaay hei, aur yahi kaaran tum paapi bhaya.”
43010001	Yeeshu bolis, “Ham tum se sachche bolta hei, ki jon duaari se nai lekin dusra rasta se bheṛa ke gaiṭ ke bhittar jaay hei, u chor aur ḍaaku hei.
43010002	Lekin jon duaari se bhittar jaay hei u bheṛa log ke shepaḍ rahe hei.
43010003	Uske khaatir gaiṭkeepa gaiṭ khol dewe hei, aur u bhittar chala jaay hei. Bheṛa log bhi uske awaaj jaan le hei. U ek ek ke naam leke bolaay hei aur bahire le jaay hei.
43010004	Jab u aapan sab bheṛa ke nikaar le hei tab u aage aage chale hei, aur uske bheṛa uske pichchhe pichchhe chale hei, kaahe ki u sab uske awaaj jaane hei.
43010005	Bheṛa koi aur admi ke pichchhe nai chali. U sab uske awaaj nai jaani aur duur bhaag jaai.”
43010006	Yeeshu i kahaani u sab ke sunaais, lekin ulog samajh nai paain ki u kaa bole hei.
43010007	Yahi kaaran Yeeshu fir se bolis, “Ham tum se sachche bolta hei ki sab bheṛa ke duaari hamahi hei.
43010008	Jon sab ham se aage aay rahin, u sab chor aur ḍaaku rahin aur bheṛa usman se koi ke nai sunin.
43010009	Ham gaiṭ hei. Jon koi ham se bhittar aai uske uddhaar hoi, u bahire aur bhittar aay jaay saki aur chaara paai.
43010010	Chor to khali chori kare, jaan se maare aur nuksaan kare aay hei. Ham to aaya hei ki u sab ke jeewan mile, aur puura jeewan mile.
43010011	Hamahi achchha shepaḍ hei, jon aapan bheṛa ke waaste jaan bhi de sake hei.
43010012	Ek majduur, jon maalik bhi nai hei aur shepaḍ bhi nai hei, bheṛiya ke aate dekh ke bhaag jaay hei, tab bheṛiya bheṛa ke pakaṛ le hei aur baaki ke idhar udhar bhagaay de hei.
43010013	Majduur bhaag jaay hei kaahe ki u to khali ek majduur hei aur uske kuchh parwaah nai rahe hei.
43010014	Ham achchha shepaḍ hei. Ham aapan bheṛa ke janta hei aur u sab hamme jaane hei.
43010015	Wahi rakam jeise hamaar Pita hamme jaane hei aur ham aapan Pita ke janta hei, ham aapan bheṛa ke khaatir jaan bhi de sakta hei.
43010016	Hamaar paas aur bhi bheṛa hei jon i gaiṭ meñ nai hei. Jab u hamaar awaaj suni tab hamme uske bhi jaay ke laay ke hei. Tab khali ekke gaiṭ rahi aur ekke shepaḍ rahi.
43010017	Pita ham se prem kare hei, kaahe ki ham aapan jaan dewe ke khaatir taiyaar hei, ki jisse ham uske fir se paay lei.
43010018	Hamaar laaif ke ham se koi nai chheene sake hei, lekin ham apne uske khusi se deta hei. Hamme aapan laaif dewe ke adhikaar hei, i bhi adhikaar hei ki uske fir se lauṭaay lei. Aur yahi hei jon hamaar Pita hamme hukum dees hei.”
43010019	Yahi baat ke kaaran admi log meñ dui bhaag hoy gais.
43010020	Bahut log bolin, “Isman saitaan hei aur i to pagla hei! Tab iske kaahe ke suno?”
43010021	Lekin kuchh aur log bolat rahin, “Jon admi meñ saitaan rahe hei, u eisan baat nai kare sake hei! Keise ek saitaan ek añdha ke aañkhi achchha kare sake hei?”
43010022	Ṭhanḍa ke mausam raha. Yarushalam meñ chech ke teohaar manaawa jaat raha.
43010023	Yeeshu chech ke Soloman duaari ke baranḍa pe ghuumat raha.
43010024	Yahuudi log uske chaaro taraf se gher leen aur puuchhin, “Tum kab tak hamme ḍaauṭ meñ rakkhega? Agar tum Maseeh hei to hamme sachche bataay deo.”
43010025	Yeeshu jawaab dees, “Ham tumme bataay dia, lekin tum hamaar biswaas nai karta. Jon kaam ham Pita ke naam se karta hei usse to tum samajh jaao.
43010026	Lekin tum biswaas nai karega kaahe ki tum hamaar bheṛa nai hei.
43010027	Hamaar bheṛa to hamaar awaaj sune hei, ham ulog ke janta hei aur ulog hamaar pichchhe aay hei.
43010028	Ham u sab ke anant jeewan deta hei, aur u kabhi nai mari aur u sab ke ham se koi nai chheene saki.
43010029	Jon hamaar Pita hamme dees hei wahi sab se mahaan hei aur uske koi bhi hamaar Pita se nai chheene saki.
43010030	Pita aur ham ek hei.”
43010031	Fir se Yahuudi log Yeeshu ke maare ke waaste patthar uṭhaain.
43010032	Yeeshu u sab se bolis, “Tumhaar saamne ham ketna achchha kaam jon Pita hamme dees raha, kara, isman se kon kaam ke waaste tum sab hamme patthar se maare mañgta hei?”
43010033	U log bolin, “Achchha kaam ke waaste ham tumme nai maarta hei, lekin jon tum Parmeshwar ke ninda karta hei uske khaatir! Tum to khali ek manush hei, lekin tum apne aap ke Ishwar banaay mañgta hei!”
43010034	Tab Yeeshu jawaab dees, “Tumhaar vachan meñ kaa i nai likha ki Parmeshwar bolis raha, ‘Tum sab Ishwar hei?’
43010035	Tum vachan ke jhuuṭa nai bole sakta, aur Parmeshwar wahi log se baat karis aur ulog ke Ishwar bolis.
43010036	Parmeshwar hamme chunke dunia meñ bhejis, tab tum keise bolta hei ki ham Ishwar ke ninda karta hei? Ham to i bola ki ham Parmeshwar ke laṛka hei.”
43010037	Agar ham u kaam nai karta jon hamaar Pita maañge hei to ham pe biswaas nai karo.
43010038	Aur agar ham u kaam kari jon hamaar Pita kare hei, to tum ham pe biswaas karo, chaahe tumme ham pe bharosa hei ya nai. Aur tab tum samajh lega ki wahi Pita hamaar sañghe hei, aur ham wahi hei jon Pita ke sañghe hei.
43010039	Ek dafe fir Yeeshu ke ulog pakṛe ke kosis karin, lekin u sab ke haath se nikar gais.
43010040	Aur Joḍan nadi ke paar u jagha pe chala gais, jahañ Yuhanna pahile baptisma det raha.
43010041	Jab Yeeshu huañ raha to bahut se log uske paas aain aur bolin, “Yuhanna baptisma dewe waala koi chamatkaar nai karis raha, u jon kuchh Yeeshu ke baare meñ bolis raha, u sab sachche raha.”
43010042	Aur huañ bahut se log Yeeshu pe biswaas kare lagin.
43011001	Laazras naam ke ek admi bimaar raha. U Meri aur uske bahini Maatha ke gaaoñ Bethni meñ rahat raha.
43011002	I wahi Meri rahi jon Prabhu ke goṛ pe mahke waala pefeum chhoṛ ke aapan baar se pochhis raha. Yahi ke bhaiya Laazras bimaar raha.
43011003	Duuno bahini Yeeshu ke lage khabar bhejin, “Prabhu tumhaar ek pyaara dost Laazras bimaar hei.”
43011004	Jab Yeeshu i sunis to bolis, “Uske bimaari ke ant maut nai hei. I to Pita aur uske laṛka ke mahima ke ṭaaim hei.”
43011005	Yeeshu, Meri, Maatha aur uske bhaiya Laazras se bahut prem karat raha.
43011006	Lekin fir bhi u wahiñ pe dui aur roj ruk gais.
43011007	Tab u aapan chela log se bolis, “Aao ham ab fir se Juḍia chali.”
43011008	Chela log bolin, “Thoṛa din pahile wahiñ pe kuchh log tumme patthar se maare maañgat rahin, fir bhi tum wahiñ jaay mañgta hei?”
43011009	Yeeshu bolis, “Kaa din meñ baarah ghanṭa nai hei? Agar tum din meñ chalega to suuraj ke roshni meñ dhakka nai khaayga.
43011010	Lekin agar tum raat meñ chalega, to dhakka jaruur lagi, kaahe ki u ṭaaim añdhiyaar rahi.”
43011011	Yeeshu i baat bol ke fir se bolis, “Hamaar dost Laazras soy gais hei, aur ham jaay ke uske jagaayga.”
43011012	Chela log jawaab deen, “Prabhu, agar u sowe hei, to iske matlab hei ki u achchha hoy jaai.”
43011013	Yeeshu to Laazras ke maut ke baare meñ bolat raha, lekin chela log sochin ki u khali uske neeñd meñ soy ke baare meñ bole hei.
43011014	Tab Yeeshu u sab se safa safa bol dees, “Laazras mar gais hei!
43011015	Ham khusi hei ki ham huañ pe nai raha, kaahe ki ab tumme mauka mili ki tum ab ham pe biswaas karega. Aao uske paas chalo.”
43011016	Thomas, jon ke Didumas naam se bolaay jaat raha, u aapan saathi log se bolis, “Aao. Chalo, ki jisse ham bhi uske sañghe mare saki.”
43011017	Jab Yeeshu Bethni meñ pahuñchis, to pata laga ki chaar roj pahile Laazras ke dafnaay dewa gais raha.
43011018	Bethni, Yarushalam se lagbhag teen kilomeeṭa ke duuri pe raha.
43011019	Aur bahut se Yahuudi log Maatha aur Meri ke ghare jaay ke uske bhaiya ke mare pe shok manaat rahin.
43011020	Jab Maatha sunis ki Yeeshu aay hei, to usse mile ke waaste u gais. Lekin Meri ghar pe hee rahe gais raha.
43011021	Maatha Yeeshu se bolis, “Prabhu, agar tum hiañ rahta, to hamaar bhaiya nai marta.
43011022	Ab bhi ham janta hei ki, Parmeshwar wahi kari jon tum maañgega.”
43011023	Ispe Yeeshu bolis, “Tumhaar bhaiya fir se jinda hoy jaai.”
43011024	Maatha fir se bolis, “Ham janta hei ki aakhri roj u fir se jinda hoy jaai.”
43011025	Tab Yeeshu usse bolis, “Hamahi to hei jon mara ke fir se jinda karta hei! Jon koi bhi ham pe biswaas kari, u mar ke bhi fir se jinda hoy jaai.
43011026	Aur jon jinda hei aur ham pe biswaas kari, u kabhi nai mari. Kaa tum biswaas karti hei?”
43011027	Tab u bolis, “Haañ Prabhu, ham biswaas karta hei ki tumahi Maseeh hei aur Parmeshwar ke laṛka hei jon dunia meñ aay waala raha.”
43011028	Etna bol ke u aapan bahini Meri ke lage chali gais aur uske kaan meñ dheere se bolis, “Guru ji aay gais hei, aur tumme dekhe maañge hei.”
43011029	Jab Meri i sunis, to jaldi se uṭh ke Yeeshu se mile chali gais.
43011030	Yeeshu abhi gaaoñ tak nai pahuñchis raha, lekin abhi wahi jagha raha jahañ Maatha ke bheñṭ usse bhais raha.
43011031	Bahut Yahuudi log Meri ke ghar meñ uske dheeraj dewe ke khaatir aay rahin, aur jab u sab dekhin ki Meri uṭh ke jaldi jaldi jaay hei to sochin ki u kabar pe roy ke khaatir jaay hei. U sab uske pichchhe hoy leen.
43011032	Meri huañ pahuñchis jahañ Yeeshu raha. Aur jeisehiyeñ u uske dekhis uske goṛ pe gir paṛis aur bolis, “Prabhu, agar tum hiañ rahta to hamaar bhaiya nai marta.”
43011033	Jab Yeeshu uske aur Yahuudi log ke rote dekhis to uske dil bhar aais, aur u bahut dukhi hoy gais.
43011034	Tab u puuchhis, “Tum log uske kahañ dafnaaya hei?” “Aao aur dekho, Prabhu.” ulog bolin.
43011035	Yeeshu roy laga.
43011036	Tab sab log bolin, “Dekho u Laazras se ketna prem karat raha”
43011037	Kuchh to i bhi bolin, “I to añdha ke aañkhi dees raha, to kaahe ke i Laazras ke mare se nai bachaais?”
43011038	Yeeshu bahut udaas raha aur ek gahira saas lees aur kabar ke taraf chala gais, jon ek gufa raha, aur jiske muh pe ek patthar rakha raha.
43011039	Yeeshu bolis, “Patthar haṭaao!” Laazras ke bahini Maatha bolis, “Prabhu, ab tak to usman se kharaab gandh nikre laga hoi. U to chaar roj se gaaṛa gais hei!”
43011040	Yeeshu usse bolis, “Kaa ham tum se i nai bola ki agar tum biswaas karegi to Parmeshwar ke mahima dekhegi?”
43011041	Log patthar haṭaay deen. Yeeshu uppar dekhis aur bolis, “He Pita, ham tumme dhanbaad deta hei, ki tum hamaar sunta hei.
43011042	Ham janta hei ki tum hamme hardam sunta hei, lekin ham ilog ke khaatir fir se bolta hei, ki jisse ilog biswaas kari ki tumahi hamme bheja hei.”
43011043	I baat bol ke Yeeshu jor se bolis, “Laazras, bahire nikro!”
43011044	Laazras bahire aais, uske haath aur goṛ abhi bhi kafan ke kapṛa se bañdha raha, aur muh pe bhi kafan ke kapṛa lapṭaan raha. Yeeshu ulog se bolis, “Iske khol deo aur jaay deo.”
43011045	Bahut Yahuudi log, jon Meri ke lage khaṛa rahin dekhin ki Yeeshu kaa karis raha, aur uspe biswaas karin.
43011046	Lekin kuchh kuchh lauṭ ke Farisi aur agua log se jaay ke bataain ki Yeeshu kaa karis raha.
43011047	Ispe Baṛa Paadri aur Farisi log ek sabha bulaain aur bolin, “Ham kaa kari? I to bahut se chamatkaar kare hei!
43011048	Agar ham iske eise chhoṛ dega to sab log ispe biswaas kar lei aur Romi adhikaari hamaar agaiñsṭ kaam kari aur hamaar Mandir aur hamaar des ke barbaad kar dei!”
43011049	Usman se ek jiske naam Kaaifa raha, aur jon u saal ek Baṛa Paadri ban gais raha, bolis, “Tum sab pagla hei!
43011050	Kaa tum i nai samajhta ki tumhaar bhalaai yahi meñ hei ki ham sab ke khaatir ek ke maar deo ki jis se ham sab bach jaai?”
43011051	I baat u aapan bagal se nai bolis raha, lekin u saal ke Baṛa Paadri hoy ke naate bolis raha, u i profasi karis raha, ki Yeeshu Yahuudi jaat ke waaste mari.
43011052	Aur khali ulog ke waaste nai lekin Parmeshwar ke log jon idhar udhar chhitraay gais hei, u sab ke ek sañghe laay ke waaste.
43011053	Aur wahi roj se Yahuudi log Yeeshu ke maare ke waaste kosis kare lagin.
43011054	Yahi kaaran Yeeshu Juḍia meñ sab ke saamne ghuume nai sakis, aur u aapan chela log ke sañghe Efraim meñ chala gais aur huañ rahe lagis, jahañ aur koi nai raha.
43011055	Fasah ke teohaar ke ṭaaim aay waala raha, aur yahi kaaran gaaoñ ke bahut log Yarushalam meñ aain ki jisse u apne aap ke fasah ke teohaar se pahile safa kar le.
43011056	U sab Yeeshu ke khojat rahin, aur chech meñ khaṛa hoy ke aapas meñ baat kare lagin, “Tum kaa sochta hei? Kaa u teohaar meñ aai?”
43011057	Udhar Baṛa Paadri aur agua log bataain raha ki agar koi Yeeshu ke pata jaane hei to usse aay ke bataay ki jisse ulog uske pakṛe saki.
43012001	Fasah ke chhe din pahile Yeeshu Bethni gaaoñ meñ aais jahañ Laazras rahat raha aur jiske Yeeshu jinda karis raha.
43012002	Huañ pe Yeeshu ke welkam ke khaatir khaana taiyaar kara gais. Maatha khaana parosat rahi aur Laazras ulog ke sañghe beiṭhis raha.
43012003	Tab Meri lagbhag aadha leeṭa bahut mahañga aur mahke waala pefeum laay ke Yeeshu ke goṛ pe ḍaar ke aur aapan baar se uske goṛ pochhis. Uske mahak se puura ghar mahke laga.
43012004	Yeeshu ke ek chela jiske naam Juḍas Iskariyoti raha, aur baad meñ jon Yeeshu ke pakaṛwaai, bolis,
43012005	“Kaahe nai i pefeum jaada peisa meñ bech ke aur gareeb meñ baaṭ dewa jaay hei?”
43012006	U i baat bolis raha, iske waaste nai ki u gareeb ke baare meñ sochat raha, lekin i kaaran ki u ek chor raha.
43012007	Tab Yeeshu jawaab dees, “Uske akele chhoṛ deo! U hamme dafnaay ke roj ke waaste i pefeum rakkhis hei.
43012008	Gareeb to tumhaar sañghe hardam rahi, lekin ham to tumhaar sañghe hardam nai rahega.”
43012009	Bahut log ke pata laga ki Yeeshu huañ hei, tab u sab huañ aain, i kaaran nai ki ulog Yeeshu ke dekhi, lekin u sab Laazras ke dekhe maañgat rahin jiske Yeeshu mara meñ se jinda karis raha.
43012010	Tab Baṛa Paadri log Laazras ke bhi maare ke waaste kosis karin.
43012011	Iske kaaran i raha ki bahut se Yahuudi log dharam guru ke saath chhoṛ ke Yeeshu pe biswaas kare lagin raha.
43012012	Dusra roj jon sab log fasah ke teohaar manaay ke waaste aain raha, sunin ki Yeeshu Yarushalam aais hei.
43012013	Tab u sab log khajuur ke ḍaari leke Yeeshu se mile ke khaatir chal deen, aur chillaay ke bole lagin, “Parmeshwar ke jay ho! Prabhu ke bagal se jon aay hei, uspe Prabhu ke aasheesh hoy! Prabhu ke aasheesh Israayel ke raaja pe bhi rahe!”
43012014	Yeeshu ke ek gadha mila aur uspe beiṭh ke u chal paṛis, jeise Baaibal meñ likhaan raha.
43012015	“Yarushalam ke log, ghabraana nai! Dekho ek gadha pe sawaar hoy ke tumhaar Raaja aay hei.”
43012016	Uske chela log u ṭaaim i sab samajh nai paain raha, lekin Yeeshu ke mahima hoy ke baad ulog ke yaad aais ki Yeeshu ke baare meñ Baaibal meñ kaa likha raha aur log uske sañghe wahi sab karin.
43012017	Jon log Yeeshu ke sañghe rahin jab u Laazras ke kabar meñ se bolaay ke mara se jinda karis raha, i baat ke gawaahi deen.
43012018	Wahi kaaran bheeṛ Yeeshu se mile rahin, kaahe ki u sab sune rahin ki Yeeshu i chamatkaar karis raha.
43012019	Farisi log tab ek dusra se bolin, “Dekho, ham to kuchh nai kar paata hei! Sab koi to Yeeshu ke pichchhe bhaage hei!”
43012020	Kuchh Greek log huañ rahin jon teohaar ke ṭaaim Yarushalam preya ke khaatir aay rahin.
43012021	Ulog Filip ke lage gain, jon Galeel ke Beithseida ke rahe waala raha. U sab usse binti karin, “Bhaiya ham Yeeshu se mile mañgta hei.”
43012022	Filip tab Enḍru ke lage gais aur duuno jaay ke Yeeshu se baat cheet karin.
43012023	Yeeshu tab jawaab dees, “U ṭaaim aay gais hei jab Manush ke laṛka ke mahima mili.
43012024	Ham tum se sachche bolta hei, jab tak geñhu ke ek daana maṭṭi meñ gir ke mar nai jaay hei, tab tak u akele rahe hei, aur jeisehiyeñ u daana mar jaay hei, u bahut fare hei.
43012025	Jon aapan laaif se pyaar kare hei, uske khoy dei, aur jon aapan laaif se prem nai kare hei aur dusra ke khaatir jie hei, uske anant jeewan mili.
43012026	Agar koi hamaar sewa kare maañge hei to hamaar pichchhe hoy le, ki jisse jahañ ham hei huañ hamaar sewa kare waala bhi rahi. Aur hamaar Pita uske aadar kari jon hamaar sewa kare hei.
43012027	“Ab hamaar dil bahut dukhi hei, aur ham kaa bole sakta hei? Kaa ham i boli, ‘He Pita, hamme i ṭaaim se bachaay leo’? Nai, yahi kaaran to ham aaya hei, to hamme i dukh ke ṭaaim ke saamna kare ke paṛi.
43012028	He Pita, aapan naam ke mahima karaao!” Tab asmaan se awaaj aais, “Ham wahi naam ke mahima kara hei aur aage bhi karte rahega!”
43012029	Jon log huañ bagal meñ khaṛa rahin, u sunin aur bolin, ki baadar garjis hei, lekin aur log bolin, “Ek ainjal usse bolis hei!”
43012030	Ispe Yeeshu ulog se bolis, “I awaaj hamaar khaatir nai raha, lekin tum sab ke waaste raha.
43012031	Ab sansaar ke nyaay kare ke ṭaaim aay gais hei, aur i dunia pe raaj kare waala saitaan ke nikaara jaai.
43012032	Aur jab ham jameen se uppar uṭhaawa jaayga tab ham sab ke aapan bagal kheechega.”
43012033	Yeeshu i baat bol ke ishaara kar dees raha ki uske maut keise hoi.
43012034	Bheeṛ Yeeshu se bolis, “Hamaar niyam ke buk i bataay hei ki Maseeha janam janam jee to tum keise bolta hei ki Manush ke laṛka ke uucha uṭhaawa jaai? I Manush ke laṛka kon hei?”
43012035	Yeeshu jawaab dees, “Ujera thoṛa deri aur tumhaar sañghe rahi. Jab tak ujera hei, tab tak chalte raho, eise nai ki añdhera tumme aay ke gher le. Jon añdhera meñ chale hei, u nai jaane ki u kahañ jaay hei.
43012036	Jab tak añjora tumhaar sañghe hei u añjora pe biswaas karo ki jisse tum añjora ke laṛkan bana raho.” I baat bole ke baad Yeeshu akele meñ jaay ke chhip gais.
43012037	Yeeshu ulog ke saamne bahut se chamatkaar karis raha, fir bhi ulog uspe biswaas nai karin.
43012038	Yahi kaaran ki jisse Aayzaaya nabi ke u sab baat puura hoi, “Prabhu, hamaar vachan pe kon biswaas karis? Prabhu ke sakti ke kon pahichaanis?”
43012039	Aur u sab Yeeshu pe biswaas nai kare sakin, kaahe ki Aayzaaya i bhi bolis raha,
43012040	“Parmeshwar uske aañkhi añdha kar dees raha aur u sab ke dil kaṛa kar dees raha, ki jisse u sab ke aañkhi dekhe nai sake, aur u sab ke dimaag samajhe nai sake, aur ulog Parmeshwar ke lage bhi nai aai, ki ulog ke achchha kare.”
43012041	Aayzaaya i sab bolis, kaahe ki u apne aap Yeeshu ke mahima ke dekhis raha aur uske baare meñ bataais raha.
43012042	I bhi bhais ki bahut se Yahuudi adhikaari Yeeshu pe biswaas karin, lekin Farisi log ke kaaran ulog sab ke saamne uske apnaay nai sakin, kaahe ki kahiñ eise nai hoy ki u sab ke chech se nikaar dewa jaay.
43012043	Iske alaawa u agua log Parmeshwar ke aadar se jaada aapan baṛaai jaada pasand karat rahin.
43012044	Ek jordaar awaaj meñ Yeeshu bolis, “Jon ham pe biswaas kare hei, u khali ham pe nai, lekin uspe bhi biswaas kare hei jon hamme bhejis hei.
43012045	Aur jon bhi koi hamme dekhi, u uske bhi dekhi jon hamme bhejis hei.
43012046	Ham dunia meñ añjora ban ke aaya hei ki jon koi bhi ham pe biswaas kari, u añdhera meñ nai rahi.
43012047	Agar koi hamaar sandesa sune aur uske mutaabik nai chale to ham uske dos nai dega kaahe ki ham sansaar ke dos lagaay ke khaatir nai, lekin uske bachaay ke khaatir aaya hei.
43012048	Jon hamaar apmaan kare hei, aur hamaar vachan nai sune hei, uspe dos lagaay waala khali ek hei, jon vachan ham bola hei u aakhri roj uske dosi ṭhaharaai. ?
43012049	I sachchaai hei, kaahe ki ham aapan bagal se kuchh nai bola hei, lekin hamaar Pita jon hamme bhejis hei, hamme bataais hei ki ham kaa boli.
43012050	Aur ham i janta hei ki Pita ke hukum anant jeewan laay hei. Yahi kaaran jon bhi ham bolta hei uske jeise Pita ham se bolis hei, weisaiyeñ ham bolta hei.
43013001	Fasah ke teohaar se ek din pahile ke baat hei. Yeeshu jaanat raha ki u ṭaaim aay gais hei jab uske i dunia ke chhoṛ ke Pita ke lage jaay ke hei. U aakhri ṭaaim tak i dunia meñ, jon uspe biswaas kare hei, ulog se prem karis raha.
43013002	Yeeshu aur uske chela log khaana khaat rahin. Wahi ṭaaim saitaan, Saayman ke laṛka Juḍas Iskariyoti ke man meñ i bichaar bhar dees raha ki wahi Yeeshu ke pakaṛwaai.
43013003	Yeeshu jaanat raha ki Pita sab kuchh uske haath meñ de dees hei, aur i bhi ki u Parmeshwar ke bagal se aais hei aur Parmeshwar ke lage jaai.
43013004	Yeeshu khaana pe se uṭha aur aapan uppar ke kapṛa sab utaar dees, aur aapan kamar meñ taul baañdh lees.
43013005	Tab u ek thariya meñ paani leke aapan chela log ke goṛ dhoy laga aur jon taul uske kamar meñ bañdha raha, usse pochhis.
43013006	Jab Yeeshu Saayman Peeṭa ke lage aais tab Peeṭa bolis, “Prabhu, kaa tum hamaar goṛ dhoyga?”
43013007	Yeeshu tab bolis, “Tum abhi nai samjhega ki ham kaa karta hei, lekin baad meñ jaruur samajh jaayga.”
43013008	“Tum hamaar goṛ kabhi nai dhoyga!” Peeṭa bolis. “Agar ham tumhaar goṛ nai dhoyga,” Yeeshu bolis, “tab tum hamaar chela nai rahe paayga.”
43013009	Tab Saayman Peeṭa bolis, “Prabhu, tab to tum hamaar goṛ khali nai lekin hamaar haath aur muuṛ bhi dhoy deo.”
43013010	Yeeshu tab bolis, “Jon nahaay lees hei, u puura safa hoy gais hei. Uske goṛ ke alaawa aur kuchh dhoy ke jaruuri nai hei. Hiañ ek ke chhoṛ ke sab safa hei.”
43013011	Yeeshu jaanat raha ki uske kon pakaṛwaai, tabbe u bolis, “Ek ke chhoṛ ke sab safa hei.”
43013012	Jab Yeeshu sab ke goṛ dhoy lees aur aapan kapṛa pahin ke beiṭh gais, tab u bolis, “Kaa tum sab samajh gaya ki ham tumhaar sañghe kaa kara?
43013013	Tum sab hamme ‘Guru’ aur ‘Prabhu’ bolaata hei, aur i achchha bhi hei ki tum sab eise hee bolo, kaahe ki ham wahi hei.
43013014	Ham, tumhaar Guru aur Prabhu, tumhaar goṛ dhoya. Ab tumme ek dusra ke goṛ dhoy ke chaahi.
43013015	Ham tumme ek rasta dekhaaya ki jeise ham kara hei, weisaiyeñ tum bhi karo.
43013016	Ham tum se sachche bolta hei ki ek naukar aapan maalik se baṛa nai hei, aur u bhi jon sandes ke sañghe bheja gais hei, u bhi uske bheje waala se baṛa nai hei.
43013017	Ab jab tum sab, i sab jaan gaya hei, aur yahi ke mutaabik chalta hei, to Parmeshwar tumme bahut saara aasheesh dei.”
43013018	“Ham tum sab ke baare meñ nai bolta hei, khali wahi ke baare meñ bolta hei jiske ham chuna hei. Lekin Baaibal ke i baat puura hoy ke hei, ‘Jon hamaar roṭi khaay hei, wahi ham pe laat uṭhaai.’
43013019	I ghaṭna hoy se pahile ham tumme sab bataata hei, ki jab i baat hoi, to tum sab biswaas karega ki ham wahi hei jon hamme hoy ke chaahi.’
43013020	Ham tum se sachche bolta hei ki jon koi jiske ham bheja hei, uske apnaay hei, to wahi hamaar bhejewaala ke bhi apnaay hei.
43013021	I sab baat bole ke baad Yeeshu dukhi hoy ke aapan chela log se bolis, “Ham tum se sachche bolta hei ki tum meñ se ek hei jon hamme pakaṛwaai.”
43013022	Ispe chela log ghabraay ke ek dusra ke dekhe lagis ki usman se kon hei jiske baare meñ i baat bola gais hei.
43013023	Ek chela jisse Yeeshu bahut prem karat raha, Yeeshu ke bagal meñ beiṭha raha.
43013024	Saayman Peeṭa uske sankaay ke bolis, “Usse puuchho, u kis ke baare meñ bole hei?”
43013025	Wahi rakam Yeeshu ke taraf jhuke jhuke u puuchhis, “Prabhu u kon hei?”
43013026	Yeeshu jawaab dees, “Ham roṭi ke ṭukṛa sos meñ ḍubaay ke jiske dega, wahi admi hei.” Aur u ek roṭi ke ṭukṛa lees, sos meñ ḍubaay ke Saayman ke laṛka Juḍas Iskariyoti ke dees.
43013027	Jeisehiyeñ Juḍas roṭi ke ṭukṛa lees, saitaan usman ghus gais. Tab Yeeshu usse bolis, “Jon bhi kuchh tumme kare ke hei jaldi se karo!”
43013028	Jon sab khaana khaat rahin, usman se koi bhi nai samajh sakin ki Yeeshu kaa bole hei.
43013029	Koi koi to samjhin ki Juḍas ke lage peisa ke theili hei, aur Yeeshu usse bole hei ki teohaar ke khaatir jon kuchh bhi jaruuri hei uske khareed ke, ya gareeb meñ bhi kuchh baaṭ de.
43013030	Juḍas roṭi ke ṭukṛa leke wahi lage bahire chala gais. U ṭaaim raat hoy gais raha.
43013031	Jab Juḍas Iskariyoti bahire chala gais tab Yeeshu bolis, “Ab Manush ke laṛka ke mahima saamne aai, aur yahi se Parmeshwar ke mahima bhi hoi.
43013032	Agar Parmeshwar ke mahima Yeeshu ke kaaran saamne aay hei to Parmeshwar bhi Manush ke laṛka ke mahima khud saamne dekhaai aur u bhi bahut jaldi hoi.
43013033	Hamaar bachcha log, ham tumhaar sañghe bahut deri tak nai rahega. Tum sab hamme khojega lekin jeise ham Yahuudi log se bola hei, weisaiyeñ ab ham tum sab se bolta hei, jahañ ham jaata hei huañ tum sab nai aay sakta hei.
43013034	Aur ab ham tumme ek nawa hukum deta hei, ek dusra se prem karna. Jeise ham tum sab se prem kara wahi rakam tum ek dusra se prem karo.
43013035	Agar tum ek dusra se prem karega to eisehiyeñ sab log jaani ki tum sab hamaar chela hei.”
43013036	Saayman Peeṭa tab puuchhis, “Prabhu tum kahañ jaata hei?” Yeeshu jawaab dees, “Ham abhi jahañ jaata hei, tum hamaar pichchhe nai aay sakta hei, lekin baad meñ aay sakega.”
43013037	“Prabhu, kaahe ke ham tumhaar pichchhe nai aay sakta hei?” Peeṭa puuchhis. “Ham tumhaar khaatir mare ke bhi taiyaar hei.”
43013038	Yeeshu tab jawaab dees, “Kaa tum sachche ke hamaar khaatir jaan de dega? Ham tum se sachche bolta hei ki murga ke bole se pahile tum teen dafe bolega ki tum hamme nai janta.”
43014001	Yeeshu tab aapan sab chela log se bolis, “Dukhi nai ho aur ghabraao bhi nai. Parmeshwar pe bharosa rakkho aur ham pe bhi.”
43014002	Hamaar Pita ke ghare bahut se rahe ke jagha hei. Agar nai hota to ham tum se bol deta. Ham tumhaar khaatir jagha taiyaar kare jaata hei.
43014003	Jab ham huañ jaay ke tumhaar waaste jagha taiyaar kar lega, tab fir lauṭ ke aayga aur tum sab ke hiañ se aapan sañghe le jaayga, ki jisse jahañ ham rahega wahiñ tum bhi rahega.
43014004	Tum u rasta janta hei jahañ ham jaata hei.”
43014005	Tab Thomas Yeeshu se bolis, “Prabhu, ham to i bhi nai janta ki tum kahañ jaata hei! To ham rasta keise jaanega?”
43014006	Yeeshu tab bolis, “Rasta, jeewan aur sachchaai hamahi hei! Hamaar bina koi bhi Pita ke lage nai jaay sake.
43014007	Agar tum sab hamme janta hei, to hamaar Pita ke bhi janta. Lekin ab se tum sab Pita ke jaan lia hei kaahe ki tum sab uske dekha hei.”
43014008	Filip tab bolis, “Prabhu, hamme Pita ke dekhaao, ham to khali yahi mañgta hei.”
43014009	Tab Yeeshu jawaab dees, “Filip, ham ketna ṭaaim se tumhaar sañghe raha, fir bhi tum hamme nai janta? Jon bhi koi hamme dekhis hei, u Pita ke bhi dekhis hei, fir tum kaahe ke bolta hei, ‘Hamme Pita ke dekhaao’?
43014010	Kaa tum sab biswaas nai karta ki ham Pita meñ hei aur Pita ham meñ hei? Tab u sab chela log se bolis, “Jon bhi kuchh ham tum se bolta hei u aapan bagal se nai bolta hei, lekin ham meñ rahe waala Pita, aapan sab kaam kare hei.
43014011	Hamaar biswaas karo ki ham Pita meñ hei aur Pita ham meñ. Agar nai to jon sab kaam ham karta hei wahi ke dekh ke tab biswaas karo.
43014012	Ham tum se sachche bolta hei, hamaar biswaas kare waala u sab kaam kare saki jon ham karta hei, aur usse bhi baṛa kaam kare saki kaahe ki ham Pita ke lage jaata hei.
43014013	Aur tum hamaar naam se jon kuchh bhi maañgega, ham uske puura karega, ki jisse laṛka ke bagal se Pita ke mahima hoi.
43014014	Ham wahi karega, jon tum ham se kare ke bolega.”
43014015	“Agar tum ham se prem karta hei, to jon ham bolta hei, u karo.
43014016	Ham Pita se maañgega ki u tumhaar khaatir ek dusra madadgaar bheje, jon tumhaar sañghe hardam rahe saki.
43014017	U Aatma hei, jon Parmeshwar ke baare meñ sachchaai bataay hei. Dunia uske nai apnaai kaahe ki u naa to uske dekhi, aur naa to uske jaani. Lekin tum to uske janta hei, kaahe ki u tumhaar sañghe rahe hei, aur tumhaar sañghe hee hardam rahi.”
43014018	“Ham tumme anaath nai chhoṛega, ham tumhaar lage lauṭ aayga.
43014019	Thoṛa deri meñ dunia hamme nai dekhi, lekin tum hamme dekhega, kaahe ki ham jinda hei aur tum bhi jinda rahega.
43014020	U din jab aai, tab tum jaanega ki ham aapan Pita meñ hei aur tum ham meñ hei, jeise ham tum meñ hei.”
43014021	“Jon hamaar baat maane hei aur uspe chale hei, wahi ham se prem kare hei. Hamaar Pita wahi se prem kari, jon ham se prem kare hei, ham bhi wahi log se prem karega aur uske saamne aayga.”
43014022	Juḍas Iskariyoti nai lekin dusra Juḍas tab puuchhis, “Prabhu, i keise hei ki tum khali hamme dekhaayga lekin puura dunia ke nai dekhaayga?”
43014023	Yeeshu tab jawaab dees, “Jon koi ham se prem kare hei wahi hamaar baat pe chali. Hamaar Pita uske pyaar kari, aur ham aur hamaar Pita ulog ke lage aayga aur ulog ke sañghe rahega.
43014024	Jon ham se prem nai kare hei, u hamaar kaha nai maani. I sab baat jon tum sunta hei, hamaar nai hei lekin hamaar Pita ke hei jon hamme bhejis hei.
43014025	“Jab tak ham tumhaar sañghe hei, ham tum se i sab baat bolta hei.
43014026	Lekin jon madat kare waala Pawitr Aatma jiske hamaar Pita, hamaar naam se bheji, u tumme sab baat sikhaay dei, aur jon baat ham tumme bataaya hei, uske hardam yaad karaai.”
43014027	“Ham tumme saanti deta hei, aur i hamaar aapan saanti hei jon ham tumme deta hei. Ham u rakam ke saanti nai deta jon dunia tumme dei. Yahi kaaran ghabraao nai aur wari nai karo, aur ḍaro bhi nai.
43014028	Tum to sun lia hei ki ham tum se kaa bola hei, ‘Ham jaata hei, aur fir tumhaar lage aayga.’ Agar tum ham se prem karta hei, to khusi hoyga kaahe ki ham aapan Pita ke lage jaata hei, aur Pita ham se bahut baṛa hei.
43014029	I sab hoy se pahile ham tum se sab kuchh bataay dia hei, ki jisse jab i sab hoi, tab tum biswaas karega.
43014030	Ab ham bahut deri tak tum se baat nai kare sakta, kaahe ki dunia ke raaja, saitaan aay waala hei. U to hamaar kuchh nai bigaaṛe sake hei.
43014031	Lekin dunia ke log ke jaane ke hei ki ham aapan Pita se prem karta hei, wahi kaaran ham wahi karta hei jon u hamme bataay hei. Aao, i jagha se chalo.”
43015001	Yeeshu aapan chela log se bolis, “Sachcha ḍaar ham hei, aur hamaar Pita uske gaaḍna hei.
43015002	Wahi hamaar u sab ḍaar ke kaaṭe hei jon fare nai hei, aur jon ḍaar fare hei uske chhaañṭ ke rakkhe hei, ki jisse usman aur far lage.
43015003	Hamaar vachan se tum sab safa hoy gaya hei.
43015004	Hamaar sañghe raho, aur ham tumhaar sañghe rahega. Ek ḍaar akele meñ nai fare hei, lekin jab u dusra ḍaari meñ juṛ jaay hei to fare hei. Yahi rakam jab tak tum hamaar meñ nai rahega, tab tak tum bhi nai fal laay sakega.”
43015005	“Ham peṛ hei, aur tum sab uske ḍaar hei. Jon ham meñ rahe hei, aur ham usman, wahi jaada fari, kaahe ki tum hamaar bina kuchh nai kare sakta hei.
43015006	Agar koi ham meñ nai rahe to u kaṭa ḍaar ke rakam feñk dewa jaai, aur suukhaay jaai, log u sab ke baṭor ke aagi meñ jhok de hei aur sab jar jaay hei.
43015007	Agar tum ham se juṛa rahega aur hamaar vachan tum meñ bana rahi, tab tum jon kuchh bhi maañgega, u tumme mil jaai.
43015008	Hamaar Pita ke mahima yahi meñ hei ki tum bahut se fal laao, tabahi tum hamaar chela bana rahega.
43015009	Ham tumme weisaiyeñ pyaar karta hei jeise hamaar Pita ham se kare hei, hamaar prem meñ bañdha raho.
43015010	Agar tum hamaar sab baat maanega, to hamaar prem meñ bana rahega, jeise ham aapan Pita ke sab baat ke maanta hei aur uske prem meñ bana rahta hei.”
43015011	“I sab baat ham tum se i kaaran bola hei ki hamaar khusi meñ tum bhi mila raho, aur tumhaar khusi puura hoy jaai.”
43015012	Ab ham tumme bataata hei ki jeise ham tum se prem kara hei, weisaiyeñ tum bhi ek dusra se prem karo.
43015013	Pyaar ke sab se baṛa sabuut wahi hei jon aapan dost ke waaste aapan jaan de de hei.
43015014	Tum sab hamaar dost rahega, agar tum hamaar sab baat sunega aur uske maanega.
43015015	Ham tumme naukar nai maanta kaahe ki ek naukar nai jaane hei ki uske maalik kaa kare hei. Ham tumme dost bolaata hei kaahe ki ham tumme u sab bataay dia jon ham aapan Pita se suna raha.
43015016	Tum hamme nai chuna, lekin ham tumme chuna aur dunia meñ bheja ki jisse tum sab fal laao, eisan fal jon hardam rahe. Hamaar Pita tumme u sab dei jon tum hamaar naam se maañgega.
43015017	Yahi hei jon ham tum se mañgta hei. Sab se prem karo.”
43015018	“Agar dunia tum se jaran kare hei, to yaad rakkho u tum se pahile ham se jaran karis.
43015019	Agar tum dunia ke hota, tab dunia tum se aapan rakam prem rakhta. Lekin ham tumme i dunia se chuna hei, yahi kaaran dunia tum se jaran kare hei.
43015020	Yaad rakhna ham tumme kaa bataaya hei, ‘Naukar aapan maalik se baṛa nai hei.’ Agar log hamme sataais hei, tab u tumme bhi sataai, agar u hamaar vachan maani to u tumhaar baat bhi maani.
43015021	Ilog tumhaar sañghe wahi kari jon ilog hamaar sañghe karis hei kaahe ki tum sab hamaar hei, aur ulog hamaar bheje waala ke nai jaane hei.
43015022	Agar ham aay ke ulog se baat nai kara hota, to ulog ke paap nai lagta, lekin ab to ulog ke paap se bache ke koi rasta nai.
43015023	Jon koi ham se jaran kare hei u hamaar Pita se bhi jaran kare hei.
43015024	U sab paapi nai hota agar ham u sab ke beech meñ u kaam nai karta jon aur koi nai kare sakat raha, lekin ab to u sab dekh leen hei ki ham kaa kara raha, fir bhi ulog ham se aur hamaar Pita se jaran kare hei.
43015025	I sab i kaaran bhais ki uske niyam ke buk meñ likha hei ki i baat puura hoi, ‘Ulog ham se bekaar meñ jaran rakkhis.”’
43015026	“Ham tumhaar lage ek madadgaar bhejega, jon Pita ke bagal se hoi, aur u tumme hamaar bagal se gawaahi dei.
43015027	Aur tum bhi hamaar baare meñ sab se bataayga, kaahe ki suru se tum hamaar sañghe raha hei.”
43016001	“Ham tum se i sab bataata hei ki tumhaar biswaas kamti nai hoi.
43016002	U log tumme aapan sabha meñ se nikaar dei, aur eisan ṭaaim bhi aai jab ulog tumme maar dei aur sochi ki eise kare se ulog Parmeshwar ke sewa kare hei.
43016003	U log tumhaar sañghe i sab kari kaahe ke ulog naa to hamme jaane hei aur naa to Pita ke jaane hei.
43016004	Lekin ham tumme i sab baat abhi bataata hei ki jab ṭaaim aai, ulog i sab kaam kari, tab tumme yaad aai ki ham kaa bola raha.
43016005	Lekin ab ham lauṭ ke uske lage jaata hei jon hamme bhejis hei, aur tum meñ se koi bhi nai i puuchhis ki ham kahañ jaata hei.
43016006	I baat sun ke tum bahut dukhi hei.
43016007	Lekin ham tum se sachche bolta hei, ki i tumhaar khaatir achchha hoi ki ham chala jaai, kaahe ki agar ham nai jaayga to madadgaar tumhaar lage nai aai. Aur jeise ham jaayga, weise madadgaar tumhaar lage bhej dega.
43016008	Aatma aay ke, dunia ke log ke paap, dharam, achchha, bura aur nyaay ke baare meñ samjhaai.
43016009	Paap ke baare meñ dunia ke log nai jaane hei, kaahe ki ulog ham pe biswaas nai kare hei.
43016010	I log i bhi nai jaane hei ki kaa sach hei aur kaa jhuuṭ, kaahe ki ham Pita ke lage jaata hei, aur tum fir hamme nai dekhega.
43016011	Nyaay ke baare meñ bhi ilog nai jaane hei, kaahe ki dunia ke agua ke nyaay mil gais hei.”
43016012	“Hamme tum se aur bahut kuchh bataay ke hei, lekin tum uske abhi sahe nai sakega.
43016013	Lekin jab Pawitr Aatma aai aur Parmeshwar ke baare meñ sachcha baat bataai, tab u sachchaai ke bagal sab ke le chali. U aapan bagal se kuchh nai boli, lekin wahi boli jon u sunis hei aur aage chal ke hoy waala hei.
43016014	U hamme mahima dei, kaahe ki u hamaar sandesa tumme bataai.
43016015	Jon bhi kuchh Pita ke hei u sab hamaar hei, yahi khaatir ham bola ki u hamaar baat tumme bataai.”
43016016	“Thoṛa deri meñ tum hamme nai dekhega, lekin thoṛa deri ke baad fir se hamme dekhe sakega.”
43016017	Uske kuchh chela log aapas meñ bole lagin, “Iske matlab kaa hei? U bole hei ki thoṛa deri ke baad ham uske nai dekhe sakega, aur fir thoṛa deri ke baad ham uske dekhe sakega, aur u i bhi bole hei, ki u Pita ke lage jaay hei.”
43016018	‘I thoṛa deri’ ke matlab kaa hei? Ham nai samajhe sakta ki u kaa bole hei!”
43016019	Yeeshu jaan gais ki ulog usse kuchh puuchhe maañge hei aur tab u bolis, “Ham bola raha, ‘Thoṛa deri meñ tum hamme nai dekhega, aur fir thoṛa deri ke baad tum hamme dekhe sakega.’ Kaa yahi tum aapas meñ puuchh taachh karta hei?
43016020	Ham tum se sachche bolta hei, tum sab royga aur soch karega lekin sab dunia khusi manaai, tum dukhi hoyga, lekin tumhaar dukh, sukh meñ badal jaai.
43016021	Jab ek aurat bachcha ke janam dewe ke ṭaaim rahe hei, tab u bahut dukhi rahe hei, kaahe ke u peeṛa sahe ke ṭaaim hoy hei, lekin jab bachcha ke janam de de hei tab u sab dukh bhuul jaay hei, aur bachcha ke dunia meñ aay ke waaste khusi manaay hei.
43016022	Yahi abhi tumhaar sañghe hoy hei, tum abhi udaas hei, lekin ham tumme fir dekhega, to tumhaar man khusi se bhar jaai, eisan khusi jiske tum se koi chheene nai saki.”
43016023	“Jab u roj aai, tab tum ham se kuchh nai maañgega. Ham tum se sachche bataata hei, agar tum Pita se hamaar naam pe kuchh bhi maañgega, u tumme hamaar naam se de dei.
43016024	Abhi tak to tum hamaar naam se kuchh nai maañga, lekin ab maañgo to tumme mili, tab tumhaar khusi puura hoy jaai.”
43016025	“Ham tum se i sab bañdha baat meñ bola hei. Lekin jab ṭaaim aai tab ham sab khula baat meñ Pita ke baare meñ baat karega.
43016026	U roj jab aai, tum hamaar naam se usse maañgega, ham i nai bolta ki ham tumhaar khaatir maañgega.
43016027	Pita to apne tum se prem kare hei, kaahe ki tum ham se prem karta hei, aur i biswaas kara ki ham Parmeshwar ke bagal se aaya hei.
43016028	Ham Pita ke taraf se dunia meñ aay raha aur fir i dunia ke chhoṛ ke Pita ke lage jaata hei.”
43016029	Tab chela log Yeeshu se bolin, “Ab tum chhupa baat meñ nai lekin safa safa bolta hei.
43016030	Ham sab ab jaan gaya hei ki tum sab janta hei, ab i jaruurat nai ki koi tum se sawaal kare. Yahi hamme biswaas karaais hei ki tum Parmeshwar ke taraf se aaya hei.”
43016031	Yeeshu ulog ke jawaab dees, “Kaa ab tum ham pe biswaas karta hei?
43016032	Ṭaaim aay hei, nai! nai! aay gais hei, jab tum sab chhitraay jaayga, aur tum sab ek ek karke aapan aapan ghare bhaag jaayga, aur ham akele rahe jaayga. Fir bhi ham akele nai hei, kaahe ki Pita hamaar sañghe hei.
43016033	Ham tumme i sab bataaya, ki jisse tum ham se saanti paao, kaahe ki tum ham se juṭa hei. Dunia tumme sataai. Lekin himmat rakkho! Ham dunia ke jeet lia hei!”
43017001	I sab baat bole ke baad, Yeeshu asmaan ke bagal dekh ke bolis, “He Pita, u ṭaaim aay gais hei. Aapan laṛka ke mahima deo, ki jisse tumhaar laṛka tumhaar mahima dekhaay saki.
43017002	Tumahi to uske sab ke uppar adhikaar dia hei, ki jisse u sab log ke anant jeewan dei, jon ke tum uske dia hei.
43017003	Anant jeewan ke matlab hei ki ulog tumme, ek sachcha Parmeshwar jaani, aur Yeeshu Maseeh ke bhi jaani jon ke tum bheja hei.
43017004	Jon kaam tum hamme kare ke waaste dia raha, uske ham puura karke i dharti pe tumhaar mahima kara hei.
43017005	Aur ab, He Pita, tum aapan saamne hamaar mahima karaao, wahi mahima jon hamme tumhaar sañghe, dunia ke bane se pahile raha.”
43017006	“Ham tumme u sab ke dekhaaya ki tum keisan hei, jon ke tum hamme i dunia meñ dia hei. U sab tumhaar rahin, aur tum ulog ke hamme dia. U log tumhaar vachan maanin.
43017007	Aur ab ulog jaan gain hei ki jon sab tum hamme dia hei, sab tumhaar taraf se aais hei.
43017008	Ham ulog ke wahi sandesa dia jon tum hamme dia raha, aur ulog sab maan ke biswaas bhi kar leen, ulog jaane hei ki yahi sachaai hei ki ham tumhaar taraf se aaya hei, aur i bhi biswaas kare hei ki tumahi hamme bheja hei.
43017009	Ham dunia ke waaste nai lekin uske waaste jiske ham tumme dia hei, binti karta hei, kaahe ki u sab tumhaar hei.
43017010	Aur jon kuchh bhi hamaar hei, u sab tumhaar bhi hei, aur jon tumhaar hei, u hamaar hei, aur yahi se hamaar mahima karis hei.
43017011	Ham i dunia ke chhoṛ ke tumhaar lage aata hei, aur aapan chela log ke yahi dunia meñ chhoṛta hei. He Pawitr Pita, tum jon naam dia hei wahi ke sakti se i sab ke dekh bhaal karna ki jisse i sab ek hoy ke rahe jeise ki tum aur ham ek hei.
43017012	Jab tak ham uske sañghe raha, tumhaar naam ke sakti se ham i sab ke gaaḍ kara. Khali ek ke chhoṛ ke koi aur naas nai bhais ki jisse Baaibal meñ likha baat puura hoi.
43017013	Ab ham tumhaar lage aata hei. Ham dunia meñ i sab baat bataata hei ki u sab hamaar khusi ke aapan man meñ puura bhar le aur samajh bhi le.
43017014	Ham u sab ke tumhaar vachan sunaay dia hei, lekin dunia ke log usse jaran kare hei, kaahe ki u i dunia ke nai hei jeise ki ham i dunia ke nai hei.
43017015	Ham i preya i khaatir nai karta ki tum u sab ke dunia se uṭhaay lo, lekin i kaaran ki tum ulog ke saitaan se bachaay ke rakhna.
43017016	Jeise ham i dunia ke nai hei, weisaiyeñ u sab bhi i dunia ke nai hei.
43017017	Sachchaai se u sab ke pawitr karo kaahe ki tumhaar vachan sachcha hei.
43017018	Jeise tum hamme dunia meñ bheja wahi rakam ham bhi u sab ke dunia meñ bheja hei.
43017019	Ham apne aap ke uske khaatir puura rakam se de dia hei, ki jisse u sab sachchaai se pawitr hoy jaay.
43017020	Ham khali u sab ke khaatir nai, lekin ulog ke khaatir preya karta hei jon sab uske vachan se ham pe biswaas kari.
43017021	Hamaar binti hei, He Pita, u sab ek hoy jeise ham tum meñ hei aur tum ham meñ hei, wahi rakam u sab ham meñ bhi rahi, jisse dunia boli ki tumahi hamme bheja hei.
43017022	Jon mahima tum hamme dia hei, wahi ham u sab ke dia hei ki jisse jeise ham ek hei, u sab bhi ek hoy jaay.
43017023	Ham u sab meñ aur tum ham meñ hei ki jisse u sab puura rakam se ek hoy jaay, aur dunia jaane ki tum hamme bheja hei, aur jeise tum ham se prem kara hei, weise u sab se bhi prem kara hei.
43017024	He Pita, ham i mañgta hei ki jon ke tum hamme dia hei, u sab hamaar sañghe rahe ki jisse jahañ ham rahi wahiñ u sab bhi rahe, aur u mahima ke dekhe jon ke tum dunia ke bane se pahile hamme dia raha.
43017025	He Pawitr Pita, dunia to tumme nai jaanis, lekin ham to tumme jaana hei, aur ilog to i jaan gain hei ki tumahi hamme bheja hei.
43017026	Ham to tumhaar naam se i sab se bataay dia hei, aur bataate rahega ki jon pyaar tum hamme dia hei, u sab meñ hoi, aur ham bhi u sab meñ rahega.”
43018001	Yeeshu preya kare ke baad aapan chela log ke sañghe Kidron valley ke paar gais. Huañ ek gaaḍan raha aur Yeeshu aapan chela log ke sañghe huañ gais.
43018002	Uske pakaṛwaay waala Juḍas u jagha jaanat raha kaahe ke Yeeshu aapan chela log ke sañghe huañ hardam jaat raha.
43018003	Juḍas bhi u gaaḍan meñ gais, aur uske sañghe Romi saulja, Baṛa Paadri aur Farisi log ke bagal se chech ke sardaar bhi gais. U log aapan sañghe batti, mashaal aur laṛe ke hatiaar bhi leke aain raha.
43018004	Yeeshu to sab kuchh jaanat raha, ki kaa hoy waala hei. U aage baṛh ke puuchhis, “Tum kiske khojta hei?”
43018005	U log jawaab deen, “Naasrat ke rahewaala Yeeshu ke.” Tab Yeeshu bolis, “U hamahi hei.” Uske pakaṛwaay waala Juḍas wahiñ sab ke sañghe khaṛa raha.
43018006	Jeise Yeeshu bolis, “U hamahi hei”, sab log pichchhe haṭin aur maṭṭi pe gir paṛin.
43018007	Yeeshu fir se puuchhis, “Tum log kis ke khojta hei?” U log fir jawaab deen, “Naasrat ke rahewaala Yeeshu ke.”
43018008	Yeeshu jawaab dees, “Ham to tum se bol dia hei ki hamahi u hei. Aur agar tum sab hamme khojta hei to ilog ke jaay deo.”
43018009	“Jisse uske bole waala vachan puura hoi. Tum jon ke hamme saupa hei ham usman se koi ke bhi naas nai hoy dega.”
43018010	Saayman Peeṭa ke lage ek talwaar raha. U aapan talwaar nikaar ke Baṛa Paadri ke ek naukar ke raaiṭ kaan kaaṭ dees. U naukar ke naam Malkus raha.
43018011	Yeeshu, Peeṭa ke ḍaaṭis, “Talwaar bhittar rakkho. Kaa tum sochta hei ki ham u dukh ke pyaala nai piyega jon Pita hamme dees hei?”
43018012	Tab Romi saulja aur uske admi Yeeshu ke pakaṛ ke baañdh deen.
43018013	Aur u sab Yeeshu ke pakaṛ ke pahile to Annas ke lage le gain, jon u saal Baṛa Paadri Kaaifa ke sasur raha.
43018014	I wahi Kaaifa raha jon Yahuudi log ke bataais raha ki sab ke bhalaai yahi meñ hei ki khali ekke admi maara jaay.
43018015	Saayman Peeṭa aur ek aur chela Yeeshu ke pichchhe pichchhe gain. I chela Baṛa Paadri ke jaana pahichaana raha, aur u Yeeshu ke sañghe Baṛa Paadri ke añgna meñ gais.
43018016	Peeṭa bahire duaari pe khaṛa hoy gais. U dusra chela jon Baṛa Paadri ke jaanat raha, bahire aay ke duaari pe khaṛi aurat se puuchh ke Peeṭa ke bhittar le gais.
43018017	Duaari pe khaṛi aurat Peeṭa se puuchhis, “Kaa tum u admi ke chela to nai?” Peeṭa jawaab dees, “Nai. Ham nai hei.”
43018018	Huañ bahut ṭhanḍa raha aur sab naukar aur sipaahi koyla ke aagi jaraay rakkhin raha, aur us ke chaaro bagal khaṛa hoy ke aagi taapat rahin. Peeṭa bhi u sab ke sañghe khaṛa hoy ke aagi taape laga.
43018019	Tab Baṛa Paadri log Yeeshu se uske chela log aur uske updes ke baare meñ puuchhin.
43018020	Yeeshu jawaab dees, “Ham sab log se khula ruup meñ baat kara hei. Ham hardam sabha meñ aur chech meñ jahañ log baṭurat rahin huañ updes deta raha aur chhupaay ke to kuchh nai kara.
43018021	Tab tum ham se kaahe ke puuchhta hei? Jon log hamaar baat sunin hei, wahi log se puuchho ki ham kaa bola hei. U sab jaane hei ki ulog se kon kon baat bola.
43018022	Yeeshu ke i baat pe, ek saulja jon uske bagal meñ khaṛa raha, Yeeshu ke ek thappaṛ maaris, aur bolis, “Tum purohit se i rakam baat karta hei?”
43018023	Yeeshu tab jawaab dees, “Agar ham kuchh ulṭa baat bola hei, to sab ke bataao ham kaa bola hei. Aur agar ham ṭheek bola hei to hamme fir kaahe ke maarta hei?”
43018024	Tab Annas, Yeeshu ke weisaiyeñ bañdha, Kaaifa Baṛa Paadri ke lage bhej dees.
43018025	Saayman Peeṭa khaṛa hoy ke aagi taapat raha, tab huañ ke log usse puuchhin, “Kahiñ tum bhi uske chela meñ se ek to nai hei?” Peeṭa muuṛ hilaay ke naa kar dees, “Ham nai hei.”
43018026	Baṛa Paadri ke naukar meñ se ek naukar jon u admi ke palwaar raha, jiske kaan Peeṭa kaaṭis raha, usse puuchhis, “Kaa ham gaaḍan meñ tumme uske sañghe nai dekha raha?”
43018027	Peeṭa ek dafe fir nai kar dees, aur wahi ṭaaim murga bolis.
43018028	Sabere hoy waala raha, aur Yeeshu ke Kaaifa ke lage se gavna ke jagha laawa gais. U log u jagha nai gain, kaahe ke u sab apne aap ke safa rakkhe maañgat rahin, ki jisse u sab fasah ke teohaar ke khaana khaay sake.
43018029	Paaylaṭ bahire nikar ke uske lage aais aur puuchhis, “I admi pe kaa dos hei?”
43018030	U log jawaab deen, “Agar i admi kharaab kaam nai kare hota, to ham iske aap ke haath meñ nai deta.”
43018031	Tab Paaylaṭ ulog se bolis, “Tum log iske le jaao aur aapan kaanuun ke mutaabik iske saja deo.” Tab Yahuudi log usse bolis, “Koi ke maare ke hamaar lage hak nai hei.”
43018032	Ab eise bhais ki Yeeshu jon baat bolis raha, puura hoi. Aur i ek saain raha ki keise uske maut hoi.
43018033	Paaylaṭ fir bhittar chala gais. U Yeeshu ke bhittar bolaay ke bolis, “Kaa tum Yahuudi ke raaja hei?”
43018034	Tab Yeeshu bolis, “Kaa tum i baat apne aap bolta hei, ki aur sab log bhi hamaar baare meñ yahi bole hei?”
43018035	Paaylaṭ jawaab dees, “Kaa ham Yahuudi hei? Khud tumhaar admi log aur Baṛa Paadri log tumme hamaar haath meñ deen hei. Tum kaa galti kara raha?”
43018036	Yeeshu jawaab dees, “Hamaar raaj i dunia ke nai hei. Agar hamaar raaj i dunia ke rahta, to hamaar naukar hamaar bagal se laṛta aur ham Yahuudi agua log ke haath meñ nai paṛta, lekin hamaar raaj hiañ ke nai hei.”
43018037	Tab Paaylaṭ bolis, “To kaa tum raaja hei?” Ispe Yeeshu jawaab dees, “Tumahi to bolta hei ki ham raaja hei. Ham to yahi kaaran janam lia raha aur yahi kaaran dunia meñ aaya hei ki sachchaai ke baare meñ sab se bataai. Jon bhi koi sachchaai ke apnaay hei u hamaar baat sune hei.”
43018038	Tab Paaylaṭ puuchhis, “Sachchaai kaa hei?” Fir Paaylaṭ sab log ke lage jaay ke bolis, “Ham koi kaaran nai paata ki iske ham saja dei.”
43018039	“Lekin reeti riwaaj ke kaaran ham hardam fasah ke teohaar pe, ek keidi ke chhoṛ deta hei. Kaa tum sab i maañgo hei ki ham Yahuudi ke raaja ke chhoṛ dei?”
43018040	Sab log chillaay ke bolin, “Nai, uske nai! Ham Baarabba ke mañgta hei.” (Baarabba ek chor raha.)
43019001	Tab Paaylaṭ hukum dees ki Yeeshu ke chaabuk lagaawa jaay.
43019002	Saulja log kaaṭa ke ek taaj banaain, aur Yeeshu ke muuṛ pe rakh deen, aur tab uske pepal rang ke kapṛa pahinaain.
43019003	Tab saulja aay ke Yeeshu se bolin, “Yahuudi ke raaja, jeete raho!” Aur aage jaay ke uske thappaṛ maarin.
43019004	Ek dafe fir Paaylaṭ bahire aay ke bolis, “Dekho ham iske bahire laata hei aur tum apne dekhna ki ham isman koi dos nai paaya hei, ki iske saja dei.”
43019005	Tab Yeeshu bahire aais, u kaaṭa ke taaj aur pepal rang ke kapṛa pahine raha. Tab Paaylaṭ ulog se bolis, “Dekho! yahi hei u admi!”
43019006	Jab Baṛa Paadri aur chech ke saulja Yeeshu ke dekhin to chillaay uṭhin, “Uske kros pe chaṛhaao! Kros pe chaṛhaao!” Paaylaṭ fir se bolis, “Tumahi iske le jaao aur kros pe chaṛhaao. Ham isman kuchh dos nai dekha.”
43019007	Tab bheeṛ jawaab dees, “Ham log ke kaanuun bataay hei ki iske maare ke chaahi, kaahe ki i apne aap ke Parmeshwar ke laṛka bataay hei.”
43019008	Jab Paaylaṭ i baat sunis to aur ghabraay gais.
43019009	U bhittar lauṭ ke gay aur Yeeshu se puuchhis, “Tum kahañ ke rahe waala hei?” Lekin Yeeshu jawaab nai dees.
43019010	Tab Paaylaṭ Yeeshu se bolis, “Tum ham se kaahe nai baat karta hei? Kaa tum i nai janta ki ham tumme chhoṛ de sakta hei? Aur kros pe bhi chaṛhwaay sakta hei?”
43019011	Yeeshu tab jawaab dees, “Agar Parmeshwar tumme hak nai deta, to tum hamme kuchh nai kare sakta. Lekin jon hamme tumhaar haath saupis hei u to aur bhi baṛa paap karis hei.”
43019012	Tab Paaylaṭ, Yeeshu ke chhoṛe maañgat raha. Lekin bheeṛ aur jor se chillaain, “Agar tum iske chhoṛa to tum Raaja ke dusman hoy jaayga! Jon koi bhi apne aap ke raaja bole hei u Raaja ke dusman hei.”
43019013	Jab Paaylaṭ i baat sunis to Yeeshu ke bahire laais. Tab u ek jagha (chabutra) pe, jon ke Heebru meñ ‘Gabattha’ bola jaay hei huañ nyaay kare waala jagha pe beiṭhis.
43019014	U roj fasah ke taiyaari ke roj raha, aur Paaylaṭ sab se bolis, “Dekho, aapan raaja ke dekho!”
43019015	“Maar ḍaalo! Maar ḍaalo!” u sab chillaay ke bolin, “Kros pe laṭkaay deo!” Tab Paaylaṭ u sab se bolis, “Kaa ham tumhaar raaja ke kros pe chaṛhaai?” Baṛa Paadri log jawaab deen, “Raaja Keisar ke chhoṛ ke hamaar koi aur raaja nai hei!”
43019016	Tab Paaylaṭ, Yeeshu ke kros pe chaṛhaay ke khaatir ulog ke haath meñ de dees. Tab u sab Yeeshu ke aapan adhikaar meñ le leen.
43019017	Yeeshu aapan kros u jagha le gais jahañ ke naam ‘Khopṛi ke jagha’ bola jaay hei. (Heebru meñ i jagha ke ‘Gulgutha’ bola jaay hei).
43019018	Huañ pe ulog Yeeshu ke kros pe chaṛhaain, aur uske duuno bagal dui aur chor ke bhi laṭkaay deen.
43019019	Paaylaṭ ek noṭis likhwaay ke kros pe lagwaay dees. Uspe likhaan raha, “Naasrat ke rahe waala, Yahuudi ke raaja.”
43019020	Bahut log i noṭis ke paṛhin kaahe ki suuchna Heebru, Leṭin aur Greek meñ likhaan raha. Aur jon jagha Yeeshu ke kros pe chaṛhaaya gais raha, u jagha ṭaaun ke nagichche raha, aur bahut se Yahuudi iske paṛhin.
43019021	Baṛa Paadri log Paaylaṭ se jaay ke bolin, “Kaahe ke tum ‘Yahuudi ke raaja’ likha? I likho, ‘I apne aap bolis hei ki i Yahuudi ke raaja hei.”‘
43019022	Tab Paaylaṭ u sab se bolis, “Jon kuchh bhi likhaan hei badla nai jaai!”
43019023	Jab saulja log Yeeshu ke kros pe chaṛhaay deen, tab uske kapṛa ke chaar hissa meñ baaṭ deen, chaaro saulja ke waaste. Lekin uske uppar waala kapṛa khali ek kapṛa ke bana raha, aur usman koi siyan nai raha.
43019024	Saulja apne meñ baat karin, “Iske faaṛo nai. Iske daaoñ lagaay ke dekho ki kiske mile hei.” I sab i kaaran bhais ki jon kuchh bhi Baaibal meñ likhaan raha, u sachche hoy ke raha, “Ulog hamaar kapṛa ke baaṭi aur wahi kapṛa ke waaste jua kheli.” Tab saulja log wahi karin, jon ke baare meñ baat cheet kare rahin.
43019025	Yeeshu ke amma wahiñ kros ke bagal meñ khaṛi rahi. Uske sañghe uske bahini Meri, aur Clopas ke amma, aur Meri Magdalini bhi khaṛi rahin.
43019026	Jab Yeeshu aapan amma ke, aur aapan sab se pyaara chela ke dekhis jon uske bagal meñ khaṛa raha, tab u aapan amma se bolis, “Ab se i admi tumhaar beṭa hei.”
43019027	Tab u aapan chela se bolis, “Ab se i tumhaar amma hei.” Wahi ṭaaim se u chela uske aapan ghare le gais.
43019028	Yeeshu jaanat raha ki ab uske kaam khalaas hoy gais hei. Aur jon likhaan raha uske puura kare ke waaste, bolis, “Ham pyaasa hei!”
43019029	Huañ pe sasta waain raha. Log waain meñ spanj bhijaay ke, ek peṛ ke ḍaari se uske muh ke lage le gais.
43019030	Jab Yeeshu waain pee lees tab bolis, “Puura hoy gais!” Tab u aapan muuṛ nichche kar lees aur mar gais.
43019031	Dusra roj sabat aur fasah ke teohaar ke din raha. I Yahuudi log ke ek khaas din raha. Yahuudi agua log nai maañgat rahin ki murda kros pe sabat ke roj laṭka rahe, aur Paaylaṭ se maañg karin ki duuno chor ke goṛ tuuṛ dewa jaay aur kros se nichche utaar dewa jaay.
43019032	Sab se pahile saulja log u duuno chor ke goṛ tuuṛ deen, jon huañ kros pe laṭkin raha.
43019033	Lekin jab ulog Yeeshu ke lage aain, to dekhin ki u to mar gais hei, aur uske goṛ nai tuuṛin.
43019034	Ek saulja, Yeeshu ke bagal meñ spia bhokis, aur khuun aur paani nikre laga.
43019035	Ham janta hei ki i sachche hei, kaahe ke i baat u bataais raha jon huañ pe raha. Ab tum bhi biswaas karo.
43019036	I sab i kaaran bhais hei ki Baaibal sachche hoy, jon bole hei, “Uske deñhi ke ek bhi haḍḍi nai ṭuuṭi”
43019037	Aur, “U log uske dekhi jiske bagal meñ spia se bhoka jaai.”
43019038	Josaf, jon Armathia se aais raha, Yeeshu ke ek chela raha. I baat u chhupaay ke rakkhis raha, kaahe ki u Yahuudi agua se ḍarat raha. Lekin ab u Paaylaṭ se puuchhis, ki u Yeeshu ke boḍi le lei. Paaylaṭ uske haañ kar dees, aur Josaf Yeeshu ke boḍi kros pe se utaar lees.
43019039	Nikoḍimas bhi aais, u aapan sañghe lagbhag tees (30) kilo gandhras aur peṛ patti se bana achchha mahke waala masaala le ke aais. I wahi Nikoḍimas raha jon ek raat ke Yeeshu ke lage aais raha.
43019040	Duuno admi Yeeshu ke boḍi ke le ke Yahuudi rasam ke mutaabik uske deñhi meñ mahke waala tel lagaay ke aur kafan meñ lapeṭ deen.
43019041	Jahañ pe Yeeshu ke kros pe chaṛhaawa gais raha, huañ pe ek gaaḍan raha, u gaaḍan meñ ek kabar raha, jon abhi tak kaam meñ nai laawa gais raha.
43019042	Dusra din sabat ke din raha, aur Yahuudi log yahi taiyaari meñ lage rahin. Yahi kaaran raha ki ulog jaldi se Yeeshu ke u nagichche waala kabar meñ rakh deen.
43020001	Etwaar ke sabere jab thoṛa añdhera raha, tab Meri Magdalini kabar ke lage gais aur dekhis ki huañ kabar ke muh se patthar haṭa hei.
43020002	I dekh ke u dauṛ ke Saayman Peeṭa aur dusra chela log ke lage gais aur bolis, “Ulog Prabhu ke, kabar meñ se le ke chala gain hei! Ham nai janta ki uske kahañ rakkhin hei.”
43020003	Peeṭa aur dusra chela log kabar pe gain.
43020004	U dauṛin, lekin u jon dusra chela raha, u Peeṭa se jor dauṛ ke kabar pe pahile pahuñch gais.
43020005	U kabar meñ jhaañk ke dekhis ki kafan ke kapṛa wahi paṛa hei, lekin u kabar ke bhittar nai gais.
43020006	Jab Saayman Peeṭa huañ pahuñchis, tab u seedha kabar ke bhittar chala gais aur huañ kafan ke kapṛa gira paais.
43020007	U i bhi dekhis ki jon kapṛa Yeeshu ke muuṛ pe bañdha raha, thoṛa duur pe alag lapṭaan rakha raha.
43020008	Jon chela sab se pahile huañ pahuñchis raha, u bhittar jaay ke dekhis aur biswaas karis.
43020009	U ṭaaim Peeṭa aur baaki chela log ke i nai pata raha ki Baaibal meñ likhaan raha ki Yeeshu fir se jinda hoy jaai.
43020010	Tab u duuno dusra chela log ke lage ghare chala gain.
43020011	Meri kabar ke bahire khaṛi rowat rahi. Rote rote u kabar meñ jhaañkis.
43020012	Huañ pe u dekhis ki jahañ pahile Yeeshu ke boḍi rakha raha, wahiñ pe dui ainjals ujjar kapṛa pahine beiṭhin raha, ek muuṛ ke bagal aur dusra goṛ ke bagal.
43020013	“He aurat, tum kaahe roti hei?” U duuno usse puuchhin. Meri jawaab dees, “Ulog hamaar Prabhu ke uṭhaay le gain hei! Aur ham nai janta ki uske kahañ rakkhin hei.”
43020014	Jeise Meri i baat bol ke pichchhe ghuumis to dekhis ki Yeeshu huañ pe khaṛa hei. Lekin Meri nai jaan paais ki u Yeeshu hei.
43020015	Yeeshu usse puuchhis, “Tum kaahe roti hei? Tum kiske khojti hei?” U sochis u gaaḍna hei aur bolis, “Agar tum uske kahiñ le gaya hei to hamme bataao, ham jaay ke uske leke aayga.”
43020016	Tab Yeeshu usse bolis, “Meri!” Meri uske bagal ghuum ke Aramik meñ bolis, “Rabbuni!” (Iske matlab hei, ‘Hamaar guru.)
43020017	Yeeshu usse bataais, “Hamme nai pakṛo, kaahe ki ham abhi tak Pita ke ghare nai jaay paaya hei. Lekin hamaar chela log se jaay ke bol dena ki ham u sab ke Pita aur hamaar Pita, aur aapan Prabhu aur u sab ke Parmeshwar ke lage jaata hei.”
43020018	Meri Magdalini jaay ke sab chela log ke bataais ki u Prabhu ke dekhis hei aur baat bhi karis hei. U bhi bataais jon Prabhu ulog se bataay ke waaste bolis raha.
43020019	Wahi etwaar ke sanjha ke ṭaaim jab chela log, Yahuudi agua log se ḍar ke maare palla band kar ke ghar ke bhittar beiṭha rahin, tab Yeeshu aay ke ulog ke saamne khaṛa hoy gais. U bolis, “Tumme shaanti mile!”
43020020	I bol ke Yeeshu aapan haath aur saaiḍ dekhaais. Sab chela log Yeeshu ke dekh ke khusi hoy gain.
43020021	Tab Yeeshu usse fir bolis, “Jeise Pita hamme bhejis hei, weise ham bhi tumme bhejta hei.”
43020022	I bol ke Yeeshu ulog ke uppar fuuñkis aur bolis, “Pawitr Aatma leo!
43020023	Jiske paap ke tum maaf karega, u sab ke maafi mili. Agar tum uske maaf nai karega, to ulog ke maafi nai mili.”
43020024	Thomas jiske Didumas bhi bola jaat raha, baarah chela log meñ se ek raha, lekin jab Yeeshu ulog ke saamne aais raha tab u huañ nai raha.
43020025	Aur ulog usse bataain, “Ham sab Prabhu ke dekha hei!” Lekin Thomas bolis, “Jab tak ham uske haath meñ neela ke cheenha aur saaiḍ nai dekh leta aur u jagha pe aapan uñgri nai ḍaar leta tab tak ham biswaas nai karega.”
43020026	Ek hapta ke baad jab Yeeshu ke chela log ghar meñ rahin, aur Thomas bhi huañ raha, aur palla bhi band raha, tab achaanak Yeeshu u sab ke beech meñ khaṛa hoy ke bolis, “Tumme saanti mile!”
43020027	Tab u Thomas se bolis, “Aapan uñgri se hamaar haath chhuo. Aur aapan haath hamaar saaiḍ meñ ḍaaro! Ḍaauṭ nai karo, aur biswaas karo!”
43020028	Thomas jawaab dees, “Hamaar Prabhu! Hamaar Parmeshwar!”
43020029	Yeeshu bolis, “Thomas, tum hamme dekh ke biswaas kara hei. Ulog dhann hei jon hamme bina dekhe ham pe puura bharosa rakkhe hei, aur biswaas kare hei!”
43020030	Yeeshu aur bahut se achambha waala kaam aapan chela log ke saamne karis raha, jiske baare meñ i buk meñ nai likha hei.
43020031	Lekin jon kuchh bhi likhaan hei, u i kaaran likha hei ki tum biswaas karo ki Yeeshu Parmeshwar ke laṛka Maseeh hei aur tum sab biswaas karke uske naam se sachcha laaif paao.
43021001	Is ke baad Yeeshu ek dafe fir Tibiriyaas laik ke kinaare aapan chela log ke saamne aais. I sab eise bhais.
43021002	Saayman Peeṭa, Thomas jiske naam Didumas bhi raha, Natanyel jon Galeel ke Kaana ṭaaun ke rahe waala raha, Jabdi ke duuno laṛkan, aur dui aur chela, sab ek jagha pe baṭure rahin.
43021003	Saayman Peeṭa bolis, “Ham machhri maare jaata hei!” Aur log bolin, “Ham bhi tumhaar sañghe chalega.” Sab aapan bauṭ meñ beiṭh ke chal paṛin. Lekin u raat ulog ek bhi machhri nai pakṛin.
43021004	Sabere hote jab Yeeshu laik ke kinaare aay ke khaṛa bhais, tab chela log uske nai pahichaanin.
43021005	Yeeshu u sab se puuchhis, “Kuchh machhri pakṛa ki nai?” “Nai,” ulog bolin.
43021006	Tab Yeeshu u sab se bolis, “Aapan jaal bauṭ ke raaiṭ saaiḍ meñ ḍaaro, aur tab tumme machhri mili.” Ulog wahiñ jaal ḍaar deen, aur jaal meñ etna ḍher machhri aay gais ki ulog jaal kheeche nai sakin.
43021007	Yeeshu ke ek pyaara chela Peeṭa se bolis, “I to Prabhu hei!” Jab Peeṭa sunis ki u Prabhu hei, tab u aapan kapṛa pahin lees jon utaaris raha, aur paani meñ kuud gais.
43021008	Bauṭ khali ek sao meeṭa kinaare se duur raha. Aur dusra chela log machhri se bhara jaal kheech ke kinaare laain.
43021009	Jab sab chela log laik ke kinaare aain, to dekhin ki koyla ke aagi pe machhri aur roṭi rakhaan hei.
43021010	Yeeshu aapan chela log se bolis, “Jon machhri tum pakṛa hei, usman se kuchh hiañ laao.”
43021011	Saayman Peeṭa, bauṭ meñ lauṭ gais aur jaal ke ghaseeṭ ke kinaare laais. Usman ek sao aur tirpan (153) baṛa baṛa machhri raha. Etna jaada machhri jaal meñ raha, fir bhi jaal nai faṭa.
43021012	Yeeshu bolis, “Aao aur khaana khaao!” Chela log meñ se koi ke bhi himmat nai raha ki usse puuchhe ki u kon hei. Ulog to jaan gain raha ki u Prabhu hei.
43021013	Tab Yeeshu ulog ke aapan haath se kuchh roṭi aur machhri dees.
43021014	I tisra dafe raha jab ke Yeeshu fir se jinda hoy ke baad aapan chela log ke saamne aais raha.
43021015	Jab Yeeshu aur uske chela log khaana khaay leen, tab u Saayman Peeṭa se puuchhis, “Saayman, Yuhanna ke laṛka, kaa tum hamme i sab log se jaada pyaar karta hei?” Saayman Peeṭa bolis, “Haañ Prabhu, tum to janta hei ham tum se ketna pyaar karta hei!” “Hamaar bheṛa ke bachcha ke dekh bhaal karna,” Yeeshu usse bolis.
43021016	Tab Yeeshu fir se dusra dafe puuchhis, “Saayman, Yuhanna ke laṛka, kaa tum ham se prem karta hei?” Peeṭa bolis, “Haañ Prabhu, tum to janta hei ki ham tumme ketna pyaar karta hei!” “Hamaar bheṛa ke dekh bhaal karna,” Yeeshu usse bolis.
43021017	Tab Yeeshu tisra dafe fir puuchhis, “Saayman, Yuhanna ke laṛka, kaa tum ham se prem karta hei?” Peeṭa dukhi bhais, kaahe ki Yeeshu usse teen dafe puuchhis ki u usse prem kare hei ki nai. U bolis, “Prabhu, tum to sab kuchh janta hei. Tum to i bhi janta hei ki ham tum se ketna prem rakhta hei.” “Achchha to hamaar bheṛa ke khaana dena,” Yeeshu usse bolis.
43021018	“Ham tum se sachche bolta hei, ki jab tum jawaan raha, tab kamar baañdh ke jahañ maañgat raha huañ jaat raha, lekin jab tum buḍḍha hoy jaayga, tab aapan haath feilaayga, tab dusra tumhaar kamar pe peṭi baañdhi aur tum jahañ nai maañgega, huañ tumme le jaai.”
43021019	Yeeshu i baat i kaaran bolis raha, ki jisse sab jaan jaay ki Peeṭa kon rakam se mari aur Parmeshwar ke khaatir mahima laai. Tab u Peeṭa se bolis, “Hamaar pichchhe aao!”
43021020	Peeṭa ghuumis aur dekhis ki Yeeshu ke pyaara chela uske pichchhe aay hei. I wahi raha jon khaana khaaay ke ṭaaim Yeeshu ke bagal meñ beiṭha raha aur puuchhis raha, “Prabhu tumme kon pakaṛwaai?”
43021021	Jab Peeṭa uske dekhis tab Yeeshu se puuchhis, “Prabhu, iske kaa hoi?”
43021022	Tab Yeeshu jawaab dees, “Isse tumme kaa, agar ham maañgi to u hamaar lauṭe tak jinda rahi? Tum hamaar pichchhe aao.”
43021023	Chela log ke beech i baat feil gais, ki u chela kabhi nai mari. Lekin Yeeshu i to nai bolis raha ki u kabhi nai mari. U to khali bolis raha, “Isse tumme kaa, agar ham chaahi to u hamaar lauṭe tak jinda rahi.”
43021024	I wahi chela hei, jon i sab ke gawaahi dees raha. Wahi i sab likhis raha, aur ham janta hei ki u sachche bole hei.
43021025	Yeeshu aur bahut kaam karis raha. Agar u sab ek ek kar ke likha jaay, to ham samajhta hei ki, jon buk meñ likha jaata u i dunia meñ nai aṭta.
44001001	Theofilus, ham tumhaar lage pahile u sab baat likha hei jon Yeeshu karis aur sikhaais hei, jab talak u swarag meñ uppar nai uṭhaay lewa gais. Lekin uppar jaay se pahile Yeeshu Pawitr Aatma ke madat se prerit log ke chun ke hukum dees.
44001003	Yeeshu chaalis din tak dukh uṭhaay ke aur mare ke baad bahut rakam se saabit karis ki u fir se jinda hoy gais hei. U aapan prerit log ke saamne aais aur Parmeshwar ke raaj ke baare meñ ulog se baat karis.
44001004	Jab ki u chela log ke sañghe hee raha, u bolis, “Yarushalam se bahire abhi nai jaana aur Pita ke promis puura hoy ke khaatir agorna jeise ham tumse bataay raha.”
44001005	Yuhanna to paani se baptisma dees raha lekin thoṛa din meñ tumme Pawitr Aatma se baptisma mili.
44001006	Jab tak chela log Yeeshu ke sañghe rahin, ulog usse puuchhin, “Prabhu, kaa yahi ṭaaim Israayel ke aapan raaja fir se dega?”
44001007	Yeeshu ulog se bolis, “Kon ṭaaim kon cheej hoi, i baat tumme jaane ke koi kaam nai hei, sab hamaar Pita ke haath meñ hei.
44001008	Lekin tumhaar uppar Pawitr Aatma aai aur tumme taagat mili aur tum hamaar baare meñ Yarushalam meñ, puura Juḍia meñ, Samaaria meñ aur dunia bhar meñ parchaar karega.”
44001009	I sab bole ke baad jab sab log Yeeshu ke dekhte rahin, tab uske uppar uṭhaay lewa gais aur u baadar ke beech meñ gaayab hoy gais. Ulog uske dekhe nai sakin,
44001010	lekin jeise u uppar gais sab log asmaan ke bagal dekhte rahe gain. Achaanak wahi ṭaaim dui admi ujjar kapṛa pahine ulog ke bagal meñ aay ke khaṛa hoy gain.
44001011	Ulog bolin, “Tum Galeel ke log, kaahe khaṛa hoy ke asmaan ke taraf dekhta hei? Yahi Yeeshu jon tumhaar lage se swarag meñ uṭhaay lewa gay hei, yahi rakam aai jeise tum log uske swarag meñ uppar jaate dekha hei.”
44001012	Jaituun Pahaaṛ Yarushalam se lagbhag ek kilomeeṭa duur raha. Jon prerit log huañ gay rahin ulog ke naam i rakam hei, Peeṭa, Yuhanna, Jeims, Andriyaas, Filip, Thomas, Bartimaais, Methiu, Halfai ke laṛka Jeims, Saayman Jelotel aur Jeims ke laṛka Juḍas. Lauṭe ke baad sab uppar ke ruum meñ chala gain jahañ ulog rahat rahin.
44001014	Ulog hardam ek sañghe mil ke preya karat rahin. Kuchh aurat log, Yeeshu ke amma Meri aur Yeeshu ke bhaiya log bhi ek sañghe mil ke preya karat rahin.
44001015	Ek din lagbhag ek sao bees (120) Maseehi log ke sabha meñ, Peeṭa khaṛa hoy ke ulog ke beech meñ bolis.
44001016	Hamaar dost log, Baaibal ke baat ekdam sachche nikra. Pawitr Aatma ke taagat se Ḍeiviḍ jon cheej Juḍas Iskariyoti ke baare meñ bolis raha u aaj sachche bhais. Juḍas, Yeeshu ke pakaṛwaais raha. Uske ham log ke kaam meñ haath baṭaay ke waaste chuna gay raha.
44001018	U aapan paap ke peisa se ek chhoṭa jameen khareedis, jahañ u muh ke bal gira, peṭ faṭ gais aur uske atṛi bahire nikar gais.
44001019	Yarushalam ke sab log i baat jaan gain aur i kaaran se ulog aapan bhaasha meñ u jagha ke naam “Hakaldama” yaane “Khuun ke khet rakkhin.”
44001020	Bhajan Sañhita ke buk meñ eise likhaan hei, “Uske ghar khaali rakkho, usman koi ke rahe nai deo.” Aur i bhi likhaan hei, “Uske kaam koi aur ke kare ke waaste de deo.”
44001021	Ham log mañgta hei ki koi aur admi ham log ke sañghe hoy jaay jon Yeeshu Maseeh ke baare meñ gawaahi de sake ki u mar ke jinda hoy gay. Aur u admi eisan hoy jon ham log ke sañghe suru se raha. U ham log ke sañghe u ṭaaim se raha hoy jab se Yeeshu Maseeh ke Yuhanna se baptisma se leke u din tak jab tak u swarag meñ uppar uṭhaay lewa gais raha.
44001023	Ulog dui naam chunaao ke waaste rakkhin. Ek raha Josaf jon ke Barsaba Yustus bhi bolat rahin, aur dusra Methiaas raha.
44001024	Tab log preya karin, “Prabhu ji, tum janta hei ki sab log keisan hei, ham log ke dekhaao ki tum kiske chuna hei
44001025	jon Juḍas ke jagha prerit ban ke sewa kare sake. Juḍas jeise karis weise bharis.”
44001026	Tab chune ke waaste ulog vauṭ karin. Methiaas ke naam nikra aur u gyaara prerit log ke sañghe kaam kare laga.
44002001	Penṭikosṭ ke din sab Maseeh bhaai ek jagha jama bhain.
44002002	Achaanak asmaan se baṛa jor se hawa ke jhoka ke awaaj aais. Awaaj se puura ghar jahañ ulog beiṭha rahin bhar gais.
44002003	Tab ulog kuchh dekhin jon dekhe meñ aagi ke rakam jeebh chaaro taraf ghuumat raha aur ek jeebh aay ke sab ke uppar utar gais.
44002004	Sab log Pawitr Aatma se bhar gain aur Pawitr Aatma ke taagat se bole ke suru kar deen. Ulog rakam rakam ke bhaasha bole lagin.
44002005	Dunia ke sab des ke Yahuudi dharam premi log Yarushalam meñ rahat rahin.
44002006	Aur jab ulog i awaaj sunin, ek bheeṛ baṭur gais. Lekin ulog chakit bhain, kaahe ke ulog sab kuchh apne bhaasha meñ sunat rahin.
44002007	Ulog achambha karin aur chakit bhain, aur bolin, Kaa i sab jon baat kare hei, Galeel se nai aain hei?
44002008	Tab kaahe ke ham ilog ke aapan bhaasha meñ bolte sunta hei?
44002009	Ham meñ se kuchh log Paarthi, Media, Yelaam ke hei. Aur log Mesopotaamia, Juḍia, Kappduukia, Pontus, Eshia,
44002010	Frugia, Pamfuulia, Ijipt, aur Cyrenee ke nagichche Leebia ke kuchh bhaag, Raom,
44002011	Kreeṭ aur Arebia ke rahin. Ham meñ se kuchh Yahuudi peida bhay raha, aur kuchh chunin ki Yahuudi rahe. Fir bhi ham ulog ke sunta hei ki ham log ke bhaasha meñ achchha achchha baat sunaay hei jon cheej Parmeshwar karis raha.
44002012	Sab chakit rahe gain aur ghabraay ke ek dusra se bole lagin, “Iske kaa matlab hei?”
44002013	Lekin aur log i baat bol ke chela log ke hasi uṛaawe lagin, “I log nasa meñ hei.”
44002014	Tab Peeṭa gyaara (11) chela log ke sañghe khaṛa hoy ke jor se aur safa se bolis: Dost log aur Yarushalam ke rahe waala log, hamaar baat ke achchha se suno!
44002015	I baat samajh lo, ki i log nasa meñ nai hei jeise tum log sochta hei, kaahe ki abhi saber hei aur khali nao baja hei.
44002016	Lekin baat yahi hei ki jon Parmeshwar nabi Joyel se bolwaais raha,
44002017	“Aakhri din jab aai, ham aapan Aatma sab ke dega. Tumhaar beṭa, beṭi aay waala ṭaaim ke baare meñ bataai. Tumhaar naojawaan ke nawa khayaal dega, aur tumhaar buḍḍha log sapna dekhiyeñ.
44002018	Aur u ṭaaim ham aapan sewak, duuno aurat aur admi ke aapan Aatma dega jon bhawish ke baare meñ bataai.
44002019	Ham uppar asmaan meñ chamatkaari kaam aur neeche dharti pe adbhut cheenha jeise ki khuun, aagi aur dhuañ ke baadar dekhaayga.
44002020	Prabhu ke mahaan din aawe se pahile, suuraj añdhera hoy jaai, aur chaañd khuun ke rakam laal rahi.
44002021	Lekin jon koi Prabhu ke naam lei, uske bachaay lewa jaai.
44002022	Ab suno, Naasrat ke rahewaala Yeeshu ke baare meñ ham kaa bolta hei. Uske Parmeshwar sakti dees raha ki aapan chamatkaari kaam se saabit kar de, aur i sab kaam Yeeshu tumhaar saamne karis, jon tum sab log janta hei.
44002023	Ishwar pahile se plen banaay lees raha ki keise Yeeshu ke tum log ke saup dewa jaai. Aur tum log uske dushṭ log ke haath meñ deke kros pe chaṛhaay ke maar ḍaala.
44002024	Lekin Parmeshwar uske maut ke bandhan se bachaay lees aur fir jinda kar dees. Eise hoy nai sakat raha ki maut uske aapan sakti se roke rahe.
44002025	Jon Ḍeiviḍ bolis, u sachche ke Yeeshu ke vachan hei, “Ham hardam Prabhu ke aapan lage dekhta hei, u hamaar raaiṭ taraf hei ki ham kabhi bhi ḍarega nai.
44002026	Yahi ke waaste hamaar man khusi hei dil aanand se bhara hei, ab ham aasha meñ jeewan bitaayga
44002027	Prabhu hamme kabar meñ nai chhoṛi. Ham uske Pawitr jan hei aur u hamaar deñhi ke saṛe nai dei.
44002028	U hamme jeewan ke rasta dekhaais hei, aur u hamme aapan sañghe rakh ke hamme khusi kare hei.”
44002029	Hamaar dost log, ham tumse aapan ensesṭa Ḍeiviḍ ke baare meñ bataay mañgta hei. U mar gais, uske maṭṭi dewa gais aur uske kabar aaj bhi hei.
44002030	Lekin Ḍeiviḍ ek nabi raha, aur u jaanat raha ki Parmeshwar aapan promis puura kari. Parmeshwar uske bataais raha ki ek din uske palwaar meñ se ek jan ke raaja banaai.
44002031	Ḍeiviḍ jaanat raha ki i hoi, aur u hamlog ke bataais ki Maseeh fir se jinda hoi. U bolis ki Parmeshwar uske kabar meñ nai rahan dei ya uske deñhi saṛan dei.
44002032	Ham log sab tumme bataay sakta hei ki Parmeshwar Yeeshu ke jinda kar dees!
44002033	Yeeshu ke uppar swarag meñ le gain jahañ Ishwar ke raaiṭ saaiḍ beiṭhi. Yeeshu ke Pawitr Aatma mila jeise Parmeshwar promis karis raha. Yeeshu ham log ke Pawitr Aatma dees jon ham log dekhta aur sunta hei.
44002034	Ḍeiviḍ uppar swarag meñ nai gais. U aapan baare meñ nai bolat raha jab u bolis,“Prabhu hamaar Prabhu se bolis hei, hamaar raaiṭ saaiḍ beiṭho,
44002035	jab tak u hamaar Prabhu ke dusman log ke aapan goṛ ke nichche nai kar dei.”
44002036	Israayel meñ sab ke i baat jaan jaay ke chaahi ki tum Yeeshu ke kros pe chaṛhaay ke maar ḍaala, lekin Parmeshwar, wahi ke Prabhu aur Maseeh duuno banaay dees.
44002037	I baat sunke sab log baṛa dukhi bhain. Ulog Peeṭa aur uske saathi log se puuchhin, “Bhaai log, ham kon cheej kari?”
44002038	Peeṭa bolis “Dil badlo! Aapan paap chhama kare ke waaste Yeeshu Maseeh ke naam se baptisma leo, tab tumme Pawitr Aatma mili.
44002039	I promis tumhaar aur tumhaar laṛkan ke waaste hei aur u sab ke waaste hei jiske Prabhu Parmeshwar chuni, chaahe ulog jahañ bhi rahi.”
44002040	Peeṭa aur bahut baat ulog ke bataais. Tab u bolis, “Ham chirauri karta hei ki apne aap ke bachaay ke rakkho u sab cheej se jon i bura log ke saathe hoi.”
44002041	Jon log Peeṭa ke updes ke maan leen ulog baptisma le leen, aur u roj lagbhag teen hajaar log Maseeh ke biswaasi ban gain.
44002042	Ulog prerit log se shikte rahin, aur ek palwaar ke rakam ek dusra ke sañghe rahin, aur Prabhu bhoj meñ bhaag leen, aur ek saathe preya karin.
44002043	Chela log ke chamatkaari kaam dekh ke sab log chakit rahin.
44002044	Sab biswaasi log hardam milat rahin aur ek dusra ke cheej bina rukaawaṭ ke kaam meñ laawat rahin.
44002045	Ulog aapan cheej aur samaan bech ke peisa ulog ke de dewat rahin jiske jaruurat raha.
44002046	Sab roj Mandir meñ milat rahin, paari paari sab ke ghare Prabhu bhoj lewat rahin. Aur khusi khusi khaana baaṭ ke khaawat rahin,
44002047	aur Parmeshwar ke baṛaai karte rahin. Sab koi ulog ke laaik karin, aur har roj jon log bachaawa gain raha Prabhu ulog ke grup meñ joṛ dees.
44003001	Peeṭa aur Yuhanna preya ke ṭaaim lagbhag teen baje sanjha ke Mandir meñ jaawat rahin.
44003002	Sab roj wahi ṭaaim ek janam ke langṛa admi ke log le jaay ke Mandir ke duaari pe beiṭhaay dewat rahin. Mandir ke duaari ke naam Sundar Gaiṭ raha jahañ langṛa admi beiṭh ke bhittar jaay waala log se bheek maañgat raha.
44003003	Jab langṛa bhikhaari Peeṭa aur Yuhanna ke Mandir ke bheetar jaate dekhis tab u ulog se peisa maañgis.
44003004	Lekin u duuno seedha u langṛa bhikhaari ke dekh ke bolin, “Hamaar taraf dekho!”
44003005	Bhikhaari ulog ke taraf taake laga, i baat soch ke ki ulog uske kuchh dewe maañge hei.
44003006	Peeṭa bolis, “Hamaar lage koi chaañdi ya sona nai hei! Lekin jon cheej hamaar lage hei u deta hei. Naasrat ke rahe waala Yeeshu Maseeh ke naam se uṭho aur chalo.”
44003007	Peeṭa uske raaiṭ haath pakaṛ ke uṭhaais. Jurte uske goṛ aur haḍḍi meñ taagat aay gais
44003008	U kuud ke khaṛa hoy gais, aur chale laga, aur Peeṭa aur Yuhanna ke sañghe chalte-firte Ishwar ke baṛaai karte karte Mandir ke bhittar chala gais.
44003009	Sab log uske chalte firte aur Parmeshwar ke baṛaai karte dekhin.
44003010	Ulog jaan gain ki i wahi bhikhaari hei jon Sundar Gaiṭ ke bagal meñ beiṭh ke bheek maañga karat raha. Sab log i chamatkaari kaam dekh ke ghabraay gain. Ulog soche nai sakin ki u admi ke kaa bhais.
44003011	Jab ki bhikhaari Peeṭa aur Yuhanna ke pichchhe laga raha, bheeṛ chakit hoy ke ulog ke lage u jagha dauṛin, jon Soloman ke poch ke naam se jaana jaat raha.
44003012	Peeṭa dekhis ki ek bheeṛ jama hoy gais hei, aur u bolis, “Dost log, jon cheej bhais hei, uske dekh ke kaahe ghabraata hei? Kaahe ke hamaar bagal eise dekhta hei? Kaa tum sochta hei ki ham log ke koi aapan sakti hei? Kaa tum log sochta hei ki hamlog i admi ke chale laayk banaaya hei, kaahe ke ham log dhaarmik hei?
44003013	Abraham, Aayzak aur Jaykab ke Parmeshwar, aur hamaar baap-daada ke Parmeshwar aapan sewak Yeeshu ke maan aur ijjat deen. Lekin tum log uske dusman ke haath pakaṛwaay dia. Jab Paaylaṭ uske chhoṛe maañgat raha tab tum log uske agaiñsṭ hoy gaya.
44003014	Tum log ek hatyaara ke chhoṛwaay ke khaatir pawitr aur achchha Yeeshu jon sab ke jeewan det raha, uske saja dewaay ke marwaay dia.
44003015	Aur tum log uske maar dia jon log ke jeewan dewat raha. Lekin Parmeshwar uske jinda kar dees, aur hamlog tumme sab bataay sakta hei ki u kon cheej karis raha.
44003016	Tum i admi ke dekhta hei, aur iske tum janta hei. U Yeeshu ke naam pe biswaas karis aur uske goṛ meñ sakti aay gais. Uske biswaas Yeeshu pe raha aur yahi kaaran sab koi ke saamne, u ekdam achchha hoy gais.
44003017	Hamaar dost log, ham janta hei ki tum aur tumhaar dharam ke agua log i kaam jaan buujh ke nai karin.
44003018	Ishwar pahile se sab nabi log se bataay dees raha, uske Maseeh bahut dukh uṭhaai, aur jeise bola gay raha weise bhais.
44003019	To aapan dil ke badlo aur Parmeshwar ke nagichche jaao ki jisse tumhaar paap chhama hoy jaay.
44003020	Tab u ṭaaim aai jab Prabhu tumme aapan saanti dei. U Yeeshu ke jon Maseeha hei fir tumhaar lage bhej dei.
44003021	I jaruuri hei ki Yeeshu swarag meñ rahe jab tak sab cheej nawa nai hoy jaay jiske baare meñ bahut pahile Parmeshwar nabi log ke dwaara promis karis raha.
44003022	Maozas bolis, “Prabhu tumhaar Parmeshwar tumhaar waaste ek nabi bheji jeise u hamme bhejis raha aur u tum meñ se ek hoi. U jon kuchh tumse bole hei, sab dhyaan se sunna.
44003023	Jon admi nabi ke baat nai maani u aapan log ke beech Parmeshwar ke log nai rahi”
44003024	Semuel aur jetna nabi log baad meñ aain raha i baat ke baare meñ baat karin ki abhi kaa howe hei.
44003025	Ishwar ke promis jon nabi log se aais hei u sab tumhaar waaste hei, aur u vaacha ke bhi hakdaar hoi jon Parmeshwar tumhaar baap-daada se karis raha. U Abraham se bolis, 'Tumhaar palwaar meñ se koi ke kaaran puura sansaar meñ sab jaati ke aasheesh mili.’
44003026	Parmeshwar aapan chuna laṛka ke sab se pahile tumhaar paas bhejis, kaahe ke Parmeshwar tumme aasheesh dewe maañgat raha aur chaahat raha ki tum sab aapan bura kaam chhoṛ deo.”
44004001	Prerit log sab se baat karte rahin jab ki kuchh paadri, Mandir ke rakhwaali karewaala log ke agua aur kuchh Saduuki log uske lage aain.
44004002	I log gussa meñ rahin kaahe ki i prerit log Yeeshu ke ekzaampal deke bataat rahin ki mare ke baad ek aur jeewan hei.
44004003	Ulog Peeṭa aur Yuhanna ke pakṛin aur raat bhar jel meñ bañd kar deen kaahe ki sanjha hoy gais raha.
44004004	Lekin bahut log Peeṭa ke parchaar sunin, aur biswaas karin. Ab Prabhu meñ biswaasi log lagbhag paañch hajaar hoy gain raha.
44004005	Dusra din sabere, kaanuun ke guru log, agua log aur baṛkuan log, Yarushalam meñ baṭurin.
44004006	Huañ pe baṛa paadri Hanna, aur Kaaifa, Elekszenḍa aur baṛa paadri ke palwaar rahin.
44004007	Ulog Peeṭa aur Yuhanna ke sab ke saamne laay ke khaṛa karke puuchhin, “Kiske sakti se, aur kiske naam se tum i kaam kara hei?”
44004008	Pawitr Aatma se bhar ke Peeṭa, des ke agua log aur baṛkuan log ke jawaab dees:
44004009	“Agar tum log jaane mañgta hei ki i langṛa admi ke khaatir kon se achchha kaam kara gais raha ki u achchha hoy gay hei.
44004010	To ham tumse aur puura Israayel ke log se bataay mañgta hei, Naasrat ke rahewaala Yeeshu ke naam se i admi tumhaar saamne puura achchha hoy ke khaṛa hei. Yeeshu ke tum log kros pe chaṛhaay ke maar ḍaala raha, lekin Parmeshwar uske fir se jinda kar dees.
44004011	I wahi patthar hei jiske tum ghar banaawe waala log bekaar samajh ke alag kar dia raha, lekin ab wahi sab se khaas patthar hei.
44004012	Aur koi dusra ke naam se bache nai sakta hei, khali Yeeshu ke paas bachaawe ke sakti hei. Dunia meñ wahi ek naam hei jisse log bache sake hei.”
44004013	Ofisa log, Peeṭa aur Yuhanna ke himmat dekh ke, aur i baat jaan ke ki ulog paṛha likha nai hei lekin seedha-saada log hei, hairaan rahe gain. Ulog i baat jaanat rahin ki i log Yeeshu ke sañghe raha.
44004014	Jon cheej huañ bhay raha ulog ke maane ke paṛa. U langṛa admi achchha hoy ke prerit log ke sañghe khaṛa raha.
44004015	Agua log ulog ke hukum dees ki kaaunsal ruum se chala jaay. Tab agua log apne meñ baat kare lagin aur bolin,
44004016	“Ham log i admi ke kaa kari? Yarushalam meñ i chamatkaari kaam ke baare meñ sab jaan gain hei, aur ham log i baat ke jhuuṭa saabit nai kare sakta hei.
44004017	Lekin i baat aur jaada nai feile paawe, ham log i log ke dhamkaayga ki kabhi bhi koi se Yeeshu ke naam nai lei.”
44004018	Tab ulog Peeṭa aur Yuhanna ke bhittar bulaay ke bolin ki chaahe kuchh bhi kaaran hoy, Yeeshu ke naam se kuchh bhi nai sikhaana.
44004019	Lekin Peeṭa aur Yuhanna jawaab deen, “Tum kaa sochta hei ki Parmeshwar maañge hei ki ham uske baat maani ki tumhaar?
44004020	Jon cheej ham log suna aur dekha hei uske baare meñ ham chuppe nai rahe sakta.”
44004021	Tab ulog Peeṭa aur Yuhanna ke dhamki deke chhoṛ deen kaahe ki ulog ke saja dewe ke waaste koi kaaran nai mila. Jon admi ke achchha kara gay raha uske umar chaalis (40) saal se kuchh jaada raha, aur sab log chamatkaari kaam dekh ke Parmeshwar ke jayjaykaar karat rahin.
44004023	Jeise Peeṭa aur Yuhanna ke huañ se bahire nikaarin, ulog jaay ke sab log se u sab baat bataain jon ulog se baṛa paadri aur agua log bole rahin.
44004024	Jab aur chela log i baat sunin tab sab mil ke preya karin, aur bolin: “He Prabhu, tumahi asmaan, dharti, samundar aur usman jon kuchh hei, sab banaaya hei!
44004025	Tum Pawitr Aatma se ham log ke baap-daada Ḍeiviḍ se bola. U tumhaar sewak raha, aur tum usse bataaya ki i bolo, 'Sab jaat ke log kaahe ke etna gussa kare hei? Kaahe ke log bekaar ke plen banaawe hei?
44004026	Prabhu aur uske Maseeha ke agaiñsṭ dharti ke raaja aur adhikaari log ek sañghe hoy ke laṛaai ke taiyaari meñ laga hei.’
44004027	Hiañ Yarushalam meñ Heraḍ, Pontias Paaylaṭ, geir Yahuudi log aur Israayel ke log jama bhain. Yeeshu, jon tumhaar sewak hei, jon ke tum Maseeha banaaya, uske agaiñsṭ hoy gain.
44004028	Ki jisse ilog wahi kare jon cheej tum aapan buddhi aur sakti se socha hei ki hoi.
44004029	He Prabhu, ulog ke dhamki ke suno! Ham log tumhaar sewak hei. Ham log ke himmat deo ki tumhaar sandes bataay saki.
44004030	Aapan mahaan sakti dekhaao, ki jeise ham tumhaar pawitr sewak Yeeshu ke naam se log ke bimaari se achchha kari aur chamatkaari kaam dekhaai.”
44004031	Preya kare ke baad, jahañ pe ulog rahin, u jagha hil gais. Ulog Pawitr Aatma se bhar gain aur bina ḍar se Parmeshwar ke sandes sunaawe lagin.
44004032	Sab biswaasi ekke rakam mahsuus karin. Koi bhi aapan cheej aapan nai samjhat rahin aur ek dusra ke sañghe baaṭin.
44004033	Baṛa jor tor se prerit log sab se bataat rahin ki Yeeshu fir se jinda hoy gay hei. Parmeshwar ke aasheesh sab ke uppar raha.
44004034	Koi bhi gareeb nai raha. Jon log ke lage jameen ya ghar raha, ulog uske bech ke peisa laay ke
44004035	prerit log ke deen. Fir u peisa uske dewat rahin jiske jaruurat paṛat raha.
44004036	Saaypras ke rahewaala Josaf naam ke admi aapan jameen bech ke sab peisa prerit log ke de dees. I admi jon ek Levi raha, uske prerit log Baranbaas bolat rahin, uske matlab hei, “Dusra ke himmat de waala.”
44005001	Ananias naam ke ek admi aur uske aurat Safeera kuchh jameen bechin.
44005002	Lekin ulog chalaaki kare ke raaji bhain aur kuchh peisa aapan waaste rakh leen. To jab Ananias bacha peisa le jaay ke prerit log ke dees,
44005003	Peeṭa bolis, “Kaahe ke saitaan tumhaar man meñ i baat laais ki tum Pawitr Aatma se jhuuṭ bolo aur jameen ke kuchh peisa aapan lage rakh lo?
44005004	Jameen beche se pahile tumhaar raha, aur beche ke baad jon peisa usse mila u bhi tumhaar raha, to eisan bichaar aapan man meñ kaahe laaya? Tum admi log se nai lekin Parmeshwar se jhuuṭ bola hei.”
44005005	I baat jeise Ananias sunis, u wahiñ gir ke mar gais, aur jetna log i baat sunin, sab ḍar gain.
44005006	Kuchh naojawaan aay ke u laash lapeṭ ke siṭi se bahire le jaay ke maṭṭi de deen.
44005007	Lagbhag teen ghanṭa ke baad Safeera aais. U nai jaanat rahi ki uske admi ke kon cheej bhay.
44005008	Peeṭa usse puuchhis, “Hamse bataao, kaa tum aapan jameen etna peisa meñ becha hei?” “Haañ, itne meñ to becha hei,” aurat jawaab dees.
44005009	Tab Peeṭa bolis, “Tum duuno mil ke kaahe ke Prabhu ke Aatma ke parkhe mañgta hei? Tumhaar admi ke maṭṭi dewe waala log lauṭ aain hei aur wahi log tumme bhi le jaaiyeñ.”
44005010	Jurte aurat Peeṭa ke goṛ pe giris aur mar gais. Jab naojawaan log bheetar aay ke dekhin ki Safeera mari paṛi hei to ulog uske bahire le jaay ke uske admi ke bagal meñ maṭṭi de deen.
44005011	Sab chech ke memba log aur jetna log i baat sunin sab ḍar gain.
44005012	Prerit log bahut chamatkaar aur chakit kaam sab log ke beech meñ karke dekhaain. Sab biswaasi log hardam Soloman ke poch meñ milat rahin.
44005013	Dusra log ulog se mile ke himmat nai karat rahin jab ki sab log ulog ke baṛaai karat rahin.
44005014	Bahut se aurat aur admi log Parmeshwar pe biswaas kare lagin.
44005015	Tab bimaar log ke, khaṭia aur chaṭaai pe leṭaay ke rasta pe rakh dewat rahin, ki jab Peeṭa aawe to uske parchhaaiñ ulog meñ se koi ke uppar paṛ jaay aur ulog achchha hoy jaay.
44005016	Yarushalam ke agal bagal ke ṭaaun meñ rahewaala bimaar log ke aur saitaan se jakaṛa log ke leke aate rahin aur sab changaai paawat rahin.
44005017	Baṛa paadri aur Saduuki log jon uske sañghe rahin jaran kare lagin.
44005018	Ulog prerit log ke pakaṛ ke siṭi ke jel meñ band kar deen.
44005019	Lekin Prabhu ke ek duut wahi raat meñ jel ke palla khol dees, aur prerit log ke bahire le jaay ke bolis,
44005020	“Jaao, Mandir meñ khaṛa hoy ke sab log se i nawa laaif ke baare meñ bataao.”
44005021	I baat sunke ulog ekdam sabere Mandir meñ chala gain aur huañ updes dewe lagin. Baṛa paadri aur uske saathi log Israayel ke log ke agua ke sañghe ek sabha karin. Tab hukum dewa gay ki prerit log ke jel meñ se nikaar ke saamne leke aao.
44005022	Mandir ke pulis log jab jel meñ pahuñchin to dekhin ki prerit log huañ nai hei. Ulog lauṭ ke bolin.
44005023	“Jab ham huañ gaya to dekha ki jel majbuut se band hei aur wachmen log sab duaari pe khaṛa hei. Lekin jab ham palla khol ke bheetar gaya to huañ koi nai dekhaan.
44005024	Mandir ke pulis ke agua aur baṛa paadri log i sab baat sunin lekin ulog soche nai sakin ki ulog ke kaa kare ke hei.
44005025	Etne meñ koi aay ke bolis, “Jon log ke tum log jel meñ band kar dia raha, ulog to Mandir meñ khaṛa hoy ke sab log ke updes dewe hei!”
44005026	Tab pulis log aapan agua ke sañghe Mandir meñ gain aur ulog ke bina jabarjasti kare leke aain, kaahe ke ulog aur log se ḍarat rahin ki kahiñ ulog pe patthar nai maare ke suru kar de.
44005027	Ulog prerit log ke sab ke saamne sabha meñ khaṛa kar deen. Baṛa paadri prerit log se puuchhis,
44005028	“Kaa ham log tumse nai bataay raha ki Yeeshu ke naam leke kuchh nai parchaar karna? Lekin dekho tum log kaa kara! Tum log Yarushalam meñ parchaar karat raha aur i admi ke mare ke baare meñ ham log pe dos lagaata hei.”
44005029	Peeṭa aur prerit log jawaab deen, I jaruuri hei ham Parmeshwar ke baat maani nai ki admi log ke.
44005030	Jon Yeeshu ke tum log kros pe chaṛhaay ke maar ḍaala hei, wahi ke hamaar baap daada ke Parmeshwar jinda kar dees.
44005031	Fir wahi ke ham log ke waaste agua aur bachaay waala banaay dees. Aur Parmeshwar wahi ke aapan raaiṭ saaiḍ beiṭhaais ki jisse Israayel ke log kharaab kaam chhoṛ dewe aur aapan paap ke waaste chhama maañg lewe.
44005032	U sab cheej ke baare meñ bataay ke waaste ham log hiañ hei, aur Pawitr Aatma bhi hei, jon Parmeshwar ke daan u sab log ke waaste hei jon Parmeshwar ke baat maane hei.
44005033	Jab Kaaunsal ke memba log i baat sunin tab ulog etna gussa bhain ki prerit log ke maar dewe maañgin.
44005034	Huañ Gamliyel naam ke ek Farisi ṭeecha raha. Sab log uske bahut ijjat karat rahin. U hukum dees ki thoṛa deri ke waaste prerit log ke ruum se bahire le jaawa jaay.
44005035	Uske baad u sab se bolis: Israayel ke log husiaar rahna, ki ilog ke sañghe tum kaa karega.
44005036	Kuchh din pahile Thiudaas i klaim karis ki u bhi koi hei. Lagbhag chaar sao admi uske sañghe hoy gay rahin. Lekin u mar gais. Uske saathi log idhar udhar chhitraay gain, aur yahi uske ant raha.
44005037	Baad meñ sensas ke ṭaaim Juḍas jon ek Galeel ke rahewaala raha aais. Bahut log uske pichchhe hoy leen, lekin uske bhi maar dewa gais, aur uske sab saathi log chhitraay gain.
44005038	Ham tum log se yahi bole mañgta hei ki ilog se duur raho aur ilog ke chhoṛ deo. Agar jon cheej ilog kare hei aapan sakti se kari, to puura nai hoi.
44005039	Lekin agar Parmeshwar ke bagal se hei to koi kuchh nai kare saki. Tum apne aap ke Parmeshwar ke agaiñsṭ laṛte paayga. Kaaunsal ke memba log Gamliyel ke baat maan leen.
44005040	Ulog prerit log ke bhittar bulaay ke piṭwaain aur chhoṛe se pahile dhamki deen ki Yeeshu ke naam muh pe nai laana.
44005041	Prerit log huañ se khusi manaate chala gain kaahe ki Parmeshwar ulog ke i laayk samjhis ki Yeeshu ke waaste ulog kuchh dukh uṭhaawe.
44005042	Sab roj Mandir meñ aur ghar ghar jaay ke susamaachaar parchaar karat rahin ki Yeeshu hee Maseeh hei.
44006001	Bahut log Prabhu ke biswaas kare lage rahin. Lekin Greek bhaasha bolewaala kuchh chela log Aramik bolewaala log ke uppar kurkuraay lagin ki khaay piye waala cheej baaṭe ke ṭaaim Greek bolewaala bidhwa log ke nai dewa jaay hei.
44006002	Tab baarah prerit log sab biswaasi log ke bulaay ke bolis, “I achchha baat nai hei ki ham Parmeshwar ke parchaar chhoṛ ke khaay-piye waala cheej ke baaṭe meñ lag jaai.
44006003	Hamaar dost log, u saat log ke chuno jon achchha chaal-chalan ke hoy, waais hoy aur Pawitr Aatma se bhara hoy. I kaam ham log ulog ke saup dega.
44006004	Aur ham log aapan ṭaaim preya aur parchaar se Parmeshwar ke sewa meñ lagaay rahega.”
44006005	I baat sab ke achchha laga aur log mil ke Sṭeevan naam ke ek admi ke chunin. Uske paas bahut baṛa biswaas raha aur Pawitr Aatma se bhara raha. Fir uske baad Filip, Pruthurus, Nikaner, Timon, Parminas aur Antaakia ke rahewaala ek naojawaan Neekulaaus jon Yahuudi dharam maan lees raha uske chunin.
44006006	I log ke prerit log ke saamne laawa gay. Tab prerit log aapan haath ulog ke uppar rakh ke preya karin, i dekhaay ke waaste ki ulog i kaam kare ke waaste chuna gain hei.
44006007	Parmeshwar ke sandes feilte gay aur Yarushalam ke biswaasi log ke namba baṛhte gay hiañ tak ki bahut se paadri log bhi biswaasi ban gain.
44006008	Sṭeevan Parmeshwar ke sakti se bahut chamatkaar aur chakit kaam sab log ke beech kare laga.
44006009	Lekin kuchh Yahuudi log jon Cyrene aur Elekszanḍria ke ek grup jon apne aap ke ‘Freemen’ bolat rahin, uske memba rahin. Ulog Sṭeevan se baad-bibaad kare lagin. Cicilia aur Eshia ke kuchh log bhi usse bhiṛin.
44006010	Aatma ke dewal buddhi se jab Sṭeevan baat karis to uske saamna koi nai kare sakis.
44006011	Tab ulog kuchh log se eise baat cheet karin, “Ham log suna hei Sṭeevan, Maozas aur Parmeshwar ke ninda kare hei.”
44006012	Sṭeevan ke agaiñsṭ sab log ke aur uske agua log ke bhaṛkaay ke, uske pakṛin aur Kaaunsal ke saamne kheech laain.
44006013	Huañ kuchh log se jhuṭṭa gawaahi deke bolwaain, “I admi hardam pawitr Mandir aur Maozas ke kaanuun ke baare meñ ulṭa seedha bole hei.
44006014	Ham log, iske bolte suna hei ki Naasrat ke rahewaala Yeeshu i jagha ke barbaad kar dei aur Maozas ke banaawal sab kaanuun badal dei.”
44006015	Kaaunsal meñ beiṭha log baṛa jor se Sṭeevan ke taake lagin. Ulog dekhin ki uske chehra ek ainjal ke chehra ke rakam lage hei.
44007001	Baṛa paadri Sṭeevan se puuchhis, “Jon cheej ilog bole hei, kaa sach hei?”
44007002	Sṭeevan ulog ke jawaab dees, “Dost log hamaar baat suno. Ham log ke ensesṭas Abraham, Haaraan jaay se pahile jab Mesopotaamia meñ raha, tab ham log ke mahaan Parmeshwar apne aap ke uske dekhaais raha.
44007003	Parmeshwar uske bataais, 'Tum aapan des aur aapan palwaar ke chhoṛ ke dusra des meñ jaao jon ham tumme dekhaayga.’
44007004	Tab Abraham Kasḍi jaat ke des chhoṛ ke Haaraan meñ jaay ke bas gay. Uske pita ke mare ke baad, Abraham i des meñ aay ke bas gay jahañ tum log abhi rahta hei.
44007005	Parmeshwar uske kuchh bhi jameen nai dees, ek bitta tak nai. Lekin Parmeshwar promis karis raha ki i des, uske aur uske palwaar ke hardam ke waaste de dei, jab ki Abraham ke lage ekko laṛkan nai rahin.
44007006	Parmeshwar bolis raha ki Abraham ke descendants kuchh din ke liye dusra des meñ rahi. Huañ ke log ilog ke gulaam banaay ke rakkhi aur chaar sao saal tak khuub sataai.
44007007	Lekin Parmeshwar i bhi bolis, “Jon log ilog ke gulaam banaay ke rakkhi ulog ke ham saja dega. Tab baad meñ ulog huañ se bahire nikar ke i jagha aai aur hamaar weship kari.”
44007008	Parmeshwar Abraham se bolis, “Sab palwaar ke sab laṛka log ke khatna karna i dekhaay ke waaste ki tum aapan vaacha hamaar sañghe puura karta hei.” Aur i rakam Abraham ke santaan Aayzak ke khatna aṭhwa din pe kara gay. Yahi rakam Aayzak aapan laṛka Jaykab ke, aur Jaykab aapan baarah laṛkan ke khatna karis.
44007009	Yahi log ham log ke ensesṭas ke log rahin. Josaf ham log ke ek khaas ensesṭas meñ se raha. Uske bhaai log usse jaran karat rahin aur yahi waaste ulog uske gulaam ke rakam bech deen ki Ijipt le jaay sake. Lekin Parmeshwar uske sañghe raha,
44007010	aur sab dukh takleef se bachaay ke rakkhis. Parmeshwar Josaf ke eisan buddhi dees ki Ijipt ke raaja Fero uske bahut maan-sammaan dees. Raaja, Josaf ke Ijipt ke gavna banaais aur aapan puura raaj ke adhikaar uske saup dees.
44007011	Jab Ijipt aur Kanaan des meñ akaal paṛa, to log baṛa dukh uṭhaain, aur ensesṭas log ke khaay ke kuchh nai mila.
44007012	Jab Jaykab sunis ki Ijipt meñ khaay ke cheej mile hei, to u hamaar baap-daada ke huañ pahila ṭaaim bhejis.
44007013	Dusra ṭaaim ulog jab khaana ke cheej lewe aain tab Josaf aapan bhaiya log ke bataais ki u kon hei. Fero ke bhi pata lag gay ki Josaf kon palwaar ke hei.
44007014	Josaf aapan pita ke aur puura palwaar ke bulaais. Sab milaay ke pachhattar (75) log huañ rahin.
44007015	Uske pita Ijipt gais. Huañ u mar gais jeise ham log ke ensesṭas marin raha.
44007016	Ulog ke laash Shekem siṭi meñ laay ke kabar meñ rakh deen jon Abraham peisa deke Hamor ke laṛkan se khareedis raha.
44007017	Aakhri meñ, ṭaaim aay gais ki Parmeshwar u kare jon u Abraham se promis karis raha. Aur idhar Ijipt meñ ham log ke namba baṛh gais.
44007018	Ijipt meñ ek aur raaja raaj karat raha jon Josaf ke nai jaanat raha.
44007019	U ham log ke ensesṭas ke sañghe chalaaki aur atyaachaar kare laga. Hiañ tak ki chhoṭa bachcha log ke bahire chhoṛwaay dewat raha ki ulog mar jaay.
44007020	Yahi ṭaaim Maozas peida bhay. U baṛa sundar laṛka raha aur uske dekh-bhaal teen mahina tak uske maata-pita ke ghare bhay.
44007021	Jab uske ghar se nikaare ke paṛa, tab Fero ke laṛki uske paais aur aapan laṛka maan ke paale lagi.
44007022	Maozas ke, Ijipt meñ sab se achchha paṛhaai mila. U ek tagṛa admi raha aur baatcheet meñ aage raha.
44007023	Jab Maozas chaalis (40) saal ke bhay tab uske dil meñ aais ki u aapan Israayel ke log ke madat kare kaahe ke ulog wahi ke log rahin.
44007024	Ek din u dekhis ki ek Ijipt ke rahewaala ek Israayel ke rahewaala ke sataawe hei. To Maozas Israayel ke admi ke bachaawe ke waaste Ijipt ke rahewaala ke maar ḍaalis.
44007025	Maozas sochat raha ki uske log jaan jahiyeñ ki u Parmeshwar ke madat se ulog ke chhuṭkaara dewaay saki. Lekin Israayel ke log i baat nai samajhe paain.
44007026	Dusra roj Maozas dekhis ki uske aapan dui log apne meñ laṛe hei, to u roke ke kosis karis. U bolis, “Tum duuno Israayel ke rahewaala log hei to kaahe apne meñ laṛta hei?”
44007027	Jon admi laṛaai suru karis raha u Maozas ke ek taraf ḍhakel ke puuchhis, “Tumme kon ham log ke boss aur jaj banaais hei?
44007028	Kaa tum hamme bhi maarega jeise tum u Ijipt ke rahewaala ke kal maar dia raha?”
44007029	Jab Maozas i baat sunis, tab u Ijipt chhoṛ ke bhaag gais aur jaay ke Middhaan des meñ bas gay. Yahiñ uske dui laṛkan peida bhain.
44007030	Chaalis (40) saal ke baad, Saaynaai Pahaaṛ ke suunsaan jagha meñ ek jañgal jarte dekhaai dees, jisman se Maozas ke saamne ek ainjal aais.
44007031	Jon cheej Maozas dekhis usse u bahut ghabraais. U aur nagichche gay ki achchha se dekhe ki kaa hoy hei aur Prabhu usse bolis,
44007032	“Ham tumhaar baap-daada ke Parmeshwar hei, Abraham ke, Aayzak ke, aur Jaykab ke Parmeshwar.” Maozas kaape laga aur u bagal dekhe ke himmat nai karis.
44007033	Prabhu usse bolis, “Aapan juuta nikaaro. Jahañ tum khaṛa hei u pawitr jagha hei.
44007034	Ham aapan aañkhi se aapan log ke Ijipt meñ dukh kaaṭte dekha hei. Ham ulog ke kahare ke awaaj suna hei, aur yahi waaste ham madat kare aaya hei. Ab ham tumme fir se Ijipt bhejega.”
44007035	I wahi Maozas hei jiske Israayel ke log sune ke taiyaar nai rahin aur bolat rahin, “Tum kon hei ham log ke bataay waala?” Parmeshwar ke ainjals Maozas se jhaaṛi meñ se baat karis raha. Aur Maozas ke madat ke waaste Parmeshwar ek swaragduut ke bhejis ki log ke bachaawe aur ulog ke agua bane.
44007036	U Ijipt meñ Laal samundar (Red Sea) meñ aur ḍezaṭ meñ chaalis saal tak chakit aur chamatkaari kaam dekhaay ke Israayel ke log ke nikaar laais.
44007037	I wahi Maozas hei jon Israayel ke log se bataais raha, “Parmeshwar tum log meñ se tumhaar waaste ek nabi chuni jeise u hamme chunis hei.”
44007038	Maozas ham log ke ḍezaṭ meñ ek jagha laais jahañ ainjal se usse Saaynaai Pahaaṛ pe baat bhay. Yahiñ pe usse jeewan dewe waala vachan mila jon ham log ke waaste raha.
44007039	Lekin ham log ke ensesṭas Maozas ke baat nai maane ke taiyaar rahin. Ulog uske rijekṭ kar deen aur fir se Ijipt lauṭe maañgin.
44007040	I log Eran se bolin, “Ham log ke waaste kuchh deota banaao jon ham log ke rasta dekhaay sake. Maozas ham log ke Ijipt se hiañ tak laais, lekin ab uske kaa bhais ham log nai janta hei.”
44007041	Tab ulog gaai ke bachcha ke rakam meñ ek muurti banaain. Haath ke banaawal muurti ke aage bali chaṛhaain aur khusiaali manaawe lagin.
44007042	Parmeshwar muh moṛ ke ulog ke chhoṛ ke chala gais. Tab ulog asmaan ke taara ke puuja kare lagin jeise ki nabi ke buk meñ likhaan hei, “Israayel ke log, tum log chaalis saal tak i ḍezaṭ meñ hamme naa to bali ya bheñṭ (offering) chaṛhaaya.
44007043	Iske badle meñ tum log to Molok deota ke ṭenṭ aur Rifaan deota ke taara aapan sañghe rakh ke chalta hei. Tum haath ke banaawal muurti ke puuja karta hei. Ab ham tumme Baibilon ke u paar bhejega”
44007044	U ṭenṭ jahañ ham log ke baap-daada Parmeshwar ke weship karat rahin, ulog ke sañghe ḍezaṭ meñ raha. I wahi ṭenṭ raha jon Parmeshwar Maozas ke banaawe ke waaste hukum dees raha. Aur ṭheek wahi rakam banaawal raha jeisan Maozas dekhis raha.
44007045	Baad meñ i ham log ke ensesṭas ke dewa gay raha jon ulog leke Joshua ke sañghe chala gain. Ulog ṭenṭ ke leke chalte gain, aur ulog ke jameen apnaate gain jon log ke Parmeshwar jameen se nikaar dees raha. Raaja Ḍeiviḍ ke ṭaaim tak ham log ke baap-daada ṭenṭ ke kaam meñ laawat rahin.
44007046	U Parmeshwar ke khusi karis aur Israayeli log ke waaste ek weship kare ke ghar banaawe ke maañg karis.
44007047	Fir ant meñ Raaja Soloman Parmeshwar ke waaste ek ghar banaais.
44007048	Lekin etna mahaan Parmeshwar admi ke haath ke banaawal ghar meñ nai rahe hei. Jeise nabi bolis hei, jab u Prabhu ke waaste baat karis,
44007049	“Swarag hamaar beiṭhe ke jagha hei, aur jameen hamaar goṛ rakkhe ke waaste hei. Tum hamaar waaste keisan ghar banaayga? Aur kon jagha ham sustaayga?
44007050	Ham sab kuchh banaaya hei.”
44007051	Jiddi aur kaṛa dil waala log! Aapan baap-daada ke rakam tum bhi sab ṭaaim Pawitr Aatma ke agaiñsṭ laṛte rahta hei.
44007052	Koi eisan nabi hei jiske tumhaar ensesṭas nai sataain? Ulog nabi log ke maar ḍaalin jon Maseeha ke aawe ke baare meñ sandes det rahin. Aur ab tum uske agaiñsṭ hoy gaya aur uske maar ḍaala.
44007053	Ainjals log tum log ke Parmeshwar ke ruuls deen lekin tum log uske maana nai.
44007054	Kaaunsal ke memba log Sṭeevan ke baat sun ke gussaay gain aur daañt peese lagin.
44007055	Lekin Sṭeevan Pawitr Aatma se bhara raha. U uppar asmaan ke bagal dekhis jahañ u Parmeshwar ke mahima aur Yeeshu ke raaiṭ saaiḍ khaṛa dekhis.
44007056	Tab Sṭeevan bolis, “Ham swarag ke khula dekhta hei aur Yeeshu Parmeshwar ke raaiṭ saaiḍ khaṛa hei.”
44007057	Kaaunsal ke memba log baṛa jor se chillaain aur aapan kaan band kar leen. Sab koi ek sañghe Sṭeevan pe ṭuuṭ paṛin.
44007058	Uske kheech ke siṭi se bahire le gain aur patthar se maare ke suru karin. Jon log Sṭeevan pe dos lagaay rahin ulog aapan kapṛa nikaar ke Sol naam ke ek naojawaan admi ke goṛ ke lage rakh deen.
44007059	Jeise Sṭeevan ke patthar se maara jaat raha, u jor se bolis, “Prabhu Yeeshu, hamme aapan paas bulaay lo!”
44007060	U ghuṭna ṭek ke jor se chillaais, “I log ke dos nai dena.” I baat bol ke u mar gay.
44008001	Sṭeevan ke hatya meñ Sol ke haath raha. Prabhu ke kuchh sachche biswaasi Sṭeevan ke maṭṭi de deen aur bahut shok manaain. U ṭaaim Yarushalam ke chech pe dukh aay ke suru hoy gay. Prerit log ke chhoṛ ke sab biswaasi log Juḍia aur Samaaria meñ chhitraay gain.
44008003	Sol chech meñ museebat khaṛa kare ke suru kar dees. U ghar ghar jaay ke admi aur aurat log ke pakaṛ ke laawe aur jel meñ band kar dewe.
44008004	Prabhu ke biswaasi log jon idhar udhar chhitraay gay raha ulog jagha jagha jaay ke susamaachaar sunaawe lagin.
44008005	Filip Samaaria siṭi meñ jaay ke Maseeh ke baare meñ bataay laga.
44008006	Ulog Filip ke gher leen aur uske baat baṛa dhyaan se sune maañgat rahin aur dekhe maañgat rahin ki keise u chamatkaari kaam kare hei.
44008007	Ketna log jisman kharaab aatma raha, achchha hoy gain aur aatma usman se chillaay ke nikar gain. Bahut langṛa-luula aur lakwa se bimaar log ke bhi achchha kar dees.
44008008	I kaaran se huañ ke log bahut khusi bhain ki siṭi meñ kaa hoy hei.
44008009	Kuchh ṭaaim ke waaste Samaaria nagar meñ Saayman naam ke ek admi rahat raha aur u huañ ke admi log ke chakit kar dees. U ek jaadugar raha aur u aapan jaadu dekhaay ke sab ke bolat raha ki u koi mahaan admi hei.
44008010	Sab log, dhani aur gareeb uske ghere rahin aur yahi sochat rahin ki i admi Parmeshwar ke sakti hei, jiske “Maha-Shakti” bole hei.
44008011	Bahut ṭaaim tak Saayman aapan jaadu ke kaam dekhaay-dekhaay ke sab ke pagla banaay raha aur log uske ghere rahat rahin.
44008012	Aur jab log Parmeshwar ke raaj ke baare meñ Filip se sunin, aur Yeeshu Maseeh ke naam sunin, to baptisma lewe lagin.
44008013	Hiañ tak ki Saayman biswaasi ban ke baptisma lees aur Filip ke sañghe rahe laga. U baṛa-baṛa chamatkaari kaam dekh ke chakit raha.
44008014	Yarushalam meñ Prerit log jab sunin ki Samaaria meñ log Parmeshwar ke sandes sune ke taiyaar hoy gain, tab ulog Peeṭa aur Yuhanna ke ulog ke lage bhejin.
44008015	Jab duuno prerit huañ pahuñchin to ulog preya karin ki ulog ke Pawitr Aatma mile.
44008016	Abhi tak Samaaria meñ koi ke Pawitr Aatma nai mila raha, khali kuchh log Yeeshu ke naam se baptisma liye rahin.
44008017	Peeṭa aur Yuhanna aapan haath ulog ke uppar rakkhin jon log Prabhu pe biswaas karin aur ulog ke Pawitr Aatma mila.
44008018	Saayman dekhis ki Pawitr Aatma wahi log ke mile hei jiske uppar Prerit log aapan haath rakkhe hei, to u peisa laay ke Peeṭa aur Yuhanna se bolis,
44008019	“Hamme bhi i sakti deo ki jiske uppar ham haath rakkhi, uske Pawitr Aatma mil jaay.”
44008020	Peeṭa bolis, “Tum aur tumhaar peisa sab naas hoy jaai agar tum sochta hei ki Parmeshwar ke bardaan peisa se khareeda jaay sake hei!
44008021	Tumhaar isman koi hissa nai hei, aur Parmeshwar dekhe hei ki tumhaar dil raaiṭ nai hei.
44008022	Aapan neech bichaar chhoṛo aur Parmeshwar se maañgo ki tumhaar paap chhama kare.
44008023	Ham dekhe sakta hei ki tumhaar dil meñ jaran hei aur kharaab kaam meñ bañdha hei.”
44008024	Ispe Saayman bolis, “Plees Prabhu se preya karo, ki jon kuchh tum bola hei u hamaar sañghe nai hoi.”
44008025	Peeṭa aur Yuhanna Prabhu ke baare meñ parchaar kare ke baad Yarushalam lauṭ gain. Lauṭe ke ṭaaim Samaaria ke bahut gaaoñ meñ ulog achchha sandes sunaate gain.
44008026	Prabhu ke ainjal Filip se bolis, “Uṭho aur saauth ke bagal Yarushalam se Gaaja jaay waala ḍezaṭ rasta pe jaao.”
44008027	Filip chal paṛa. Ek baṛa maani-jaani admi Ithiopia ke rahewaala ofisa wahi rasta jaawat raha. U Ithiopia ke raani Kandaake ke peisa ke hisaab-kitaab rakkhewaala ofisa raha.
44008028	U weship karke Yarushalam se aapan ghare lauṭat raha. U aapan rath (chariot) pe beiṭh ke nabi Aayzaaya ke buk paṛhat raha.
44008029	Pawitr Aatma Filip se bolis, “Jor se chalo aur rath (chariot) ke sañghe hoy jaao.”
44008030	Filip jor se aage baṛha aur sunis ki u ofisa Aayzaaya nabi ke buk paṛhe hei. Filip usse puuchhis, “Jon kuchh tum paṛhta hei, kaa uske samajhta hei?”
44008031	Ofisa bolis, “Ham keise samjhi jab tak koi hame madat nai kare? Tab u Filip ke bulaay ke aapan bagal meñ beiṭhaay lees.
44008032	U admi u paaṭ paṛhat raha jisman likhaan raha, “Jeise ek bheṛa ke maare ke khaatir le jaawa jaay hei, wahi rakam u bhi maara gais, aur jeise ek bheṛa ke bachcha baar kaaṭe waala ke saamne chuppe rahe hei, wahi rakam u bhi ek baat nai bolis.
44008033	Uske beijjati kara gay aur uske saathe nyaay nai kara gay. Uske lage laṛkan bachchan kahañ hoiyeñ jab ki uske laaif usse le lewa jaay hei.”
44008034	U ofisa Filip se bolis, “Hamme bataao ki nabi kiske baare meñ bole hei? U aapan baare meñ bole hei ki aur koi ke baare meñ?”
44008035	Tab Filip, Baaibal ke i paaṭ se leke Yeeshu ke subh sandes tak, samjhaawe ke suru karis.
44008036	Chalte chalte rasta meñ kuchh paani dekhaan. Ofisa bolis, “Dekho hiañ kuchh paani hei. Kaa hamaar baptisma lewe meñ koi rukaawaṭ hei?” Filip bolis, “Agar tum puura dil se biswaas karta hei to ṭheek hei.” U bolis, “Ham biswaas karta hei ki Yeeshu Maseeh Parmeshwar ke laṛka hei.”
44008038	Tab u hukum dees ki rath (chariot) rok deo. Tab duuno utar ke paani meñ gain aur Filip uske baptisma dees.
44008039	Jab ulog paani se nikar ke uppar aain tab Prabhu ke aatma Filip ke leke chala gais. Ofisa uske fir kabhi nai dekhis lekin u khusi-khusi aapan rasta chala gais.
44008040	Udhar Filip Ashdod meñ dekhaai dees. U Kaisaria pahuñche se pahile shahar shahar meñ Yeeshu ke baare meñ bataate gais.
44009001	Sol Prabhu ke chela log ke jaan lewe ke dhamki dete raha. Hiañ tak ki u ek baṛa paadri ke lage gais.
44009002	Aur u Damaskas ke agua log ke waaste chiṭṭhi maañgat raha, ki uske i adhikaar mil jaay ki u sab biswaasi log ke pakaṛ ke Yarushalam le jaay, chaahe aurat hoy ya admi.
44009003	Sol, Damaskas pahuñche waala raha jab asmaan se baṛa jor se uske uppar roshni chamka.
44009004	U jameen pe gir paṛa aur ek awaaj sunis, jon usse bolis, “Sol Sol, tum hamme kaahe sataata hei?”
44009005	Sol puuchhis, “Tum kon hei?” Prabhu jawaab dees. “Ham Yeeshu hei, jiske tum sataata hei.
44009006	Uṭho aur siṭi meñ jaao. Huañ tumme bataawa jaai ki kaa kare ke hei.”
44009007	Jetna log Sol ke sañghe rahin sab chakit rahe gain. Ulog awaaj to sunin lekin koi ke dekhin nai.
44009008	Sol jameen pe se uṭhis, lekin aañkhi khole pe kuchh dekhe nai paais. Log haath pakaṛ ke uske Damaskas le gain.
44009009	Uske kuchh dekhaai nai dees aur teen din tak u kuchh khaais pees bhi nai.
44009010	Ananias naam ke Yeeshu ke ek chela Damaskas meñ rahat raha. Prabhu Yeeshu uske darshan deke bolis, “Ananias!” U jawaab dees, “Prabhu, ham hiañ hei?”
44009011	Prabhu usse bataais, “Seedhi Rasta naam ke ek jagha hei huañ jaay ke waaste taiyaar hoy jaao. Huañ jab tum pahuñchega to Juḍas ke ghare Tarsus ke rahewaala Sol mili. U preya kare meñ juṭa hei.
44009012	Uske darshan mila hei ki Ananias naam ke ek admi uske ghar meñ ghus ke uske uppar aapan haath rakkhe hei aur u fir se dekhe lagi.”
44009013	Ananias jawaab dees, “Prabhu, i admi ke baare meñ ham bahut log se suna hei ki Yarushalam meñ tumhaar biswaasi log ke bahut sataais hei.
44009014	Baṛa baṛa paadri log uske adhikaar deen hei ki hiañ Damaskas meñ ulog ke pakṛe hei jon tumhaar naam lewe hei.”
44009015	Prabhu Ananias se bolis, “Jaao, ham uske chuna hei ki u jaay ke hamaar baare meñ aur sab log ke, raaja log ke aur Israayel ke log ke bataay.
44009016	Aur ham uske dekhaayga ki hamaar naam ke waaste uske ketna dukh uṭhaay ke paṛi.
44009017	Tab Ananias chala gais aur u ghar ke bhittar gais jahañ Sol rahat raha. Ananias Sol ke uppar aapan haath rakh ke bolis, “Sol, hamme Prabhu Yeeshu tumhaar lage bhejis hei. I wahi hei jon tumme rasta meñ dekhaais raha. U maañge hei ki tum fir se dekhe lago aur tum Pawitr Aatma se bhar jaao.”
44009018	Wahi lage Sol ke aañkhi meñ se machhri ke cheuñṭa ke rakam koi cheej gira aur u fir se dekhe laga. U uṭha aur baptisma lees.
44009019	Tab u khaana khaais aur uske taagat aais. Kuchh din tak Sol Prabhu ke biswaasi log ke sañghe Damaskas meñ raha.
44009020	Jurte u Yahuudi log ke mile waala jagha pe jaay ke bataay laga ki Yeeshu Parmeshwar ke laṛka hei.
44009021	Sab sunewaala sun ke chakit rahe gain aur bolin, “Kaa i wahi admi nai hei jon Yarushalam meñ Yeeshu ke biswaasi log ke uppar museebat pahuñchaat raha? Kaa u i kaaran se hiañ nai aais raha ki ulog ke pakaṛ ke baṛa paadri log ke de dei?”
44009022	Sol etna sakti se parchaar karis ki Damaskas meñ rahewaala Yahuudi log ke konfius kar dees jeise u dekhaay maañgat raha ki Yeeshu hee Maseeha hei.
44009023	Kuchh roj ke baad Yahuudi log Sol ke maare ke waaste plen banaain.
44009024	Lekin Sol ke sab baat pata lag gay. Yahuudi log uske maare ke waaste raat-din nagar ke gaiṭ pe pahra dewat rahin.
44009025	Tab ek raat Sol ke chela log uske ek baṛa baaskeṭ meñ beiṭhaay ke raat meñ siṭi ke diwaar se nichche utaar deen.
44009026	Jab Sol Yarushalam pahuñcha tab u kosis karis ki biswaasi log ke sañghe mil jaay. Lekin sab log usse ḍarat rahin aur sochat rahin ki i ek sachcha biswaasi nai hei.
44009027	Tab Baranbaas madat karis aur Prerit log ke lage le gais. U bataais ki Sol keise rasta meñ Prabhu ke dekhis aur Prabhu usse baat karis. Baranbaas ulog se i bhi bataais ki Sol Damaskas meñ keise himmat se Yeeshu ke naam ke parchaar karat raha.
44009028	Ab Sol prerit log ke sañghe Yarushalam meñ aawe jaay laga aur sab se Prabhu ke baare meñ bataay laga.
44009029	U hardam Greek-bhaasha bolewaala Yahuudi log se baad-bibaad karat raha aur yahi kaaran ulog uske maare maañgat rahin.
44009030	Jab saathi log ke i baat ke pata chala to Sol ke Kaisaria le gain aur huañ se uske Tarsus shahar bhej deen.
44009031	I ṭaaim Juḍia, Galeel aur Samaaria ke chech meñ baṛa saanti raha aur ulog Prabhu ke weship karte rahin. Chech majbuut hote gais aur Pawitr Aatma ke madat se baṛhte gais.
44009032	Peeṭa jagha jagha ghuumte firte ek Prabhu ke biswaasi ke ghare Liḍḍa ṭaaun meñ pahuñcha.
44009033	Huañ uske Aniyaas naam ke ek admi mila jon lakwa bimaari ke kaaran aaṭh saal se khaṭia pe paṛa raha aur chalat firat nai raha.
44009034	Peeṭa usse bolis, “Aniyaas, Yeeshu Maseeh tumme achchha kar dees hei. Uṭho, aur aapan khaṭia lagaao. Wahi lage u khaṛa hoy gay.
44009035	Liḍḍa aur Sheron shahar meñ rahewaale sab log jab Aniyaas ke dekhin tab ulog bhi Prabhu ke biswaasi ban gain.
44009036	Yeeshu ke ek biswaasi Tabeeta naam ke Joppa siṭi meñ rahat rahi. Uske Greek naam Ḍokas jiske matlab hiran (deer) raha. U sab din achchha kaam karat rahi aur gareeb log ke daan dewat rahi.
44009037	Lekin ek din u bimaar paṛis aur mar gais. Log uske nauhaay ke uppar ruum meñ rakh deen.
44009038	Joppa, Liḍḍa se bahut duur nai raha, aur jab chela log ke pata laga ki Peeṭa huañ hei tab ulog dui admi ke bhej ke bataain, “Jaldi se jaldi ham log ke lage aay jaao.”
44009039	Jurte Peeṭa ulog ke sañghe chal paṛa. Admi log Peeṭa ke uppar ruum meñ le gain. Huañ pe bidhwa log rowat rahin. Ulog Peeṭa ke u sab kapṛa latta dekhaawe lagin jon Ḍokas banaais raha jab u jinda rahi.
44009040	Jab Peeṭa sab ke ruum se bahire bhej dees, u ghuṭna ṭek ke preya karis. Tab u Ḍokas ke mara shareer ke taraf dekh ke bolis, “Tabeeta, uṭho.” Aurat aañkhi khol dees aur Peeṭa ke dekh ke uṭh ke beiṭh gais.
44009041	Peeṭa uske haath pakaṛ ke uske goṛ pe khaṛa hoy ke madat karis. Peeṭa bidhwa aur baaki biswaasi log ke bulaay ke dekhaais ki Ḍokas mara se jinda hoy gais hei.
44009042	I baat puura Joppa meñ feil gay ki huañ kaa bhay raha aur bahut log Prabhu Yeeshu pe biswaas kare lagin.
44009043	Peeṭa Joppa meñ Saayman naam ke ek admi ke ghare kuchh din tak raha. U chamṛa ke kaam karat raha.
44010001	Kaisaria meñ Konelias naam ke ek admi raha, jon “Italian Unit” ke sena ke grup ke kepṭan raha.
44010002	Konelias ek baṛa dhaarmik admi raha. U aur uske puura palwaar Parmeshwar ke sewa karat rahin. U gareeb log ke bahut peisa dewat raha aur hardam Parmeshwar se preya karte rahat raha.
44010003	Ek din lagbhag teen baje Konelias ke ek darshan mila. U dekhis ki Parmeshwar ke ek ainjal uske lage aay ke uske naam se bolaais.
44010004	Konelias ainjal ke bagal chakit hoy ke taakis, tab u puuchhis, “I sab kon cheej ke baare meñ hei?” Ainjal jawaab dees, “Parmeshwar tumhaar preya sun lees hei aur jon daan tum gareeb log ke dia hei, uske baare meñ jaane hei.
44010005	Ab tum kuchh admi log ke Joppa bhej ke Saayman Peeṭa ke bulwaao.
44010006	U chamṛa banaay waala Saayman ke ghare ghuume gay raha, jon ke ghar samundar ke kinaare hei.”
44010007	Ainjal etna baat bol ke chala gais. Konelias dui naukar aur ek saulja, jon Parmeshwar ke weship karat rahin, ke aapan lage bulaais.
44010008	Ulog ke sab baat samjhaay ke Joppa bhej dees.
44010009	Dusra din jab ilog baarah baje ke ṭaaim Joppa pahuñche waala rahin, tab Peeṭa preya kare ke waaste ruuf pe gais.
44010010	Uske baṛa jor se bhuuk laga. Jab ulog khaana banaawat rahin tab Peeṭa neeñd meñ soy gais, aur uske ek darshan mila.
44010011	U dekhis ki swarag khul gay hei aur chaar kona se ek lamba-chauṛa chaddar neeche utre hei.
44010012	Usman sab rakam ke jaanwar, saañp aur chiṛia raha.
44010013	Ek awaaj aais, “Peeṭa uṭho, iske maaro aur khaao.”
44010014	Lekin Peeṭa bolis, “Nai Prabhu, ham eisan cheej nai kare sakta hei. Jon khaana safa nai hei u ham kabhi nai khaaya.”
44010015	Wahi awaaj fir se aais, “Jab Parmeshwar bole hei ki jon kuchh khaana ke waaste iyuz kare ke hei, to nai bolo ki u khaay laaik nai hei.”
44010016	Teen dafe eise bhay aur fir achaanak chaddar uppar swarag meñ chala gay.
44010017	Peeṭa aapan man meñ yahi sochat raha ki u darshan jon u dekhis raha, uske matlab kaa hoy sake hei. Wahi ṭaaim Konelias ke bhejal naukar aur saulja ghar khoj ke gaiṭ ke saamne aay ke khaṛa hoy gain.
44010018	Ulog puuchhin, “Kaa Saayman Peeṭa hiañ rahe hei?”
44010019	Peeṭa abhi darshan ke baare meñ soch-bichaar karat raha ki Pawitr Aatma usse bolis, “Teen admi tumme khoje hei.
44010020	Jaldi se utar jaao aur bina koi chinta kare ulog ke sañghe chala jaao kaahe ki hamahi ulog ke bheja hei.”
44010021	Peeṭa utar ke neeche gais aur u admi log se bolis, “Jiske tum log khojta hei u hamahi hei. Tum log kon kaam se hiañ aaya hei?”
44010022	Ulog bolin, “Kepṭan Konelias ham log ke bhejis hei. U ek achchha admi hei, jon Parmeshwar ke weship kare hei aur Yahuudi log uske baṛa ijjat kare hei. Parmeshwar ke ek pawitr ainjal uske bataais hei ki u tumme bolaai ki jisse tumme jon cheej bole ke hei u suni.”
44010023	Peeṭa ulog ke bolaay ke bheetar le gais aur ulog uske sañghe raat bitaain. Dusra din Peeṭa ulog ke sañghe chal paṛa, aur Joppa meñ rahewaala kuchh biswaasi log bhi sañghe hoy leen.
44010024	Dusra din ulog Kaisaria pahuñch gain, jahañ Konelias ulog ke agorat raha. U aapan palwaar aur kareebi dost log ke bhi bulaais raha.
44010025	Jab Peeṭa huañ pahuñcha tab Konelias uske welkam karis. U Peeṭa ke goṛ pe gir paṛis, aur uske weship kare laga.
44010026	Lekin Peeṭa uske uṭhaay ke bolis, “Uṭho, ham bhi tumhaar rakam ek admi hei.”
44010027	Peeṭa aur Konelias duuno baatcheet karte karte bhittar gain. Huañ bahut log rahin.
44010028	Aur Peeṭa ulog se bolis, “Tum log janta hei ki ham Yahuudi log ke hukum nai hei ki ham dusra log ke sañghe kuchh sambandh rakkhi. Lekin Parmeshwar hamme dekhaais hei ki koi bhi admi naa neech hei naa to bekaar hei.
44010029	Bolaay pe to ham hiañ aay gaya hei, lekin ham jaane mañgta hei ki tum hamme kaahe ke hiañ bolaaya hei?”
44010030	Konelias jawaab dees: Chaar din bhay jab ham lagbhag teen baje sanjha ke ghar pe preya karat raha tab achaanak ek admi ujjar kapṛa meñ hamaar saamne aay ke khaṛa hoy gay.
44010031	U bolis, “Konelias, Parmeshwar tumhaar preya sun lees aur tumhaar daan jon tum gareeb log ke dia raha uske baare meñ bhi jaan lees hei.
44010032	Ab koi ke Joppa bhej ke Saayman Peeṭa ke bolaay leo. U Saayman ke ghare hei. I Saayman chamṛa ke kaam kare hei aur jiske ghar samundar ke kinaare hei.”
44010033	Aur wahi lage ham admi log ke tumhaar lage bheja aur tum achchha kara ki aay gaya. Ab ham sab Prabhu Parmeshwar ke saamne hei, ki jisse ham sab u sune saki, jon cheej uske bole ke hei.
44010034	Peeṭa tab bolis, Ab hamme puura biswaas hoy gay hei ki Parmeshwar sab log ke ekke rakam dekhe hei.
44010035	Jon koi Parmeshwar se preya kare hei, aur dharam pe chale hei, chaahe koi jaat ke hoy, Parmeshwar uske sune hei.
44010036	I wahi sandes hei jon Parmeshwar Israayel ke log ke dees raha, jab u Yeeshu Maseeh, sab ke Prabhu, ke bhejis raha ki jisse u ulog ke saanti dewe sake.
44010037	Tum log janta hei ki Juḍia meñ sab taraf kaa bhay. I sab Galeel meñ suru bhay jab Yuhanna sab log ke baptisma lewe ke bolis.
44010038	Naasrat ke rahewaala Yeeshu ke Parmeshwar Pawitr Aatma aur sakti se bhar dees. U Yeeshu ke sañghe raha jab u ghuum ghuum ke achchha kaam karat raha, aur saitaan ke bas meñ jon log rahin, ulog ke achchha kar det raha.
44010039	Yeeshu jon jon kaam Israayel aur Yarushalam nagar meñ karis, u ham sab log dekha hei. Log Yeeshu ke kros pe chaṛhaay ke maar ḍaalin.
44010040	Lekin Parmeshwar uske teen din ke baad jinda kar dees aur uske dekhaan dees.
44010041	Sab log uske nai dekhin. Khali ham log uske dekha, jon sab uske mara meñ se jinda hoy ke baad uske sañghe khaaya aur pia. Parmeshwar ham log ke chunis raha ki ham log uske baare meñ aur log ke bataai.
44010042	Parmeshwar ham log ke bataais ki ham sab log ke safa safa bataai ki Yeeshu ke u chunis hei ki u jinda aur maara duuno ke nyaay kare.
44010043	Sab nabi yahi bataain hei ki jon sab log Yeeshu pe biswaas kari, uske naam se ulog ke paap chhama hoy jaai.
44010044	Peeṭa baat karte raha jab Pawitr Aatma sab sunewaala log ke uppar aay gay.
44010045	Kuchh Yahuudi biswaasi log, jon Peeṭa ke sañghe aay rahin, dekh ke hairaan rahe gain ki geir Yahuudi log ke Pawitr Aatma dewa gais.
44010046	Ab ulog sune laga ki geir Yahuudi log bhi anjaan bhaasha meñ Parmeshwar ke baṛaai kare lagin. Peeṭa bolis,
44010047	I geir Yahuudi log ke bhi Pawitr Aatma dewa gais hei, jeise ham log ke mila. Paani se baptisma lewe ke waaste kaa koi ulog ke roke sake hei?
44010048	Peeṭa hukum dees ki ulog Yeeshu Maseeh ke naam se baptisma lewe. Ulog usse ekaad roj aur huañ ruke ke bolin.
44011001	Juḍia meñ prerit log aur baaki biswaasi log sunin ki geir Yahuudi log Parmeshwar ke sandes maane lagin hei.
44011002	To jab Peeṭa Yarushalam aais tab Yahuudi biswaasi log Peeṭa se baad-bibaad kare lagin. Ulog maañgat rahin ki geir Yahuudi log ke khatna hoy aur ulog bolin,
44011003	“Tum geir Yahuudi log ke ghare raha, aur ulog ke saathe khaaya-piya bhi!”
44011004	Tab Peeṭa puura baat bataais jon ulog ke sañghe beeta.
44011005	Ham Joppa ṭaaun meñ raha aur preya karat raha. Ham gahira neeñd meñ soy gaya aur hamme darshan mila. Ham dekha ki swarag khula aur chaaro kona se bañdha ek bhaari chaddar ke rakam koi cheej hamaar taraf aais.
44011006	Jab ham dhyaan se dekha tab ham usman jaanwar, aur jañgli jaanwar, saañp aur chiṛia dekha.
44011007	Hamme i awaaj sunaan, “Peeṭa uṭho, i sab ke maaro aur khaao.”
44011008	Lekin ham bola, “Nai, Prabhu, aaj tak koi eisan cheej ham nai khaaya jon safa nai hei ya khaawe laayk nai hei.
44011009	Swarag se dusra dafe awaaj aais, “Jab Parmeshwar bole hei ki jon kuchh khaana ke khaatir iyuz kare ke ṭheek hei, to nai bolo ki u khaay laayk nai hei.”
44011010	Teen dafe eise bhay aur fir sab kuchh uppar swarag meñ uṭha lewa gay.
44011011	Achaanak, Kaisaria se teen admi ghar ke saamne aay ke khaṛa hoy gain jahañ ham rahat raha.
44011012	Pawitr Aatma hamme bataais ki bina koi chinta kare ulog ke sañghe chala jaao. Tab Prabhu meñ biswaasi chhe (6) log hamaar sañghe ek admi ke ghare gain
44011013	jon ham log ke bataais ki uske ghare ek ainjal aais raha. Ainjal uske hukum dees ki Joppa meñ Saayman Peeṭa naam ke admi hei, uske bulwaao.
44011014	Tab Saayman Peeṭa aay ke ulog ke bataai ki keise u aur uske palwaar bache saki.
44011015	Jeise ham sandes dewe ke suru kara weisaiyeñ Pawitr Aatma ulog ke uppar aay gay ṭheek wahi rakam jeise suru meñ ham log ke mila raha.
44011016	Tab hamme Prabhu ke baat yaad aais jab u bolis raha, “Yuhanna to paani se baptisma dees raha lekin tumhaar baptisma Pawitr Aatma se hoi.”
44011017	Parmeshwar geir Yahuudi log ke wahi daan dees jon ham log ke dees raha jab ham log Prabhu Yeeshu Maseeh pe biswaas kara raha. To fir ham keise Parmeshwar ke agaiñsṭ jaay sakta hei?
44011018	Peeṭa ke sab baat sunke sab chup hoy gain aur Parmeshwar ke baṛaai kare lagin. Ulog bolin, “Parmeshwar geir Yahuudi log ke aapan bagal aawe dees aur ulog ke jeewan dees hei!”.
44011019	Sṭeevan ke hatya ke ṭaaim se jon atyaachaar suru bhay raha, wahi ṭaaim se Prabhu ke biswaasi log idhar udhar chhitraay gain. Ulog Finiki, Saaypras, aur Antaakia tak gain, lekin khali Yahuudi log ke Parmeshwar ke sandes sunaain.
44011020	Kuchh Saaypras aur Cyrene ke rahewaala log jab Antaakia gain tab ulog Greek log ke bhi Prabhu Yeeshu ke susamaachaar sunaain.
44011021	Prabhu ke sakti ulog ke uppar raha aur bahut se log Prabhu ke apnaain aur uspe biswaas karin.
44011022	Jab iske baare meñ Yarushalam ke chech sunin tab ulog Baranbaas ke Antaakia bhejin.
44011023	Jab Baranbaas huañ pahuñcha tab u Parmeshwar ke daya dekh ke bahut khusi bhay. Tan man se Parmeshwar ke sewa kare ke waaste u sab ke himmat baṛhaais.
44011024	Baranbaas ek achchha admi raha jiske biswaas baṛa majbuut raha aur u Pawitr Aatma se bhara raha. Yahi kaaran se bahut log Prabhu ke biswaasi ban gain.
44011025	Baranbaas Sol ke khoj meñ Tarsus gais.
44011026	Huañ uske bheñṭ Sol se bhay aur u uske Antaakia leke aais. Hiañ duuno chech ke sañghe mil ke ek saal tak updes dete rahin. Hiañ Antaakia meñ Prabhu ke biswaasi log ke sab se pahile Maseehi naam se bulaawa jaat raha.
44011027	I ṭaaim Yarushalam ke kuchh nabi log Antaakia aain.
44011028	Ulog meñ se Agbus naam ke nabi Pawitr Aatma ke sakti se i bataais ki dunia bhar meñ baṛa bhaari akaal paṛe waala hei. I u ṭaaim ke baat hei jab raaja Kloḍias raaj karat raha.
44011029	Antaakia ke biswaasi log bichaar karin ki sab koi mil ke Juḍia ke biswaasi log ke kuchh madat bheji.
44011030	Tab ulog Baranbaas aur Sol ke haath huañ ke agua log ke lage kuchh gifṭs bhejin.
44012001	U ṭaaim raaja Heraḍ chech ke kuchh memba log ke bahut sataawe laga.
44012002	U saulja log ke hukum dees ki Yuhanna ke bhaiya Jeims ke muuṛ kaaṭ dewe.
44012003	Jab Heraḍ dekhis ki Yahuudi log uske kaam se khusi bhain tab u Peeṭa ke bhi pakaṛwaay lees. I Akhmeeri Roṭi ke Teohaar ke ṭaaim bhay.
44012004	U Peeṭa ke pakaṛ ke jel meñ band kar dees aur uske gaaḍ kare ke waaste chaar grup meñ chaar-chaar saulja lagaay dees. Raaja Heraḍ maañgat raha ki teohaar ke baad Peeṭa ke, log ke saamne laay ke uspe kuchh dos lagaay.
44012005	Jab Peeṭa jel meñ band raha tab chech ke log uske waaste baraabar preya meñ lage rahin.
44012006	Peeṭa ke ṭraael se ek raat pahile, jab uspe dos lagaawa gay raha, u suta raha aur dui chain se bañdha raha. Uske duuno bagal ek ek saulja gaaḍ karat raha aur dui saulja jel ke duaari pe pahra det rahin.
44012007	Achaanak Prabhu ke ek ainjal aais, aur jel meñ jahañ u raha huañ sab ujera hoy gais. Ainjal, Peeṭa ke hilaay ke jagaais. Tab u bolis, “Jaldi karo, uṭho.” Jon chain se uske haath bañdha raha, u sab khul ke gir gais,
44012008	aur ainjal bolis, “Kapṛa aur juuta pahin leo.” Peeṭa wahi karis jon uske bataawa gay raha. Tab ainjal bolis, “Aapan koṭ pahin ke hamaar pichchhe aao.”
44012009	Peeṭa ainjal ke sañghe gais. Uske samajh meñ nai aat raha ki jon cheej howe hei, sachche ke howe hei ki u sapna dekhe hei.
44012010	Saulja ke dui jhunḍ paar kare ke baad ulog siṭi meñ loha ke banaawal gaiṭ pe pahuñchin, u apne se khul gais. Ulog nikar gain aur rasta meñ jaate raha ki wahi lage ainjal gaayab hoy gay.
44012011	Ab Peeṭa ke pata lag gay ki kaa bhais raha, aur u bolis, “Ham janta hei ki Prabhu aapan ainjal bhejis raha ki u hamme Heraḍ aur Yahuudi ke agua log jon kuchh hamaar sañghe kare maañgat raha usse bachaay saki.”
44012012	Tab Peeṭa, Meri ke ghare gais, jiske laṛka Yuhanna hei, jiske dusra naam Maak raha. Meri ke ghare bahut se biswaasi log baṭur ke preya karat rahin.
44012013	Peeṭa aayke palla nok karis, aur Roḍa naam ke naukar palla khole aais.
44012014	Jab u Peeṭa ke awaaj sunis to u khusi ke maare bina palla khole bheetar dauṛ gais aur sab se bataais ki Peeṭa huañ khaṛa hei.
44012015	Sab log bolin, “Tum pagli hei.” Lekin u bolte rahi ki u Peeṭa hee hei. Tab ulog bolin, “Saait uske ainjal hoi.”
44012016	Peeṭa nok karte raha jab talak ulog palla nai kholin. Sab log uske dekh ke ekdam chakit rahe gain.
44012017	Peeṭa haath se ishaara karke bataais ki chup raho. Tab u bataais ki Prabhu uske keise jel se bahire nikaaris. U i bhi bolis, “Jon cheej bhais hei uske baare meñ Jeims aur sab log se bataay dena.” Iske baad u huañ se kahiñ aur chala gay.
44012018	Dusra roj sabere jon saulja log gaaḍ karat rahin, ulog ghabraay gain aur soche lagin ki Peeṭa ke kaa bhay.
44012019	Heraḍ, aapan saulja log ke hukum dees ki ulog Peeṭa ke khoje, lekin ulog uske khoje nai paain. Tab u gaaḍ log se puuchhis aur fir ulog ke maut ke saja de dees. Iske baad Heraḍ Juḍia chhoṛ ke Kaisaria meñ thoṛa roj rahe ke waaste chala gais.
44012020	Heraḍ aur Taaya (Tyre) aur Sidon ke log ek dusra se bahut gussa meñ rahin. Ilog ke khaay-piye waala cheej wahi des se milat raha jahañ Heraḍ raaj karat raha. Kuchh log jaay ke Blaastus ke dekhin, jon Heraḍ ke ek baṛa ofisa raha. Ilog maañgat rahin ki Heraḍ aur shahar ke beech meñ saanti aay jaay,
44012021	aur usse mile ke waaste ek din rakh leen. Heraḍ aapan raaja ke kapṛa pahin ke raajgaddi pe beiṭh ke speech dewe laga.
44012022	Log chillaay lagin, “Tum admi ke rakam nai, deota ke rakam baat karta hei.”
44012023	Wahi lage Parmeshwar ke ainjal uske uppar hamla karis kaahe ki jon maan ijjat Parmeshwar ke raha u le lees raha. Baad meñ uske deñhi ke kirwa khaay lees aur u mar gay.
44012024	Parmeshwar ke vachan feilte gais.
44012025	Baranbaas aur Sol aapan kaam kare ke baad jon ke waaste ulog bheja gain raha, ulog Yuhanna jiske dusra naam Maak raha, uske sañghe Yarushalam lauṭ gain.
44013001	Antaakia ke chech meñ bahut nabi aur ṭeecha log rahin, jeise Baranbaas, Saayman jiske ‘Kalua’ (Niger) bolat rahin, Cyrene ke rahewaala Luusias, Raaja Heraḍ ke sañgati Manaen aur Sol.
44013002	Jab ulog preya aur upwaas karat rahin tab Pawitr Aatma ulog se bolis, “Hamaar waaste Baranbaas aur Sol ke u kaam kare ke waaste lagaay deo jon kaam ke waaste ham ulog ke chuna hei.”
44013003	Ulog aur kuchh deri tak upwaas aur preya karin. Fir, ulog aapan aapan haath Baranbaas aur Sol pe rakkhin aur kaam kare ke waaste bhej deen.
44013004	Jab Pawitr Aatma, Baranbaas aur Sol ke bhej dees, tab ulog Silukia ghaaṭ pahuñchin aur huañ se bauṭ meñ beiṭh ke Saaypras aaylenḍ chala gain.
44013005	Salmees pahuñch ke ulog Yahuudi ke mile waala jagha meñ Parmeshwar ke sandes sunaawe lagin. Yuhanna bhi ulog ke madat karat raha.
44013006	Puura aaylenḍ ghuumte ghuumte Baranbaas aur Sol, Paafus shahar pahuñchin. Huañ ulog se Baar-Yeeshu naam ke ek jaadugar se bheñṭ bhay. I ek Yahuudi raha aur jhuuṭa nabi raha.
44013007	U Segias Pol ke waaste bhi kaam karat raha. U i aaylenḍ ke gavna raha aur bahut samajhdaar admi raha. U Baranbaas aur Sol ke bulwaay ke Parmeshwar ke sandes sune maañgat raha.
44013008	Lekin jaadugar Baar-Yeeshu jiske dusra naam Elimaas raha, i log ke agaiñsṭ raha. U gavna ke, Prabhu ke biswaasi bane se roke maañgat raha.
44013009	Tab Sol jiske dusra naam Pol raha, Pawitr Aatma se bhar gay aur Elimaas ke seedha dekh ke bolis,
44013010	“Tum saitaan ke laṛka hei, tum jhuṭṭa aur beimaan hei, aur jon sab cheej raaiṭ hei uske dusman hei. Tum kab aapan muh Prabhu ke sachcha rasta ke agaiñsṭ bole ke band karega?
44013011	Prabhu tumme saja dei, tum añdha hoy jaayga aur thoṛa ṭaaim tak dekhe nai paayga.” Achaanak uske aañkhi meñ dhuañ ke rakam kuchh chhaay gay aur u añdha hoy gay. U idhar udhar jaay ke maañgat raha ki koi uske haath pakaṛ ke chalaay.
44013012	Jab gavna dekhis jon cheej bhay tab chakit rahe gay aur u Prabhu pe aur biswaas karis.
44013013	Pol aur uske saathi log paani ke rasta Paafus Pamfuulia ke Perga meñ aain. Lekin Yuhanna jiske dusra naam Maak raha, ulog ke chhoṛ ke Yarushalam lauṭ gay.
44013014	Aur baaki log Perga se chalke Pisidia ke Antaakia rejan meñ aain aur sabat ke roj Yahuudi ke mile waala jagha meñ jaay ke beiṭh gain.
44013015	Kaanuun aur nabi ke buk paṛhe ke baad Mandir ke kuchh agua log koi ke bhejin ki Baranbaas aur Pol se bole, “Dost log, agar tum log ham log ke himmat baṛhaawe ke waaste kuchh bole mañgta hei to bolo.”
44013016	Pol khaṛa hoy gay aur aapan haath uṭhaais aur bolis, “Israayeli log aur baaki Parmeshwar ke biswaasi log, suno!
44013017	Israayel ke Parmeshwar, ham log ke baap-daada ke chunis aur Ijipt meñ ham log ke khuub baṛhanti bhay. U aapan sakti se ham log ke huañ se nikaar laais,
44013018	aur chaalis (40) saal tak i ḍezaṭ meñ ulog ke dekh-bhaal karis.
44013019	U Kanaan ke saat des naas karke hamaar des ke log ke de dees.
44013020	I sab cheej chaar sao pachaas (450) saal ke beech meñ bhay. Tab iske baad Samuel nabi ke ṭaaim tak Parmeshwar i des ke chalaawe ke waaste jaj log ke de dees.
44013021	Lekin Israayeli log Parmeshwar se raaja ke maañg karin. Parmeshwar ulog ke Sol naam ke raaja dees jon chaalis saal tak ulog ke raaja raha. Sol, Kish ke laṛka raha. Kish, Benjameen kul ke raha.
44013022	Fir Parmeshwar uske haṭaay ke Ḍeiviḍ ke raaja banaais aur uske baare meñ bolis, “I admi, Jesse ke laṛka Ḍeiviḍ hei jon hamme khusi rakkhe hei! I wahi kare hei jon ham mañgta hei.”
44013023	Parmeshwar promis karis raha ki Israayel ke log ke bachaawe ke waaste u Ḍeiviḍ ke gharaana meñ se koi ke bheji, aur u hei Yeeshu.
44013024	Lekin Yeeshu ke aawe se pahile Yuhanna Israayel ke sab log ke bataais ki aapan dil Parmeshwar meñ lagaao aur baptisma leo.
44013025	Jab Yuhanna ke kaam khalaas hoy waala raha tab u bolis, “Tum log kaa sochta hei ki ham kon hei? Kaa tum sochta hei jon ke promis kara gay hei, ham wahi hei? Jon hamaar peechhe aay waala hei, uske goṛ ke juuta khole laayk bhi ham nai hei.”
44013026	Sab koi suno. Abraham ke santaan, suno. Aur sab geir Yahuudi log jon Parmeshwar ke weship kare hei, tum bhi suno! Uddhaar paawe ke waaste i sandes suno, kaahe ke i sab ke waaste hei.
44013027	Yarushalam ke log aur huañ ke agua log nai samajh paain ki Yeeshu kon hei. Sabat ke din nabi ke buk meñ se jon cheej paṛhat rahin u bhi nai samajh paain. Aur Yeeshu ke kasuurwaar banaay deen jeise nabi log bole rahin.
44013028	Yeeshu ke marwaay ke waaste koi kasuur ulog ke nai mila fir bhi ulog Paaylaṭ se maañg karin ki uske marwaay de. Baaibal meñ jon cheej likhaan raha ulog sab puura karin. Yeeshu ke maare ke baad kros se utaar ke kabar meñ rakh deen.
44013030	Lekin Parmeshwar uske fir jinda kar dees.
44013031	Jon log uske sañghe Galeel se Yarushalam aay rahin Yeeshu ulog ke aapan darshan bahut din tak dete raha. Yahi log ab sab log se Yeeshu ke baare meñ bataay hei.
44013032	Ham log i susamaachaar tum log ke sunaata hei ki Parmeshwar Yeeshu ke jinda kar dees
44013033	aur jon promis ham log ke baap-daada ke sañghe karis raha u ham log ke sañghe aaj puura bhay. Jeise ki Bhajan Sañhita ke buk ke dusra chapṭa meñ Yeeshu ke baare meñ likhaan hei, “Tum hamaar laṛka hei, kaahe ke aaj ham tumhaar Pita ban gaya hei.”
44013034	Parmeshwar, Yeeshu ke mare ke baad uske jinda kar dees taaki uske deñhi nai saṛe. Iske baare meñ jeise Parmeshwar bolis raha, “Ham wahi pawitr promis tumse karega jon ham Ḍeiviḍ se kara raha.”
44013035	Bhajan Sañhita meñ dusra jagha i likha hei, “Parmeshwar aapan Pawitr jan ke deñhi saṛe nai dei.”
44013036	Ḍeiviḍ jab jinda raha, Parmeshwar ke sab baat sunis. Jab u mara tab uske palwaar ke kabar meñ gaaṛa gay, aur uske deñhi saṛ gay.
44013037	Lekin Parmeshwar Yeeshu ke jinda kar dees aur uske deñhi nai saṛa.
44013038	Bhaai log, hamaar sandes yahi hei ki Yeeshu paap ke maafi kare sake hei! Maozas ke kaanuun tumme sab paap se chhuṭkaara nai dewe sake hei.
44013039	Lekin jon Yeeshu pe biswaas kare hei ulog ke chhuṭkaara mil jaay hei.
44013040	I kaaran se husiaar rahna, nabi log jon baat bole rahin kahiñ sachche ke tumhaar sañghe nai hoy jaay. Ulog bolin raha,
44013041	“Dekho, tum log jon Parmeshwar se khelwaaṛ karta hei! Ghabraao aur naas hoy jaao. Aaj ham kuchh karega jon tum biswaas nai karega, hiañ tak ki agar koi aay ke tumme uske baare meñ bataai bhi!”
44013042	Pol aur Baranbaas jeise bahire nikrin, log ilog se chirauri karin ki agle sabat ke din aay ke wahi baat fir se sunaawe.
44013043	Jab meeṭing khalaas bhay tab Yahuudi log aur baaki geir Yahuudi log jon Parmeshwar ke weship karat rahin, ulog ke sañghe chala gain. Pol aur Baranbaas ulog se chirauri karis ki Parmeshwar jon ulog pe etna daya karis, usman bane raho.
44013044	Dusra sabat ke din Prabhu ke sandes sune ke waaste ṭaaun ke lagbhag sab log aay gain.
44013045	Bheeṛ dekh ke Yahuudi log ke baṛa jaran laga. Ulog Pol ke beijjati karin aur sandes ke agaiñsṭ bole lagin.
44013046	Lekin Pol aur Baranbaas himmat se bolin, “Parmeshwar ke subh sandes aur koi ke bataay se pahile tumme sunaawe ke raha. Lekin tum log sandes ke nai apnaaya. Is se yahi pata lage hei ki tumme anant jeewan nai mile ke chaahi. Aur ab ham dusra jaati ke log ke sandes sunaawe jaata hei.
44013047	Prabhu ham log ke i hukum dees hei, “Geir Yahuudi ke beech meñ tumme roshni banaawa gay hei, ki puura dunia meñ sab log ke beech uddhaar paawe ke sandes tum le jaao.”
44013048	I baat sun ke geir Yahuudi log baṛa khusi bhain aur Prabhu ke sandes ke baṛaai kare lagin. Aur jon log ke anant jeewan ke waaste chuna gay ulog Prabhu pe biswaas karin.
44013049	Prabhu ke subh sandes puura rejan meñ feil gay.
44013050	Lekin Yahuudi log ke agua kuchh maane-jaane admi aur ijjatdaar dhaarmik aurat log ke Pol aur Baranbaas ke agaiñsṭ kar deen aur ṭrabal kare ke suru karin. Hiañ tak ki ulog ke huañ se khader deen.
44013051	Pol aur Baranbaas aapan goṛ ke dhuul jhaaṛ ke Ikoniyum shahar chala gain.
44013052	Lekin Prabhu ke biswaasi log Antaakia meñ bahut khusi rahin aur Pawitr Aatma se bhara rahin.
44014001	Jeise Enṭiok meñ bhais raha wahi rakam Ikoniyum meñ bhi bhay, Pol aur Baranbaas Yahuudi ke mile waala jagha meñ i rakam sandes sunaain ki tamaam Yahuudi aur geir Yahuudi log Prabhu ke biswaasi ban gain.
44014002	Lekin jon Yahuudi log Prabhu pe biswaas nai karin, ulog geir Yahuudi log ke gussa karaais ki biswaasi log ke agaiñsṭ kaam kare.
44014003	Thoṛa din tak Pol aur Baranbaas huañ rahe ke Prabhu meñ biswaas aur himmat se parchaar karte rahin. Prabhu ke sakti se ulog chakit aur chamatkaari kaam dekhaay ke yahi saabit karin ki ulog ke bhalaai karewaala sandes sachcha hei.
44014004	Ikoniyum shahar ke log soche aur samjhe nai sakin. Kuchh log Yahuudi grup ke sañghe hoy gain aur baaki log prerit log meñ biswaas karin.
44014005	Yahuudi aur geir Yahuudi log aapan agua log ke sañghe mil ke Pol aur Baranbaas ke badnaam karin aur patthar se maare ke waaste kosis karin.
44014006	Ulog samajh gain ki kaa hoy waala hei, aapan jaan bachaawe ke waaste Likaaunia des bhaag gain. Huañ ulog Lystra aur Dirbe shahar meñ aur agal bagal ke gaaoñ meñ Yeeshu ke subh sandes sunaawe lagin.
44014008	Lystra meñ ek admi janam se langṛa raha aur chal fir nai paawat raha.
44014009	Jab i admi Pol ke parchaar karte sunat raha, tab Pol dekhis ki i admi ke Yeeshu pe biswaas hei aur achchha hoy sake hei. Tab u admi ke bagal seedha taakis
44014010	aur chillaais, “Khaṛa hoy jaao.” Admi kuud paṛa aur chale fire laga.
44014011	Pol ke i kaam dekh ke log Likaaunia bhaasha meñ chillaay uṭhin, “Ham log ke beech meñ admi ke ruup meñ deota utar aais hei.”
44014012	Huañ ke log Baranbaas ke Zeas deota ke naam deen aur Pol ke Hirmes deota, kaahe ki wahi baat karat raha.
44014013	Zeas ke Mandir, shahar ke saamne raha. Huañ ke log aur pujaari Baranbaas aur Pol ke waaste bali chaṛhaawe maañgat rahin. Zeas ke pujaari beil aur fuul le ke Mandir ke gaiṭ pe pahuñch gain.
44014014	Jab Pol aur Baranbaas ke iske baare meñ pata chala tab gussa meñ aay ke ulog aapan kapṛa faaṛ deen aur bheeṛ meñ dauṛ ke jor se chillaay ke bolin,
44014015	“Tum log i kaahe ke karta hei? Ham log bhi tum log ke rakam insaan hei. Chhoṛo i sab paglaapan. Ham log tum log se yahi bataay aaya hei ki ek jinda Parmeshwar pe biswaas karo, jon asmaan, dharti, samundar aur jetna cheej usman hei, sab banaais hei.
44014016	Bahut pahile ke ṭaaim meñ Parmeshwar ek ek log ke aapan aapan rasta chale ke mauka dees raha.
44014017	Fir bhi u bhalaai ke kaam kar ke janaawat raha ki u huañ hei. Parmeshwar asmaan se paani barsaay ke khet ke khaay-piye waala cheej jamaawe hei. U tumme khaana deke tumhaar man ke khusi rakkhe hei.
44014018	Pol aur Baranbaas ke etna bole pe bhi ulog ke bali chaṛhaawe se nai roke paain.
44014019	Kuchh Antaakia aur Ikoniyum ke Yahuudi log aay ke sab log ke aapan taraf kar leen aur Pol ke patthar se marwaain. Jab ulog sochin ki u mar gay hei tab uske shahar se bahire kheech le gain.
44014020	Prabhu ke biswaasi log aay ke Pol ke chaaro taraf gher leen. Pol uṭhis aur fir shahar chala gay. Dusra din u Baranbaas ke sañghe Dirbe chala gais.
44014021	Pol aur Baranbaas Dirbe meñ subh sandes sunaain aur bahut log Prabhu ke biswaasi ban gain. Huañ se ulog Lystra, Ikoniyum aur Antaakia fir lauṭ gain.
44014022	Ulog biswaasi log ke himmat baṛhaate rahin aur biswaas meñ bana rahe ke waaste samjhaate rahin. Ulog se i bhi bataain, “Ham log ke Parmeshwar ke raaj meñ jaay ke waaste kaafi dukh uṭhaawe ke paṛi.”
44014023	Pol aur Baranbaas sab chech ke waaste ek ek agua chunin. Tab ulog bina khaay-piye preya karin ki Parmeshwar u agua log ke achchha se dekh bhaal kare.
44014024	Tab Pol aur Baranbaas Pisidia ke rasta Pamfuulis pahuñchin,
44014025	jahañ Pirga meñ parchaar kare ke baad Attalia pahuñchin.
44014026	Huañ se ulog paani ke rasta Siria meñ Antaakia pahuñchin, jahañ ke kaam ke waaste Parmeshwar ulog ke bachaay ke rakkhis raha, aur ab sab kaam puura kar dees hei.
44014027	Antaakia pahuñch ke Pol aur Baranbaas chech ke sab log ke ek jagha bulaain. Ulog se bataain ki keise Parmeshwar ulog ke kaam kare meñ madat karis aur keise geir Yahuudi log ke biswaasi bane ke rasta khol dees.
44014028	Pol aur Baranbaas Antaakia meñ biswaasi log ke sañghe bahut din tak rahin.
44015001	Kuchh Juḍia ke log Antaakia aay ke Prabhu meñ biswaasi log ke sikhaawe lagin, “Jab tak Maozas ke kaanuun ke mutaabik tumhaar khatna nai hoi, tum bache nai sakta.”
44015002	I sab baat museebat khaṛa karis, aur Pol aur Baranbaas u ṭeeching ke baare meñ ulog se baad-bibaad karin. Tab sab bichaar karin ki Pol, Baranbaas, aur kuchh log iske baare meñ pata lagaawe ke waaste prerit aur chech ke agua log ke lage Yarushalam jaay.
44015003	Jon log ke chech ke bagal se bheja gay raha ulog Finiki aur Samaaria hoy ke gain aur huañ ke log ke bataain ki keise aur jaati ke log Prabhu ke biswaasi ban gain. I khabar sunke Prabhu ke biswaasi log bahut khusi bhain.
44015004	Jab ulog Yarushalam pahuñchin tab chech ke agua aur prerit log ulog ke welkam karin. Pol aur Baranbaas ulog se u sab bataain ki keise Parmeshwar u kaam kare meñ ulog ke madat karis raha.
44015005	Kuchh Farisi log Prabhu ke biswaasi ban gay rahin. Ulog khaṛa hoy ke bolin, “Dusra jaati ke Prabhu meñ biswaasi log ke khatna hoy ke chaahi aur ulog ke hukum dewa gay ki Maozas ke kaanuun ke maane.”
44015006	Iske baare meñ bichaar kare ke waaste prerit aur chech ke agua log milin.
44015007	Bahut baad-bibaad ke baad Peeṭa khaṛa hoy ke bolis: Hamaar dost log, tum log janta hei ki chech ke suru hoy ke ṭaaim Parmeshwar tum log meñ se hamme chunis raha ki dusra jaati ke log ke beech meñ ham subh sandes parchaar kari. Parmeshwar eise karis ki ulog bhi uske baat sune aur maane.
44015008	U sab ke dil ke baat jaane hei. Jeise ham log ke Pawitr Aatma mila raha weise dusra jaati ke log ke Pawitr Aatma deke Parmeshwar i baat saabit kar dees hei ki i bhi chuna log hei.
44015009	Parmeshwar ulog ke saathe wahi karis jeise u ham log ke sañghe karis raha. Ulog Parmeshwar pe biswaas karin aur Parmeshwar ulog ke dil Pawitr banaay dees.
44015010	Biswaasi log ke uppar kaahe bojha laado hei? Parmeshwar isse gussa hoi. I bojha ham log ke aur ham log ke baap-daada log ke waaste bahut gaṛhu raha.
44015011	Lekin hamaar Prabhu Yeeshu ham log pe daya karis, aur ham log uspe biswaas kar ke bacha, aur yahi rakam dusra jaati log bhi hei.
44015012	Sab koi chup chaap hoy ke Baranbaas aur Pol ke sune lagin. Ulog bataain ki keise Parmeshwar ke sakti se dusra jaati ke beech meñ ulog adbhut kaam karin.
44015013	Jab ulog ke baat khalaas hoy gay tab Jeims bole ke suru karis, “Hamaar dost log, hamaar baat suno!
44015014	Saayman Peeṭa ham log ke bataay dees hei ki keise suru meñ Parmeshwar dusra jaati ke log meñ se kuchh ke aapan banaay lees.
44015015	I baat nabi log ke baat se mile jule hei, jeise likhaan hei,
44015016	'Iske baad ham lauṭega, aur Ḍeiviḍ ke gira ghar banaayga, barbaad bhay cheej se banaay ke fir ek dafe seedha kar dega
44015017	Tab sab jaati ke log hamaar lage aai aur hamaar aapan log hoy jaai. Ham, Prabhu i baat bolta hei,
44015018	Jon promis ham bahut din se kara raha.’
44015019	I kaaran se, hamaar dost log, ham sochta hei ki dusra jaati ke log jon Parmeshwar pe biswaas kare lagin hei ulog ke ham log koi rakam se dukh nai dei.
44015020	Ham log ke chaahi ki ulog ke likh ke bataay dei ki muurti pe chaṛhaawal khaana nai khaay, gaṭai aiñṭh ke maaral jaanwar ke gos nai khaay, u gos bhi nai khaay jisman abhi tak khuun hoi, aur koi eisan gambheer sekshual paap nai kare.
44015021	I baat ham log ke yaad kare ke hei ki Maozas ke kaanuun ke baare meñ bahut din se shahar-shahar parchaar kara gay hei aur sabat ke din preya ke ṭaaim iske paṛha jaay hei.”
44015022	Chech ke sab memba log, agua log aur prerit log mil ke bichaar karin ki Pol aur Baranbaas ke sañghe kuchh log ke Antaakia bheja jaay. Ulog Juḍas Barsaba aur Saaylas ke chunin. I duuno, biswaasi log ke agua rahin.
44015023	Ulog ek chiṭṭhi likhin, jisman likhaan raha: Ham prerit aur agua log, tum geir-Yahuudi log, jon Antaakia, Siria aur Sisilia meñ Prabhu ke biswaasi hei, tum log ke prem bhara namaste bhejta hei.
44015024	Ham log suna hei ki hiañ ke kuchh log jaay ke tum log se bataay ke khalbali machaain hei. Ham log ulog ke nai bheja raha.
44015025	Ham sab log mil ke bichaar kara ki achchha hoi ki ham log kuchh log ke chun ke pyaare dost Baranbaas aur Pol ke sañghe bheji.
44015026	I duuno eisan admi hei ki hamaar Prabhu Yeeshu Maseeh ke waaste aapan jaan dewe ke taiyaar hei.
44015027	Ham log Juḍas aur Saaylas ke bhi bhejta hei jon log hiañ ke puura baat bataai jon cheej ham log chiṭṭhi meñ likha hei.
44015028	Pawitr Aatma ham log ke rasta dhikhaais hei ki ham log tum log ke uppar koi bojha nai ḍaali.
44015029	Lekin tum log ke muurti ke chaṛhaawal khaana nai khaay ke chaahi. Eisan gos bhi nai khaay ke chaahi jisman abhi tak khuun hei, aur eisan gos jon jaanwar ke gaṭai aiñṭh ke maara gay hoy. Aur tum log ke eisan gambheer sekshual paap se bach ke rahe ke chaahi. Agar etna baat ke maan lo to bahut achchha hei. Ham log aapan pyaar tum log ke lage bhejta hei.
44015030	Chaaro admi Yarushalam chhoṛ ke Antaakia pahuñch ke sab chech ke memba log ke meeṭing meñ bulaain aur aapan chiṭṭhi deen.
44015031	Jab chiṭṭhi paṛha gay tab sab log baṛa khusi bhain aur ulog ke himmat baṛha.
44015032	Juḍas aur Saaylas khud nabi rahin, aur u duuno Prabhu ke biswaasi ke samjhaate aur himmat dete rahin.
44015033	Kuchh roj huañ Antaakia meñ rahe ke baad ulog ke paas lauṭin jon log uske bheje rahin. Prabhu ke biswaasi log baṛa prem se ulog ke bida karin.
44015034	Lekin Pol aur Baranbaas Antaakia meñ rahe gain jahañ ulog aur bahut se aur log Prabhu ke vachan ke updes karat rahin aur susamaachaar sunaawat rahin.
44015036	Kuchh din ke baad Pol Baranbaas se bolis, “Aao aur chal ke pata lagaawa jaay ki Prabhu ke biswaasi keise hei jahañ jahañ pe ham log Prabhu ke vachan sunaay raha.”
44015037	Baranbaas maañgat raha ki Yuhanna ke sañghe le jaay. Yuhanna ke Maak bhi bolat rahin.
44015038	Lekin Pol nai maañgat raha ki Yuhanna yaane Maak ke sañghe le jaay kaahe ki u ulog ke Pamfuulia meñ chhoṛ dees raha.
44015039	Pol aur Baranbaas meñ baad-bibaad bhay aur ek dusra se alag hoy gain. Baranbaas, Maak ke leke Saaypras chala gay.
44015040	Lekin Pol Saaylas ke sañghe leke Parmeshwar ke anugrah aur biswaasi log ke aashirbaad leke chal paṛa.
44015041	Aur ulog Siria aur Sisilia ke paar karte aur biswaasi log ke himmat baṛhaate chala gain.
44016001	Pol aur Saaylas Dirbe aur Lystra gain jahañ pe Ṭimathi naam ke ek Prabhu ke biswaasi raha. Uske amma ek biswaasi Yahuudi rahi aur uske bappa ek Greek raha.
44016002	Lystra aur Ikoniyum ke biswaasi log Ṭimathi ke ek bahut achchha admi maanat rahin,
44016003	aur Pol maañgat raha ki Ṭimathi uske sañghe jaay. Pol, Ṭimathi ke khatna karwaay lees kaahe ke huañ ke Yahuudi log jaanat rahin ki Ṭimathi ke pita ek Greek raha.
44016004	Pol aur uske saathi log ek shahar se dusra shahar jaay ke ṭaaim biswaasi log ke bataain ki u sab hukum ke maane ke hei jon Yarushalam meñ prerit aur agua log bichaar karin hei.
44016005	Chech biswaas meñ majbuut hote aur ginti meñ baṛhte gain
44016006	Pol, Fruugia aur Galeshia meñ se hoy ke gais, lekin Eshia meñ Pawitr Aatma uske parchaar kare ke waaste rok dees.
44016007	Mysia pahuñch ke Bithynia jaay ke kosis karin lekin Yeeshu ke Aatma huañ nai jaay dees.
44016008	Mysia se hoy ke ulog Troaas meñ aay gain.
44016009	Raat ke ṭaaim, Pol ke ek darshan aais ki ek Makiduni admi khaṛa hei aur chirauri kare hei, “Mekaḍonia aay jaao aur ham log ke madat karo!”
44016010	Pol ke darshan dekhe ke baad ham log Mekaḍonia jaay maañgat raha. Ham log samajh gay raha ki Parmeshwar maañge hei ki ham log huañ jaay ke parchaar kari.
44016011	Samundar ke rasta Troaas se seedha Samothrace aur dusra din Niapulis aain.
44016012	Huañ se ham Filippi pahuñcha jon Mekaḍonia ke naami shahar hei jahañ bahut Romi log rahe hei. Ham log kuchh din Filippi meñ bitaaya.
44016013	Tab sabat ke din ham shahar ke gaiṭ ke bahire gaya jon nadi ke kinaare raha. Ham log sochat raha ki huañ preya kare ke waaste ek Yahuudi ke mile waala jagha rahi. Ham log beiṭh ke aurat log se baat kare laga jon huañ aay rahin.
44016014	Huañ pe ek aurat Thuaateera shahar ke rahi jiske naam Liḍia raha. I aurat mahañga baijni (purple) kapṛa bechat rahi. I Prabhu Parmeshwar ke weshipa rahi. Prabhu uske Pol ke baat manwaais.
44016015	Aur jab u aur uske puura palwaar baptisma le leen tab ham log se binti karte rahi, “Agar tum log sochta hei ki Prabhu meñ hamaar biswaas hei to chalke hamaar ghar pe raho.” Aakhri meñ ham log uske baat maan lia.
44016016	Ek din ham log preya karewaala jagha jaawat raha to rasta meñ ek daasi milis. Uske paas bhawish bataay waala Aatma ke sakti raha. Bhawish bataay ke aapan maalik ke waaste khuub peisa kamaawat rahi.
44016017	I laṛki Pol aur hamaar log ke pichchhe aayke jor se chillaay ke bole lagis, “I admi log Param Pita Parmeshwar ke daas hei, ilog tumme bataay hei ki keise bacha jaay sake hei.”
44016018	Kuchh din tak eise hote raha. Aakhri meñ Pol ke gussa laga aur ghuum ke Aatma se bolis, “Ham tumme Yeeshu Maseeh ke naam se hukum deta hei ki tum i laṛki meñ se nikar jaao.” Aur wahi lage dusṭ aatma nikar ke chala gais.
44016019	Jab laṛki ke maalik log dekhin ki ulog ke peisa kamaawe ke rasta band hoy gay, tab ulog Pol aur Saaylas ke pakaṛ ke koṭ meñ kheech le gain.
44016020	Ulog ofisa log ke bataain, “I Yahuudi log shahar meñ baṛa halchal machaawe hei!
44016021	I log ham log ke eisan cheej kare ke bataay hei jon cheej ham Romi log ke kare ke hukum nai hei.”
44016022	Bheeṛ ke log Pol aur Saaylas pe jhuuṭ ke hamla kar deen. Ofisa log u duuno ke kapṛa faaṛ deen aur chaabuk maare ke hukum deen.
44016023	Khuub chaabuk marwaay ke baad, jel meñ band karwaay deen, aur jaila ke hukum deen ki ulog ke husiaari se dekh bhaal kare.
44016024	Jaila weisaiyeñ karis jeise uske bataawa gay raha. Ulog ke ek bheetar sell meñ rakkhis aur ulog ke goṛ ek lakṛi ke khamba meñ chain se baañdh deen.
44016025	Aadha raat ke ṭaaim Pol aur Saaylas preya karat rahin aur Parmeshwar ke bhajan gaawat rahin aur jehli log ulog ke sunat rahin.
44016026	Achaanak ek baṛa erthquaik aais aur jel nichche se uppar hil gais. Sab palla khul gay aur sab jehli log ke chain khul ke neeche gir gais.
44016027	Jaila jag gay aur tab u dekhis ki palla khula paṛa hei. U sochis ki jehli log bhaag gain hei. U aapan talwaar nikaaris aur apne aap ke maar ḍaale maañgat raha.
44016028	Tab Pol jor se chillaais, “Apne aap ke kuchh haani nai pahuñchaana, koi bhi hiañ se bhaagis nai hei.”
44016029	Tab jaila ek batti mañgwaay ke bheetar gais. U kaapte kaapte Pol aur Saaylas ke aage jaay ke ghuṭna ṭekis.
44016030	Tab ulog ke bahire laay ke bolis, “Bache ke waaste ham kaa kari?”
44016031	Ulog jawaab deen, “Prabhu Yeeshu Maseeh pe biswaas karo, to tum aur tumhaar puura palwaar bach jaai.”
44016032	Tab Pol aur Saaylas uske aur uske ghar meñ jetna log rahat rahin, u sab ke Prabhu ke baare meñ bataain.
44016033	Raato raat, jaila ulog ke le jaay ke ghaao dhois. Tab u aur ghar ke sab log baptisma leen.
44016034	Ulog Parmeshwar ke biswaasi ban ke bahut khusi bhain. Iske baad, u jaila Pol aur Saaylas ke aapan ghare le gais aur kuchh khaay ke waaste dees.
44016035	Dusra roj sabere, ofisa log jaila ke ghare pulis bhejin aur bolin ki Pol aur Saaylas ke chhoṛ deo.
44016036	Jaila Pol ke bataais, “Ofisa log hamme hukum deen hei ki ham tum log ke chhoṛ dei. Ab tum log saanti se jaay sakta hei.”
44016037	Lekin tab Pol pulis se bolis, “Ham log Raom ke rahewaala hei, aur Romi saulja log sab ke saamne ham log ke bina kasuur ke aur bina mukadma ke maarin aur peeṭin. Ulog hamlog ke jel meñ feñk deen. Aur ab kaa ulog soche hei ki bina koi ke jaane ham log ke chuppe se bhej dehiyeñ? Nai, eise nai hoy sake hei. Ulog ke apne aap aay ke ham log ke bahire nikaare ke hei.”
44016038	Jab pulis jaay ke i baat ofisa log se bataais ki Pol aur Saaylas Romi hei, to ofisa log bahut ḍar gain.
44016039	Tab ulog aay ke maafi maañgin. Ulog ilog ke jel ke bahire laay ke chirauri binti karin ki ṭaaun chhoṛ ke chala jaay.
44016040	Lekin Pol aur Saaylas seedha Liḍia ke ghare gain, jahañ ulog kuchh biswaasi log se milin aur ulog ke hausla baṛhaain. Aur tab huañ se chala gain.
44017001	Pol aur uske saathi Amfipulis aur Apullonia se hoy ke Thisluneeka meñ pahuñchin jahañ Yahuudi log ke mile waala jagha raha.
44017002	Hardam ke rakam, Pol preya kare ke waaste Mandir gais. Teen sabat ke din u parchaar karis.
44017003	U Parmeshwar ke vachan khol khol ke samjhaais ki Maseeh ke dukh uṭhaawe ke raha, lekin u fir se mara se jinda hoy gais. Pol, aur aage bataais ki yahi Yeeshu jiske baare meñ u bataay hei, wahi Maseeha hei.
44017004	Kuchh kuchh log Pol ke baat maan leen aur ulog Pol aur Saaylas ke sañghe hoy leen. Kuchh geir Yahuudi aur kuchh khaas aurat log bhi uske baat maanin raha.
44017005	Yahuudi agua log jaran kare lagin aur ulog kuchh badmaas ke leke shahar meñ bhagdaṛ (riot) machaay deen. Ulog maañgat rahin ki Pol aur Saaylas ke badmaas log ke beech meñ kar de ki ulog ke khuub maara jaay, aur ulog Jaysan ke ghare seedha chala gain.
44017006	Lekin jab ulog Pol aur Saaylas ke huañ nai paain tab Jaysan aur kuchh Prabhu ke biswaasi log ke kheech le gain. Shahar ke ofisa log ke lage laay ke chillaay ke bolin, “Pol aur Saaylas sab jagha pe ulṭa pulṭa kaam karin, aur ab hiañ bhi aain hei,
44017007	aur Jaysan ilog ke aapan ghar meñ rakkhis hei. I sab i bol ke ki Yeeshu raaja hei, Romi raaj ke kaanuun tuuṛe hei.”
44017008	Ofisa aur huañ ke log i baat sun ke bahut ghabraay gain.
44017009	Tab ulog Jaysan aur uske saathi log se jamaanat jama karwaain aur fir ulog ke chhoṛ deen.
44017010	Wahi raat, Prabhu ke biswaasi log, Pol aur Saaylas ke Bireea bhej deen aur jeise hee huañ pahuñchin, ulog Yahuudi ke mile waala jagha pe gain.
44017011	Bireea ke log, Thisluneeka ke log se bahut achchha rahin, aur ulog khusi se sandes apnaay leen. Roj roj ilog Baaibal paṛhin ki jisse jaane sake ki i sab cheej sach hei.
44017012	Bahut se log Prabhu ke biswaasi ban gain, jisman kuchh khaas Greek aurat log aur kaafi admi bhi rahin.
44017013	Jab Thisluneeka ke Yahuudi agua log sunin ki Pol Bireea meñ Prabhu ke vachan sunaay hei, tab ulog huañ jaay ke Pol ke agaiñsṭ bheeṛ ke bhaṛkaay ke museebat khaṛa kar deen.
44017014	Wahi lage uske saathi log Pol ke samundar ke kinaare bhej deen, lekin Saaylas aur Ṭimathi Bireea meñ rahe gain.
44017015	Kuchh log Pol ke pahuñchaawe Athens tak gain, aur huañ se lauṭ ke Saaylas aur Ṭimathi ke bataain ki jetna jaldi hoy sake uske lage chala jaay.
44017016	Jab Pol Athens meñ ulog ke agorat raha, tab huañ ke shahar ke sab muurti dekh ke bahut dukhi bhais.
44017017	U huañ ke Yahuudi log ke mile waala jagha pe jaay ke, Yahuudi log aur jon koi huañ weship karat rahin, u sab se baat karis. Roj roj bajaar meñ jon koi se mile, u sab se baat karis.
44017018	Usman se kuchh Ipikuuri aur kuchh Iskoiki ke guru log aay ke Pol se baad bibaad kare ke suru kar deen. Log puuchhe lagin, “I jon sab jaane waala hei, kaa bak bak kare hei?” Kuchh log to i bhi bolin, “Pol dusra deota log ke baare meñ parchaar kare hei! Iske matlab yahi rahe ki jab i Yeeshu aur ulog jon mara se jinda hoy hei, uske baare meñ baat kare hei.”
44017019	Tab ulog Pol ke Ariyugus ke sabha meñ le gain aur bolin, “Hamme bataao, i tumhaar nawa ṭeeching kon cheej ke baare meñ hei.
44017020	Ham log tumme ajeeb ajeeb cheej bolte suna hei, aur ham log iske matlab jaane mañgta hei.”
44017021	Athens ke aur dusra des ke log jon huañ aay ke bas gain raha, ulog ke nawa nawa baat sune aur kare meñ bahut maja aat raha.
44017022	Tab Pol kaaunsal ke aage khaṛa hoy ke bolis, Athens ke log, ham dekhta hei ki tum bahut dharmi log hei
44017023	Jab ham tumhaar shahar meñ ghuumat raha, tab u sab muurti ke dekha jon ke tum sab puuja karta hei. Wahi ṭaaim ham ek thaan bhi dekha jis pe likhaan raha, “Anjaan Ishwar ke Waaste.” Tumlog i bhagwaan ke puuja karta hei lekin tumlog uske nai janta hei. To ham wahi ke baare meñ bataay mañgta hei.
44017024	Yahi Parmeshwar dunia aur usman jon sab cheej hei u sab banaais hei. Yahi swarag aur dharti ke Prabhu hei, aur u admi ke banaawal Mandir meñ nai rahe hei.
44017025	Uske koi madat ke jaruuri nai hei. U jeewan dewe hei, saañs, aur baaki sab kuchh sab koi ke dewe hei.
44017026	Parmeshwar khali ek admi se puura sansaar meñ sab jaat ke log ke rahe ke waaste banaay dees hei. Aur i bhi soch lees hei ki kon log kahañ aur kab rahi.
44017027	Parmeshwar i sab eise karis, ki ham log uske khoji, aur jab ham haath baṛhaai tab u hamme mil jaay. U ham log meñ se koi se duur nai hei,
44017028	aur ham log ke sakti dewe hei ki ham log jee, chali firi, aur jeise hei weise hee rahi. “Ham log uske bachchan hei,” jeise ki kuchh kavi ya poeṭ log bolin raha.
44017029	Jab ki ham Parmeshwar ke laṛkan hei, to ham log ke nai soche ke hei ki hamaar Parmeshwar, sona, chaañdi ya patthar ke banaawal muurti ke rakam hei. U usman se u rakam nai hei jon ek insaan soch ke banaais hei.
44017030	Pichhle jamaane meñ, Parmeshwar i sab ke maaf kar dees raha, kaahe ke ulog nai jaanat rahin ki ulog kaa kare hei. Lekin ab u bataay hei ki sab koi ke sab jagha se uske bagal ghuume ke hei.
44017031	U ek roj alag rakkhis hei, jab u dunia ke log ke sachchaai se nyaay kari. Aur u nyaay kare ke waaste Yeeshu ke chunis hei. Parmeshwar, Yeeshu ke jinda kar ke ham sab log se i baat saabit kar dees hei.
44017032	Jeise sab log sunin ki Pol bolis ki ek admi mar ke jinda hoy gais hei, to kuchh log hase lagin. Kuchh bolin, “Ham log tumhaar i baat sune ke waaste koi aur ṭaaim dega.”
44017033	Jab Pol kaaunsal ke sabha se chala gais,
44017034	tab kuchh log Prabhu pe biswaas karke Pol ke sañghe chal paṛin. Usman se ek Diyunusiyus raha aur ek aurat jiske naam Damris raha, aur kuchh aur log rahin, jon Prabhu pe biswaas kare lagin.
44018001	Pol Athens chhoṛ ke Kurinth gais,
44018002	huañ pe uske Akbila naam ke ek Yahuudi mila, jon Puntus meñ peida bhais raha. Thoṛa din pahile u aapan aurat Prisila ke sañghe Itaalia se aais raha. Huañ ke raaja Kloḍias hukum dees raha ki sab Yahuudi log ke Raom se nikaar deo. Pol Akbila aur Prisila ke ghare gais,
44018003	aur dekhis ki ulog ṭenṭ banaay waala kaam kare hei. Pol bhi ṭenṭ banaat raha. Tab u wahiñ ruk gais, aur sañghe mil ke kaam kare lagin.
44018004	Sab sabat ke din Pol, Yahuudi ke mile waala jagha jaawat raha. Huañ pe u Yahuudi aur geir Yahuudi log se baat cheet karat raha, aur ulog ke jeete maañgat raha.
44018005	Lekin jab Saaylas aur Ṭimathi, Mekaḍonia se aain, tab Pol parchaar kare meñ ṭaaim bitaais aur Yahuudi log se bataat raha ki Yeeshu hee Maseeha hei.
44018006	Aakhri meñ ulog Pol ke agaiñsṭ hoy gain aur uske beijjati karin. Tab u aapan kapṛa se garda jhaaṛ ke bolis, “Jon kuchh bhi tumhaar sañghe hoi, uske jimmewaar tum khud hoyga! Hamaar koi kasuur nai hei. Ab se ham geir Yahuudi log ke parchaar karega.”
44018007	Pol huañ se Titius Yustus naam ke ek admi ke ghare gais. U Parmeshwar ke weship karat raha aur wahiñ Yahuudi chech ke bagle meñ rahat raha.
44018008	Krispus u Yahuudi ke mile waala jagha ke agua raha. Uske puura palwaar aur u Prabhu ke biswaasi ban gain. Kurinth ke aur log bhi sandes sunin, aur u sab log jon Prabhu meñ biswaas karin, baptisma leen.
44018009	Ek raat Prabhu, Pol ke darshan deke bolis, “Ḍarna nai, parchaar karte rahna. Rukna nai!
44018010	Ham tumhaar sañghe hei, aur tumhaar koi kuchh bigaaṛe nai saki. I shahar meñ bahut se hamaar aapan log hei.”
44018011	Pol wahiñ Kurinth meñ ek aur aadha saal ruk ke, Parmeshwar ke vachan log ke sikhaat raha.
44018012	Jab Gallio, Akhaaya ke gavna raha, tab kuchh Yahuudi agua log bichaar karke uspe mukadma chalaawe ke khaatir koṭ meñ kheech laain,
44018013	aur bolin, “I admi ham log ke Parmeshwar se preya kare ke eise sikhaawe hei jon ham log ke kaanuun se alag hei!”
44018014	Aur Pol ke bole se pahile, Gallio bol paṛis, “Agar i admi koi kasuur ya koi galti kare hota, tab ham tum log ke baat sunta.
44018015	Lekin tum log ke chinta, khali shabd, naam aur tumhaar aapan kaanuun ke baat hei, tum log khud suljhaay leo. Eisan baat ke ham mukadma nai karta.”
44018016	Tab Gallio ulog ke koṭ meñ se bahire bhej dees.
44018017	Bheeṛ mil ke Yahuudi ke agua Sosthines ke koṭ ke saamne khuub peeṭin. Lekin Gallio ke i sab baat ke kuchh parwaah nai raha.
44018018	Pol kuchh din Prabhu ke biswaasi log ke sañghe Kurinth meñ rahe ke samundar ke rasta Siria chala gay. Uske sañghe Akbila aur Prisila bhi gain. Lekin Pol lauṭe se pahile Kinkhria meñ jaay ke aapan muuṛ munḍa karaay lees kaahe ke u Parmeshwar se eise promis karis raha.
44018019	U teeno Ifisus pahuñchin, jahañ Pol Prisila aur Akbila ke chhoṛ dees aur tab u apne Yahuudi ke mile waala jagha jaay ke huañ sab log se baat cheet karis.
44018020	Huañ ke log usse chirauri karin ki kuchh din aur ruk jaay lekin Pol nai maanis.
44018021	Pol ulog se bida leke bolis, “Agar Parmeshwar chaahi, to ham fir se tum log ke lage lauṭ ke aayga.”
44018022	Pol jahaaj meñ beiṭh ke Kaisaria pahuñchis, aur huañ ke chech ke log se bheñṭ karis. Fir u Antaakia chala gais.
44018023	Kuchh din huañ rahe ke baad, u kaafi jagha Galeshia aur Fruugia meñ ghuumis. U chela log ke madat karis ki ulog aapan biswaas meñ majbuut rahe.
44018024	Ek Yahuudi admi jiske naam Apullos raha, Ifisus aais. Apullos Elekszenḍria meñ peida bhais raha. U baat kare meñ bahut aage raha aur Baaibal ke baare meñ bahut kuchh jaanat raha.
44018025	U Prabhu ke baare meñ bhi bahut kuchh jaanat raha, aur baṛa jor tor se man lagaay ke Yeeshu ke baare meñ sahi sahi baat sunaawat raha. Jon kuchh u Yeeshu ke baare meñ sikhaat raha, u raaiṭ raha, lekin baptisma ke baare meñ, khali wahi jaanat raha jon Yuhanna se sunis raha.
44018026	Apullos bina ḍar ke, mile waala jagha pe bole laga lekin Prisila aur Akbila uske baat sun ke uske aapan ghare laain aur Parmeshwar ke rasta jaane meñ aur madat karin.
44018027	Apullos, Akhaaya jaay ke waaste bichaar karis. Prabhu ke biswaasi log ek chiṭṭhi likh ke huañ ke biswaasi log se bataain ki Apullos ke achchha se welkam kare. Huañ pahuñch ke Parmeshwar ke daya se Prabhu Yeeshu meñ biswaasi log ke khuub madat karis.
44018028	Huañ u Yahuudi log se kaṛa baad-bibaad karis, aur sabha meñ Baaibal paṛh ke sabuut dees ki Yeeshu hee Maseeha hei.
44019001	Jab Apullos, Kurinth meñ raha, tab Pol pahaaṛi rasta se Ifisus aais aur Prabhu ke biswaasi log se milis.
44019002	Ulog se u puuchhis, “Jab tum log aapan biswaas Yeeshu meñ rakkha, kaa tum log ke Pawitr Aatma mila?” “Nai!” ulog jawaab deen. “Ham log Pawitr Aatma ke baare meñ kabhi suna tak nai.”
44019003	“Tab kaahe ke baptisma lia?” Pol puuchhis. Ulog jawaab deen, “Kaahe ke yahi Yuhanna sikhaais raha.”
44019004	Pol jawaab dees, “Yuhanna, log ke baptisma i kaaran dewat raha ki ulog Parmeshwar ke bagal ghuum jaay. Lekin ulog ke u i bhi bataais ki koi aur aawe hei, aur ulog ke biswaas usman kare ke hei. Yeeshu hee raha jiske baare meñ Yuhanna baat karat raha.”
44019005	Jab log Pol ke i baat sunin, tab ulog Prabhu Yeeshu ke naam ke baptisma leen.
44019006	Tab Pol aapan haath ulog ke uppar rakkhis, aur Pawitr Aatma ulog ke dewa gais, aur ulog bahut rakam ke bhaasha meñ bole lagin aur aage hoy waala baat bataay lagin.
44019007	I grup meñ lagbhag baarah admi log rahin.
44019008	Teen mahina tak Pol Yahuudi log ke mile waala jagha jaay ke bina ḍar ke Parmeshwar ke raaj ke baare meñ baat karis. U ulog ke kosis karke jeete maañgat raha,
44019009	lekin usman se kuchh log jiddi rahin aur uske baat nai maanin. Sab ke saamne ulog Parmeshwar ke rasta ke baare meñ kharaab baat bole lagin. Pol aapan chela log ke huañ se leke chala gais. U Turannus ke lekcha hol meñ parchaar kare laga. U huañ pe dui saal tak
44019010	sab roj parchaar karis, jab tak Eshia meñ har ek Yahuudi aur geir Yahuudi Prabhu ke sandes sun nai lees.
44019011	Parmeshwar, Pol ke sakti dees ki u baṛa chamatkaari kaam kare sake.
44019012	Hiañ tak ki jon rumaal aur oṛhni Pol ke deñhi se chhuaay jaat raha, ulog uske leke u sab log ke lage le jaay jon bimaar rahin. Sab bimaar log achchha hoy jaawat rahin, aur dushṭaatma bhi nikar jaawat raha.
44019013	Kuchh Yahuudi log dushṭaatma ke nikaare ke waaste Prabhu Yeeshu ke naam leke bhagaawe lagin. Ulog dushṭaatma se bolin, “Bahire nikro, wahi Yeeshu ke naam se jiske baare meñ Pol parchaar kare hei!”
44019014	Sikva naam ke ek Yahuudi baṛa paadri ke saat laṛkan i kaam karat rahin,
44019015	jab dushṭaatma ulog se bolis, “Ham Yeeshu ke janta hei! Aur ham Pol ke naam bhi suna hei. Lekin tum kon hei?”
44019016	Tab u admi jisman dushṭaatma raha, ulog ke uppar kuud paṛa aur khuub maaris aur peeṭis. Ulog choṭaay ke ghar se bahire nañge bhaag paṛin.
44019017	Ifisus ke rahe waala Yahuudi aur geir Yahuudi jab i baat sunin tab ulog ekdam ḍar gain aur Prabhu Yeeshu ke naam ke baṛaai kare lagin.
44019018	Bahut biswaasi log aapan baare meñ sab se bataay lagin ki ulog kon kon kharaab kaam karin raha.
44019019	Kuchh log jon jaadu ṭona karat rahin, ulog aapan sab buks baṭor ke sab ke saamne jaraay deen. I sab buks ke daam koi lagbhag pachaas (50) hajaar chaañdi ke sikka raha.
44019020	To Prabhu ke vachan feilte gais aur jaada majbuut hote gais.
44019021	I sab hoy ke baad, Pol aapan man meñ sochis ki u Mekaḍonia aur Akhaaya se hoy ke Yarushalam jaai. Pol bolis raha, “Huañ jaay ke baad ham Raom bhi jaayga.”
44019022	Tab u aapan dui madadgaar Ṭimathi aur Iraastus ke Mekaḍonia bhejis. Lekin u apne Eshia meñ kuchh din aur ruk gais.
44019023	U ṭaaim huañ Prabhu ke rasta pe chale ke waaste, bhaari bhaari ṭrabal howat raha.
44019024	Demetriyus naam ke ek sonaar, jis ke paas ek biznes raha jon chaañdi ke Armetis goḍas ke Mandir ke models banaat raha. Uske khaatir jon jon kaam karat rahin, ulog bahut peisa kamaat rahin.
44019025	Jon jon i biznes karat rahin ulog ke Demetriyus bolaay ke bolis, Dost log, tum log to janta hei ki yahi se ham log ke roji roṭi chale hei.
44019026	Lekin tum log to dekha aur suna hei ki keise i admi Pol bahut log ke dukh pahuñchaais hei, khali Ifisus meñ nai lekin puura Eshia meñ, sab jagha i baat ke jor deke bataay hei ki haath ke banaawal cheej, Parmeshwar bilkul nai hoy sake hei.
44019027	Sab koi ham log ke kaam ke baare meñ ulṭa seedha baat kari. U sab i mahaan Devi Artimis ke Mandir, jiske puura Eshia aur dunia puuja kare hei, uske naam maṭṭi meñ milaay dei. Aur sab iske bhuul jaai!
44019028	Jab kaam kare waala log i sab sunin, tab gussa se bhar gain aur chillaay chillaay ke bole lagin, “Ifisus ke Devi, Artimis, mahaan hei!”
44019029	Jaldi se puura ṭaaun meñ halchal mach gais, aur kuchh log Gayus aur Aristarkhus ke pakaṛ le gain. I duuno Mekaḍonia se Pol ke sañghe aain raha. Tab sab koi udhar bhaagin, jahañ ṭaaun meñ meeṭing howat raha.
44019030	Pol maañgat raha ki u jaay ke sab log se baat kare, lekin Prabhu ke chela log uske jaay nai deen.
44019031	Huañ ke kuchh ofisa log Pol ke frenḍs rahin, aur ulog bhi Pol ke lage khabar bhejin ki huañ u nai jaay.
44019032	Sabha meñ kuchh log ek baat bol bol ke chillaat rahin aur baaki log kuchh aur bolat rahin. Sab koi ekdam konfius rahin, aur kaafi log i nai jaanat rahin ki ulog huañ kaahe aain hei.
44019033	Kuchh Yahuudi agua log, Elekszenḍa naam ke ek admi ke aage khaṛa kar deen aur uske bataay lagin ki kaa bole ke hei. U haath se ishaara kar ke samjhaawe laga ki kon cheej howe hei.
44019034	Lekin jab bheeṛ dekhis ki u ek Yahuudi hei, tab sab koi dui ghanṭa tak chillaain, “Ifisus ke Devi, Armitis mahaan hei!”
44019035	Aakhri meñ, ṭaaun ke ek ofisa sab ke chuppe karaais. Tab u bolis, “Ifisus ke log, dunia meñ kon nai jaane hei ki ham log ke ṭaaun meñ Devi Armitis ke puuja kara jaay hei? Kon nai jaane hei ki uske muurti jon swarag se gira raha, hiañ ham log ke lage hei?
44019036	Sab log i baat maane hei, to ham log ke saanti hoy jaay ke chaahi aur kuchh beokuufi nai kare ke chaahi.
44019037	Tum eisan admi log ke hiañ laaya hei jon hamlog ke Mandir ke naa to luuṭis hei aur naa hee ham log ke Devi ke bura bhala bole hei.
44019038	Agar Demetriyus aur uske kaam kare waala log khusi nai hei, to ham log ke lage koṭ aur jaj bhi hei. Ulog ke huañ jaay ke komplain kare ke hei.
44019039	Lekin agar tum log isse jaada kare mañgta hei, to siṭi kaaunsal ke lage i baat laay sakta hei.
44019040	Ham log pe asaani se iljaam lage sake hei ki ham log aaj hiañ upadrao karwaaya hei. Iske koi kaaran (excuse) nai hei! Ham log to i upadrao ke koi kaaran bhi nai dewe sakta hei.”
44019041	Etna sab bol ke ulog ke bataais ki sab koi huañ se chala jaay.
44020001	Jab upadrao (riot) khalaas hoy gais, tab Pol sab chela log ke bolaay ke hausla baṛhaais. Tab Pol ulog se bida leke Mekaḍonia chala gais.
44020002	U ek jagha se dusra jagha ghuumat raha, aur u aapan biswaasi log ke sandes de ke hausla baṛhaate raha. Fir huañ se u Grees chala gais
44020003	aur huañ teen mahina tak rahis. Huañ se Pol jahaaj se Siria jaay waala raha, jab uske pata lagis ki kuchh Yahuudi agua log uske jaal meñ fasaawe maañge hei, to u Mekaḍonia ke rasta se lauṭ gais.
44020004	Uske sañghe, Firrus ke laṛka Soptrus jon Bireea ke raha, aur Thisluneeka se Sikundus aur Aristarkhus rahin. Dirbe se Gayus aur Ṭimathi aur dui Eshians Tukhikus aur Trufimus bhi Pol ke sañghe gain.
44020005	Ulog aage jaay ke Troaas meñ ham log ke agorat rahin.
44020006	Akhmeeri roṭi ke teohaar ke baad ham Filippi se jahaaj pe chal paṛa aur paañch roj baad ulog se Troaas meñ mila aur ek hapta huañ raha.
44020007	Hapta ke pahila din raha aur ham log roṭi tuuṛe ke waaste ek jagha baṭura raha. Pol ke dusra roj sabere jaay ke raha, to u sab log se aadha raat tak baat karat raha.
44020008	Uppar ke ruum meñ jahañ ham log baṭura raha, huañ bahut jaada batti raha.
44020009	Yutukhus naam ke ek jawaan admi khiṛki pe beiṭha raha. Jab Pol baat karte raha, tab Yutukhus ke bahut jor neeñd laga. Aakhri meñ u soy gais aur teen sṭori ghar se u graauñḍ pe gir paṛa. Jab ulog uske uṭhaais, to u mar gais raha.
44020010	Pol jaay ke Yutukhus ke uppar jhuka. U uske aapan haath meñ uṭhaay ke bolis, “Wari nai karo! I jinda hei.”
44020011	Jab Pol fir se uppar gais, u roti tuuṛis, aur ham log ke sañghe khaais. Fir u sabere tak ham log se baat karis aur chala gais.
44020012	Tab biswaasi log u jawaan admi ke jinda ghare laain aur bahut khusi bhain.
44020013	Pol, Asos tak paidar chale ke sochis. Ham baaki log jahaaj meñ chaṛh ke aage chala gaya, aur wahiñ pe ham log ke uske jahaaj pe lewe ke raha.
44020014	Jab u hamlog ke Asos meñ mila, u jahaaj pe aais, aur ham log sab Mitileen chala gaya.
44020015	Dusra din hamlog ek jagha pahuñcha jon Khiyus ke nagichche raha, aur uske dusra din ham log Saamus pahuñcha. Uske ek roj baad ham log sab jahaaj meñ Miletus chala gaya.
44020016	Pol Eshia meñ bahut ṭaaim nai bitaay maañgat raha, to yahi kaaran u sochis ki Efisus ke bagal se nikar jaay. U jaldi meñ raha, aur uske dil meñ raha ki u Penṭikosṭ ke din Yarushalam meñ rahe.
44020017	Miletus se Pol Efisus ke chech ke agua log ke lage khabar bhejis ki ulog aay ke usse mile.
44020018	Jab ulog huañ aain, u bolis, “Tum log sab kuchh janta hei jon ham kara, jab ham sab se pahile Eshia aay ke tum log ke saathe raha.
44020019	Kuchh Yahuudi log hamaar agaiñsṭ kaam karin aur hamme bawaal meñ fasaay deen aur sataain. Lekin ham chhoṭa ban ke aur Prabhu ke sewa karte raha.
44020020	Jab ham sab ke saamne parchaar kara ya ghar ghar jaay ke sikhaaya to koi bhi baat jon tumme madat kari, uske bole se ham ruka nai.
44020021	Ham Yahuudi aur geir Yahuudi log ke bataaya ki Parmeshwar ke uppar aapan man lagaao aur Prabhu Yeeshu Maseeh pe biswaas karo.
44020022	Ham nai janta hei ki Yarushalam meñ hamaar uppar kaa beeti, lekin Parmeshwar ke Aatma ke baat maan ke ham huañ jaata hei.
44020023	Jon jon shahar meñ ham jaata hei, Pawitr Aatma hamme yahi bataay hei ki hamme jel meñ rakkha jaai, aur Yarushalam meñ dukh aur museebat aai.
44020024	Lekin hamme parwaah nai ki hamaar uppar kaa hoi, jab tak ham u kaam puura nai kari jon Prabhu Yeeshu hamme dees hei. Aur u kaam i hei ki Parmeshwar ke mahaan daya ke baare meñ susamaachaar bataawa jaay.
44020025	“Ham ek jagha se dusra jagha ghuum ghuum ke Parmeshwar ke raaj ke baare meñ parchaar kara, lekin ab ham janta hei ki tum log hamme fir se kabhi nai dekhega.
44020026	Ham aaj tumme bataata hei ki ab ham, tum log koi ke jimmewaar nai hei!
44020027	Ham tum log se sab kuchh bataay dia hei jon Parmeshwar maañgat raha ki tum log jaano.
44020028	Apne aap ke dekhbhaal karo aur u sab log ke bhi jon log ke Pawitr Aatma tumme sambhaale ke dees hei. Parmeshwar ke chech ke shepaḍ ke rakam raho. I wahi jhunḍ hei jon ke Parmeshwar aapan laṛka ke khuun se khareedis hei.
44020029	Ham janta hei ki hamaar jaay ke baad, baaki sab log tum pe jañgli bheṛiya ke rakam hamla kari.
44020030	Tum log ke aapan log ke beech se kuchh eisan log jhuuṭ bol ke Prabhu ke log ke aapan taraf kar lei.
44020031	Yahi kaaran husiaar raho! Yaad rakhna keise teen saal se ham roy roy ke raat aur din tum log ke chetaaoni det raha.
44020032	“Ab ham tum log ke Parmeshwar ke haath meñ saup deta hei. Parmeshwar ke mahaan daya ke sandes ke hardam yaad rakhna! I sandes tumme madat kari aur u sab cheej tumme dei jon Parmeshwar ke biswaasi log ke waaste hei.
44020033	Ham kabhi bhi koi se peisa ya kapṛa latta nai maañga.
44020034	Tum log to janta hei ki keise ham aapan haath se kaam kar ke aapan aur aapan saathi log ke peṭ bhara.
44020035	Lekin jon kuchh bhi ham kara, ham tumme dekhaaya ki tum sab ke ulog ke waaste kaam kare ke hei jon kamjor hei. Yaad rakhna jon ham log ke Prabhu Yeeshu Maseeh bolis raha, 'Lewe se jaada dewe meñ aasheesh mile hei.’”
44020036	I sab baat kare ke baad, Pol sab ke sañghe ghuṭna ṭek ke preya karis.
44020037	Sab koi rowe lagin, uske gale milin aur chumma leen.
44020038	Ulog soch karin kaahe ke Pol ulog se bolis raha, “Tum log hamme ab kabhi nai dekhega.” Tab ulog sab uske sañghe jahaaj tak gain.
44021001	Ulog se bida lewe ke baad, ham log jahaaj se seedha Kos gaya. Dusra din ham log Rudus pahuñcha aur huañ se ham log jahaaj se Patra gaya.
44021002	Ham log ke pata laga ki ek jahaaj Finiki jaay hei aur usman beiṭh ke ham log chal dia.
44021003	Ham log ke jab Saaypras dekhaai dees, tab uske saauth bagal se nikar ke Siria pahuñcha aur huañ Taaya (Tyre) meñ utar gaya jahañ pe jahaaj se maal utaare ke raha.
44021004	Huañ hamlog Prabhu ke chela log se bheñṭ kara aur wahi log ke saathe ek hapta tak raha. Pawitr Aatma ulog ke bataais ki Pol ke samjhaay deo ki u Yarushalam nai jaay.
44021005	Lekin ek hapta ke baad, ham log fir se huañ se chal paṛa. Sab admi log, aapan aapan aurat aur laṛkan ke sañghe, ham log ke saathe ṭaaun se samundar ke kinaare tak aain. Ham log huañ ghuṭna ṭek ke preya kara.
44021006	Tab ek dusra se bida leke, ham log jahaaj meñ beiṭh gaya aur ulog aapan ghare lauṭ gain.
44021007	Ham log Taaya (Tyre) se samundar ke rasta Patulimais pahuñcha aur huañ biswaasi log se bheñṭ mulaakaat bhay, aur ek din ulog ke sañghe raha.
44021008	Dusra din ham log Kaisaria gaya, aur Filip ke ghare jaay ke raha. Filip ek parchaarak raha. U saato meñ se ek raha jon prerit log ke kaam meñ madat karat raha,
44021009	aur uske lage chaar laṛki rahin jon ke saadi nai bhais raha, jon aay waala din ke baare meñ bataat rahin.
44021010	Ham log Kaisaria meñ kuchh din raha, jab Agbus naam ke ek nabi Juḍia se aais.
44021011	U Pol ke peṭi leke aapan haath aur goṛ baañdh lees. Tab u hamlog se bolis, “Pawitr Aatma bole hei ki i jiske peṭi hei, uske Yahuudi ke kuchh agua log Yarushalam meñ baañdh dei aur geir Yahuudi log ke haath meñ bhi de dia jaai.’
44021012	Jab Agbus i bataay dees, tab ham log aur huañ ke biswaasi log Pol se chirauri kara ki u Yarushalam nai jaay.
44021013	Lekin Pol jawaab dees, “Tum log roy roy ke hamaar dil kaahe tuuṛta hei? Prabhu Yeeshu ke khaatir naa to ham khali jel meñ jaay ke waaste lekin uske waaste ham Yarushalam meñ mare ke bhi taiyaar hei!”
44021014	Jabki hamlog Pol ke nai manaay paaya, tab haar maan ke ham log preya kara, “Prabhu, ham log wahi kari jon tum mañgta hei.”
44021015	Tab ham log Yarushalam jaay ke waaste taiyaar hoy gaya.
44021016	Prabhu ke kuchh biswaasi log Kaisaria se ham log ke sañghe aain aur Manason ke ghare rahe ke waaste le gain. Manason, Saaypras ke rahe waala raha aur suru se ek biswaasi raha.
44021017	Jab ham Yarushalam pahuñcha, to Prabhu ke biswaasi log ham log se mil ke khusi se welkam karin.
44021018	Dusra roj Pol ham log ke sañghe Jeims se mile gais, aur huañ pe chech ke agua log baṭurin raha.
44021019	Pol ulog se prem se milis aur bataais ki keise Parmeshwar uske iyuz karis aur u geir Yahuudi log ke madat karis raha.
44021020	Jon sab log i baat sunin, Parmeshwar ke baṛaai karin aur Pol se bolin, Hamaar dost, tum to dekhta hei ki kai das hajaar Yahuudi log Prabhu ke biswaasi ban gain hei! Aur u sab Maozas ke kaanuun ke maane hei.
44021021	Lekin ulog ke bataawa gay hei ki tum geir Yahuudi ke beech meñ rahewaala Yahuudi log ke sikhaata hei ki kaanuun ke nai maano. Ulog bole hei ki tum ulog ke bataaya hei ki aapan laṛka log ke khatna nai karaao aur Yahuudi log ke reeti riwaaj pe nai chalo.
44021022	Ab ham log kaa kari ki sab log ke to pata lag gais hei ki tum hiañ hei?
44021023	Plees wahi karo jon ham tum se bolta hei, kaahe ke ham log meñ se chaar log Parmeshwar se khaas promis karin hei.
44021024	Ulog ke saathe hoy leo aur apne aap ke taiyaar karke ulog ke dharam ke kaam meñ jeise promis kara gais raha, usman bhaag leo. Ulog ke muuṛ muṛwaay ke waaste peisa deo. Tab sab koi jaan jaai ki jon baat tumhaar baare meñ suna gais hei, u sach nai hei. Ulog jaan jaai ki tum Maozas ke kaanuun ke maanta hei.
44021025	Kuchh din bhay ham log geir Yahuudi log se bataay raha ki ulog ke kaa kare ke chaahi. Ham log ulog ke sikhaaya ki muurti pe chaṛhaawal cheej nai khaay ke hei. Ulog ke aur bataawa gay raha ki jon gos meñ khuun laga rahe hei, ya u jaanwar ke gos, jiske gaṭai dabaay ke maara gais hei, uske nai khaana. Ulog ke aur bhi bataawa gay raha ki byabhichaar waala neech kaam bhi kabhi nai karna.
44021026	Dusra roj Pol u chaar admi log ke aapan sañghe le gais aur wahi ṭaaim apne bhi taiyaar hoy gais. Tab u Mandir meñ gais, aur bataais ki kab aakhri seremani hoi aur kab ulog ek ek ke waaste bali chaṛhaai.
44021027	Saat din baad, Eshia ke Yahuudi log Pol ke Mandir meñ dekhin. Ulog ek baṛa bheeṛ baṭor ke uspe hamla kare lagin.
44021028	Ulog chillaat rahin, “Dost log, hamme madat karo! I admi sab jagha jaay hei, aur ham log ke des aur Maozas ke kaanuun aur i Mandir ke baare meñ kharaab kharaab baat bole hei. Hiañ tak ki i geir Yahuudi log ke i Mandir meñ laay ke i pawitr jagha ke meila kare hei.”
44021029	Kuchh log sochin ki Pol Efisus ke rahewaala Trufimus ke Mandir meñ laais hei kaahe ke ulog Pol aur Trufimus ke shahar meñ sañghe dekhe rahin.
44021030	Puura siṭi meñ halchal mach gais, aur log apne meñ laṛe bhiṛe lagin. Ulog Pol ke pakaṛ ke, Mandir se ghaseeṭ ke bahire kar deen, aur achaanak palla bañd hoy gais.
44021031	Ulog Pol ke jaan se maare jaat rahin, jab Romi saulja ke sardaar sunis ki puura Yarushalam meñ dañga fasaad suru hoy gais hei.
44021032	Jurte u kuchh saulja aur ofisa log ke leke, huañ dauṛ ke gais jahañ sab log baṭurin raha. Jeise ulog sardaar aur ofisa log ke dekhin, ulog Pol ke maare ke bañd kar deen.
44021033	Aami komaanḍa jaay ke Pol ke pakaṛ lees aur dui chain se uske bañdhwaay dees. Tab u jaane ke kosis karis ki Pol kon hei aur kaa karis raha.
44021034	Kuchh log chillaay ke ek cheej bolat rahin aur baaki log kuchh aur chillaat rahin. Lekin ulog etna halla karat rahin ki sardaar kuchh nai jaane paais. Tab sardaar Pol ke ek foṭres meñ le jaay ke hukum dees.
44021035	Jeise ulog seeṛhee tak pahuñchin, bheeṛ aur jor se chillaay lagin, ki saulja log Pol ke godi meñ uṭhaay ke bhittar le gain.
44021036	Bheeṛ pichchhe pichchhe chillaate aain, “Jaan se maar deo! Jaan se maar deo!”
44021037	Jab Pol ke foṭres meñ le jaawa jaat raha, tab u komaanḍa se bolis, “Kaa ham tumse kuchh bole sakta hei?” “Tum Greek bhaasha keise janta hei?” sardaar usse puuchhis.
44021038	“Kaa tum Ijipt des ke nai hei jon thoṛa deri pahile dañga fasaad suru karis raha, aur ḍezaṭ meñ chaar hajaar ṭerarisṭ ke le gay raha?”
44021039	“Nai!” Pol bolis. “Ham to Tarsus, jon ki Kilkia meñ ek khaas siṭi hei, huañ ke ek Yahuudi hei. Ham chirauri karta hei ki hamme ilog se baat kare ke mauka deo.”
44021040	Komaanḍa uske baat kare ke mauka dees, aur Pol seeṛhee pe khaṛa hoy ke ulog se ishaara karis. Jab sab chuppe hoy gain, tab u Aramik bhaasha meñ ulog se baat karis.
44022001	“Hamaar dost log aur ham log ke des ke agua log, hamme suno jab ham bataata hei ki kon cheej bhais raha!”
44022002	Jab bheeṛ sunis ki Pol ulog se Aramik bhaasha meñ baat kare hei, to sab koi aur bhi chuppe hoy gain. Tab Pol aage bolis,
44022003	“Ham ek Yahuudi hei, Kilkia ke ek shahar Tarsus meñ pala baṛa bhaya. Ham Gamliyel ke sṭuḍanṭ raha aur wahi hamme baap-daada ke ek ek kaanuun pe chale ke sikhaais. Hiañ tak ki ham bhi Parmeshwar ke baat maane ke taiyaar hei jeise ki aaj tum taiyaar hei.
44022004	Jon log Prabhu ke rasta apnaain raha, ulog ke ham bahut sataaya raha, aur ketna ke marwaay bhi dia raha. Baaki log ke ham pakaṛwaay ke jel meñ bhi bhejwaay dia raha. Hamme parwaah nai raha chaahe u admi rahin ya aurat.
44022005	Baṛa paadri aur kaaunsal ke memba log tumme bataay sake hei ki i sab sach hei. I log hamme Damaskas ke Yahuudi agua log ke waaste chiṭṭhi deen raha ki huañ bhi ham jaay ke log ke pakaṛwaay ke aur Yarushalam meñ laay ke saja dewaai.
44022006	“Ek roj, baarah baje ke ṭaaim jab ham Damaskas pahuñche waala raha, tab asmaan se achaanak se ek bahut chamke waala roshni hamme gher lees.
44022007	Ham jameen pe gir paṛa aur ek awaaj sunaais jon hamse puuchhis, 'Sol, Sol! kaahe ke tum hamme sataata hei?’
44022008	‘Tum kon hei?’ ham puuchha. Prabhu jawaab dees, 'Ham Naasrat ke Yeeshu hei! Hamahi hei jiske tum etna sataata hei.’
44022009	Jon log hamaar sañghe rahin, ulog roshni to dekhin lekin awaaj ke sune nai paain.
44022010	Ham puuchha, 'Prabhu, tum kon cheej mañgta hei ki ham kari?’ Tab u hamme bataais, 'Uṭho aur Damaskas jaao. Jab tum huañ pahuñchega, tab tumme bataawa jaai ki kaa kare ke hei.’
44022011	Roshni etna tej raha ki ham añdha ke rakam hoy gaya. Hamaar saathi log hamme haath pakaṛ ke Damaskas le gain.
44022012	“U siṭi meñ Ananias naam ke ek admi raha, jon Maozas ke kaanuun ke achchha se maanat raha aur huañ ke rahewaala Yahuudi log uske ijjat karat rahin.
44022013	U hamaar lage aay ke bolis, 'Sol, hamaar dost, ab tum fir se dekhe sakta hei!’ Wahi lage ham dekhe laga.
44022014	Tab Ananias ham se bataais, 'Ham log ke baap-daada ke Parmeshwar tumme chunis hei, ki tum jaano u kon cheej karaay maañge hei. U tumme chunis hei ki tum dekho jon Parmeshwar ke maane hei aur uske awaaj suno.
44022015	Tum sab se, u sab bataao jon tum dekha aur suna hei.
44022016	Ab deri nai karo. Uṭho! Baptisma leo, aur Prabhu se preya karke aapan paap ke dhoy leo.’
44022017	Iske baad ham Yarushalam lauṭ ke Mandir meñ preya kare ke waaste gaya. Huañ pe hamme Prabhu ke darshan mila.
44022018	Darshan meñ u ham se bolis, 'Jaldi karo aur Yarushalam se chala jaao! Log u sab nai suni jon tum hamaar baare meñ bataata hei.’
44022019	Ham jawaab dia, “Prabhu ji, ulog jaane hei ki bahut sabha meñ ham kaafi log ke jel meñ bhejwaaya aur maara peeṭa, kaahe ke ulog tum pe biswaas karat rahin.
44022020	Stifnas jaan se maara gais kaahe ke u tumhaar baare meñ parchaar karat raha, aur ham huañ khaṛa hoy ke ulog ke bhaṛkaata raha. Ham hatyaara log ke kapṛa pe pahra bhi dia.”
44022021	Lekin Prabhu hamme bataais ki jaao, aur ham se promis karis ki u hamme bahut duur geir Yahuudi log ke lage bhej dei.
44022022	Pol bolte gay aur bheeṛ tab tak sunte gain jab u i bolis. Fir log chillaawe ke suru kar deen, “I admi ke khatam kar deo. Iske jiye ke nai chaahi.”
44022023	Ulog chillaate rahin, aur aapan kapṛa ghumaay ghumaay ke hawa meñ garda uṛaay lagin.
44022024	Tab Romi Komaanḍa hukum dees ki Pol ke foṭres meñ le jaawa jaay aur chaabuk lagaawa jaay. U i kaam i khaatir karwaais ki u jaane maañgat raha ki log kaahe ke Pol ke agaiñsṭ chillaawe hei.
44022025	Jab saulja log Pol ke maare ke waaste baañdhat rahin, tab u nagichche khaṛa ek ofisa se puuchhis, “Kaa i ṭheek hei ki ek Romi admi ke bina mukadma ke maara jaay?”
44022026	Jab u ofisa i baat sunis to komaanḍa ke lage jaay ke bolis, “Tum kaa karta hei? I admi to ek Romi hei!”
44022027	Komaanḍa Pol ke lage jaay ke puuchhis, “Bataao, kaa tum ek Romi hei?” Tab Pol bolis, “Haañ.”
44022028	Tab komaanḍa bolis, “Ham bahut peisa kharcha kara tab ek Romi bana.” Lekin Pol bolis, “Ham to janam se ek Romi hei.”
44022029	Tab jon log Pol ke maar peeṭ ke sawaal kare maañgat rahin, ulog duur haṭ gain. Aur u komaanḍa bhi ḍar gais jab uske pata laga ki u ek Romi ke chain se bañdhwaais hei.
44022030	Dusra din u komaanḍa pata lagaawe maañgat raha ki kaahe ke Yahuudi agua log Pol ke uppar kasuur lagaain. To u Pol ke chain kholwaay dees, aur sab baṛa paadri aur agua log ke ek sabha bulwaais. Tab u Pol ke sab ke saamne laay ke khaṛa kar dees.
44023001	Pol, kaaunsal ke membas ke seedha dekhis aur bolis, “Hamaar dost log, aaj tak ham Parmeshwar ke kaam imaandaari aur sachchaai se kara hei!”
44023002	Tab Ananias, jon baṛa paadri raha, Pol ke lage khaṛa log ke hukum dees ki uske muh pe maare.
44023003	Pol baṛa paadri ke bagal ghuum ke bolis, “Tum chuuna se ranga diwaar! Parmeshwar tumme jaruur maari! Tum Maozas ke kaanuun ke mutaabik hamme nyaay kare beiṭha hei. Lekin yahi ṭaaim tum admi log ke hamme maare ke hukum deta hei aur kaanuun tuuṛe ke bolta hei.”
44023004	Jon log Pol ke bagal meñ khaṛa rahin, ulog puuchhin, “Kaa tum nai janta hei ki tum Parmeshwar ke ek baṛa paadri ke apmaan karta hei?”
44023005	Pol jawaab dees, “Are! Ham nai janta raha ki i ek baṛa paadri hei. Baaibal hamme bataay hei ki ham log ke agua log ke koi buura baat nai bole ke chaahi.”
44023006	Pol jab dekhis ki kaaunsal meñ kuchh Saduuki aur kuchh Farisi log hei, tab u chillaais, “Hamaar dost log, ham ek Farisi hei aur ek Farisi ke laṛka hei. Hamaar mukadma i khaatir chale hei kaahe ke ham biswaas karta hei ki jon mar gais hei u fir se jinda hoy jaai.”
44023007	Jeise Pol i baat bolis, Farisi aur Saduuki log meñ ek baṛa baad bibaad bhais aur kaaunsal ke log dui bhaag meñ baṭ gain.
44023008	Saduuki log ainjals ya Aatma ya mar ke fir se jinda hoy meñ biswaas nai kare hei. Lekin Farisi log i sab meñ biswaas kare hei,
44023009	aur huañ pe bahut jor ke halla gulla macha. Kuchh Maozas ke kaanuun ke guru log Farisi rahin. Aakhri meñ ulog gussaay gain aur bolin, “Ham log i admi meñ koi kharaabi nai paaya. Hoy sake hei ki koi Aatma ya ainjals isse jaruur kuchh bolis raha.”
44023010	Jab jhagṛa baṛhe laga tab komaanḍa ke ḍar lagis ki kahiñ Pol ke ṭukṛa ṭukṛa nai kar dewa jaay. To u aapan saulja log ke bhejis ki jaay ke Pol ke bachaay laay. Tab uske ulog foṭres meñ le jaay ke band kar deen.
44023011	Wahi raat Prabhu, Pol ke bagal meñ khaṛa hoy ke bolis, “Chinta nai karo! Jeise tum hamaar baare meñ Yarushalam meñ sab log se bataaya hei, wahi rakam Raom meñ bhi bataana.”
44023012	Dusra din kareeban chaalis (40) Yahuudi log ek sañghe hoy ke kasam khaain ki ulog khaana paani chhoṛ dei, jab tak Pol ke maar nai dei.
44023014	Tab usman se kuchh log baṛa paadri aur des ke agua log ke lage jaay ke bolis, “Ham log Parmeshwar se promis kara hei ki ham log kuchh nai khaayga jab tak ham log Pol ke maar nai dega.
44023015	Tum aur Kaaunsal ke sab log komaanḍa ke lage jaao aur i dekhaao ki tum log Pol ke dos ke baare meñ aur jaane mañgta hei. Usse bolo ki Pol ke koṭ meñ laay. Jab uske laawa jaai, tab ham log uske hiañ pahuñche se pahile maar dega.”
44023016	Jab Pol ke nefiu i plen ke baare meñ sunis, tab u foṭres meñ jaay ke Pol se bataais.
44023017	Tab Pol ek aami ofisa se bolis, “I naojawaan ke komaanḍa ke lage le jaao. Iske lage kuchh hei jon i usse bataay maañge hei.”
44023018	U ofisa uske komaanḍa ke lage le jaay ke bolis, “Pol naam ke jehli, ham se bolis ki ham i naojawaan ke tumhaar lage laai, kaahe ke i tumme kuchh bataay maañge hei.”
44023019	Komaanḍa uske alge le jaay ke akele meñ puuchhis, “Tum ham se kaa bataay mañgta hei?”
44023020	U bolis, “Kuchh log plen kare hei ki tum se aay ke bole ki kal Pol ke Yahuudi ke kaaunsal sabha meñ laao, ki jisse ulog uske baare meñ aur pata lagaay sake.
44023021	Lekin u kaam nai karna jon ulog boli. Chaalis (40) se jaada admi log Pol pe hamla kari. Ulog kasam khaain hei ki jab tak ulog Pol ke maar nai dei, tab tak ulog khaana paani nai khaai. Abhi tak ulog i sune ke waaste agore hei ki tum kon cheej disaaiḍ karega”
44023022	Komaanḍa u naojawaan ke i bol ke bhej dees, “Koi i jaane nai paay ki tum hamme i sab bataay dia hei.”
44023023	Komaanḍa aapan dui ofisa ke bolaay ke bataais, “Aaj raat nao baje tak dui sao saulja log ke Kaisaria jaay ke waaste taiyaar karo. Ghoṛa pe sevenṭi (70) aur dui sao ke moto (spear) deke paidar le jaao.
44023024	Ek ghoṛa Pol ke waaste bhi taiyaar karo, aur dekhna ki u sahi salaamat gavna Felix tak pahuñch jaay.”
44023025	Komaanḍa ek chiṭṭhi likhis jisman likhaan raha,
44023026	Kloḍias Lusiyaas ke bagal se Onrabal Gavna Felix ke namaste.
44023027	Kuchh Yahuudi log i admi ke pakaṛ ke jaan se maare maañgat rahin. Lekin jab hamme pata laga ki i ek Romi hei, tab ham aapan saulja log ke leke iske bachaay lia.
44023028	Ham pata lagaay mañgta raha ki ulog ke isse kaa dusmani hei. Tab ham iske kaaunsal ke saamne laaya
44023029	aur hamme i pata laga ki khali dharam ke kaanuun ke baare meñ iske galti nikaara gais hei. I admi ke kuchh kasuur nai hei jiske waaste iske maara jaay ya jel meñ rakkha jaay.
44023030	Jeise hamme pata laga ki iske agaiñsṭ ek ploṭ kara gais hei, ham iske aap ke lage bhej dia aur ulog ke agua log ke bataaya ki aap ke koṭ meñ aay ke ispe dos lagaay.
44023031	Saulja log komaanḍa ke baat maan ke, aur wahi raat ulog Pol ke Antipatris ṭaaun leke chala gain.
44023032	Dusra roj paidar chale waala saulja log foṭres lauṭ ke aay gain aur ghoṛa waala saulja log ke haath meñ aage le jaay ke waaste Pol ke saup deen.
44023033	Jab ulog Kaisaria pahuñchin, ulog chiṭṭhi gavna ke deke Pol ke bhi uske hawaale kar deen.
44023034	Gavna chiṭṭhi paṛhis. Tab u Pol se puuchhis aur uske pata laga ki u Kilkia ke hei.
44023035	Gavna bolis, “Jeise tum pe iljaam lagaay waala log aay ke tum pe dos lagaai, tab ham tumhaar mukadma sunega.” I sab bole ke baad, u hukum dees ki Pol ke Heraḍ ke mahal meñ keidi banaay ke rakkha jaay.
44024001	Paañch roj ke baad, baṛa paadri Ananias kuchh agua log ke leke aur Tirtullus naam ke ek wakeel ke sañghe, Gavna ke lage mukadma loj kare gain.
44024002	Pol ke bolaawa gais aur Tirtullus, uske agaiñsṭ mukadma suru karis. “Onrabal Felix, etna din tak aap ham log ke beech meñ saanti banaay rakkha, aur aap hee ke kaaran abhi tak ham log ke des aage baṛhte gais.
44024003	Ham log sab koi i sab ke waaste sab ṭaaim aap ke dhanbaad deta hei.
44024004	Ham aap ke takleef nai pahuñchaay mañgta hei, lekin ham log pe daya karo, aur kuchh ṭaaim ke waaste hamaar baat sun leo.
44024005	I admi ek ghun (pest) ke rakam hei, aur dunia bhar ke Yahuudi ke beech meñ ṭrabal karaay hei. I Nazreen grup ke agua bhi hei.
44024006	Jab i Mandir ke badnaam kare laga tab ham log iske pakṛa. Agar aap isse puuchhega, to yahi paayga ki jon cheej ham log bola hei, u sab sachche hei.
44024009	Yahuudi log bhi agri bhain ki Tirtullus jon cheej bhi bole hei, u sab sachche hei.”
44024010	Gavna, Pol ke bole ke ishaara karis, aur u bole ke suru karis, “Ham i baat janta hei ki aap i des ke log ke bahut saal se nyaay kara hei, aur hamme khusi hei ki ham apne aap ke i koṭ meñ bachaao karta hei.
44024011	Lagbhag baarah din pahile ham Yarushalam weship kare gaya raha. Aap iske sahaj se pata lagaay sakta hei ki ham sachche bolta hei.
44024012	Koi ek roj bhi Yahuudi log hamme Mandir meñ koi se baad-bibaad karte nai paain. Ham koi jagha, naa to Yahuudi ke mile waala ghar meñ ya ṭaaun meñ museebat khaṛa kara.
44024013	I log koi rakam se i saabit nai kare sake hei ki ilog jon kuchh hamaar agaiñsṭ bole hei, u sachche hei.
44024014	Ham i baat maanta hei ki ulog ke agua log soche hei ki jon Prabhu ke rasta pe ham chalta hei u roñg hei. Lekin ham wahi Parmeshwar ke weship karta hei jon ke hamaar baap daada karat rahin. Aur ham u sab maanta hei jon Maozas ke aur nabi log ke kaanuun meñ likha hei.
44024015	Hamaar biswaas bhi ilog ke rakam hei ki Parmeshwar sab ke mare ke baad jinda kari chaahe u achchha hei ya kharaab.
44024016	Aur jab ki hamme puura biswaas hei, ham kosis karta hei ki ham jon bhi kuchh kari, Parmeshwar ke ya log ke waaste, hamaar neeyat safa rahi.
44024017	Bahut saal ke baad ham hiañ lauṭ ke aaya ki aapan des ke gareeb log ke ham kuchh dei aur bheñṭ chaṛhaai.
44024018	Ham Mandir meñ yahi karat raha, jab ilog hamme huañ dekhin. Huañ naa to bheeṛ raha ya upadrao bhais raha.
44024019	Eshia se kuchh Yahuudi log bhi huañ u ṭaaim rahin, aur agar ulog ke ham se kuchh komplain hei, to ulog ke abhi hiañ rahe ke chaahi.
44024020	Ya ulog se puuchho jon hiañ hei. I log bataai ki kaaunsal ke saamne hamaar kuchh galti nai mila.
44024021	Khali ek kasuur hamaar uppar lagaay sake hei ki jab ham koṭ meñ raha, tab ham chillaay ke bola raha, 'Aaj hamaar mukadma hei kaahe ke ham bola raha ki ham biswaas karta hei ki log mare ke baad fir se jinda kara jaai.’ ”
44024022	Felix, Prabhu ke rasta ke baare meñ bahut kuchh jaanat raha, lekin u mukadma haṭaay dees aur bolis, “Ham aapan feisla tab sunaayga, jab komaanḍa Lusiyaas aay jaai.”
44024023	Tab u aami ofisa ke hukum dees ki Pol ke rakhwaali kare, lekin uske bandi nai banaawa jaay ya uske frenḍ log ke uske madat kare ke nai roka jaay.
44024024	Kuchh din baad Felix aur uske patni Drusila, jon ek Yahuudi rahi, huañ gain jahañ Pol ke pahra meñ rakha gais raha. Ulog Pol ke bolaain aur jab u Yeeshu Maseeh meñ biswaas ke baare meñ baat karat raha, tab i duuno uske sunat rahin.
44024025	Lekin jab Pol bole ke suru karis ki keise raaiṭ kaam kara jaay hei, keise aapan man ke aapan bas meñ rakkha jaay hei, aur nyaay ke din aay waala hei, tab Felix ḍar gais. To u Pol se bolis, “Abhi ke waaste etna bas hei. Tum jaay sakta hei. Lekin jab hamaar lage ṭaaim rahi, tab ham tumme bolaayga.”
44024026	Iske baad Felix bahut dafe Pol ke bolaay ke usse baat karis, kaahe ke u sochat raha ki Pol uske ghuus dei.
44024027	Dui saal ke baad Felix ke jagha Porcius Festus gavna bana. Lekin Felix, Yahuudi agua log ke faiva kare maañgat raha, u Pol ke jel meñ rakkhe raha.
44025001	Festus ke gavna bane ke teen din baad, u Kaisaria se Yarushalam gais.
44025002	Huañ pe baṛa paadri aur kuchh Yahuudi agua log Festus ke saamne Pol ke mukadma rakkhin. Ulog Festus se i bhi maañg karin,
44025003	ki Pol ke Yarushalam laawa jaay. Ulog usse i baat ke chirauri karin, kaahe ke ulog plen karat rahin ki Pol pe rasta meñ hamla kar ke ulog uske jaan se maar dei.
44025004	Lekin Festus ulog se bolis, “Pol wahiñ Kaisaria meñ rahi, aur ham jaldi huañ pahuñch jaayga.
44025005	Agar u koi galti karis hei, to aapan agua log ke hamaar sañghe bhejo, aur wahiñ pe uske agaiñsṭ mukadma hoi.”
44025006	Yarushalam meñ Festus, Kaisaria jaay se pahile aaṭh (8) ya das (10) din aur ruka. Fir uske dusra din u jaj ke kursi pe beiṭh ke Pol ke koṭ meñ bulwaais.
44025007	Jeise hee Pol huañ aais, Yarushalam ke Yahuudi agua log uske gher leen, aur bahut se baṛa baṛa kasuur kare ke uspe dos lagaain. Lekin ulog koi sabuut de nai paain.
44025008	Tab Pol aapan bachaao meñ bolis, “Ham aapan log ke kaanuun ke nai tuuṛa hei. Aur naa to ham Mandir ya Maharaaja ke agaiñsṭ koi kaam kara hei.”
44025009	Festus agua log ke khusi kare maañgat raha. To u Pol se puuchhis, “Kaa tum aapan marji se Yarushalam chalega, aur i sab dos pe ham tumhaar mukadma huañ suni?”
44025010	Pol jawaab dees, “Ham Maharaaja ke koṭ meñ hei, aur yahiñ pe hamaar sunwaai hoi. Aap to achchha se janta hei ki ham koi galti nai kara hei ki Yahuudi raaj ke nuksaan pahuñche.
44025011	Agar ham kuchh eise kara hei jisse hamme maut ke saja mile, to ham maut ke saja se bache ke maañg nai karega. Lekin ham bekasuur hei, to koi ke hak nai hei ki ilog ke haath meñ hamme saup dewa jaay. Ab ham mañgta hei ki Maharaaja khud hamaar nyaay kare.”
44025012	Festus aapan kaaunsal ke memba log se baat kare ke baad, Pol se bolis, “Tum maañga hei ki Maharaaja tumhaar nyaay kare, aur Maharaaja ke lage tum jaayga!”
44025013	Kuchh roj baad Raaja Agrippa aur Benees Kaisaria aay ke Festus se baat karin
44025014	Ulog ke huañ kuchh roj rahe ke baad Festus, raaja ke Pol ke mukadma ke baare meñ bataais. U bolis, “Felix ek admi ke jel meñ chhoṛ ke chala gais hei,
44025015	aur jab ham Yarushalam gaya, tab baṛa paadri aur Yahuudi agua log ham se mil ke bolin ki ham uske kasuurwaar banaay dei.
44025016	Ham ulog se bataaya ki Romi log ke i reeti nai hei ki saja dewe ke waaste koi aur ke haath saup dia jaay. Sab se pahile uske ulog se aamne saamne mile ke chaahi ki u apne aap ke ulog ke iljaam se bachaay saki.
44025017	Aur jab se ulog hiañ aain hei, ham kuchh deri nai kara hei. Dusra hee din ham aapan jaj ke kursi pe beiṭh ke hukum dia ki u admi ke hamaar saamne laawa jaay.
44025018	Lekin jab admi log khaṛa hoy ke uske agaiñsṭ dos lagaay ke suru karin, to ulog u sab kasuur ke dos nai lagaain jon ham socha raha ki ulog lagaai.
44025019	Uske badle, u admi se ulog aapan biswaas pe aur ek mara admi jiske naam Yeeshu hei aur Pol bole hei ki u jinda hei, uspe baad bibaad kare lagin.
44025020	Jab ki ham i sab baat ke sachchaai ke pata nai lagaay sakta hei, ham Pol se puuchha ki kaa u Yarushalam jaay ke aapan mukadma ke sunwaai huañ karaay maañge hei.
44025021	Lekin Pol bolis ki u jel meñ rahe maañge hei, jab tak Maharaaja uske sunwaai nai kari. To ham hukum dia ki uske yahiñ rakkha jaay jab tak ham Maharaaja ke lage uske bheje ke taiyaari kari.”
44025022	Tab Agrippa Festus se bolis, “Ham bhi sune mañgta hei ki i admi ke kon cheej bole ke hei.” Festus jawaab dees, “Kal hee tum uske sune sakta hei.”
44025023	Dusra din Agrippa aur Benees baṛa dhuum dhaam se sabha ghar meñ aain. Ṭaaun ke baṛa baṛa aami ofisa aur jaane maane log bhi huañ rahin. Festus tab hukum dees ki Pol ke laawa jaay,
44025024	aur bolis, “Raaja Agrippa aur baaki mehmaan log, i admi ke dekho! Yarushalam aur Kaisaria se ek ek Yahuudi hamaar lage aain, aur maañg karin ki i admi ke ham maut ke saja dei.
44025025	Ham koi eisan dos isman nai paaya ki ham iske maut ke saja dei. Lekin, kaahe ke i maañge hei ki Maharaaja iske nyaay de, to ham iske Romi Maharaaja ke lage bheje ke feisla kara hei.
44025026	Iske baare meñ kuchh sachchaai hamme Maharaaja ke lage likhe ke hei. Yahi kaaran ham iske tum log ke saamne laaya hei, khaas karke aap ke saamne Raaja Agrippa. Ham log jab iske baare meñ bichaar kar lega, tab hamaar lage kuchh likhe ke hoi.
44025027	Iske kuchh matlab nai nikri, agar ham iske bina kuchh dos bataay, Maharaaja ke lage bhej dega.”
44026001	Agrippa Pol se bolis, “Ab tum aapan bachaao meñ bole sakta hei.” Pol aapan haath aage kar ke bolis,
44026002	“Raaja Agrippa, ham bahut khusi hei ki hamme mauka mila hei ki aap ke saamne ham aapan bachaao meñ jon dos hamaar aapan log ham pe lagaain hei uspe kuchh boli.
44026003	Aap to ham log ke dharam ke reeti riwaaj aur biswaas jon ham log ke alag kare hei uske baare meñ, bahut janta hei. Yahi kaaran ham mañgta hei ki aap hamaar baat dheeraj se suno.
44026004	“Sab Yahuudi log hamme bachpan se jaane hei. Ulog i bhi jaane hei ki hamaar aapan des aur Yarushalam meñ, hamaar jeewan keise raha. Aur agar ulog maañge, to bataay sake hei ki ham ek Farisi raha, u grup ke memba raha jon baaki sab grup se kaṛa raha.
44026006	Ab hamaar uppar mukadma chale hei, kaahe ke ham uspe biswaas karta hei jon promis Parmeshwar ham log ke baap-daada se bahut pahile karis raha.
44026007	Raat din ham log ke baarah ṭraaib dil lagaay ke Parmeshwar ke sewa karte rahin aur uske promis karal aasheesh ke agorat rahin. Raaja Agrippa, yahi aasha ke waaste, kuchh agua log ham pe mukadma chalaain.
44026008	Jab ki Parmeshwar mara ke jinda kare hei, to kaahe ke log biswaas nai kare hei?
44026009	“Ek dafe ham socha raha ki ham u sab kuchh kari ki ham Yeeshu Naasri ke agaiñsṭ meñ jaay saki.
44026010	Sab se pahile ham i Yarushalam meñ kara raha, aur baṛa paadri log ke adhikaar se ham bahut se Parmeshwar ke log ke jel meñ bhi band karaaya. Etna bhi nai, ham ulog ke marwaay ke bhi kosis karwaaya.
44026011	Etna dafe to ham ulog ke Mandir meñ saja dewaat raha, aur kosis karta raha ki jisse ulog aapan biswaas chhoṛ dewe. Asal meñ ham ulog se etna gussa raha ki agal bagal ke ṭaaun meñ se ulog ke khoj nikaarat raha.
44026012	“Raaja Agrippa, ek roj baṛa paadri log se adhikaar leke ham Damaskas jaat raha.
44026013	Lagbhag baarah baje din meñ ham suuraj se bhi jaada tej roshni dekha. Asmaan se u hamaar aur hamaar sañghe jetna log rahin, sab ke uppar chamka.
44026014	Ham log sab jameen pe gir paṛa. Tab Aramik meñ ek awaaj ham se bolis, 'Sol, Sol! tum hamme kaahe ke sataata hei? Ham se laṛaai kar ke tumhaar beokuufi hei!’
44026015	'Tum kon hei?’ ham puuchha. Tab Prabhu jawaab dees, “Ham Yeeshu hei! Hamahi hei jiske tum sataata hei.
44026016	Ab khaṛa hoy jaao. Ham tumhaar saamne aaya hei kaahe ke ham tumme chuna ki tum hamaar sewak bane sako. Tumme dusra se i sab bataay ke hei jon tum hamaar baare meñ seekha aur jon cheej ham tumme baad meñ dekhaayga.”
44026017	Prabhu i bhi bolis, “Ham tumme Yahuudi aur geir Yahuudi se bachaayga, jon ke lage ham tumme bhejta hei.
44026018	Ham mañgta hei ki tum ulog ke aañkhi kholo, ki jisse ulog añdhera chhoṛ ke roshni ke bagal ghuum jaay aur saitaan ke sakti chhoṛ ke Parmeshwar ke lage aay jaay. Tab ulog ke paap maaf hoy jaai, aur ham meñ biswaas karke ulog Parmeshwar ke pawitr jan ban jaai.”
44026019	Raaja Agrippa, ham swarag ke i darshan ke maana.
44026020	Pahile ham Damaskas ke log ke parchaar kara, tab ham Yarushalam gaya aur Juḍia ke sab des meñ gaya. Aakhri meñ ham geir Yahuudi log ke paas jaay ke bola, “Paap kare ke band karo aur Parmeshwar ke bagal ghuum jaao! Tab eise jio ki dekhe meñ lage ki sachche meñ tum badal gaya hei.”
44026021	Yahi kaaran kuchh log Mandir meñ hamme pakaṛ ke jaan se maare maañgat rahin.
44026022	Lekin i sab ṭaaim Parmeshwar hamme madat karis, aur ham duuno gareeb aur dhani ke parchaar kara. Ham ulog ke khali wahi bataaya jon nabi log aur Maozas bataay rahin ki hoi.
44026023	Ham ulog se bataaya ke keise Maseeh dukh uṭhaai, aur wahi sab se pahile mar ke jinda hoi, ki jisse ham log aur dusra jaati ke log ke beech meñ bhi ek uñjera laay saki.
44026024	Pol aapan bachaao kare ke khalaas nai karis raha, ki Festus chillaay ke bolis, “Pol, tum pagla hei! Bahut jaada paṛhaai tumhaar dimaag kharaab kar dees hei.”
44026025	Lekin Pol jawaab dees, “Onrabal Festus, ham pagla nai hei. Jon cheej ham bola hei, u sab sach hei, aur i sab matlab ke baat hei.
44026026	Isman se koi bhi cheej koi kona meñ nai bhais hei. Hamme puura biswaas hei ki Raaja Agrippa jaane hei ki ham kaa bolta hei. Yahi kaaran ham safa safa usse bolta hei.”
44026027	Tab Pol Agrippa se bolis, “Kaa tum biswaas karta hei, u sab jon kuchh nabi log bolin raha? Ham janta hei ki tum karta hei.”
44026028	Agrippa Pol se puuchhis, “Etna kamti ṭaaim meñ kaa tum hamme ek Maseehi banaay sakta hei?”
44026029	Pol jawaab dees, “Chaahe kamti ṭaaim lage ya jaada, ham yahi aasha karta hei ki jon sab hamme aaj sunis hei, u sab hamaar rakam ban jaai! Haañ khali i chain ke chhoṛ ke.”
44026030	Tab, Raaja Agrippa, Gavna Festus, Benees, aur jon sab huañ rahin, uṭh ke khaṛa hoy gain.
44026031	Jaay se pahile ulog bolin, “I admi bekasuur hei. I admi koi eisan kaam nai karis hei jiske kaaran iske jaan se maara jaay ya jel meñ rakkha jaay.”
44026032	Agrippa, Festus se bolis, “Pol ke chhoṛ dewa jaay sakat raha agar u Maharaaja se feisla sune ke maañg nai karta.”
44027001	Jab ham log ke samundar ke rasta Raom jaay ke ṭaaim aais, tab Pol aur jehli log ke Kepṭan Julias, jon Maharaaja ke ek khaas jhunḍ ke raha, uske haath meñ saup deen.
44027002	Adramyttum meñ ham log u jahaaj pe beiṭha, jon ke Eshia ke kinaare jagha jagha pe ruk ke jaay ke raha. Mekaḍonia ke Thisluneeka ke ek admi jiske naam Aristarchus raha, ham log ke sañghe jahaaj meñ beiṭhis.
44027003	Dusra din ham log Seida meñ pahuñch ke enka giraaya. Kepṭan Julias Pol pe daya kar ke mauka dees ke u jaay ke aapan frenḍs se mile ki jisse ulog ke jaruurat ke cheej ulog ke de sake.
44027004	Jab ham log Seida chhoṛa, tab ulṭa hawa baṛa jor se chalat raha. U tej hawa se bache ke waaste, ham log Kurpus aaylenḍ ke kinaare se gaya.
44027005	Fir ham log huañ se saauth Sisilia aur Pamfuulia ke kinaare se Luusia ke Muura pahuñcha.
44027006	Huañ aami kepṭan ke pata laga ki Elekszenḍria se ek jahaaj Itaalia jaay hei, to ham log ke hukum dees ki wahi jahaaj pe beiṭh jaai.
44027007	Kaafi roj tak dheere dheere aur bahut mushkil se Kanidus pahuñcha. Hawa etna jor se chalat raha ki aage jaay ke mushkil raha, tab ham log Kaip Salmone ke saamne se nikar ke Kreeṭ aaylenḍ ke aaṛh meñ chala gaya.
44027008	Aur uske kinaare kinaare, dheere dheere, ham log Feya Havens, naam ke ek jagha pahuñcha, jahañ se Lasea ṭaaun nagichche raha.
44027009	Ab tak ham log kaafi ṭaaim eisehiyeñ gawaay dia, aur jahaaj se jaay meñ, khatra se khali nai raha. Hiañ tak ki Maaf Kare Waala Baṛa din bhi beet gais.
44027010	Tab Pol, jahaaj pe kaam kare waala log se bolis, “Bhaiya log, suno! Agar ham abhi chalega to hamaar jahaaj aur usman ke sab cheej kharaab se naas hoy jaai, aur bahut log bhi mar jaai.”
44027011	Lekin Julias, Pol ke sune ke badle, jahaaj ke kepṭan aur maalik ke baat sunis.
44027012	Feya Havens ke wof meñ winṭa bitaay ke waaste achchha jagha nai raha. Yahi ke kaaran sab koi bichaar karin ki Kreeṭ ke kinaare kinaare koi rakam se Finike pahuñche ke chaahi. Huañ pe noth eesṭ aur saauth eesṭ ke bagal ek achchha wof hei, aur wahiñ pe sab koi winṭa bitaai.
44027013	Jab saauth ke bagal se dheere dheere hawa chale ke suru karis, tab admi log sochin ki ulog ke plen ke waaste ab achchha mauka hei. Ulog enka gheechin aur hamlog Kreeṭ ke kinaare kinaare jaay laga.
44027014	Lekin thoṛa deri meñ bahut jor ke hawa jiske naam raha “Notheesṭa” ulog ke agaiñsṭ chale ke suru bhais.
44027015	Hawa, jahaaj ke dhakka maaris, aur ham log aage nai baṛhe saka. To ham log hawa ke aasre aapan jahaaj ke chhoṛ dia.
44027016	Ham log bahte bahte Kauda naam ke ek aaylenḍ ke aaṛh meñ pahuñcha. Baṛa mushkil se ham log laaif bauṭ ke pakaṛ ke aapan jagha pe rakkha,
44027017	lekin aakhiri meñ huañ pahuñcha jahañ jaay ke raha. Tab jahaaj pe kaam kare waala log jahaaj ke rassi se ghumaay ghumaay ke baañdh deen. Tab ulog jahaaj ke sail utaar deen aur jahaaj ke bahe deen, kaahe ke ulog ke dil meñ ḍar raha ki jahaaj Surtis ke senḍbenks se kahiñ ṭakraay ke dhakka nai maar de.
44027018	Tufaan etna tagṛa raha ki dusra din ulog ke jahaaj se kuchh cheej ke nikaar ke samundar meñ feke ke paṛa.
44027019	Tab tisra din, ulog aapan khali haath se jahaaj ke aur cheej samundar meñ fekin.
44027020	Kuchh din tak naa suuraj dekhaan aur naa to taara. Tej hawa chalte raha, aur ham log bache ke sab aasra chhoṛ dia.
44027021	Jab ki ketna roj se ham log meñ se koi bhi kuchh khaais pees nai raha, Pol khaṛa hoy ke admi log se bolis, “Tum log ke hamaar baat sune ke chaahat raha! Agar tum log Kreeṭ meñ rahe gay hota, to tum log ke i barbaadi aur museebat nai sahe ke paṛta.
44027022	Lekin ab ham chirauri karta hei ki dukhi nai ho, kaahe ke tum log sab bach jaayga. Khali jahaaj barbaad hoy jaai.
44027023	Ham Parmeshwar ke hei, aur ham uske weship karta hei. Kal raat ke u hamaar lage ek ainjal ke i bataay ke waaste bhejis raha.
44027024	‘Pol ḍaro nai! Tum Maharaaja ke saamne aapan mukadma sunega. Aur tumhaar kaaran, Parmeshwar, jahaaj ke sab log ke jaan bachaay lei.’
44027025	Dheeraj rakkho! Hamme puura biswaas hei ki Parmeshwar wahi kari jon u promis karis hei.
44027026	Lekin ham log ke jahaaj koi aaylenḍ pe jaay ke shiprek hoy jaai.”
44027027	Chauda (14) raat aur din tak ham log Meḍiṭreinian See meñ idhar se udhar dhakka khaate raha. Lekin lagbhag baarah baje raat ke jahaaj pe kaam kare waala log ke pata laga ki ham log jameen ke lage aay laga hei.
44027028	Ulog paani ke naapin aur paain ki ek sao chaalis (140) meeṭa gahira hei. Thoṛa deri baad ulog fir se naapin aur dekhin ki khali tees (30) meeṭa gahira hei.
44027029	Jahaaj pe kaam kare waala ke dil meñ ḍar raha ki kahiñ jahaaj chaṭṭaan pe nai chaṛh jaay, aur ulog chaar enka jahaaj ke peechhe se giraay deen. Tab ulog sabere hoy ke waaste preya kare lagin.
44027030	Jahaaj pe kaam kare waala log jaan bachaay ke waaste jahaaj se bhaage maañgat rahin. To ulog i bahaana se ki ulog jahaaj ke aage se enka giraay hei, laaifbauṭ ke paani meñ giraain.
44027031	Lekin Pol, Kepṭan Julias aur saulja log se bolis, “Agar kaam kare waala log jahaaj pe nai rahi, to tum log ke aapan jaan bachaay ke koi mauka nai rahi.”
44027032	Saulja log tab laaifbauṭ ke rassi kaaṭ ke paani meñ giraay deen.
44027033	Sabere hoy se pahile Pol sab ke chirauri karis ki kuchh khaay lewe. Pol ulog se bolis, “Chauda (14) roj tak tum sab etna soch meñ raha ki kuchh bhi khaaya nai.
44027034	Ham chirauri karta hei ki kuchh khaay leo. Tum log ke jaan yahi pe laga hei. Yahi karo aur tum meñ se koi ke bhi kuchh nai bigṛi.”
44027035	I sab bole ke baad Pol roṭi lees aur sab ke saamne Parmeshwar ke dhanbaad dees, aur ek ṭukṛa tuuṛ ke khaay lees.
44027036	Sab log ke himmat aais, aur sab koi thoṛa kuchh khaain.
44027037	Jahaaj pe kul milaay ke 276 log rahin,
44027038	aur jab sab koi kuchh khaay leen, tab bacha geñhu samundar meñ feñk ke jahaaj ke halka kara gay.
44027039	Sabere bhais, aur jahaaj pe kaam kare waala log samundar ke kinaara dekhin jiske ulog pahichaane nai sakin. Lekin ulog huañ ek beech ke saathe cove dekhin aur bichaar karin ki yahi baalu pe jahaaj ke chaṛhaay dewe ke chaahi.
44027040	Tab ulog enka khol ke uske paani meñ chhoṛ deen. Wahi lage ulog rassi jon patwaar (raḍḍa) sambhaale raha, uske bhi khol deen. Fir, jahaaj ke aage waala paal chaṛhaain ki jisse hawa ke madat se jahaaj kinaare pahuñch jaay.
44027041	Lekin jahaaj baalu pe chaṛh gais. Jahaaj ke aage waala hissa baalu meñ dhañs gais, aur pichchhe waala hissa halkora ke dabaao se ṭuuṭ fuuṭ gais.
44027042	Saulja log sochin ki jehli log ke maar ḍaala jaay, ki jisse ulog pahuṛ ke bach nai jaay.
44027043	Lekin Kepṭan Julias Pol ke bachaay maañgat raha, aur u saulja log ke u sab nai karan dees jon ke ulog plen karin raha. Iske badle, u hukum dees ki jon koi bhi pahuṛe sake hei, ulog kinaare tak pahuṛ ke chala jaay.
44027044	Tab u baaki log se bolis ki lakṛi ke pleñk ya jahaaj ke paaṭ pakaṛ ke uspe se chala jaay. Aakhri meñ, sab koi bach ke jameen pe aay gain.
44028001	Jab ham log jameen pe aaya to pata laga ki u aaylenḍ ke naam Molṭa hei.
44028002	Huañ ke rahewaala log baṛa hasmuk rahin, aur ham log ke waaste aagi baar ke welkam karin, kaahe ki paani barsat raha aur bahut ṭhanḍa raha.
44028003	Jab Pol kuchh lakṛi baṭor lees aur aagi pe rakh dees, tab garam ke kaaran ek saañp nikar aais, aur uske haath pe kaaṭ lees.
44028004	Jab huañ ke rahe waala dekhin ki Pol ke haath se saañp laṭke hei, tab ulog ek dusra se bolin, “I admi jaruur koi hatyaara hoi! I samundar meñ ḍuuba nai lekin nyaay ke devi iske weisaiyeñ maar dei.”
44028005	Pol saañp ke aagi meñ jhaṛak dees aur uske kuchh nai bhais raha.
44028006	Log sochat rahin ki chaahe Pol ekdam fuul jaai ya wahiñ gir ke mar jaai. Bahut deri tak ulog uske dekhte rahin, aur jab uske kuchh nai bhais, tab aapan bichaar badal leen aur bolin, “I admi ek bhagwaan hei.”
44028007	U aaylenḍ ke gavna ke naam Publius raha, aur huañ agal bagal ke kuchh jameen ke maalik raha. Publius bahut achchha admi raha aur ham log ke aapan ghar meñ teen roj tak sewa satkaar karis.
44028008	Uske pita ji khaṭiya pe paṛa raha, u bukhaar aur peṭ ke peeṛa se bahut bimaar raha, aur Pol usse jaay ke milis. Preya se aur aapan haath uspe rakh ke Pol uske changa kar dees.
44028009	I hoy ke baad, aaylenḍ meñ jetna ke ghare kuchh bimaar log rahin u sab ke Pol ke lage laawa gay, aur u sab log bhi achchha hoy gain.
44028010	Huañ ke log ham log ke baṛa aadar karin, aur jab hamlog jahaaj meñ jaay laga tab ulog hamlog ke sab cheej deen jon hamlog ke jaruuri raha.
44028011	Teen mahina ke baad ham log Molṭa se ek jahaaj jon huañ winṭa meñ khaṛa raha uspe beiṭha. I jahaaj Ijipt ke Elekszenḍria ke raha, aur iske naam raha, “Da Twin Gods” “Juṛwa Bhagwaan”
44028012	Ham log Surkusa pahuñch ke teen din huañ raha.
44028013	Huañ se ham log jahaaj meñ Rhegium gaya. Dusra roj saauth ke bagal se hawa chale ke suru bhais, aur dui roj baad ham log Puteoli pahuñch gaya.
44028014	Huañ pe ham log ke Prabhu ke biswaasi log mila, jon ham log se chirauri karin ki ham log huañ ulog ke sañghe rahi. Ek hapta ke baad ham log Raom ke waaste nikar paṛa.
44028015	Raom meñ kuchh Prabhu ke biswaasi ham log ke baare meñ sunin aur aay ke Appius ke maakeṭ aur "Teen Hoṭel" meñ ham log se milin, jab Pol ulog ke dekhis, u Parmeshwar ke dhanbaad dees aur uske hausla baṛhis.
44028016	Ham log Raom pahuñcha, aur Pol ke ek alge ghar rahe ke waaste mila, aur ek saulja uske pahra dewat raha.
44028017	Huañ pahuñche ke teen din baad, Pol kuchh Yahuudi agua log ke bolaais, aur bolis, Hamaar dost log, ham kabhi koi eisan cheej nai kara hei ki jisse ki aapan log ke dukh pahuñche, aur ham kabhi bhi aapan baap-daada ke reeti riwaaj ke agaiñsṭ nai gaya hei. Lekin Yarushalam meñ hamme jehli banaay ke Romi log ke haath meñ de dewa gais raha.
44028018	Ulog sab hamaar kasuur pe najar dauṛaain aur hamme chhoṛ dewe maañgat rahin. Ulog paain ki ham kuchh eisan nai kara hei ki jisse hamme maut ke saja mile.
44028019	Yahuudi agua log i nai maanin, aur yahi kaaran ham maañg kara ki hamaar sunwaai Maharaaja kare. Lekin hamme aapan des ke agaiñsṭ kuchh bhi nai bole ke hei.
44028020	Hamme chain se baañdha gais hei kaahe ke Israayel ke log yahi aasha rakkhe hei. Yahi kaaran ham aap log ke hiañ bolaaya hei ki ham log aapan aasha ke baare meñ baat cheet kari.
44028021	Tab agua log jawaab deen, “Juḍia se koi bhi tumhaar baare meñ ek chiṭṭhi tak nai likhin hei, ya to tumhaar baare meñ hiañ aayke ripoṭ karin ya tumhaar uppar dos lagaain hei.
44028022	Lekin ham log sune mañgta hei ki tumme kaa bole ke hei. Ham log samajhta hei ki sab jagha ke log nawa grup ke agaiñsṭ hei.”
44028023	U log ṭaaim tay karin ki kab Pol se mila jaay, aur bahut log uske ghare aain. Ekdam sabere se kaafi sanjha tak, Pol ulog se Parmeshwar ke raaj ke baare meñ baat karat raha. U Maozas ke kaanuun, aur nabi log ke buk se kosis karis ki Yeeshu ke khaatir ulog ke jeet lewe.
44028024	Kuchh agua log Pol ke baat maan leen, lekin baaki log nai maanin.
44028025	Jab ki ulog aapas meñ agri nai bhain, to ek ke baad ek uṭh ke chala gain. Lekin Pol bolis, “Pawitr Aatma jab Aayzaaya nabi ke bhejis raha u sachcha baat bolis raha
44028026	ki ham log ke baap-daada ke bataawa jaai, Ilog ke lage jaao aur bataao. Tum log khali sunega, lekin kabhi samjhega nai. Tum log khali dekhega, lekin dekh nai paayga.
44028027	Tum sab log ke jiddi dil hei. Tum log ke kaan band hoy gais hei, aur tum log ke aañkhi pe parda chaṛha hei. Tum log sune aur dekhe ya samjhe nai sakta hei. Agar tum log se hoy sake, to tum log hamaar lage aata, aur ham tum log ke changa kar deta.’”
44028028	Pol bolis, “I baat achchha se jaan lo ki Parmeshwar geir Yahuudi log ke bachaay maañge hei! Aur ulog suni.”
44028030	Dui saal tak Pol ek bhaaṛa ke ghar meñ raha aur jon koi bhi uske dekhe aay, u sab ke welkam karat raha.
44028031	U himmat se Parmeshwar ke raaj ke baare meñ parchaar karat raha aur Prabhu Yeeshu Maseeh ke baat sikhaawat raha, aur uske koi nai rokis.
45001001	Pol jon ki Yeeshu Krisṭ ke daas hei, uske taraf se. Parmeshwar hamme chunis ki ham uske chela bani, aur u hamme alag karis ki ham achchha khabar parchaar kari.
45001002	Jon u hamme bahut din se waada karis raha, jon uske nabi log Baaibal meñ bataais raha.
45001003	I achchha khabar uske laṛka, hamaar Prabhu Yeeshu Krisṭ ke baare meñ hei jon ek aam admi ke rakam Ḍeiviḍ ke palwaar ke raha. Lekin Pawitr Aatma hamme i dekhaais ki Yeeshu u taagatwaala Parmeshwar ke beṭa hei, kaahe ki u mar ke bhi jinda hoy gais raha.
45001005	Yeeshu hamaar sañghe daya karis kaahe ki u hamme aapan chela chunis, ki jisse dunia bhar ke log uske hukum maane aur uspe biswaas kare.
45001006	Tum, usman se kuchh log hei jon ke Yeeshu Maseeh chunis hei.
45001007	I chiṭṭhi Raom ke sab log ke khaatir hei. Parmeshwar tum sab se prem kare hei aur tum sab ke chunis hei ki tum sab uske bana raho. Ham binti karta hei ki Parmeshwar hamaar Pita aur hamaar Prabhu meñ anugrah aur saanti tumme milte rahe!
45001008	Sab se pahile, tum sab ke khaatir, ham Parmeshwar se Yeeshu Krisṭ ke naam pe dhanbaad deta hei. Ham iske i kaaran karta hei ki dunia bhar meñ log tumhaar biswaas ke baat kare hei.
45001009	Parmeshwar dekhis hei ki keise ham tumhaar waaste preya kare ke band nai karta, aur ham uske aapan dil se dekh bhaal karta hei aur uske laṛka ke baare meñ achchha khabar bhi sunaata hei.
45001010	Hamaar sab preya meñ, ham Parmeshwar se yahi mañgta hei ki hamme tumhaar lage bheje ke rasta sahaj kar de.
45001011	Ham tumme dekhe mañgta hei aur tumhaar sañghe u aasheesh baaṭe mañgta hei jon Parmeshwar ke Aatma hamme dees hei. Tab tum aapan biswaas meñ aur majbuut hoy jaayga.
45001012	Ham jon kuchh bolta hei, wahi biswaas se ham ek dusra se bataay ke u sab ke hausla baṛhaay sakta hei.
45001013	Hamaar frenḍs, ham mañgta hei ki tum i baat jaano ki ham ketna dafe plen banaaya ki ham aay ke tum sab se mili. Lekin sab ṭaaim kuchh naa kuchh hoy gais, aur ham aay nai paata. Ham to mañgta hei ki ham Raom meñ Yeeshu ke pichchhe chale waala chela log ke jeet lei, jeise ham aur jagha pe kara hei.
45001014	I nai matlab rakkhe hei ki huañ pe log paṛha likha aur sivilaaizḍ hei, ya paṛha likha nai hei aur sivilaaizḍ bhi nai hei. Hamme to sab ke achchha khabar bataay ke hei. Yahi khaatir ham etna mañgta hei ki ham Raom meñ tum log ke lage aay saki.
45001016	Hamme i achchha khabar se ghamanḍ hei! I Parmeshwar ke shaktishaali tareeka hei ki u sab log ke bachaay jon uspe bharosa kare hei, chaahe u Yahuudi hoy ya geir Yahuudi.
45001017	Achchha khabar hamme bataay hei ki jon sab ke lage biswaas hei uske Parmeshwar aapan lage le lewe hei, lekin haañ khali wahi jiske lage biswaas hei.
45001018	Swarag se Parmeshwar dekhaay hei ki u paapi log se ketna gussa hei, jon kharaab se kharaab kaam kar ke sachchaai ke dabaay de hei.
45001019	Ulog sab jaane hei jon Parmeshwar ke baare meñ jaane ke hei, kaahe ki Parmeshwar ulog ke sab dekhaais raha.
45001020	Parmeshwar ke bheetri sakti aur swabhaao nai dekhaay hei. Lekin rachna se pahile, Parmeshwar i sab dekhaais ki u jon banaais hei u sab keisan hei. Yahi kaaran ulog ke koi bahaana nai hei.
45001021	Ulog Parmeshwar ke baare meñ jaane hei, lekin fir bhi uske naa to aadar sammaan kare hei aur naa hee dhanbaad de hei. Ulog ke soch samajh bekaar hei, aur u sab ke bina kaam ke dimaag bhi añdhera meñ rahe hei.
45001022	Ulog daawa kare hei ki u sab ke lage dimaag hei, lekin ulog to bekaar hei.
45001023	Ulog anant Parmeshwar ke puuja nai kare hei. Badle meñ, ulog muurti ke puuja kare hei, weisan muurti ke jon admi ke rakam dekhaay hei lekin hardam nai rahe sake, aur jon jaanwar aur chiṛia aur reñge waala jaanwar ke rakam hoy hei.
45001024	Aur tab Parmeshwar ilog ke aapan aapan rasta jaay de hei. Ulog jon cheej maañge hei wahi kare hei, aur ulog ke saṛa bichaar ulog se saṛa saṛa kaam aapan deñhi se karwaay hei.
45001025	Ulog Parmeshwar ke sachchaai ke badle jhuuṭ ke apnaain, aur Parmeshwar ke badle meñ jon cheej ke u banaais uske puuja karin, naa ki khud Parmeshwar ke, jon ke mahima hardam rahi. Aameen.
45001026	Yahi kaaran Parmeshwar ulog ke neech kaam kare ke waaste chhoṛ dees hei. Aurat log admi se rista nai rakkhe maañge, aur ek dusra ke saathe u kaam kare hei jon naichral nai hei.
45001027	Yahi rakam admi log bhi ek dusra se bartaao kare hei. U log aurat ke sañghe rishta nai rakkhe maañge hei lekin admi, admi ke sañghe rishta rakkhe hei. U log ek dusra ke sañghe gira kaam pe utar aay hei, aur kaa hoy hei ki ulog ke aapan i kaam ke saja mile hei.
45001028	Aur jab ki ilog Parmeshwar ke baare meñ nai soche maañge hei, tab Parmeshwar bhi ulog ke dimaag bekaar kar dees hei. Yahi kaaran u sab kharaab kharaab kaam kare hei.
45001029	U sab dusṭ, kapṭi aur laalchi hei, aur kharaab se kharaab kaam jeise hatya, jhagṛa, jhuuṭ bolna, aur chhal kapaṭ se bhar gain hei.
45001030	Ulog ek dusra ke buraai kare hei, aur Parmeshwar se jaran kare hei. Ulog ghamanḍ kare hei, apne aap ke baṛaai kare hei, jid kare hei, aur hardam soche hei ki kon rakam se kharaab kaam kare sake. Eisan log aapan maiya bappa ke aadar nai kare hei.
45001031	Ulog bekaar hei, biswaas kare laaik nai hei, aur dusra log pe daya nai kare hei.
45001032	U log jaane hei ki Parmeshwar bataais raha ki jon koi bhi i rakam kaam kare hei, uske mar jaay ke chaahi. Lekin fir bhi ulog eisane kaam karte jaay hei, aur dusra log se bhi bataay ki eisehiyeñ karo.
45002001	Tum meñ se koi koi dusra pe dos lagaay hei ki u ulṭa kaam kare hei. Lekin iske tumme koi bahaana nai hei. Jab tum dusra pe dos lagaata hei, tab tum khud apne aap ke dosi banaata hei, kaahe ki tum apne aap wahi kaam karta hei.
45002002	Ham sab janta hei ki Parmeshwar raaiṭ hei jab u i rakam kaam kare waala pe nyaay kare hei.
45002003	Kaa tum sachche ke sochta hei ki Parmeshwar tumme saja nai dei, jab tum wahi log ke rakam kaam karta hei jiske tum dosi maanta hei?
45002004	Tum Parmeshwar ke achchhaai aur uske sahe ke taagat ke kuchh nai samajhta, aur i bhi nai janta ki u ketna maañge hei ki u tumhaar sañghe rahe. Kaa tum nai janta ki Parmeshwar i kaaran tumme sahe hei ki u maañge hei ki tum uske bagal ghuum jaao?
45002005	Lekin tum jiddi hei aur uske bagal jaay nai mañgta hei. Yahi kaaran tum aapan waaste achchha nai karta hei, u din jab u dekhaai ki u ketna gussa hei, aur dunia ke sañghe nyaay kari.
45002006	Parmeshwar sab log ke uske kaam ke mutaabik inaam dei.
45002007	Parmeshwar ulog ke anant jeewan dei, jon dheeraj se achchha kaam karis hei ki jisse u sab ke mahima, aadar aur hardam ke waaste laaif mile.
45002008	Lekin Parmeshwar i bhi dekhaai, ki jon khali aapan baare meñ soche hei, aur sachchaai ke nai maane hei, aur kharaab kaam kare hei, ulog ke sañghe u ketna naraaj aur gussa hei.
45002009	Jon sab kharaab admi hei, ulog ke museebat aur dukh se saja mili, chaahe u Yahuudi hei ya geir Yahuudi.
45002010	Lekin jon koi bhi achchha kaam karis hei u sab ke, mahima aur aadar sammaan aur saanti ke inaam mili, chaahe u Yahuudi hoy ya geir Yahuudi.
45002011	Parmeshwar koi ke pach nai lewe hei!
45002012	Ulog jon Parmeshwar ke kaanuun nai jaane hei, aur kharaab kaam karin hei, ulog ke bhi uske waaste saja mili.
45002013	Parmeshwar ulog ke apnaay hei jon uske kaanuun ke maane hei, ulog ke nai jon khali sune hei.
45002014	Koi koi to apne se kaanuun ke aagya ke maan le hei, chaahe ulog ke paas kaanuun hoy ya nai.
45002015	I yahi dekhaay hei ki bura bhala ke gyaan, ulog ke khaatir ulog ke dil meñ likhaan kaanuun ke rakam hei. Aur i hamme yahi dekhaai ki hamme maafi mila hei ki saja mila hei.
45002016	Jab Parmeshwar, Yeeshu Maseeh ke chunis hei ki, sab ke dimaag ke chhupa baat ke parkhe, jeise hamaar sandes bataay hei.
45002017	Koi koi apne aap ke Yahuudi bolaay hei. Tum kaanuun pe bharosa karta hei aur Parmeshwar meñ ghamanḍ karta hei.
45002018	Baaibal paṛhe se tum seekhta hei ki tumme keise rahe ke hei, aur tum i jaan leta hei ki kon cheej raaiṭ hei.
45002019	Tum apne aap pe bharosa kar leta hei ki tum añdha ke rasta dekhaay waala hei, aur ulog ke waaste laaiṭ hei jon añdhiyaar meñ hei.
45002020	Aur jab ke Parmeshwar ke kaanuun meñ buddhi aur sachchaai hei, tab tum sochta hei ki tum beokuuf ke samjhaay lega aur laṛkan ke bhi sikhaay lega.
45002021	Lekin keise tum dusra ke sikhaayga, jab tum apne nai seekhe saka? Tum to sikhaata hei ki chori ṭheek nai hei. Kaa tum apne chori nai karta?
45002022	Tum bolta hei ki saadi byaah ke sachchaai se nibhaao. Lekin kaa tum khud aapan saadi ke achchha se nibhaaya? Tum muurti se ghinn rakhta hei, fir bhi tum Mandir ke luuṭta hei.
45002023	Tum Parmeshwar ke kaanuun pe ghamanḍ karta hei, lekin uspe chalta nai hei aur Parmeshwar ke kaanuun pe saram laata hei.
45002024	Baaibal hamme bataay hei, “Tumhaar kaaran, aur jaati ke log Parmeshwar ke naam ke ninda kare hei.”
45002025	Agar tum kaanuun ke rasta pe chalta hei to khatna ṭheek hei. Lekin, jab tum kaanuun ke nai maanta, to tum usse bhi kharaab hei jiske khatna nai bhais hei.
45002026	Yahi kaaran, agar tum kaanuun ke maanega, to otna achchha hei jetna ulog hei jon ke khatna bhais hei.
45002027	To jon koi bhi kaanuun ke maane hei, chaahe uske khatna bhais hei ya nai, u kasuurwaar hei, kaahe ke tumhaar khatna bhi bhais hei aur tumhaar paas kaanuun bhi hei, lekin tum kaanuun ke nai maanta hei.
45002028	Iske matlab i nai ki tum Yahuudi ke rakam rahta hei aur tumhaar khatna bhi bhais hei, to tum sachche ke Yahuudi hei.
45002029	Sachcha Yahuudi to wahi hei jon kaanuun ke maane hei. Sachcha khatna to wahi hei jon tumhaar dil ke gahraai se hoy hei, eisan kuchh nai ki u khali tumhaar deñhi se hoy hei. Aur iske chhoṛ ke, tumhaar baṛaai Parmeshwar ke bagal se hoy ke chaahi naa ki admi ke bagal se.”
45003001	Yahuudi hoy se kaa mile hei? Khatna kare se bhi kaa faayda?
45003002	Bahut rakam se achchha hoy sake hei! Sab se pahile, Parmeshwar ke samaachaar Yahuudi log ke dewa gais raha.
45003003	I sach hei ki usman se kaafi log vachan pe biswaas nai karin raha. Iske matlab to i nai ki Parmeshwar pe bharosa nai kara jaay sake hei, kaahe ki ulog ke lage biswaas nai hei.
45003004	Nai! I nai hoy sake hei! Parmeshwar sachche bole hei, aur baaki sab log jhuuṭa hei. Parmeshwar ke baare meñ vachan bole hei, “Tumhaar sab baat ke sachche maana jaai, aur koṭ meñ tum jeet jaayga.”
45003005	Agar hamaar kharaab kaam i dekhaay sake hei ki Parmeshwar ketna sachcha hei, to ham aur kaa bole sakta hei? Kaa Parmeshwar ke khaatir i galti hei ki u gussaay aur hamme saja de? I to fuulish baat bhais.
45003006	Lekin hamaar jawaab hei “Nai” Kaahe ki Parmeshwar dunia ke nyaay keise kari?
45003007	Lekin agar tumhaar jhuuṭ Parmeshwar ke sach aur mahima saabit kare hei, to tum i puuchhega ki kaahe ke fir bhi Parmeshwar tumme paapi bole hei.
45003008	Tum tab bole sakta hei, “Aao ham kuchh kharaab kare, ki jisse kuchh achchha usse nikre!” Koi koi to yahi bole hei ki ham yahi bolta hei. Lekin Parmeshwar raaiṭ hei aur wahi rakam se saja de hei.
45003009	Haañ tab, kaa Yahuudi log geir Yahuudi log se achchha hei? Nai, bilkul nai! Yahuudi aur geir Yahuudi duuno aapan paap meñ jie hei jeise ham pahile bhi bataaya raha.
45003010	Vachan hamme bataay hei, “Koi bhi dharmi nai hei,
45003011	Usman se ek bhi nai samjhe hei aur naa to Parmeshwar ke khoje hei.
45003012	U sab Parmeshwar se duur chala gain hei aur u sab ke koi daam nai hei. koi ek bhi nai hei jon raaiṭ kaam kare hei.
45003013	Ulog ke baat i rakam hei jeisan ek khula kabar, aur ulog ke jeebh khali jhuuṭ bole ke khaatir ṭheek hei. Ek ek baat etna jahar se bhara hei ek saañp ke jahar ke rakam,
45003014	aur ulog kaṛua saraap ke chhoṛ ke aur kuchh nai bole hei.
45003015	I sab log bahut jaldi maare peeṭe ke khaatir dauṛ paṛe hei
45003016	Aur jahañ bhi ilog jaay hei, huañ pe barbaadi chhoṛ de hei aur sab cheej naas kar de hei.
45003017	Ilog nai jaane hei ki keise saanti se raha jaay hei.
45003018	Ilog to Parmeshwar se bhi nai ḍare hei.”
45003019	Ab ham jaan gaya hei ki kaanuun wahi ke hei jon kaanuun ke mutaabik rahe hei. Kaanuun i sab bole hei ki jisse koi bahaana nai banaay sake aur Parmeshwar bhi i nai bole sake ki puura dunia dosi hei.
45003020	Parmeshwar yahi kaaran sab ke nai apnaay hei ki u khali kaanuun ke paalan kare hei. Nai, bilkul nai! Kaanuun eise kare hei ki hamaar paap ke hamme janwaay de hei.
45003021	Ab ham dekhe sakta hei ki Parmeshwar hamme keise apnaay hei. Maozas ke kaanuun, aur dusra nabi ke kaanuun bhi hamme yahi sab bataay hei ki keise rahe ke chaahi.
45003022	Parmeshwar sab ke ekke rakam dekhe hei. U sab ke apnaay hei kaahe ki ulog Prabhu Yeeshu Krisṭ pe biswaas kare hei.
45003023	Ham sab paap kara hei aur Parmeshwar ke mahima se duur hoy gaya.
45003024	Lekin fir bhi Parmeshwar hamme weise maane hei jiske hakdaar ham nai hei, aur Yeeshu Krisṭ ke dwaara hamme apnaay hei aur hamaar paap se chhuṭkaara dewaay hei.
45003025	Parmeshwar, Krisṭ ke bhejis ki jisse u hamaar khaatir balidaan hoy. Yeeshu Maseeh aapan khuun hamme bheñṭ karis ki jisse biswaas se ham Parmeshwar ke lage aay saki. Parmeshwar i sab i kaaran karis ki u ham sab ke dekhaay sake ki hardam se u ham paapi log ke maafi dees aur hamaar sañghe dheeraj rakkhis. Aur i bhi dekhaay hei ki Parmeshwar raaiṭ hei jab u Yeeshu ke biswaasi log ke apnaay hei.
45003027	Ab aur kuchh baaki nai hei ki ham uspe ghamanḍ kari. Kuchh bhi nai! Is ke kaaran kaa hei? Kaa yahi ki ham kaanuun ke maanta hei? Nai, lekin i hoy sake hei ki ham uspe biswaas karta hei.
45003028	Ham i dekhta hei ki ulog ke Parmeshwar apnaay hei kaahe ki ulog uspe biswaas kare hei, i kaaran nai ki ulog kaanuun ke maane hei.
45003029	Kaa Parmeshwar khali Yahuudi log ke hei? Kaa u geir Yahuudi log ke nai hei? Haañ u sab ke Parmeshwar hei!
45003030	Dunia meñ khali ekke Parmeshwar hei, aur u Yahuudi aur geir Yahuudi sab ke apnaay hei, aur u bhi khali u sab ke biswaas ke kaaran.
45003031	Kaa ham aapan biswaas se kaanuun ke barbaad kar dei? Nai bilkul nai! Ham sab uske aur majbuut banaata hei.
45004001	To ab ham aapan baap daada Abraham ke baare meñ kaa bole sakta hei?
45004002	Agar Parmeshwar uske, uske kaam ke khaatir apnaais, tab u ghamanḍ karta, lekin Parmeshwar ke aage nai.
45004003	Vachan bole hei, “Parmeshwar Abraham ke apnaais kaahe ke uske Parmeshwar pe biswaas karis raha.”
45004004	Kaam kare waala ke talab mile hei, inaam nai. Ulog to kaam kar ke kamaay hei.
45004005	Lekin tum kuchh karega aur Parmeshwar se bolega ki u tumme apnaay to i nai chali. Parmeshwar paapi log ke apnaay hei kaahe ki ulog Parmeshwar pe biswaas kare hei.
45004006	Baaibal meñ Ḍeiviḍ u aasheesh ke baat kare hei jon ulog ke mile hei jiske Parmeshwar apnaay hei, chaahe ulog kuchh bhi nai kare ki ulog ke mile ke chaahi.
45004007	“Parmeshwar u sab ke aasheesh de hei jiske paap maaf hoy jaay hei aur jiske kharaab kaam bhulaay dewa jaay hei.
45004008	Parmeshwar ulog ke aasheesh de hei jiske paap uske buk se miṭ jaay hei.”
45004009	To kaa i sab aasheesh ulog ke khaatir hei jiske khatna bhais hei ya ulog ke khaatir hei jiske khatna nai bhais hei? Baaibal bole hei ki Parmeshwar Abraham ke apnaais, kaahe ki Abraham uske biswaas karat raha.
45004010	Lekin i sab kab bhais? Kaa i Abraham ke khatna se pahile ya baad meñ bhais raha? Jaruur khatna se pahile.
45004011	Abraham apne aap ke i kaaran khatna karaais ki jisse u dekhaay sake ki Parmeshwar uske biswaas ke kaaran khatna se pahile uske apnaay lees raha. Ab to Abraham u sab ke baap ban gais hei jon koi ke Parmeshwar uske biswaas ke kaaran apnaay hei, chaahe uske khatna hoy hei ya nai.
45004012	Aur Abraham u sab ke baap hei jon ke khatna bhi bhais hei aur Parmeshwar meñ biswaas bhi kare hei, jeise khatna se pahile karis raha.
45004013	Parmeshwar, Abraham aur uske ḍisenḍañṭ se waada karis raha ki puura dunia ulog ke de dei. I waada i kaaran nai bhais raha ki u kaanuun ke paalan karis raha, lekin uske biswaas jisse Parmeshwar uske apnaais raha.
45004014	Agar Abraham aur uske ḍisenḍañṭ jon i kaanuun ke maanis raha, se i waada kara gais raha, to biswaas meñ kuchh matlab nai, aur i waada bekaar rahi.
45004015	Parmeshwar gussaay jaay hei jab uske kaanuun ke tuuṛa jaay hei. Lekin jab kaanuun hee nai, to uske keise tuuṛa jaay sake hei?
45004016	Sab cheej wahi biswaas pe ruka hei, ki jisse Parmeshwar ke waada uske daya se jaruur mili. I waada khali Abraham ke waaris jiske lage kaanuun hei uske khaatir khali nai hei. I to u sab ke khaatir hei jon Abraham ke waaris hei, kaahe ki ulog ke paas wahi rakam biswaas hei aur Abraham ham sab ke baap hei.
45004017	Jeise vachan meñ likhaan hei ki Abraham bahut jaati ke Pita bani. I promis Abraham se kara gais raha, kaahe ki u biswaas rakkhat raha, u Parmeshwar se, jon nawa cheej banaay hei aur jon mar jaay hei uske jinda kar de hei.
45004018	Parmeshwar waada karis raha ki Abraham ke bahut se waaris hoi. Jab Abraham bahut niraas raha, fir bhi u Parmeshwar pe biswaas rakkhat raha yahi khaatir u bahut se jaati ke Pita banis.
45004019	Abraham ke biswaas kabhi kamjor nai bhais, u ṭaaim bhi nai jab u ek sao saal ke hoy waala raha. U jaanat raha ki u mare waala hei, aur uske aurat ke bhi bachcha nai hoi.
45004020	Lekin Abraham kabhi nai Parmeshwar se sawaal karis ya uske biswaas ṭuuṭis. Uske biswaas uske aur majbuut banaais, aur u i biswaas ke mahima Parmeshwar ke dees.
45004021	Abraham ke biswaas raha ki Parmeshwar jon waada kare hei, uske puura kare hei.
45004022	Yahi kaaran Parmeshwar uske apnaais,
45004023	wahi rakam jeise ham Baaibal meñ paṛhta hei. Lekin i sab khali Abraham ke khaatir nai likhaan raha.
45004024	U sab ham log ke khaatir bhi likha gais raha, kaahe ki agar ham bhi biswaas karega to Parmeshwar hamme bhi apnaai, wahi rakam jeise u Yeeshu Maseeh ke jinda karis raha.
45004025	Parmeshwar hamme Yeeshu Maseeh dees raha ki jisse u hamaar waaste mare sake, aur u uske jeewan dees, ki jisse Parmeshwar ham sab ke apnaay sake.
45005001	Biswaas se hamme Parmeshwar apnaay hei. Aur ab Prabhu Yeeshu Maseeh ke jariye hamaar mel Parmeshwar se hoy hei.
45005002	Yeeshu, biswaas ke kaaran hamme Parmeshwar ke mahima meñ laais hei, aur ab ham wahiñ rahta hei. Ab ham khusi se hei, aur Parmeshwar ke mahima uske sañghe baaṭega.
45005003	Lekin etna kaafi nai hei! Ham khusi se u sab sankaṭ sahega jon hamaar saamne aai, kaahe ki ham jaanta hei ki museebat se hamaar sahe ke taagat baṛhe hei.
45005004	Sahe ke taagat hee hamaar swabhaao banaay hei aur hamme aasha aur himmat de hei.
45005005	I aasha hamme kabhi nai kamjor banaay saki. I sab i kaaran hoy hei kaahe ki Parmeshwar hamme Pawitr Aatma jon uske bagal se hamaar waaste ek daan hei, dees hei.
45005006	Prabhu Yeeshu hamaar waaste tab maris jab ham paapi aur besahaara raha.
45005007	Koi bhi, ek imaandaar admi ke waaste mare nai maañgi, lekin saait koi bhala admi ke waaste mare ke khaatir taiyaar hoy jaai.
45005008	Lekin Parmeshwar hamme dekhaais ki u hamme ketna pyaar kare hei ki u Yeeshu Maseeh ke hamaar waaste mare dees, etna jaane pe bhi ki ham ketna paapi hei.
45005009	Lekin abhi aur hei! Parmeshwar hamme apnaais kaahe ki Yeeshu Maseeh aapan khuun ke bali chaṛhaais raha, aur ham Parmeshwar ke gussa se bhi bacha rahega.
45005010	Agar ham Parmeshwar ke dusman hei tab bhi, u ham se mel karis, kaahe ki uske laṛka hamaar waaste maris raha. Aur ab isse bhi baṛa mel milaap hei. Ab jab ham Parmeshwar ke dost hei, tab uske laṛka ke jeewan se ham log bachega.
45005011	Agar iske chhoṛ ke kuchh aur hei, hamme bahut khusi hei, kaahe ki Parmeshwar aapan laṛka Yeeshu Maseeh ke hamaar mel ke waaste bhejis raha.
45005012	Eiḍam paap karis raha, aur wahi paap dunia meñ maut laais. Ab sab koi paap kare hei, yahi kaaran sab koi mari.
45005013	Kaanuun ke aay se pahile dunia meñ paap raha. Lekin paap ke baare meñ likha nai gais raha, kaahe ki tab kaanuun nai raha.
45005014	Fir bhi maut Eiḍam se leke Maozas tak ke nai chhoṛis. I eise bhais kaahe ke, aur sab log Parmeshwar ke saamne apraadh nai karin jeise ki Eiḍam karis raha. Kuchh rakam se Eiḍam, Yeeshu ke rakam raha jon baad meñ aais.
45005015	Lekin Parmeshwar ham log ke jon cheej dees hei, u Eiḍam ke paap se dusra rakam raha. Uske ek paap ke kaaran bahut log maut paain. Aur is se bhi baṛh ke, khali Yeeshu akele Parmeshwar ke daya ke bardaan bahut se log tak laais.
45005016	Eiḍam ke paap aur Parmeshwar ke bardaan meñ bahut farka hei. Wahi ek paap, saja laais. Lekin Parmeshwar ke bardaan hamme i saabit karis ki u hamme apnaais hei, jab ki ham bhi bahut dafe paap kara hei.
45005017	Maut raaja ke rakam raaj karis kaahe ki Eiḍam paap karis raha. Lekin ham iske tulna usse nai kare sakta jon Yeeshu Maseeh karis hei. Parmeshwar ham pe bahut daya karis hei, aur Yeeshu ke kaaran hamme apnaais hei. Aur ham jiega aur raaja ke rakam raaj karega.
45005018	Sab koi ke saja mile ke raha, kaahe ki Eiḍam paap karis raha. Lekin jon achchha kaam Yeeshu karis hei, uske kaaran Parmeshwar hamme apnaay hei aur jeewan ke bardaan de hei.
45005019	Eiḍam, Parmeshwar ke saamne apraadh karis aur bahut ke bhi paapi banaais. Lekin Yeeshu uske baat maanis aur ketna log ke madat karis ki Parmeshwar u sab ke apnaay.
45005020	Kaanuun aais, ki jisse paap ke taagat dekha jaay sake. Aur jahañ paap taagat waala raha, tab Parmeshwar ke daya usse bhi jaada taagat waala raha.
45005021	Paap, maut ke bal pe raaj karis. Lekin Parmeshwar ke daya ab bhi raaj kare hei, aur Parmeshwar hamme Yeeshu Maseeh ke kaaran apnaais. Iske matlab i bhais ki hamme anant jeewan mili.
45006001	Ham kaa boli? Kaa ham paap karte rahi, ki jisse Parmeshwar ke daya aur baṛhe?
45006002	Nai, hamme i nai kare ke chaahi! Agar ham paap ke khaatir mar gaya hei, to aur paap keise ham kare sakta hei?
45006003	Kaa tum nai janta ki ham baptisma leke Yeeshu ke sañghe hoy gaya hei, to kaa ham uske maut meñ sañghe nai hei?
45006004	Jab ham baptisma lia raha, tab ham Yeeshu ke sañghe mar ke dafnaay dewa gay raha. Ham baptisma lia raha, ki jisse hamme nawa laaif mile, wahi rakam jeise Yeeshu, Parmeshwar ke mahima se mar ke jinda hoy gais.
45006005	Agar ham baptisma leke Yeeshu ke maut ke baaṭ leta hei, to ham bhi uske sañghe jinda hoy jaayga.
45006006	Ham i bhi janta hei ki hamaar rakam admi log Yeeshu ke sañghe kros pe chaṛhaay dewa gain raha. I sab i kaaran bhais raha ki jisse, hamaar paapi deñhi paap ke gulaam nai rahe paay.
45006007	Ham janta hei ki jon mar jaay hei u paap se chhuṭkaara paay le hei.
45006008	Jeise ham Maseeh ke sañghe mara hei, weisaiyeñ hamaar biswaas hei ki ham uske sañghe jiega.
45006009	Ham janta hei ki maut ab Yeeshu ke uppar hak nai jamaay sake hei. U mar gais raha aur fir se jinda kara gais, aur ab u kabhi nai mari.
45006010	Jab Yeeshu maris raha, tab u paap ke khaatir ekke dafe hardam ke waaste maris raha. Lekin ab to u jinda hei, aur u khali Parmeshwar ke khaatir jie hei.
45006011	Yahi rakam tum bhi apne aap ke bhi paap meñ mara samjho. Lekin Yeeshu Maseeh tumme laaif dees hei, aur Parmeshwar ke khaatir jio.
45006012	Paap ke aapan deñhi meñ raaj nai kaaran deo. Aakhir, tum ek roj marega, to uske maañg pe kabhi nai chalo.
45006013	Aur aapan deñhi ke koi bhi hissa ke paap ke gulaam nai bane deo. Apne aap ke Parmeshwar ke de deo, ulog ke rakam jon mare se jinda hoy gain hei. Aapan ek ek hissa Parmeshwar ke gulaam banaao, ki jisse u khusi hoy.
45006014	Paap ke aapan uppar raaj nai karan deo, kaahe ki tum Parmeshwar ke daya se chalta hei, kaanuun se nai.
45006015	I sab ke matlab kaa hei? Kaa hamme paap se chhuṭṭi mil gais hei, i kaaran ki Parmeshwar ke daya ham pe raaj kare hei, aur kaanuun nai? Bilkul nai!
45006016	Kaa tum nai janta ki tum uske gulaam hei jiske bole pe chalta hei? Tum paap ke gulaam hoy ke mar jaay sakta hei, aur tum Parmeshwar ke baat maane waala gulaam bhi hoy sakta hei aur tumme u apnaay lei.
45006017	Tum paap ke gulaam raha. Lekin ham Parmeshwar ke dhanbaad deta hei ki ab tum aapan dil se u ṭeeching, jon ham tumme dia hei, uske maana.
45006018	Ab tum paap se free hei aur Parmeshwar ke gulaam hei, jon uske khusi kare hei.
45006019	Ham i hardam hoy waala baat tumme bataata hei, kaahe ki tum ab bhi kamjor hei. Tum aapan deñhi ke hissa ke kharaab bichaar ke gulaam banaay deta raha. Lekin ab tum ek ek hissa ke Parmeshwar ke de dega, ki jisse tum puura ke puura uske hoy jaayga.
45006020	Jab tum paap ke gulaam raha, tab tumme Parmeshwar ke khusi nai rakkhe ke raha.
45006021	Lekin u sab kaam se tumme kaa achchha mila? Tumme to khali saram lagat raha, aur tum maut ke taraf jaat raha.
45006022	Ab tum paap se free hei, aur Parmeshwar ke gulaam hei. Yahi tumme pawitr banaai aur anant jeewan ke bagal le jaai.
45006023	Maut se paap ke karja utre hei. Lekin Parmeshwar ke bardaan, Yeeshu Maseeh ke bagal se anant jeewan hei
45007001	He dosto, tum kaanuun ke baare meñ etna samajhta hei aur janta hei ki jab tak koi jinda hei tab tak uske uppar kaanuun ke adhikaar rahe sake hei.
45007002	Jeise ki, kaanuun bole hei ki jab tak ek admi jinda hei, tab tak uske aurat uske sañghe rahi. Lekin jab uske admi mar jaay hei, tab aurat free hoy jaay hei.
45007003	Aur tab u fir se saadi kare sake hei. Lekin, agar uske admi jinda hei aur u dusra admi ke sañghe chali jaay hei to u badchalan aurat kahaai.
45007004	Yahi rakam tumhaar sañghe bhi hei, hamaar bhaiya log. Jahañ tak kaanuun ke sawaal hei, tum mar gaya hei aur Prabhu Yeeshu Maseeh ke deñhi ke hissa ban gaya hei. Tum Maseeh, jon jinda hoy gais hei, uske lage jaay ke waaste free hei, ki jisse tum sab Parmeshwar ke kaam kare sako.
45007005	Jab ham khali aapan baare meñ sochta hei, tab jon kaanuun hei u hamaar man meñ paap ke kharaab bichaar bhar de hei. Wahi kaaran ham log ke deñhi ke ek ek hissa ke gulaam banaay lees aur maut ke kaabil banaay dees hei.
45007006	Lekin ab ham kaanuun se free hei, kaahe ki ham sab to mara ke rakam hei, aur u hamaar uppar raaj nai kare sake hei. Ab ham Pawitr Aatma ke maan ke nawa rakam se Parmeshwar ke sewa kare sakta hei, nai ki puraana rakam jon kaanuun meñ likhaan hei aur uske maane ke raha.
45007007	Kaa ham i bole sakta hei ki kaanuun paapi hei? Kabhi nai! Lekin agar kaanuun nai rahta, to ham nai jaane sakta ki paap keisan hei. Udaaharan ke taur pe agar kaanuun ham se nai bole hei, “U sab cheej ke nai maañgo, jon koi aur ke hei,” to ham nai jaan paata ki chaahat kaa hei.
45007008	U paap hee raha jon ke hukum se hamaar man meñ rakam rakam ke chaahat peida bhais. Kaanuun agar nai rahe, to paap mar gais hei.
45007009	Kaanuun jaane se pahile, ham jinda raha. Lekin jeise ham aagya suna, paap jinda hoy gais, aur ham mar gaya. Wahi aagya jon se hamme jeewan milta, wahi hamaar maut laais.
45007011	Paap yahi aagya leke hamme bahakaais, aur wahi ke kaaran ham mar gaya.
45007012	Fir bhi kaanuun aur uske aagya pawitr hei, raaiṭ hei aur achchha hei.
45007013	Kaa ham i bolta hei ki kuchh achchha hamme maaris raha? Kabhi nai! I paap raha, jon kuchh achchha cheej se hamme maaris. Ab ham dekhe sakta hei ki paap ketna bhayaanak aur kharaab hei.
45007014	Ham janta hei ki kaanuun aatmik hei. Lekin ham to manush hei aur paap ke gulaam ban ke bik gaya hei.
45007015	Yahi kaaran ham nai janta ki kaahe ke ham i rakam karta hei. Ham nai janta ki kaa raaiṭ hei. Ham wahi karta hei jon se ham haiṭ karta hei.
45007016	Hiañ tak ki ham nai janta ki kaa raaiṭ hei, lekin ham i to samajhe sakta hei ki kaanuun achchha hei.
45007017	Yahi kaaran ham u nai hei, jon paap kare hei. U paap jon hamaar bhittar rahe hei, wahi kare hei.
45007018	Ham i janta hei ki hamaar selfish ichchha, hamme achchha kaam nai karan dei. Hiañ tak ki agar ham achchha kaam bhi kare maañgega, to ham nai kare sakega.
45007019	Aur i jaanat rahe pe bhi ki hamme achchha kaam kare ke hei, ham kharaab kaam kar deta hei.
45007020	Aur agar ham u kaam nai kari jon ham janta hei ki raaiṭ nai hei, to ham u nai hei jon kharaab kaam kare hei. Jon paap hamaar bhittar ghar banaay lees hei wahi i sab kaam kare hei.
45007021	Kaanuun hamme dekhaay hei ki ham meñ kuchh hei jon hamme raaiṭ kaam kare se roke hei.
45007022	Ham aapan puura dil se Parmeshwar ke kaanuun ke maanta hei.
45007023	Lekin hamaar ek ek hissa meñ kuchh eise hei jon hamaar dimaag se laṛe hei, aur hamme paap ke keidi banaay le hei, aur wahi hamme sab kuchh kare pe majbuur kare hei.
45007024	Ham ketna abhaaga admi hei! Hamme i deñhi se kon bachaai, jon mare waala hei?
45007025	Parmeshwar ke dhann hei! Yeeshu Maseeh hee hamme bachaai. Yahi kaaran ham dilo dimaag se Parmeshwar ke sewa karta hei, lekin dusra bagal hamaar selfish ichchha hamme paap ke kaanuun ke sewa karaay hei.
45008001	Agar tum Maseeh meñ hei, to tumme saja nai mili.
45008002	Pawitr Aatma tumme u jeewan dei jon Yeeshu Maseeh ke bagal se aay hei, aur tumme tumhaar paap aur maut se mukti karaay dei.
45008003	Maozas ke kaanuun i nai kare sake hei, kaahe ki hamaar selfish ichchha kaanuun ke kamjor banaay de hei. Lekin Parmeshwar tumme free kar dees hei jab u aapan laṛka ke bhejis ki u ham paapi log ke rakam rahe aur hamaar paap ke waaste balidaan hoy. Parmeshwar, Yeeshu ke deñhi se paap ke naas karis.
45008004	U i sab i khaatir karis ki jisse ham wahi kari jon kaanuun hamme Aatma se bataay hei, aapan selfish ichchha se nai.
45008005	Jon log aapan ichchha pe chale hei, ulog khali aapan baare meñ soche hei. Lekin jon log Pawitr Aatma ke bole pe jiye hei, u sab aatmik cheej ke baare meñ soche hei.
45008006	Agar hamaar dimaag hamaar ichchha waala baat maane hei, to ham jaruur marega. Lekin agar hamaar dimaag Aatma ke bal pe chale hei, to hamme jeewan aur saanti mili.
45008007	Ham log ke ichchha, Parmeshwar ke agaiñsṭ hardam hoy jaay hei, kaahe ki u Parmeshwar ke baat pe chale nai sake hei.
45008008	Agar ham aapan ichchha pe chalta hei, to ham Parmeshwar ke khusi nai rakkhe sakta hei.
45008009	Tum aapan ichchha se raaj nai kare sakta hei, lekin Parmeshwar ke Aatma se, jon tumhaar bhittar rahe hei. Jon log ke paas Yeeshu ke Aatma nai hei, ulog Yeeshu ke nai hoy sake hei.
45008010	Prabhu Yeeshu tum meñ rahe hei. Tum jinda hei kaahe ke Parmeshwar tumme apnaais hei, jab ki tumhaar paap ke kaaran tumhaar deñhi ke mare ke hei.
45008011	Fir bhi Parmeshwar, Yeeshu Maseeh ke jinda karis! Parmeshwar ke Aatma tum meñ rahe hei, aur u tumme Aatma ke bal se jinda kari.
45008012	E hamaar dost log, ham jon cheej mañgta hei uske waaste nai jinda rahe ke hei.
45008013	Agar eise hoi, to tum mar jaayga. Lekin tum fir bhi jinda rahe sakega agar Parmeshwar ke Aatma ke mutaabik, tum jon sab cheej mañgta hei, uske “Naa” bolega.
45008014	Khali wahi log jon Parmeshwar ke Aatma ke mutaabik chale hei, uske laṛkan hei.
45008015	Parmeshwar ke Aatma hamme u gulaam nai banaay hei, jon usse ḍare hei. Uske badle, ham uske laṛkan ban gaya hei aur ham uske “E Pita” bolaata hei.
45008016	Parmeshwar ke Aatma bataay hei ki ham uske laṛkan hei.
45008017	Uske Aatma hamme janaawe hei ki Krisṭ ke sañghe Parmeshwar hamme u sab dei jon u waada karis raha. Ham Krisṭ ke mahima bhi baaṭega, kaahe ke ham uske sañghe dukh bhi saha hei.
45008018	Ham sab janta hei ki abhi ham jon kuchh sahta hei, u mahima jon ham dekhega, uske milaan meñ kuchh nai hei.
45008019	Asal meñ sab cheej jon ke racha gais hei, i dekhe maañge hei Parmeshwar kab dekhaai ki uske laṛkan kon hei.
45008020	Abhi to krieishan (rachna) konfius hei, iske khaatir nai ki u konfius rahe maañge hei. Parmeshwar i aas meñ eise karis hei
45008021	ki krieishan naas hoy se bach jaay, aur u aapan laṛkan ke shaandaar mahima meñ bhaag le sake.
45008022	Ham to janta hei ki krieishan abhi bhi u peeṛa meñ kahraay hei, jon peeṛa ek aurat bachcha ke janam dewe ke ṭaaim sahe hei.
45008023	Aatma hamme biswaas karaay hei ki aage hamme kaa sahe ke hei. Lekin abhi to ham chuppe chuppe kahraata hei, jab ham waiṭ karta hei ki Parmeshwar hamme dekhaay ki ham uske laṛkan hei.
45008024	Yahi aasha hei jon hamme bachaay hei. Lekin agar hamme u mil jaay jiske ham aasha karta hei, tab u aasha nai hei. Kaahe ke jiske ham dekhe sakta hei, to uske kaahe ke aasha karte rahi?
45008025	Fir bhi, ham uske aasha karega, jon ham kabhi nai dekha hei, aur ṭaaim leke waiṭ karta hei.
45008026	Kuchh cheej meñ ham kamjor hei, lekin Aatma hiañ hei aur hamme madat kari. Jeise ki, jab ham preya kare nai janta hei, tab Aatma hamaar waaste eise preya kare hei ki uske nai bataay sakta.
45008027	Hamaar man meñ kon cheej hei, u sab Parmeshwar jaane hei. Aur jab Aatma Parmeshwar ke log ke waaste preya kare hei tab u i bhi jaan le hei ki Aatma ke man meñ kon cheej hei.
45008028	Ham janta hei ki jon log Parmeshwar se prem kare hei, uske waaste Parmeshwar bhalaai ke kaam kare hei. I wahi log hei jon ke Parmeshwar chunis hei.
45008029	Aur Parmeshwar hardam se jaanat raha ki uske chuna gay log kon kon hoi. U feisla karis ki ulog ke u aapan laṛkan ke rakam bane dei, ki jisse uske laṛka, sab laṛkan meñ aage hoi.
45008030	Parmeshwar u sab ke apnaais, jon ke chune ke feisla karis raha, aur u sab ke aapan mahima baaṭis.
45008031	Ham i sab baat ke baare meñ kaa boli? Agar Parmeshwar hamaar bagal hei, tab kaa koi hamaar agaiñsṭ hoy sake hei?
45008032	Parmeshwar aapan laṛka ke bhi nai chhoṛis, lekin ham log ke waaste uske bhi de dees. Agar Parmeshwar eise karis, to kaa u ham log ke sab cheej free meñ nai dei?
45008033	Parmeshwar ke chuna gay log pe kon dos lagaai, agar u boli ki u jon ke chunis hei, ulog ke apnaai?
45008034	Kaa koi ulog ke apraadhi maani? Nai! Krisṭ mar gais aur fir jinda hoy gais, aur abhi Parmeshwar ke raaiṭ saaiḍ meñ hei, aur hamaar waaste usse binti karte rahe hei.
45008035	Kaa koi cheej hamme Yeeshu Krisṭ ke prem se alag kare sake hei? Kaa dukh, sankaṭ, kharaab ṭaaim, bhuuk aur nañgaapan, khatra aur maut?
45008036	I ṭheek wahi rakam hei jeise Baaibal meñ likhaan hei, “Tumhaar waaste ham din bhar maut ke saamna karta hei. Ham log u bheṛa ke rakam hei jon ke maare ke waaste le jaawa jaay hei.”
45008037	I sab cheej meñ hamaar jeet sab se jaada bhais hei kaahe ke Yeeshu Maseeh ham se prem kare hei.
45008038	Hamme biswaas hei ki Parmeshwar ke prem se hamme koi nai alag kare sake hei, naa to jeewan ya maut, naa to swaragduut ya Aatma, naa to abhi ya aay waala ṭaaim,
45008039	aur naa to uppar ya nichche ke taagat. Eisan koi cheej nai banaawa gais hei jon hamme Parmeshwar ke prem se jon hamaar Prabhu Yeeshu Maseeh meñ hei, alag kare sake hei!
45009001	Ham Krisṭ ke pichchhe chale waala hei, aur Pawitr Aatma hamaar bhittar ke aatma ke gawaahi hei. To ham sachche bolta hei, jhuuṭṭe nai bolta hei, jab ham bataata hei
45009002	hamaar dil ṭuuṭ gais hei aur ham bahut dukhi hei.
45009003	Ham khusi se Parmeshwar ke saraap ke nichche rahe leta aur aapan log ke bhalaai ke waaste Maseeh se alag hoy jaata.
45009004	Ulog Israayel ke gharaana ke hei, aur Parmeshwar ke chuna log hei. Parmeshwar ulog ke aapan mahima dekhaais. U ulog se samjhaota karis aur aapan kaanuun dees. Mandir bhi wahi log ke hei, aur uske sañghe u waada bhi hei jon Parmeshwar ulog se karis raha.
45009005	Ulog ke u mahaan ensesṭas hei, jon Yeeshu Maseeh ke bhi baap daada rahin. Ham binti karta hei ki Parmeshwar, jon sab pe raaj kare hei, hardam khusi rahe. Aameen.
45009006	I nai bola jaay sake hei ki, Parmeshwar aapan waada tuuṛis. Hiañ tak ki Israayel ke sab log Parmeshwar ke sachcha log nai hei.
45009007	Aur haañ, jab Parmeshwar Abraham se waada karis raha, iske matlab u khali Aayzak jon Abraham ke ḍisenḍañṭ ke raha, wahi ke baare meñ karis raha. Parmeshwar khali Aayzak ke baare meñ baat karat raha, jab u Sarah se waada karis raha ki
45009009	“Agle saal yahi ṭaaim ham lauṭega, aur tab tak tumhaar lage ek bachcha rahi.”
45009010	I nai bhulaana ki Aayzak aur Rebeka ke juṛwa laṛkan ke sañghe kaa bhais raha.
45009011	Ulog ke peida hoy se pahile, jabki ulog kuchh kharaab nai karin raha, fir bhi Parmeshwar, Rebeka se bataay dees raha ki uske baṛa beṭa, chhoṭa beṭa ke sewa kari. Parmeshwar i baat i kaaran bolis raha ki u dekhaay sake ki Parmeshwar ke bagal se chune meñ uske karam ke dos nai hei.
45009013	Yahi kaaran Baaibal bole hei ki Parmeshwar, Jaykab ke, Esau se jaada laaik karat raha.
45009014	Kaa ham bolta hei ki Parmeshwar anyaay kare hei? Bilkul nai!
45009015	Parmeshwar, Maozas se bolis raha ki u jon ke maañge uspe daya kari aur taras khaai.
45009016	Tab sab kuchh Parmeshwar ke daya ke uppar hei, i nai ki log kon cheej maañge hei.
45009017	Baaibal meñ Parmeshwar, Ijipt ke Fero se bole hei, “Ham tumme raaja banaay dia hei, ki jisse ham aapan taagat dekhaay saki aur dunia ke sab log ke jayjaykaar paay saki.”
45009018	Sab kuchh Parmeshwar ke uppar hei, ki u kon cheej kare maañge hei, agar u maañge to sab log pe taras khaay sake hei, ya to ulog ke jiddi banaay sake hei.
45009019	Koi puuchhe sake hei, “Keise Parmeshwar hamme badnaam kare sake hei, jab u hamme wahi rakam kaam karaay hei, jeise u maañge hei.”
45009020	Lekin, hamaar dost log, ham puuchhta hei, “Tum kon hota hei, Parmeshwar se sawaal kare waala? Kaa maṭṭi ke ghaṛa banaay waala se puuchhe hei ki uske u rakam kaahe banaais hei?
45009021	Kaa ghaṛa banaay waala ke i hak nai hei ki u chaahe sundar pyaala banaay ya wahi maṭṭi se saadhaaran pyaala banaay?”
45009022	Parmeshwar aapan gussa dekhaay maañgis, aur aapan taagat ke istemaal ulog pe kare maañgis jon ke naas hoy ke raha. Lekin u dheeraj se ulog ke sahis.
45009023	U i sab i kaaran karis ki u dekhaay sake ki uske ketna mahima hei, jab u ulog pe taras khaay hei jon ke u chunis hei, ki jisse ulog uske mahima meñ bhaag le sake.
45009024	Chaahe ham Yahuudi hei ya geir Yahuudi, ham log uske chuna log meñ se hei.
45009025	Jeise Prabhu, Hosea meñ bolis hei, “Jab ki hamaar log hamaar nai rahin, ham ulog ke aapan banaayga. Ham ulog se prem se bartaao karega u sab jaat se jon ke kabhi prem nai mila hei.
45009026	Ek dafe ulog ke bataawa gais raha, ‘Tum hamaar log nai hei.’ Lekin wahi jagha pe ulog ke jinda Parmeshwar ke bachcha log bolaawa jaai.”
45009027	Aur Aayzaaya nabi, Israayel ke log ke baare meñ i bolis raha, “Israayel ke log etna jaada hei jon rakam samundar ke kinaare baalu chhitraan hei. Lekin jon thoṛa bacha hei wahi bachi.
45009028	Parmeshwar jaldi kari aur dharti pe jaruur se wahi kari jon ke chetaaoni dewa gais hei.”
45009029	Aayzaaya nabi i bhi bolis hei, “Agar bahut taagat waala Parmeshwar hamaar gharaana ke kuchh log ke nai chhoṛta, tab sab naas hoy gay hota ṭheek Sadom aur Gamora ke nagar ke rakam hota.”
45009030	I sab ke matlab kaa hei? Kaa yahi ki geir Yahuudi nai maañgat rahin ki Parmeshwar ulog ke apnaay? Lekin jab ulog ke pata laga ki agar ulog biswaas kari, tab u ulog ke apnaay lei.
45009031	Iske i matlab bhi hei ki Parmeshwar, Israayel ke log ke nai apnaais. Aur kaahe ke? U i kaaran ki ulog Parmeshwar pe biswaas se nai lekin kaanuun ke maan ke uske hoy maañgat rahin. Israayel ke log wahi patthar pe girin jon se ulog ke choṭ lagat raha.
45009033	Jeise Parmeshwar, Baaibal meñ bolis raha, “Dekho! ham Zion meñ ek patthar rakhta hei ki jon log usse ṭakraai, aur u sab giri. Lekin jon jon uspe biswaas kare hei, u kabhi niraas nai hoi.”
45010001	Pyaare dosto, Parmeshwar se hamaar bahut aasha aur preya hei, ki Israayel ke log ke waaste binti kari, ki ulog bachaawa jaay.
45010002	Ham janta hei ki ulog Parmeshwar se prem kare hei, lekin ulog samjhe nai hei,
45010003	ki keise ulog ke apnaawa jaai. Yahi kaaran ulog Parmeshwar pe biswaas nai kare hei, aur kaanuun ke paalan kar ke maañge hei ki Parmeshwar ulog ke apnaay.
45010004	Lekin Krisṭ u kaanuun ke ant kar dees, ki jisse jon koi bhi Parmeshwar pe biswaas kare hei, uske u apnaai.
45010005	Maozas bolis raha ki ek admi ke Parmeshwar apnaai jab u kaanuun ke maani. U i kaam tab karis, jab u likhis raha, “Agar tum jie mañgta hei, to tum u sab karo jon kaanuun hukum de hei.”
45010006	Lekin jon log ke biswaas se Parmeshwar ulog ke apnaay hei, ulog kabhi nai puuchhi, “Kon swarag jaay ke Yeeshu ke nichche laai?”
45010007	Ulog i bhi nai puuchhi, “Kon narak meñ jaay ke uske mara log meñ se jinda kara jaai ?”
45010008	Jon koi ke ulog ke biswaas ke khaatir apnaawa gais hei, ulog bole hei, “I vachan tumhaar otna nagichche hei, jetna tumhaar muh ya dil hei.” Aur i wahi biswaas ke sandes hei, jiske ham parchaar karta hei.
45010009	Agar tum biswaas se bolega, “Yeeshu, Prabhu hei,” aur agar tum aapan puura dil se biswaas karta hei ki Parmeshwar uske mara meñ se jiaais hei, to tum bachaawa jaayga.
45010010	Parmeshwar tumme apnaai aur bachaai, agar tum uske sachche ke biswaas karta hei aur dusra ke bhi bataata hei.
45010011	Baaibal bole hei ki jon ke lage biswaas hei, u niraas nai hoi,
45010012	chaahe u Yahuudi hei ya geir Yahuudi, kaahe ke Prabhu to ekke hei, aur jon uske bolaay hei, ulog ke waaste bahut dayaalu hei.
45010013	Jon koi bhi Prabhu ke pukaari, u bach jaai.
45010014	Keise Parmeshwar meñ log ke biswaas baṛhi, aur ulog usse boli ki ulog ke bachaao, agar ulog Parmeshwar ke baare meñ kabhi nai sunis?
45010015	Aur keise koi ulog se bataai agar Parmeshwar ulog ke nai bhejta? Baaibal bole hei ki agar koi parchaar kare aay, to khali uske goṛ dekhe meñ ketna sundar lage hei.
45010016	Fir bhi sab log vachan pe biswaas nai karin, jeise ki, Aayzaaya nabi puuchhis raha, “Prabhu, kaa koi biswaas karis, jon ham bola hei?”
45010017	Koi bhi bina Yeeshu ke vachan sune, biswaas nai paay sake hei.
45010018	Lekin, kaa ham bolta hei ki Israayel ke log nai sunin? Nai, i ham nai bolta! Baaibal bole hei, “Sab dunia meñ sandes bataawa gais. Aur dunia ke kona kona meñ iske baare meñ feilaawa gais hei.”
45010019	Kaa Israayel ke log nai samjhin? Maozas iske jawaab dees raha jab u bataais raha ki Parmeshwar kaa bolis raha, “Ham Israayel ke log meñ ulog ke waaste jaran peida karega jon ek jaat ke nai hei. Ham ulog meñ ulog ke khaatir gussa karwaayga jon ek baat bhi nai samjhe hei.”
45010020	Aayzaaya, bole ke ḍarat nai raha, ki Prabhu kaa bolis raha, “Ham ulog ke mila jon hamme nai khojat rahin. Ham ulog ke saamne aaya jon hamaar baare meñ nai puuchhat rahin.”
45010021	Aur Aayzaaya Israayel ke log ke baare meñ i bolis, “Din bhar Prabhu ulog ke lage pahuñche hei jon jiddi hei aur hukum nai maane maañge hei.”
45011001	Kaa ham bolta hei ki, Parmeshwar aapan log se muh moṛ lees hei? Bilkul nai! Kaahe ke ham bhi Israayeli hei, aur Abraham ke khaandaan ke hei jon Benjameen ke palwaar hei.
45011002	Parmeshwar jon ke chunis hei usse muh nai moṛis. Kaa tum nai janta ki Baaibal, Ilaayja ke baare meñ bole hei ki u Israayel ke log ke baare meñ chugli kare hei?
45011003	U bolis raha, ‘E Prabhu, ilog tumhaar nabi log ke maarin raha aur tumhaar bedi ke naas karin raha. Khali hamahi bacha hei, aur ilog hamme bhi maare maañge hei.”
45011004	Lekin Prabhu, Ilaayja se bolis, “Hamaar lage abhi bhi saat hajaar log hei, jon Baal ke aage weship nai karis hei.”
45011005	Abhi bhi wahi rakam hei. Parmeshwar Israayel ke log pe daya karis, aur kuchh abhi bhi uske pichchhe chale hei.
45011006	I Parmeshwar ke aaseem daya ke kaaran bhais, naa ki ulog ke kaaran jon kuchh karin raha. I nai hoy sakta agar Parmeshwar ke daya nai rahta.
45011007	Iske matlab i hei ki Israayel ke khali kuchh log ke u mila, jon u khojat rahin. Baaki sab jiddi rahin.
45011008	Jeise vachan meñ likhaan hei, “Parmeshwar ulog ke beokuuf banaais ki ulog ke aañkhi añdha hei, aur ulog ke kaan abhi tak bahira hei.”
45011009	Tab Ḍeiviḍ bolis, “Ulog ke khaana, ulog ke khaatir jaal meñ fasaay deo, ki jisse ulog gir paṛi aur ulog ke wahi mili jon ulog ke mile ke chaahi.
45011010	Ulog ke aañkhi pe paṭṭi baañdh deo! Ulog ke dekhe nai deo ulog ke peeṭhi baṛa bojha ke nichche jhukaay deo.”
45011011	Ham puuchhta hei ki kaa Israayel ke log i kaaran girin ki kabhi nai uṭhe saki? Bilkul nai! Kaahe ke ulog paap karin raha, wahi kaaran geir Yahuudi log ke mukti mila ki Israayel ke log meñ jaran peida hoy.
45011012	Lekin Israayel log ke paap aur bhuul dunia ke log ke madat karis, aur yahi kaaran geir Yahuudi log ke bhi aasheesh mili agar ulog Parmeshwar ke bagal puura ghuum jaai.
45011013	Ham, tum geir Yahuudi se baat karta hei, aur jab tak tumhaar waaste ham ek parchaarak hei, ham aapan kaam dil lagaay ke karega.
45011014	Saait yahi rakam ham aapan log meñ etna jaran bhaao peida kar dega, ki ulog bach jaai.
45011015	Jab Israayel Parmeshwar ke chhoṛ dees, tab aur log Parmeshwar ke dusman se dost meñ badal gain. Aur tab kaa hoi jab, ulog ke apnaawa jaai? I murda ke jinda hoy ke sawaal hoi!
45011016	Agar aaṭa ke pahila hissa Parmeshwar ke dewe se pawitr hoy hei, tab sab aaṭa pawitr hei. Agar ek peṛ ke jaṛ pawitr hei, to puura peṛ pawitr hei.
45011017	Tum geir Yahuudi, u jañgli oliv ke ḍaar ke rakam hei, jon ke usman joṛa gais jon oliv ke peṛ bowaan raha. Tum u ḍaar ke jagha le lia, jon peṛ se kaaṭ ke feñk dewa gais raha. Aur yahi kaaran tum aasheesh ke maja leta hei, jon bowaan peṛ ke khaatir raha.
45011018	Lekin tum i nai samajh lena ki tum u ḍaar jon ke kaaṭ ke feñk dewa gais hei, usse achchha hei. Yaad rakhna, tum u peṛ ke jaṛ ke nai sambhaala hei. U jaṛ hei jon tumme sambhaale hei.
45011019	Saait tum samajhta hei ki u ḍaar ke kaaṭa gais raha ki jisse tumme uske jagha rakha jaay.
45011020	U raaiṭ baat hei. Lekin ulog ke kaaṭa gais raha kaahe ke ulog meñ biswaas nai raha, aur tum huañ hei kaahe ke tumme biswaas hei. To ghamanḍ nai karo, lekin ḍar ke raho.
45011021	Agar Parmeshwar u sachcha ḍaar ke kaaṭ dees hei, to kaa u tumhaar sañghe bhi weisaiyeñ nai kare sake hei?
45011022	Ab tum dekhe sakta hei ki keise Parmeshwar dayaalu aur kaṛak duuno hoy sake hei. Ulog ke waaste ketna kaṛa baat hei, jon gira log hei, lekin tum pe to u daya karis. Aur u daya karte rahi, agar tum uspe bharosa karte rahega. Nai to tumme bhi kaaṭ dewa jaai.
45011023	Agar u ḍaar biswaas kare lagi to fir se peṛ meñ joṛ dewa jaai. Parmeshwar ke lage taagat hei ki ulog ke u fir se joṛ de.
45011024	I to naichral nai hei ki jañgli oliv ke ḍaar ke kaaṭ ke achchha oliv ke peṛ meñ lagaawa jaay. Lekin i naichral hei ki achchha oliv ke ḍaar ke apne hee oliv ke peṛ meñ lagaawa jaay.
45011025	Hamaar dost log, ham nai mañgta ki tum geir Yahuudi log apne uppar ghamanḍ karo. Yahi kaaran ham u gupt baat ke tumme samjhaata hei, ki Israayel ke log ke kaa bhais raha. Ulog meñ se kuchh jiddi hoy gain, aur ulog yahi rakam rahi jab tak ki tum geir Yahuudi, puura ke puura Parmeshwar ke lage nai aay jaao.
45011026	Yahi rakam puura Israayel bachaawa jaai, jeise Baaibal meñ likhaan hei, “Zion se hamme bachaay ke waaste koi aai. Tab Jaykab ke khaandaan kharaab kaam kare ke chhoṛ dei.
45011027	Yahi hei jon Prabhu kare ke waaste waada karis hei jab u ulog ke paap maaf kar dei.”
45011028	Israayel ke log ke sañghe dusmani kara jaay hei ki jisse susamaachaar tum geir Yahuudi tak pahuñche. Lekin ulog abhi bhi chuna gay log hei, aur Parmeshwar ulog ke baap daada ke kaaran abhi bhi ulog se prem kare hei.
45011029	Parmeshwar aapan daan waapas nai le hei, aur aapan chuna gay log ke bhi nai bhulaay hei.
45011030	Ek dafe tum geir Yahuudi, Parmeshwar ke chhoṛ dia raha. Lekin ab Israayel, Parmeshwar ke chhoṛis hei, aur tum pe daya bhais hei.
45011031	Aur jab ki tum pe daya kara gais hei, tab ulog pe bhi daya kara jaai.
45011032	Sab log Parmeshwar ke baat nai maanin, aur yahi kaaran ulog ke sañghe jehli ke rakam byohaar kara jaay hei. Lekin u i sab i kaaran kare hei ki jisse uske daya sab pe hoy.
45011033	Kon Parmeshwar ke dhan, buddhi, aur gyaan naape sake hei? Kon uske nirnay ke samjhe sake hei, aur bataay sake hei ki u kaa kare hei?
45011034	“Kaa koi bhi Prabhu ke man ke baat jaane sakis hei ya uske sallaah dees hei?
45011035	Kaa koi Prabhu ke kuchh udhaar dees hei jon lauṭaawa jaay sake hei?”
45011036	Prabhu ke bagal se sab kuchh aay hei. Sab cheej wahi banaais hei, aur wahi ke lage lauṭ jaai. Parmeshwar ke baṛaai hardam karo! Aameen.
45012001	Pyaare dosto, Parmeshwar achchha hei. Yahi kaaran ham binti karta hei ki tum aapan deñhi ke jinda bheñṭ, pawitr aur Parmeshwar ke pasand aay waala daan, uske chaṛhaay deo. Parmeshwar ke sewa kare ke waaste yahi sab se jaada samajhdaari ke kaam hei.
45012002	I dunia ke log ke rakam nai bano, lekin Parmeshwar ke tumme badle ke mauka deo. Tab tum jaan lega ki kon kaam Parmeshwar ke khaatir ṭheek hei aur uske pasand ke hei.
45012003	Ham samjhe sakta hei ki Parmeshwar ham pe ketna daya kare hei, aur ham sab se bolta hei ki tum apne aap ke jetna samjhe ke chaahi, usse baṛh ke nai samjho. Lekin jon Parmeshwar biswaas dees hei, wahi ke mutaabik sensibal hoy ke apne aap ke taulo.
45012004	Ek deñhi ke bahut hissa hei, aur i sab ke alag alag kaam hei.
45012005	Wahi rakam ham log ke sañghe bhi hei. Ham to bahut hei, lekin ham sab Maseeh ke deñhi ke hissa hei, aur ek dusra ke hissa bhi hei.
45012006	Kaam kare ke waaste Parmeshwar hamme rakam rakam ke gifṭ dees hei. Agar ham pahile se bataay sakta, to jetna biswaas hamme hei wahi ke mutaabik hamme kare ke chaahi.
45012007	Agar ham dusra ke sewa kare sakta hei, to hamme kare ke chaahi. Agar ham paṛhaay sakta hei, to hamme paṛhaay ke chaahi.
45012008	Agar ham dusra ke haosla de sakta hei, to hamme dewe ke chaahi. Agar ham kuchh de sakta hei, to dil khol ke de ke chaahi. Agar ham agua hei, to kas ke kaam kare ke chaahi. Agar ham dusra log se achchha byohaar karta hei, to hasi khusi se kare ke chaahi.
45012009	Dusra log ke prem kare meñ sinsia raho. Jon cheej bura hei, uske haiṭ karo, aur jon kuchh achchha hei, uske pakṛe raho.
45012010	Ek dusra se bhaiya bahini ke rakam prem karo, aur dusra log ke apne se jaada aadar karo.
45012011	Kabhi haar nai maano. Khusi se Pawitr Aatma ke pichchhe laga raho, aur Parmeshwar ke sewa karte raho.
45012012	Tumhaar aasha tumme khusi rakkhe. Dukh meñ dheeraj rakkho, aur hardam preya karte raho.
45012013	Parmeshwar ke jaruurat mand log ke agar kuchh kamti hei to ulog ke madat karo, aur aapan ghare jagha deo.
45012014	Parmeshwar se ulog ke waaste aasheesh maañgo jon tumme sataawe hei. Usse bolo ki eisan log ke saraap nai lekin aasheesh dewe.
45012015	Jab sab log khusi hei, tab ulog ke sañghe khusi raho, aur jab ulog dukh meñ hei, to ulog ke sañghe dukhi raho.
45012016	Sab ke sañghe frenḍs raho. Kabhi ghamanḍ nai karo, aur log ke i nai dekhaao ki tum ulog se smaat hei. Saadhaaran log se mil jul ke raho.
45012017	Agar koi tumhaar sañghe anyaay karis hei, to uske sañghe anyaay nai karna. Lekin i kosis karna ki uske aadar jeet leo.
45012018	Aur jahañ tak bane sake, sab log ke sañghe saanti se rahna.
45012019	E pyaare dosto, badla kabhi nai lena. Lekin Parmeshwar ke badla lewe dena. Baaibal meñ Prabhu bole hei, “Badla lewe ke hamaar kaam hei aur hamahi badla lega.”
45012020	Baaibal i bhi bole hei, “Agar tumhaar dusman bhuuka hei, to ulog ke kuchh khaay ke deo. Aur agar ulog pyaasa hei, to ulog ke kuchh piye ke deo. Eise kare se ulog ke muuṛ pe jarte añgaar rakkhe ke baraabar hei.”
45012021	Buraai se nai haaro, lekin bhalaai se buraai ke jeet leo.
45013001	Ulog ke baat maano jon ke adhikaar tumpe hei. Khali Parmeshwar sab ke adhikaar dewe sake hei, aur u ulog ke adhikaar ke jagha pe beiṭhaawe hei.
45013002	Yahi kaaran jon log adhikaari ke baat nai maane hei, ulog Parmeshwar ke baat bhi nai maane hei, aur ulog ke saja mili.
45013003	Kaahe ke adhikaari log achchha log ke waaste nai lekin kharaab log ke waaste ḍaraay waala log hei. Adhikaari log se ḍare ke jaruurat nai hei. Khali wahi karo jon achchha hei, jisse adhikaari log tumhaar baṛaai kare.
45013004	Kaahe ke, ulog Parmeshwar ke sewak hei, aur i ulog ke kaam hei ki tumme madat kare. Lekin agar tum kuchh kharaab kaam kara to tumme ḍare ke hei, kaahe ke adhikaari log ke adhikaar hei u tumme ḍanḍ dewe. Ilog Parmeshwar ke sewak hei, jon Parmeshwar ke gussa ke mutaabik kharaab kaam kare waala log ke saja dewe hei.
45013005	Khali Parmeshwar ke gussa ke kaaran nai, lekin tum janta hei ki kon cheej raaiṭ hei, yahi kaaran kaanuun ke maane ke hei.
45013006	Tumme aapan ṭeks bhi bhare ke hei. Adhikaari Parmeshwar ke sewak hei, aur i ulog ke kaam hei ki ulog i sab kaam meñ juṭa rahe.
45013007	Aapan sab karja chukaay deo, chaahe u ṭeks hei ya renṭ, ya koi ke aadar sammaan kare ke hei.
45013008	Khali prem ke tum karja rakkho! Agar tum dusra se prem karega, tab tum wahi karta hei jon kaanuun chaahe hei.
45013009	Kaanuun meñ kaafi hukum hei, jeise ke, “Saadi meñ faitful raho. Hatya nai karo. Chori nai karo. Laalach nai karo.” Lekin i sab ekke hukum meñ paawa jaay hei, “Dusra log se aapan rakam prem karo.”
45013010	Jon bhi koi dusra se prem kare hei, uske buraai nai maañgi. Yahi kaaran prem u sab hei jon kaanuun maañge hei.
45013011	Tum janta hei ki abhi keisan ṭaaim chale hei, aur tum wahi ke rakam raho. Ab neeñd se jage ke ṭaaim aay gais hei. Tum janta hei ki u roj aay gais hei, jab hamme bachaawa jaai, kaahe ke wahi ṭaaim ke waaste ham Parmeshwar pe biswaas kara raha.
45013012	Raat beete waala hei, aur din jaldi nikar jaai. Hamme u kaam nai kare ke hei jon añdhera meñ log kare hei, aur roshni meñ rahe ke waaste taiyaar hoy ke chaahi.
45013013	Yahi kaaran hamme achchha byohaar kare ke chaahi, jon rakam ulog kare hei jon ujera meñ rahe hei. U rakam ke paaṭi meñ nai jaao, jahañ log piye hei, aur hasi majaak kare hei, aur jahañ jaran bhaao, aur jhagṛa jhanjhaṭ hoy hei.
45013014	Prabhu Yeeshu Maseeh ke aapan etna nagichche rakkho jetna ki tumhaar deñhi pe tumhaar kapṛa hei. Aur tab tum aapan selfish ichchha puura kare meñ nai laga rahega.
45014001	Swaagat hei sab ke jon jon Parmeshwar ke pichchhe chale hei, ulog ke bhi jon ke biswaas kamjor hei. Ulog pe dos nai lagaao, jon ke biswaas tumhaar biswaas se alge hei.
45014002	Kuchh log samjhe hei ki i ṭheek rahi ki ulog sab kuchh khaay hei, lekin jon ke biswaas kamjor hei, ulog khali vegitarian khaana khaay hei.
45014003	Lekin tum log kaahe dos nikaarta hei chaahe ulog khaay ya nai khaay. Kaahe ke Parmeshwar sab ke welkam kare hei.
45014004	Tumhaar lage kaa hak hei ki tum dusra log ke naukar pe dos lagaata hei? Khali uske maalik bataay sake hei ki kaa ṭheek kare hei, kaahe ke khali Prabhu bataay sake hei ki kaa raaiṭ hei.
45014005	Prabhu pe biswaas kare waala kuchh log i soche hei ki ek roj dusra roj se kahiñ jaada achchha hei. Baaki log soche hei ki sab roj ek baraabar hei. Lekin har ek admi ke aapan aapan bichaar apne tay kare ke chaahi.
45014006	U biswaasi jon ek din ke dusra din se baṛh ke maane hei, u Prabhu ke sammaan meñ kare hei. Aur u jon gos maas khaay hei, u Parmeshwar ke dhanbaad de hei, ṭheek wahi rakam jon gos maas nai khaay hei.
45014007	Ham chaahe jee ya mari, i khali Parmeshwar ke waaste rahe, aapan waaste nai.
45014008	Agar ham jie ya mare, i khali Parmeshwar ke khaatir hoy. Yahi khaatir, jinda ya murda, ham Parmeshwar ke hei.
45014009	Yahi kaaran hei, kaahe ke Krisṭ mar gais raha aur fir jinda hoy gais, Ki jisse u jinda log aur murda duuno ke Prabhu rahe.
45014010	Prabhu ke dusra biswaasi pe kaahe tum dos lagaata hei? Kaahe tum ulog ke neecha samajhta hei? U roj aay hei jab Parmeshwar hamaar nyaay kari.
45014011	Baaibal meñ Parmeshwar bole hei, “Ham aapan jeewan ke kasam khaata hei ki sab koi ghuṭna ṭek ke hamaar naam ke baṛaai kari!”
45014012	Yahi khaatir ham sab ke Parmeshwar ke saamne dekhaay ke hei ki ham sab kaa kara.
45014013	Hamme dusra log ke jaj nai kare ke chaahi. Hamme i bhi dekhe ke chaahi ki ham dusra log ke biswaas ke choṭ nai pahuñchaai.
45014014	Prabhu Yeeshu Maseeh i baat safa kar dees hei ki Parmeshwar ke bagal se sab khaay waala cheej ṭheek hei. Lekin, agar tum sochta hei ki kuchh khaay waala cheej nai achchha hei, to u tumhaar waaste nai achchha hei.
45014015	Agar tum koi ke dil dukhaay ke khaana khaata hei, tab tum prem se nai chalta hei. Tum aapan khaana se ulog ke naas nai karo, jon log ke khaatir Krisṭ aapan praan dees raha.
45014016	Aapan khaay ke hak ke, Krisṭ ke saramnaak nai banaao.
45014017	Parmeshwar ke raaj khaay piye ke nai hei, lekin Parmeshwar ke khusi rakkhe ke hei, saanti se rahe ke hei, aur sachcha aanand ke hei. I sab Pawitr Aatma ke bagal se aay hei.
45014018	Agar tum Yeeshu ke sewa yahi rakam karega, to tum Parmeshwar ke khusi rakkhega aur log tumhaar ijjat kari.
45014019	Hamme chaahi ki ham, apne saanti se rahe aur dusra log ke madat kare, ki jisse hamaar aur ulog ke biswaas aur bhi majbuut hoy jaay.
45014020	Khaana ke khaatir, u kaam jon Parmeshwar karis hei, uske naas nai karo. Sab khaana khaay ke waaste ṭheek hei, lekin jon tum khaata hei uske khaatir dusra log ke museebat meñ nai ḍaaro.
45014021	Yahi meñ bhalaai hei ki tum gos maas nai khaao, aur waain nai pio, ya kuchh eisan kaam nai karo jisse Prabhu ke biswaasi pe museebat aay jaai.
45014022	Jon kuchh tum biswaas karta hei, u Parmeshwar aur tumhaar beech meñ rakkho. Tum khush kismat hei agar tumhaar kaam se tumhaar man meñ kuchh ḍaauṭ nai hoi.
45014023	Lekin agar jon cheej tum khaata hei, uspe tumme kuchh ḍaauṭ hei, to tum aapan biswaas ke agaiñsṭ jaata hei. Aur tum janta hei ki u roñg hei, kaahe ke agar tum aapan biswaas ke agaiñsṭ kuchh karta hei, to u paap hei.
45015001	Agar hamaar biswaas majbuut hei, to hamme Prabhu ke ulog pe dheeraj rakkhe ke chaahi jon ke biswaas kamjor hei. Hamme ulog ke khusi rakkhe ke chaahi, apne aap ke nai.
45015002	Hamme ulog ke bhalaai ke baare meñ soche ke chaahi, aur jon cheej se u khusi rahe hei, wahi kaam kar ke ulog ke madat kare ke chaahi.
45015003	Krisṭ bhi apne aap ke khusi nai karis. Lekin jeise Baaibal bole hei, “Jon tumhaar ninda karis hei, wahi log hamaar bhi ninda karin.”
45015004	Baaibal meñ jon kuchh likha hei, hamme sikhaay ke aur dheeraj baṛhaay ke khaatir hei, aur hamme aasha dewe hei.
45015005	Khali Parmeshwar hei jon hamme khusi rakkhe sake hei, aur dheeraj bhi dewe hei. Ham binti karta hei ki u tumme madat kare ki tum Maseeh ke mutaabik, saanti se ek dusra ke sañghe chalte raho.
45015006	Tab tum sab ek sañghe Parmeshwar, hamaar Prabhu Yeeshu Maseeh ke Pita ke baṛaai karega.
45015007	Parmeshwar ke mahima ke waaste ek dusra ke apnaao, jeise Yeeshu Maseeh tumme apnaais hei.
45015008	Ham bataata hei ki Maseeh, Yahuudi log ke sewak ban ke aais raha ki u dekhaay sake ke Parmeshwar aapan waada, jon u hamaar baap daada se karis raha, puura karis. Krisṭ i kaaran aais,
45015009	ki jisse geir Yahuudi bhi Parmeshwar ke daya ke baṛaai kare. I wahi hei jon rakam Baaibal meñ likhaan hei, “Ham tumhaar baare meñ sab jaati ke log ke bataayga, aur ham tumhaar naam ke baṛaai gaayga.”
45015010	Baaibal i bhi geir Yahuudi se bole hei, “Aao aur Parmeshwar ke log ke sañghe khusi manaao.”
45015011	Fir se Baaibal bole hei, “Parmeshwar ke baṛaai karo, tum sab jon geir Yahuudi hei. Sab jaati ke log, aao aur uske weship karo.”
45015012	Aayzaaya bole hei, “Ḍeiviḍ ke palwaar se koi taagat paai. U puura jagat pe raaj kari, aur u aapan aasha wahi meñ rakkhi.”
45015013	Ham binti karta hei ki Parmeshwar, jon tumme aasha dewe hei, u tumhaar biswaas ke kaaran tumme aasheesh dei ki tumme puura saanti mile. Aur Pawitr Aatma ke taagat se tumhaar aasha puura hoy.
45015014	Hamaar dost log, ham janta hei ki tum sab bahut achchha log hei aur tumhaar lage puura gyaan hei ki tum ek dusra ke sikhaay sako.
45015015	Lekin ham tum se safa safa bola hei aur kuchh cheej ke yaad karaay ke kosis bhi kara hei. Parmeshwar ham pe daya karis!
45015016	U hamme chunis ki ham geir Yahuudi ke khaatir Yeeshu Maseeh ke sewak bani, aur Parmeshwar ke susamaachaar ke sewa ek paadri ke rakam kari. Parmeshwar i kaaran iske karis, ki Pawitr Aatma, Yahuudi log ke ek pawitr daan dei ki jisse Parmeshwar ke ulog pasand aay.
45015017	Yeeshu Maseeh ke kaaran, ham Parmeshwar ke sewa ghamanḍ se karta hei.
45015018	Hiañ tak ki, ham khali wahi bolega ki kon rakam Yeeshu hamme bole aur kaam kare ke dees hei, ki jisse geir Yahuudi uske hukum maane.
45015019	Aur haañ, ham i bhi bolega ki kon rakam Yeeshu Maseeh, Pawitr Aatma ke taagat se chamatkaar aur adbhut kaam karis hei. Ham Yarushalam se leke chaaro bagal Illurikum tak Maseeh ke susamaachaar ke puura puura parchaar kara.
45015020	Lekin ham sab ṭaaim yahi kosis kara ki jahañ Maseeh ke naam nai lewa gais hei, huañ parchaar kari. Ham ek kaapenṭa ke rakam hei, jon dusra ke faaunḍeishan pe ghar nai banaay hei.
45015021	I wahi rakam hei, jeise Baaibal meñ likhaan hei, “Jon ke uske baare meñ nai bataawa gais ulog uske dekhi, aur jon jon uske baare meñ nai sunis ulog samajh lei.”
45015022	Hamaar kaam ke kaaran abhi tak ham tumme dekhe nai aay saka.
45015023	Ab idhar ke dunia meñ hamaar waaste aur kuchh kare ke nai bacha hei, aur saalo saal ham tumhaar lage aay mañgta raha.
45015024	To Spain jaate ṭaaim, rasta meñ ham rukega. Tab thoṛa deri ke waaste tumhaar lage araam karega, ham aasha karta hei ki tum hamme jaldi se aage jaay dega.
45015025	Abhi to ham Yarushalam peisa de ke waaste jaata hei, jon Mesiḍonia aur Akhya ke Parmeshwar ke biswaasi log Parmeshwar ke jaruurat mand log ke waaste baṭorin hei, aur baṭoral peisa ulog ke dewe ke hei.
45015027	Yahi ulog sachmuch meñ kare maañge hei. Lekin Yahuudi log meñ peisa baaṭe ke matlab i bhais ki ulog ke karja lauṭaawa jaay hei, kaahe ke Yahuudi log aapan aatmik aasheesh geir Yahuudi se baaṭe rahin.
45015028	Jab ham peisa ulog ke sahi salaamat de dega, tab ham tumhaar lage aayga, aur fir Spain jaagya.
45015029	Aur jab ham Raom meñ pahuñchega, aur ham janta hei ki i Maseeh ke aasheesh se bhara hoi.
45015030	Hamaar dost log, Prabhu Yeeshu Maseeh ke taagat aur u prem se jon Pawitr Aatma se aay hei, ham chirauri karta hei ki hamaar sañghe Parmeshwar se preya kare meñ madat karo.
45015031	Preya karo ki Parmeshwar hamme Juḍia ke abiswaasi log se bachaay rakkhe, aur Yarushalam meñ ulog khusi rahe i dekh ke ki ham kaa karta hei.
45015032	Parmeshwar se maañgo ki ham khusi se tumhaar lage aai aur tumhaar sañghe araam kari.
45015033	Ham preya karta hei ki Parmeshwar, jon saanti de hei, tumhaar sañghe hardam rahe. Aameen.
45016001	Ham tum se Feebe ke baare meñ achchha baat kare mañgta hei, jon Kinkhria chech ke agua rahi.
45016002	Tum uske i rakam welkam karo, jeise Parmeshwar ke biswaasi aur Parmeshwar ke aapan log ke karta hei. Jeise bhi hoy sake hei, uske weise hee madat karo. Kaahe ke i maan lewa gais hei ki u hamaar aur dusra log ke ijjatdaar agua rahis.
45016003	Prisila aur Aquila ke hamaar namaste dena. Ilog khali hamaar sañghe Yeeshu Maseeh ke sewa nai karis raha,
45016004	lekin hamaar waaste aapan jaan bhi daaoñ pe lagaay deen raha. Yahi kaaran geir Yahuudi ke chech aur ham i duuno ke dhanbaad deta hei.
45016005	Jon jon chech ulog ke ghar meñ mile hei, ulog ke bhi hamaar namaste dena. Eshia meñ jon sab se pahila Yeeshu ke biswaasi bana, u hamaar pyaara dost Ipeinitus hei, uske hamaar namaste pahuñchaana.
45016006	Meri ke, jon tumhaar khaatir bahut mehnat karis raha, uske bhi hamaar namaste.
45016007	Hamaar palwaar, Andranikus aur Junias jon hamaar sañghe jel meñ rahin, ulog ke chela log meñ baṛa naam hei, aur ham se pahile, Maseeh ke biswaasi rahin, ulog ke bhi namaste.
45016008	Ampliyatus, hamaar pyaara dost, jiske biswaas Parmeshwar meñ hei, uske namaste.
45016009	Urbaanus, jon hamaar sañghe Maseeh ke sewa karis raha, uske bhi namaste. Hamaar pyaara dost, Istakhus ke hamaar namaste.
45016010	Apilles, jon Maseeh ke sachcha sewak hei, uske hamaar namaste. Aristubulus aur uske palwaar ke hamaar namaste.
45016011	Herodion, jon hamaar palwaar hei, uske hamaar namaste. Narsissus aur uske palwaar, jon Parmeshwar ke biswaasi hei, ulog ke hamaar namaste.
45016012	Trufena aur Trufosa, jon Parmeshwar ke khaatir mehnat aur kaṛa kaam karin raha, ulog ke hamaar namaste. Hamaar pyaara dost, Persis bhi, jon Parmeshwar ke waaste kaṛa kaam karis raha, ulog ke hamaar namaste.
45016013	Rufus, Parmeshwar ke khaas sewak, aur uske amma ke, jon hamaar khaatir amma ke rakam hei, uske hamaar namaste.
45016014	Asinkritus, Fligon, Hemes, Patrobas, Hermas, aur ilog ke sañghe hamaar aur dost log ke bhi hamaar namaste.
45016015	Filulugus, Julia, Nereus aur uske bahini, Olimpas aur uske sañghe sab Parmeshwar ke log ke hamaar namaste.
45016016	Yaad kar ke ek dusra ke haardik namaste dena. Maseeh ke sab chech tumme namaste kare hei.
45016017	Hamaar dost log, ham tum se chirauri karta hei ki jon log ṭrabal laay hei aur chech ke baaṭ de hei, aur jon tum seekha hei, uske nai maane hei, ulog se duur raho.
45016018	Kaahe ke ilog, Prabhu Yeeshu Maseeh ke nai, lekin apne aap ke sewa kare hei. Ilog ke chikni chupṛi baat, seedha saada log ke bahkaay de hei.
45016019	Ham bahut khusi hei ki sab log jaane hei ki tum kon rakam Parmeshwar ke hukum ke maanta hei. Fir bhi, ham mañgta hei ki tum samajh lo ki kon cheej achchha hei, aur buraai se kuchh waasta nai rakkho.
45016020	Tab Parmeshwar, jon saanti dewe hei, jaldi hee saitaan ke tumhaar goṛ ke nichche kuchar dei. Ham binti karta hei ki Prabhu Yeeshu Maseeh tum pe daya kari.
45016021	Ṭimathi, jon hamaar sañghe kaam kare hei, aur Lusias, Jaysan, aur Sosiptrus, tum sab ke namaste bheje hei.
45016022	I chiṭṭhi ke likhe waala ham, Tirtiyus, bhi aapan Maseehi namaste tum sab ke bhejta hei. Ham Prabhu ke pichchhe chale waala hei.
45016023	Gayus bhi, jon hamme aur puura chech ke aapan ghar meñ welkam karis raha, aapan namaste bheje hei. Erastus, siṭi ke khajaanchi, aur hamaar pyaara dost, Kwaartus bhi aapan namaste bheje hei. Hamaar Prabhu Yeeshu Maseeh ke anugrah tumhaar sañghe rahe. Aameen.
45016025	Parmeshwar ke jay! U tumme hamaar susamaachaar ya Yeeshu Maseeh ke sandes ke mutaabik taagatwar banaay sake hei. Janam janam se i sandes seekraṭ rakkha gais raha,
45016026	lekin ab aakhri meñ i bataawa gais hei. Anant Parmeshwar, nabi log ke hukum dees ki susamaachaar ke baare meñ likho, ki jisse sab jaat ke log hukum maane aur biswaas kare.
45016027	Aur ab, Yeeshu Maseeh ke kaaran, ham khali wahi ek buddhimaan Parmeshwar ke sada baṛaai kare sakta hei. Aameen.
46001001	Pol, jon ke Parmeshwar chunis raha ki u Yeeshu Maseeh ke chela bane, uske bagal se, aur hamaar bhaiya Sosthines ke bagal se.
46001002	Parmeshwar ke u chech ke naam jon Kurinth meñ hei, Yeeshu Maseeh tumme chunis ki tum uske khaas log raho, aur uske naam se weship karo, jeise ham sab aur baaki log jon uske Prabhu bole hei kare hei.
46001003	Hamaar i preya hei ki hamaar Pita Parmeshwar aur Prabhu Yeeshu Maseeh tum pe daya kari aur shaanti se aasheesh dei!
46001004	Ham Parmeshwar ke hardam dhanbaad deta hei ki u ham pe daya karis ki u tumme Yeeshu Maseeh dees hei,
46001005	jon tumme madat kare hei ki achchha se bole aur samjhe sakta hei.
46001006	Ab tum ṭheek se janta hei ki jon sab ham Prabhu Yeeshu ke baare meñ tumme bataaya hei, u sab sach hei.
46001007	Aur jabki tum uske lauṭe ke agorta hei, tum koi bhi aasheesh mis nai karta hei.
46001008	Aur u roj tak jab Krisṭ lauṭi, tab tak u tumme bina dos ke rakkhi.
46001009	Parmeshwar biswaas kare laayk hei, aur u tumme chunis ki tum uske laṛka, ham log ke Prabhu Yeeshu Krisṭ ke paaṭna bana raho.
46001010	Hamaar pyaare dost log, jeise ke tum Prabhu Yeeshu Maseeh ke pichchhe chalewaala hei, ham tumse binti karta hei ki tum sab ekke baat bolo. Tum koi ke pach nai leo. Hardam wahi se raaji raho jon tum sochta hei ki ṭheek hei.
46001011	Kaahe ke Klaus ke ghar se hamme kuchh log bataain ki tum log meñ jhagṛa hoy hei.
46001012	Ulog bolin ki tum meñ se kuchh log bole hei ki ulog hamaar pichchhe hei, aur koi bole hei ki ulog Apullos ya Peeṭa ke hei aur koi koi bole hei ki ulog Maseeh ke hei.
46001013	Kaa Maseeh ke baaṭ dewa gais hei? Kaa hamme tumhaar waaste kros pe chaṛhaawa gay raha? Kaa tum hamaar naam se baptisma lia?
46001014	Ham Parmeshwar ke dhanbaad deta hei ki ham Krispus aur Gayus ke chhoṛ ke aur koi ke baptisma nai dia.
46001015	Tum meñ se koi bhi i nai bole sake hei ki tum hamaar naam se baptisma lia hei.
46001016	Haañ ham Stifnas aur uske palwaar ke baptisma dia raha, aur hamme yaad nai ki ilog ke chhoṛ ke ham aur koi ke baptisma dia.
46001017	Maseeh hamme baptisma de ke waaste nai bhejis raha. U hamme i khaatir bhejis ki ham sab ke bina baṛa baṛa boli iyuz kar ke susamaachaar sunaai ki jisse kros ke sakti nai miṭe saki.
46001018	Kros ke sandes heraan log ke koi maane nai rakkhe hei. Lekin ham log meñ se jon ke bachaawa jaay hei, ulog ke khaatir Parmeshwar ke vachan kaam kare hei.
46001019	Jeise Parmeshwar Baaibal meñ bole hei, “Jon koi bhi apne aap ke buddhimaan samjhe hei ham ulog ke buddhi ke naas kar dega. Ham ulog ke heiraan kar dega jon log soche hei ki ulog bahut jaane hei.”
46001020	U buddhimaan log ke kaa bhais? U shaastri log ke kaa bhais? Ulog ke kaa bhais jon sochat rahin ki ulog ke lage sab jawaab hei? Kaa Parmeshwar i nai dekhaais ki i dunia ke samajh muurakhta hei?
46001021	Parmeshwar samajhdaar raha aur u bichaar karis ki dunia ke sab log uske baare meñ seekhe ke waaste aapan aapan buddhi nai iyuz kare paai. Uske badle meñ, Parmeshwar khali wahi log ke bachaais jon i bekaar sandes jon ham parchaar karta hei, uspe biswaas kare hei.
46001022	Yahuudi log chamatkaar maañge hei, aur Greek log buddhi ke khoj meñ rahe hei.
46001023	Lekin ham to parchaar karta hei ki Yeeshu ke kros pe chaṛhaawa gais raha. Jaada Yahuudi log ke isse problam hoy hei, aur Greek log soche hei ke i beokuufi hei.
46001024	Hamaar sandes, Yahuudi aur Greek log ke waaste Parmeshwar ke sakti aur buddhi hei.
46001025	Kaahe ke jab Parmeshwar muurakh hei, tab u sab se buddhimaan rahe hei, aur jab u kamjor hei, tab sab se taagatwaala rahe hei.
46001026	Hamaar dost log, yaad karo jab Parmeshwar tumme chunis, tab tum kon cheej raha. I dunia ke log i nai samjhin ki tum meñ se ketna log buddhimaan rahin. Tum meñ se khali thoṛa log uchcha jagha pe rahin, aur bahut kamti log naami palwaar se aain raha.
46001027	Lekin Parmeshwar i dunia ke muurakh log ke chunis ki buddhimaan ke saram meñ ḍaar dei. U i dunia ke kamjor cheej log ke chunis ki taagat waala ke saram meñ ḍaar dei.
46001028	Jon dunia samjhe hei ki bekaar aur raddi hei, u to kuchh nai jon Parmeshwar iyuz karis hei ki uske miṭaay dei jiske dunia jaruuri samjhe hei.
46001029	Parmeshwar i sab u khaatir karis ki koi uske saamne ghamanḍ nai kare.
46001030	Tum Parmeshwar ke laṛkan hei. U Yeeshu Maseeh ke hamme bachaay ke, buddhimaan, aur pawitr banaay ke waaste bhejis hei.
46001031	Yahi kaaran agar tum ghamanḍ kare mañgta hei, to wahi karo jon Baaibal bole hei aur Prabhu ke ghamanḍ karo.
46002001	Dosto, jab ham tumhaar lage u bhed jon Parmeshwar hamse baaṭe raha uske baare meñ bataay aaya, tab ham baṛa baṛa aur sune meñ akalmand baat leke nai aaya.
46002002	Kaahe ke jab ham tumhaar sañghe raha, tab ham khali Yeeshu Maseeh, ke jon kros pe chaṛhaawa gais raha uske baare meñ baat kare ke socha.
46002003	Pahile to ham kamjor raha aur ḍar se kaapta raha.
46002004	Jab ham tum se baat kara aur parchaar kara, ham i buddhimaan ke rakam baat karke kuchh pruuv kare nai mañgta hei. Ham to khali Parmeshwar ke Aatma ke aapan shakti dekhaay dia.
46002005	Wahi rakam tumme Parmeshwar ke sakti se biswaas hoi, naa ki insaan ke buddhi se.
46002006	Jab ham samajhdaar log se baat karta hei to ham samajhdaari ke baat karta hei. Lekin i buddhi naa to i dunia ke hei aur naa to i dunia ke leeḍa log ke hei, jon jaldi hee nai rahi.
46002007	Ham Parmeshwar ke u buddhi ke chhipaan raaz ke baat karta hei jon dunia ke bane se bahut pahile Parmeshwar sochis raha ki hamaar mahima ke khaatir iyuz kari.
46002008	I dunia ke leeḍa log i buddhi ke baare meñ nai jaane hei. Agar ulog janta, to mahaan Prabhu ke kros pe nai chaṛhaay hota.
46002009	Lekin, jeise Baaibal meñ likhaan hei, “Jon Parmeshwar aapan pyaara log ke khaatir plen karis u sab usse jaada hei jon aañkhi se dekhe sake aur kaan se sune sake. I sab hamaar dimaag meñ kabhi nai aais!”
46002010	Parmeshwar ke Aatma tumme i sab dekhaais. Uske Aatma sab kuchh khoj le hei, u bhed bhi jon Parmeshwar ke dimaag ke gahraai meñ rahe hei.
46002011	Khali tum hei jon jaan sakta hei ki tumhaar man meñ kaa baat hei, aur Parmeshwar ke Aatma khali hei jon jaane sake hei ki Parmeshwar ke dilo dimaag meñ kaa hei.
46002012	Lekin Parmeshwar hamme aapan Aatma dees hei. Wahi kaaran ham dunia ke log ke rakam bhi nai soche sakta. Wahi kaaran ham Parmeshwar ke aasheesh, jon u ham log ke dees hei, uske pahichaane bhi sakta hei.
46002013	Sab baat jon ham bolta hei, u sab insaan ke buddhi nai, lekin Parmeshwar ke Aatma hamme sikhaais hei.
46002014	Wahi khaatir jon ke lage Parmeshwar ke Aatma hei, khali wahi aatmik aasheesh ke samjhe sake hei. Jon koi ke lage Parmeshwar ke Aatma nai hei, u i samjhe hei ki i aasheesh bekaar hei.
46002015	Jon log ke Aatma rasta dekhaay hei, wahi log sab rakam ke feisla banaay sake hei, lekin ulog koi aur se nai parkha jaay sake hei.
46002016	Baaibal bole hei, “Kaa koi kabhi Prabhu ke bichaar jaane sakis hei ya uske sallaah dees hei?” Lekin ham log u rakam soche sakta hei, jon rakam Yeeshu soche hei.
46003001	Hamaar dost log, tum log i dunia ke log ke rakam kaam karta hei. Wahi khaatir ham tum log se aatmik log ke rakam baat nai kare sakta hei. Jahañ tak tumhaar biswaas Maseeh meñ hei, tum sab duudh peeta bachcha log ke rakam hei.
46003002	Yahi khaatir hamme tum log ke duudh peeta bachcha ke rakam dekhe ke paṛe hei, aur duudh piaay ke paṛe hei. Tum khaana nai khaay sakta, aur abhi tak nai khaay sakta,
46003003	kaahe ke tum abhi tak aatmik nai hei. Tum jaran karta hei aur ek dusra se jhagaṛte rahta hei. Iske yahi matlab hoy hei ki tum aatmik nai hei aur tum sab i dunia ke rakam kaam karta hei.
46003004	Tum meñ se kuchh bolta hei ki tum hamaar pichchhe chalta hei, aur kuchh log bole hei ki ulog Apullos ke pichchhe chale hei. Kaa yahi rakam saadhaaran log nai kare hei?
46003005	Apullos aur ham khali sewak hei, jon tum log ke biswaas paay meñ madat kara raha. Prabhu hee i sab hoy dees.
46003006	Ham bia boya, Apullos paani dees, lekin Parmeshwar uske baṛhaais.
46003007	I farak nai kare hei ki kon bois aur kon paani chhoṛis, lekin Parmeshwar peṛ ke baṛa kare hei.
46003008	Jon peṛ ke bowe hei u otna hee khaas hei, jon paani chhoṛe hei. Aur sab ke fal mili jon bhi kuchh u karis hei.
46003009	Apullos aur ham Parmeshwar ke khaatir sañghe kaam karta hei, aur tum sab Parmeshwar ke gaaḍan aur bilḍiñg hei.
46003010	Parmeshwar dayaalu raha aur hamme ek achchha bilḍa bane ke mauka dees hei. Ham ek faaunḍeishan ḍaara aur uspe dusra log ghar banaain. Lekin hamme saaodhaan rahe ke hei ki ham keisan cheej banaata hei,
46003011	kaahe ke Krisṭ hee u ek faaunḍeishan hei, aur koi nai.
46003012	Jon kuchh bhi ham u faaunḍeishan pe banaayga, u nyaay ke roj aagi se parkha jaai. Tab sab log jaan jaai ki ham sona, chaañdi aur keemti patthar, aur lakṛi aur ghaas fuus iyuz kara raha.
46003014	Ham sab ke bahut fal mili jab u bilḍiñg khaṛa rahi.
46003015	Lekin agar u aagi meñ naas hoy jaai, tab ham sab kuchh khoy dega. Fir bhi hamlog khud bach jaayga, jeise koi aagi se bache hei.
46003016	Tum sab to i janta hoga ki tum sab Parmeshwar ke Mandir hei aur uske Aatma tum meñ rahe hei.
46003017	Tum sab ek sañghe Parmeshwar ke pawitr Mandir hei, aur Parmeshwar ulog ke naas kar dei jon uske Mandir ke naas kare hei.
46003018	Apne aap ke dhoka nai deo! Agar tum meñ se koi soche hei ki tum i dunia ke baare meñ buddhimaan hei, tab tumme muurakh bane ke paṛi ki jisse fir buddhimaan bane saki.
46003019	I i kaaran hei ki Parmeshwar i dunia ke buddhi ke muurakh samjhe hei. Jeise Baaibal bole hei, “Parmeshwar buddhimaan log ke pakaṛ le hei jab ulog waais bane maañge hei.”
46003020	Baaibal aur aage bole hei, “Parmeshwar jaane hei ki jon plen husiaar log banaay hei, u sab bekaar hei.
46003021	Yahi kaaran ghamanḍ nai karo ki kon, kon cheej karis hei. Pol, Apullos aur Peeṭa, i dunia, jeewan aur maut, abhi aur bhawish, sab tum log ke hei,
46003023	aur tum sab Krisṭ ke hei aur Krisṭ, Parmeshwar ke hei.
46004001	Ham log ke Krisṭ ke sewak samjho, jis ke Parmeshwar sab bhed dees hei ki sab ke samjhaay.
46004002	Aur jab ki hamaar pahila kaam hei uspe bharosa rakkhe jon ke waaste ham kaam karta hei,
46004003	hamme parwaah nai ki tum chaahe hamme ajmaao ya kaanuun ke. Sach to i hei ki ham apne aap ke bhi nai parakhta hei.
46004004	Ham aapan khilaaf kuchh nai janta, iske matlab i to nai ki ham raaiṭ hei. Prabhu hamaar jaj hei.
46004005	Yahi kaaran koi ke nai ajmaao, jab tak Prabhu lauṭ ke nai aay. Wahi dekhaai ki añdhiyaar meñ kaa chhipa hei aur sab ke dil meñ kaa hei. Tab Parmeshwar hee rahi jon ham sab ke baṛaai kari.
46004006	Bhaai log, ham Apullos aur apne aap ke ekzaampal lia hei ki tum sab ke sikhaay saki ki iske matlab kaa hei, “Ruuls pe chalo.” Ham mañgta hei ki tum i bole ke bañd kar deo ki ham log meñ se koi dusra se achchha hei.
46004007	Tum meñ kon cheej etna khaas hei? Tum meñ kon cheej hei jon tumme dewa nai gais raha? Aur agar tumme dewa gais raha, to kaahe ke ghamanḍ karta hei?
46004008	Kaa tum pahile se khusi hei? Kaa tum pahile se dhani hoy gaya hei? Kaa tum ham log ke bina raaja ban gaya hei? Kaash tum raaja ban gay hota. Tab ham sab bhi tumhaar sañghe raaj karta.
46004009	Hamme eise lage hei ki Parmeshwar ham prerit log ke sab se pichchhe rakkhis hei. Ham log to u jehli log ke rakam hei jon ke maut ke saja hoy jaay hei. Ainjals aur i dunia ke log khali hampe hase hei.
46004010	Maseeh ke khaatir, ham log ke muurakh samjha jaay hei, lekin Krisṭ tumme majbuut banaais. Ham log kamjor hei aur sab koi ham se haiṭ kare hei, lekin tum taagatwaala hei aur sab tumme aadar kare hei.
46004011	Aaj bhi ham bhuuka pyaasa rahta hei aur pahine ke waaste kuchh nai hei siwaay regs ke. Hamaar sañghe kharaab saluuk kara jaay hei aur hamaar lage rahe ke jagha bhi nai hei.
46004012	Ham aapan haath se kaṛa kaam karta hei, aur jab log hamaar ninda kare hei, tab ham ulog ke aasheesh deta hei. Jab hamme log sataay hei, tab ham sahta hei.
46004013	Jab hamme badnaam kara jaay hei, tab ham naram baat se jawaab deta hei. Abhi tak hamme i dunia ke kuuṛa kachra se jaada kuchh nai samjha jaay hei.
46004014	Ham tumme sarmaay ke khaatir nai likhta hei. Ham tumme madat kare mañgta hei, jeise maañ-baap aapan pyaara laṛkan ke kare hei.
46004015	Das hajaar log tumme Krisṭ ke baare meñ sikhaai, lekin khali ham tumhaar Pita hei. Tum hamaar laṛkan tab bana, jab ham tumme Krisṭ ke baare meñ bataaya
46004016	aur ham mañgta hei ki tum hamaar rakam raho.
46004017	Wahi kaaran ham Ṭimathi ke tumhaar lage bheja. Ham uske aapan laṛka ke rakam pyaar karta hei, aur Prabhu ke sachcha sewak hei. Ṭimathi tumme bataai ki Krisṭ ke pichchhe chale ke waaste ham kon cheej karta hei, aur keise wahi sab sikhaata hei jon u maañge hei.
46004018	Tum meñ se kuchh log samajhta hei ki ham tum log ke lage nai aayga, aur tum ghamanḍ se baat karta hei.
46004019	Lekin, agar Prabhu hamme aay ke waaste maañgi to ham jaldi hee huañ aayga. Tab ham dekhega ki jon log ghamanḍ se baat kare hei kaa ulog ke lage sakti hei?
46004020	Parmeshwar ke raaj khali baat nai hei. U sakti hei.
46004021	Tum kon cheej mañgta ki ham kari, jab ham huañ pahuñchega? Kaa tum mañgta ki ham kaṛa se pesh aai ki prem aur naram se?
46005001	Ham to sunte aaya hei ki tumhaar beech meñ kuchh neech log hei, ki saait geir Yahuudi bhi u rakam kaam nai karat hoi. Ek admi aapan sauteli maañ ke sañghe suute hei!
46005002	Tum ghamanḍ karta hei, jabki tumme saram hoy ke chaahi ki eise bhi koi kaam kare sake hei aur uske khed de ke chaahi.
46005003	Ham tumhaar sañghe khali aapan khayaal meñ hei. Lekin Prabhu Yeeshu ke naam se ham i admi ke parakh lia hei, weisaiyeñ jeise agar ham tumhaar sañghe rahta, to parakhta. Yahi kaaran jab tum ek sañghe milo, aur Prabhu Yeeshu ke sakti tumhaar sañghe rahi, tab ham bhi tumhaar sañghe rahega.
46005005	Tab tum u admi ke saitaan ke haath meñ de dena. Uske deñhi naas kara jaai, lekin uske aatma bachaay lia jaai, jab Prabhu Yeeshu lauṭ ke aai.
46005006	Ghamanḍ nai karo! Kaa tum nai janta ki thoṛa se yeesṭ puura aaṭa ke fulaay de hei?
46005007	Puraana yeesṭ ke nikaar ke feñk deo! Tab tum taaja roṭi ke rakam hoyga jon bina yeesṭ ke bana rahe hei, aur wahi rakam tum hei. Hamaar fasah ke memna Krisṭ hei, jon ke bali chaṛhaawa gais hei.
46005008	Yahi khaatir fasah ke teohaar aapan paap aur dushṭta se nai manaao, i wahi rakam hei jeise yeesṭ se bana roṭi ke baaṭa jaay hei. Sudh aur sachcha raho aur teohaar manaao u roṭi se jon bina yeesṭ se bana rahe hei.
46005009	Hamaar dusra chiṭṭhi meñ, ham likha hei ki, tum neech log ke sañghat nai karo.
46005010	Lekin ham i dunia ke log ke baare meñ baat nai karta raha. Tumme i dunia chhoṛe ke paṛi aur u sab log se duur jaay ke paṛi jon laalchi hei ya neech hei, ya luṭera hei ya muurti ke puujan kare hei.
46005011	Ham ulog ke baare meñ baat karta hei, jon apne aap ke biswaasi bole hei lekin u neech hei ya laalchi hei, ya muurti ke puujan kare hei ya dusra ke saraap de hei, ya nasa kar le hei ya koi ke luuṭ le hei. Uske sañghe to khaana bhi nai khaana!
46005012	Ham kaahe ke geir Maseehi log ke nyaay kari? Kaa hamme khali aapan log ke nyaay nai kare ke hei.
46005013	Parmeshwar, aur sab ke nyaay kare hei. Baaibal bole hei, “Tum aapan beech meñ se eisan neech log ke baahar nikaar deo.”
46006001	Agar tumme koi se jhagṛa hei, to kaa tum aapan jhagṛa paapi log ke koṭ meñ le jaata hei? Ya tum uske Parmeshwar ke log ke lage le jaata hei?
46006002	Kaa tum nai janta ki Parmeshwar ke log dunia ke nyaay kari? Aur agar tum dunia ke nyaay karega, to kaa tum chhoṭa chhoṭa jhagṛa ke nyaay nai kare sakta?
46006003	Kaa tum nai janta ki ham ainjals ke nyaay karega? Aur agar eise hoi, to ham sab roj ke sab baat ke parkhe sakta hei.
46006004	Tum kaahe ke sab ke jhagṛa, jaj ke lage le jaata hei, jon ke chech meñ koi maan jaan nai hei?
46006005	Tumme saram hoy ke chaahi! Kaa tum meñ se koi ke lage etna buddhi nai hei ki aapas ke maamla suljhaay sake?
46006006	Kaahe tum meñ se ek, koi dusra ek ke abiswaasi ke lage mukadma ke khaatir le jaata hei?
46006007	Jab tum meñ se koi dusra ke koṭ le jaata hei, tab tum sab haar jaata hei. I achchha hoi ki tum aapan uppar anyaay howan deo aur apne aap ke luṭaay deo.
46006008	Lekin tum, dusra ke luuṭta hei aur uske sañghe anyaay karta hei.
46006009	Kaa tum nai janta ki dushṭ log Parmeshwar ke raaj meñ aasheesh ke hissedaar nai hoi? Apne aap ke dhoka nai deo! Koi bhi neech ya jon muurti ke puuja kare hei, ya jon aapan saadi meñ faitful nai hei, ya bhrashṭ hei, ya homosekshual hei,
46006010	u Parmeshwar ke raaj meñ hissedaar nai rahi. Aur naa to ek chor, ya laalchi jan, ya naseṛi, ya jon dusra ke saraape hei ya luuṭe hei, hissedaar hoy sake hei.
46006011	Tum meñ se kuchh log wahi rakam raha. Lekin ab Prabhu Yeeshu Maseeh ke naam aur Parmeshwar ke Aatma ke sakti tumme dhoy dees hei, aur tumme pawitr banaay dees hei, ki jisse Parmeshwar tumme apnaay lei.
46006012	Tum meñ se kuchh log bole hei, “Ham log jon cheej mañgta hei u kare sakta hei.” Lekin ham tumme bataata hei ki sab kuchh hamaar waaste ṭheek nai hei. Yahi kaaran ham koi cheej ke nichche dab ke nai rahega.
46006013	Tum i bhi bolta hei, “Khaana hamaar deñhi ke waaste hei, aur hamaar deñhi khaana ke waaste bana hei.” Lekin ham tumme bataata hei ki Parmeshwar duuno ke naas kar dei. Ham log ke aapan deñhi ke sañghe neech kaam nai kare ke hei. Hamme uske Parmeshwar, jon hamaar deñhi ke dekh bhaal kare hei, uske kaam ke khaatir iyuz kare ke hei.
46006014	Parmeshwar hamme mara se jinda kari, ṭheek wahi sakti se jon se u Prabhu ke mara meñ se jinda karis raha.
46006015	Kaa tum sab nai janta ki tum log ke deñhi Krisṭ ke deñhi hei? Kaa i raaiṭ hei ki Krisṭ ke deñhi ke ek hissa ek veshya se joṛa jaay? Nai, i raaiṭ nai hei!
46006016	Kaa tum nai janta ki ek admi jon eise kare hei, uske deñhi ke hissa ban jaay hei? Baaibal bole hei, “U duuno ek hoy jahiyeñ.”
46006017	Lekin jon koi bhi Prabhu se juṛa hei, uske sañghe ek aatma meñ hei.
46006018	Neech kaam se duur raho. Aur sab paap to deñhi se baahar rahe hei lekin deñhi ke waaste paap bahut kharaab hei.
46006019	Tum to saait janta hei ki tumhaar deñhi Mandir hei jahañ Pawitr Aatma rahe hei. Jon Aatma tum meñ hei, u Parmeshwar ke gifṭ hei. Tum aapan nai hei lekin Parmeshwar ke hei.
46006020	Parmeshwar tumhaar waaste bahut baṛa daam bharis hei. Yahi khaatir aapan deñhi se Parmeshwar ke aadar karo.
46007001	Ab ham u sawaal ke jawaab dega, jon tum aapan chiṭṭhi meñ likha raha. Tum puuchha raha, “Kaa i achchha hei ki log saadi nai kare?”
46007002	Byabhichaar se bache ke waaste aurat, aapan pati aur admi aapan patni ke hoy ke chaahi.
46007003	Pati aur patni ke ek dusra se aapan rishta nibhaay ke chaahi.
46007004	Ek patni aapan deñhi ke maalik nai hei, lekin uske pati hei, aur ek pati aapan patni ke hei, apne aap ke nai.
46007005	Yahi kaaran ek dusra se deñhi se rishta ke ‘naa’ nai karo, lekin agar tum ek dusra se samjhaota kara hei ki thoṛa din alag rahega, to ṭheek hei ki jisse tum preya meñ ṭaaim bitaay sakta hei. Tab saitaan tumhaar aapan konṭrol ke kami ke kaaran ṭesṭ nai lewe saki.
46007006	Hamaar bichaar meñ weisaiyeñ kare ke chaahi, lekin ham nai janta ki Prabhu iske baare meñ kaa bolis raha.
46007007	Ham wish karta hei ki tum sab hamaar rakam raho, lekin Parmeshwar ham sab ke dusra dusra gifṭ dees hei.
46007008	I hamaar sallaah, ulog jon abhi tak saadi nai karis, aur bidhwa log ke khaatir hei. Tum sab akelle raho, jeise ham hei.
46007009	Lekin agar tum apne ke konṭrol nai kare paata hei, tab ṭheek hei jaao aur saadi karo. Kaahe ke i achchha hei ki tum saadi kar leo, aur aapan chaahat meñ nai jarte raho.
46007010	Ham nai lekin Prabhu bataay hei ki jon saadi kar lees hei, ulog ke sañghe rahe ke chaahi. Ek aurat jon aapan admi ke chhoṛ de hei,
46007011	uske chaahi ki u akelle rahe ya to fir aapan admi ke lage lauṭ jaay. Aur ek admi ke aapan aurat ke nai chhoṛe ke chaahi.
46007012	Saadi ke baare meñ Prabhu aur kon kon cheej bolis hei, ham nai janta. Ham to yahi kare sakta hei ki tumme aapan sallaah dei. Agar tumhaar aurat Prabhu ke biswaasi nai hei, lekin tumhaar sañghe rahe meñ khusi hei, to uske ḍivos nai dena.
46007013	Agar tumhaar admi Prabhu ke biswaasi nai hei, aur tumhaar sañghe rahe meñ khusi hei, to uske ḍivos nai dena.
46007014	Ek admi aur aurat, jon Prabhu ke abiswaasi hei, u pawitr banaawa jaay hei kaahe ke u tumhaar paaṭna hei. Eisehiyeñ tumhaar laṛkan bhi pawitr bane hei, aur Parmeshwar ke aañkhi meñ ashudh (ancleen) nai rahe hei.
46007015	Agar ek admi ya aurat abiswaasi hei, aur ḍivos maañge hei, tab tum maan leo. Ab tum usse bañdha nai hei. Kaahe ke Parmeshwar tumme chunis hei aur maañge hei ki saanti se raho.
46007016	Iske alaawa, tum keise jaane sakta hei ki tum aapan aurat ya admi jon abiswaasi hei, uske bachaay sakta hei?
46007017	Sab chech meñ yahi bataata hei ki sab wahi rakam raho jeise ulog rahin jab Prabhu Yeeshu ulog ke chunis raha aur Parmeshwar ulog ke aapan kahis raha. Ab ham wahi baat tum log se bolta hei.
46007018	Agar tumhaar khatna hoy gay hei, to uske nai badlo. Agar nai bhais hei, tab khatna nai karaao.
46007019	Khatna bhais ya nai bhais hei, kuchh maane nai rakkhe hei. Khaas baat to i hei ki Parmeshwar ke baat maano.
46007020	Yahi kaaran, badle ke kosis nai karo ki Parmeshwar ke chune se pahile tum kaa raha.
46007021	Kaa tum ek gulaam hei? Iske chinta nai karo. Lekin agar tum aapan ajaadi mañgta hei to jaruur ajaad hoy jaao.
46007022	Jab Prabhu gulaam chune hei, tab ulog ajaad hoy jaay hei. Aur jab u ajaad log ke chune hei, tab ulog Krisṭ ke gulaam hoy jaay hei.
46007023	Parmeshwar tum log ke khaatir bahut daam chukaais. To koi ke khaatir gulaam nai banna.
46007024	Wahi rakam raho jeise tum raha jab Parmeshwar tumme chunis raha.
46007025	Ham i nai janta ki Prabhu ulog ke waaste kaa bolis raha, jon ke saadi nai bhais hei. Lekin ham tumme bataayga ki ham kon cheej sochta hei. Aur tum hamme biswaas kare sakta hei, kaahe ke Prabhu ham pe daya karis hei.
46007026	Abhi ham sab kharaab ṭaaim se jaata hei, aur ham sochta hei ki tum sab ke wahi rakam rahe ke chaahi, jon rakam tum hei.
46007027	Agar tumhaar saadi hoy gais hei, to ṭheek hei, weisaiyeñ raho. Lekin agar tumhaar saadi nai bhais hei, to saadi kare ke kosis nai karo.
46007028	Saadi, roñg nai hei, chaahe tumhaar saadi kabhi nai bhais hei. Lekin jon ke saadi bhais hei, ulog ke bahut museebat ke saamna kare ke paṛi, aur ham tum sab ke usse bachaay mañgta hei.
46007029	Lekin, hamaar dost log, hamaar matlab hei ki Prabhu jaldi aai, aur i maane nai rakkhi ki tumhaar saadi bhay hei ki nai.
46007030	U ekke rakam rahi chaahe tum rota hei ya hasta hei, ya tum khareedta hei, ya puura kañgaal hoy gaya hei.
46007031	Isman koi farak nai rahi ki tum i dunia se ketna cheej leta hei, aur usman se ketna ke laaik karta hei. I dunia jeise ham janta hei, ab bahut roj nai rahi.
46007032	Ham to yahi mañgta hei ki tum sab chinta se ajaad hoy jaao. Ek admi jiske saadi nai bhais hei, u soch kare hei ki keise Prabhu ke khusi rakkho.
46007033	Lekin ek saadi suda admi ke aur jaada chinta rahe hei. Uske i dunia ke cheej ke chinta rahe hei, kaahe ke u maañge hei ki uske aurat khusi rahe.
46007034	Yahi khaatir u dui bagal khichaawe hei. Kuaari aurat aur u aurat log jon ke saadi nai bhais hei, Prabhu ke khusi kare ke waaste chinta kare hei, aur u log aapan deñhi aur dimaag sudh rakkhe hei. Lekin ek saadi suda aurat i dunia ke cheej ke waaste chinta kare hei, kaahe ke u aapan admi ke khusi kare maañge hei.
46007035	Jon kuchh bhi ham bolta hei, u tumhaar achchha ke waaste hei–i nai ki tumhaar ajaadi ke roka jaay. Ham tumme madat kare mañgta hei ki tum raaiṭ rakam se jio aur Prabhu ke sab se jaada prem karo.
46007036	Lekin agar tumhaar mañgni koi saadi ke umar waala se bhais hei, aur tum uske etna jaada chaahe laga hei ki saadi ke chhoṛ ke tum kuchh aur soche nai sakta hei. Tab jaao aur saadi kar leo. Isman kuchh paap nai hei.
46007037	Lekin i aur achchha hei ki aapan man ke kaabu meñ rakkho, aur yahi bichaar karo ki saadi nai karega.
46007038	Saadi kare ke achchha hei, lekin i aur achchha hei ki kabhi saadi nai karo.
46007039	Ek aurat, jon ke saathe saadi karis hei, wahi ke sañghe jindagi bitaay ke chaahi, jab tak u mar nai jaay. Tab u dusra saadi kare ke ajaad hei, lekin khali u admi se jon Prabhu Yeeshu ke biswaasi hei.
46007040	Fir bhi, ham sochta hei ki ham Parmeshwar ke Aatma ke baat maanta hei, jab ham bolta hei ki u agar saadi nai kari to aur sukhi rahi.
46008001	Tum aapan chiṭṭhi meñ muurti pe chaṛhaawal khaana ke baare meñ puuchha raha. Ham log sab iske baare meñ kuchh janta hei. Lekin gyaan (naolej) hamme ghamanḍi banaay de hei, jahañ pe prem aage baṛhaay hei.
46008002	Asal meñ, jon log soche hei ki ulog bahut jaane hei, to ulog kuchh nai jaane hei.
46008003	Lekin Parmeshwar jaane hei ki usse kon prem kare hei.
46008004	Muurti pe khaana chaṛhaawa jaay hei, lekin ham log janta hei ki dunia ke koi bhi muurti jinda nai hei. Aur Parmeshwar to khali ek hei.
46008005	Bahut se cheej ke swarag aur dharti pe Parmeshwar aur Prabhu bola jaay hei, lekin usman se koi bhi Parmeshwar aur Prabhu nai hei.
46008006	Ham log ke lage khali ek Parmeshwar hei, aur u Pita hei. Wahi sab cheej banaais raha, aur ham wahi ke waaste jeeta hei. Yeeshu Maseeh hee khali hamaar Prabhu hei. Sab kuchh wahi banaais raha, aur wahi hamme jeewan dees raha.
46008007	Sab koi i cheej nai jaane hei. Asal meñ bahut log i biswaas se jiye hei ki, muurti meñ jiu hei. To jab ulog u khaana khaawe hei jon muurti pe chaṛhaawal rahe hei, tab ulog ke dil meñ ḍaauṭ rahe hei.
46008008	Lekin khaana hame Parmeshwar ke kareeb nai laay hei. Agar ham nai khaai to kuchh parwaah nai hei, aur agar ham log khaai to usman kuchh achchha bhi nai.
46008009	Jon kamjor hei, uske khaatir problam nai khaṛa karo, khali iske khaatir ki tum kuchh bhi khaay sakta hei.
46008010	Tum i sab janta hei, yahi khaatir tumme parwaah nai hei ki tum muurti waala Mandir meñ khaata hei. Lekin maan leo ki ek kamjor admi tumme dekhe hei aur tay kare hei ki muurti pe chaṛhaawal khaana khaay ke hei.
46008011	Tab tum jon kuchh bhi janta hei, u sab uske waaste naas hoy jaay hei, jon ke waaste Krisṭ maris raha.
46008012	Jab tum uske sañghe paap karta hei jon kamjor bichaar ke hei, tab tum Krisṭ ke agaiñsṭ paap karta hei.
46008013	To agar jon ham khaata hei, Prabhu ke ek biswaasi ke dukh pahuñchaai, to ham kabhi gos nai khaayga jab tak ham jinda rahega.
46009001	Ham ajaad hei. Ham ek prerit hei. Ham Prabhu ke dekha raha aur ham tumme usman biswaas kare ke laaya.
46009002	Dusra log sochi ki ham ek prerit nai hei, lekin tum pruf hei ki ham tumhaar waaste ek prerit hei.
46009003	Jab log ham se puuchhe hei, tab ham bataay deta hei,
46009004	ki Baranbaas aur hamme khaay piye ke hak hei.
46009005	Ham log ke i hak hei ki ham jiske chaahi, Prabhu ke log meñ se usse saadi kari aur uske apne sañghe le jaai, ṭheek wahi rakam jeise Prabhu ke bhaai log aur Peeṭa karat rahin.
46009006	Kaa hamahi log hei jon ke dusra kaam kar ke aapan roji roṭi chalaay ke hei?
46009007	Kaa saulja log aapan talab apne de hei? Kaa ulog jon añguur ke khet bowe hei, usman se añguur nai khaay hei? Kaa bheṛa charaay waala aapan bheṛa se duudh nikaar ke nai piye hei?
46009008	Ham i baat aapan bagal se nai bolta hei. Maozas ke kaanuun hamme bataay hei ki jon beil dhaan daawe (kachar ke dhaan alag kare hei) hei uske muh nai baañdho. Lekin kaa Parmeshwar khali beil ke baare meñ sochat raha?
46009010	Nai! U to hamaar baare meñ baat karat raha. I sab Baaibal meñ likhaan raha ki jisse jon koi bhi jote hei aur dhaan daawe hei, ulog aasra lagaay hei ki fasal ulog meñ baaṭa jaai.
46009011	Jab ham tumme i khabar dia, tab u aatmik bia bowe ke rakam raha. To hamaar hak hei ki ham dunia ke cheej lei jeise ki tum se fasal lewa jaay hei.
46009012	Agar dusra log ke i kare ke hak hei, to ham log ke aur jaada hak hei. Lekin hamlog aapan i hak iyuz nai kara. Ham to uske khaatir bhi taiyaar hei ki ham u sab kari ki jisse Maseeh ke sandes dusra log tak pahuñchaay meñ baadha nai hoy.
46009013	Kaa tum nai janta ki jon log Mandir meñ kaam kare hei, ulog wahi se gujaara kare hei jon Mandir meñ laawa jaay hei? Kaa tum nai janta ki jon kuchh bedi pe chaṛhaawa jaay hei wahi log meñ baaṭ dewa jaay hei?
46009014	Yahi rakam, Prabhu bhi maañge hei ki jon koi susamaachaar ke parchaar kare hei, u aapan gujaara parchaar se hee kare.
46009015	Lekin aapan i sab privilej ham kabhi kaam meñ nai laaya, aur ham i kaaran nai likhta hei ki ham abhi suru kare mañgta hei. Koi hamaar hak chheen ke ghamanḍ kare, usse achchha hei ki ham mar jaai.
46009016	I hamaar waaste ghamanḍ kare ke baat nai hei ki ham susamaachaar parchaar karta hei. Parchaar to u cheej hei jon Parmeshwar hamme kare ke bolis raha, aur agar ham nai karega to ham naas hoy jaayga.
46009017	Agar ham aapan dil se parchaar karta hei, tab hamme fal mili. Lekin agar ham nai mañgta hei, to bhi Parmeshwar hamme yahi kaam kare ke waaste bhejis hei.
46009018	Hamme kaa mile hei? Yahi ki hamme mauka mile hei ki ham muft meñ susamaachaar ke parchaar karta hei, aur uske sañghe jon kuchh bhi mile ke hei, uske ham nai leta hei kaahe ki ham ek parchaarak hei.
46009019	Ham koi ke gulaam nai hei. Lekin ham sab ke sewak ban gaya hei, ki jisse jetna hoy sake sab ke jeete saki.
46009020	Jab ham Yahuudi log ke sañghe rahta hei, ham wahi log ke rakam rahta hei, ki ulog ke jeet lei. Ulog Maozas ke kaanuun pe chale waala log hei, aur ham nai. Lekin ham kaanuun ke mutaabik rahta hei ki ham ulog ke jeete saki.
46009021	Aur jab ham ulog ke sañghe rahta hei jon kaanuun pe nai chale hei, to ham kaanuun ke bhuul ke ulog ke jeetta hei. Aur haañ, ham kabhi bhi Parmeshwar ke kaanuun ke nai bhuulta hei. Hiañ tak ki ham Krisṭ ke kaanuun pe chalta hei.
46009022	Jab ham ulog ke sañghe rahta hei jon ke biswaas kamti hei, tab ulog ke jeete ke waaste ham wahi log ke rakam rahta hei. Ham jetna kare sakta hei otna karta hei ki ham jaada se jaada log ke jeete saki.
46009023	Ham i sab susamaachaar ke waaste karta hei, kaahe ke ham uske aasheesh baaṭe mañgta hei.
46009024	Tum janta hei ki bahut se log dauṛ meñ bhaag le hei, lekin khali ekke ke inaam mile hei. Yahi khaatir jeete ke khaatir dauṛo!
46009025	Khilaaṛi kas ke kaam kare hei u taaj jon bahut din nai rahe sake hei, uske jeet le, lekin ham u taaj ke waaste kaam karta hei jon hardam rahe sake hei.
46009026	Ham gaul ke bina nai dauṛta. Aur ham hawa meñ ghuusa baaji nai karta hei.
46009027	Ham aapan deñhi ke konṭrol meñ rakhta hei aur aapan gulaam banaay leta hei, ki jisse ham dusra log ke susamaachaar bataay ke baad haar nai jaai.
46010001	Dosto, ham tumme yaad dewaay mañgta hei ki ham log ke baap daada baadar ke nichche chalin raha aur samundar ke paar karin raha.
46010002	I baptisma le ke baraabar raha aur Maozas ke rasta pe chale ke rakam raha.
46010003	U sab log wahi aatmik khaana khaain raha,
46010004	aur wahi aatmik jal peen raha, jon aatmik chaṭṭaan se nikrat raha. U chaṭṭaan Krisṭ raha.
46010005	Lekin usman se bahut log Parmeshwar ke khusi nai kare sakin. To ulog mar gain, aur ulog ke deñhi ḍezaṭ meñ chhitraay dewa gais.
46010006	Ulog ke sañghe jon kuchh bhi bhais, u ek chetaaoni hei ki ham log u sab bura kaam nai kare mañgta.
46010007	Ulog muurti ke puuja karin, jeise Baaibal bole hei, “Log beiṭh ke khaat aur piyat rahin. Tab ulog uṭh ke naache lagin.” Yahi khaatir muurti ke puuja nai karo.
46010008	Usman se kuchh log neech kaam karin raha, aur ek roj meñ teis (23) hajaar log mar gain. Eisan kharaab kaam jon ulog karin raha, weise nai karo.
46010009	Aur Maseeh ke ajmaao nai, jeise kuchh log karin raha, aur baad meñ jahreela saañp ulog ke kaaṭ lees raha.
46010010	Bhunbhunaao bhi nai, jeise kuchh log karin raha aur naas kare waala ainjals se naas hoy gain.
46010011	I sab cheej ulog ke sañghe bhais, lekin ham log ke waaste chetaaoni hei. I sab Baaibal meñ likhaan hei ki ham jon aakhri roj meñ jinda hei, seekhe saki.
46010012	Jabki tum sochta hei ki tum ṭesṭ meñ majbuuti se khaṛa hei, saaodhaan rahna, kahiñ gir nai jaana.
46010013	Ṭesṭ meñ tum baaki aur log ke rakam pakṛaay jaata hei. Lekin Parmeshwar pe bharosa kare sakta hei ki u tumme bahut ṭesṭ nai karaai, aur u tumme dekhaai ki eisan ṭesṭ se keise bache sakta hei, aur tumme sahe ke sakti dei.
46010014	To dosto, tum muurti se duur rahna.
46010015	Ham tum se i rakam baat karta hei, jeise tum log ke lage kaafi dimaag hei ki tum jaano ham kaa bolta hei.
46010016	Jab ham u pyaala se peeta hei, jon ke waaste ham Parmeshwar ke aasheesh mañgta hei, kaa ham Maseeh ke khuun ke bhaagidaar nai hei? Jab ham roṭi khaata hei, jon ke ham tuuṛa hei, kaa ham Maseeh ke deñhi ke bhaagidaar nai hei?
46010017	Wahi ek roṭi meñ hissa leke, ham ek deñhi hoy jaata hei, jabki ham tamaam log hei.
46010018	Kaa Israayel ke log weship meñ bhaag nai le hei, jab ulog bedi ke chaaro bagal ekaṭṭha hoy hei aur jon balidaan kara jaay hei, uske khaay hei?
46010019	Kaa ham bolta hei ki muurti aur jon cheej bhi uspe chaṛhaawa jaay hei, kuchh hei?
46010020	Nai, i ham nai bolta hei! U khaana to dushṭaatma ke chaṛhaawa jaay hei, Parmeshwar ke nai. Ham nai mañgta ki tumhaar kuchh bhi waasta dushṭaatma se rahe.
46010021	Tum dushṭaatma ke pyaala se pee ke Prabhu ke pyaala se nai piye sakta hei. Tum dushṭaatma ke ṭaibal se khaay ke Prabhu ke ṭaibal se nai khaay sakta.
46010022	To ham log Prabhu ke jaran karaata hei, agar ham weise karta hei, kaahe ke ham Prabhu se jaada taagatwaala nai hei.
46010023	Tum meñ se kuchh bolega, “Ham jon cheej mañgta hei, karega!” Lekin ham tumme bataata hei ki sab kuchh achchha nai hei aur tumme madat nai kari.
46010024	Ham log ke dusra ke baare meñ soche ke hei, aapan baare meñ nai.
46010025	Fir bhi, jab tum bajaar se gos khareedta hei, to uske khaay leo. I nai puuchho ki u kahañ se aais hei.
46010026	Baaibal bole hei, “Dharti aur usman ke sab cheej, Prabhu ke hei.”
46010027	Agar ek abiswaasi tumme khaana pe bolaay hei, aur tum jaay mañgta hei, to jaao. Jon bhi cheej tumme dewa jaay hei uske khaao. Problam nai khaṛa karo i puuchh ke ki u khaana kahañ se aais hei.
46010028	Lekin agar tumme bataawa jaay ki u khaana muurti pe chaṛhaawal hei, to uske khaay ke, problam nai khaṛa karo. Ham i nai bolta ki tum aapan waaste problam khaṛa karta hei, lekin uske waaste jon tumme bataais hei. Hamaar ajaadi kaahe dusra ke baat se bañdh jaay?
46010030	Agar jon cheej ham khaata hei, uske dhanbaad deta hei, to kaahe ke koi ham pe uñgri uṭhaai ki ham ulṭa kaam karta hei?
46010031	Jab tum khaata, peeta ya aur kuchh karta hei, hardam Parmeshwar ke mahima meñ karo.
46010032	Yahuudi, Greek ya aur koi jon Parmeshwar ke chech ke hei, uske khaatir problam nai khaṛa karo.
46010033	Ham hardam aur sab ke khusi mañgta hei, siwaay apne aap ke, yahi aasha meñ ki bahut log bach jaai.
46011001	Tum sab wahi karo jon ham karta hei, jeise ham wahi karta hei jon Krisṭ kare hei.
46011002	Hamme tum pe ghamanḍ hei, kaahe ke tum hamme hardam yaad karta hei aur jon kuchh ham tumme sikhaaya hei uspe chalta hei.
46011003	Ab ham mañgta hei ki tum jaano ki Krisṭ sab admi log ke heḍ hei, aur ek admi, aurat ke uppar heḍ hei. Lekin Parmeshwar, Krisṭ ke heḍ hei.
46011004	Iske matlab ki jab koi admi aapan muuṛ pe kuchh oṛh ke preya kare hei ya aage ke baat bataay hei, u aapan muuṛ ke apmaan kare hei.
46011005	Lekin koi aurat jon bina kuchh oṛhe preya kare hei ya aage ke baat bataay hei, to u aapan muuṛ ke apmaan kare hei. U aurat uske rakam rahi jon ke muuṛ muṛaan rahe hei.
46011006	Ek aurat ke aapan muuṛ pe kuchh oṛhe ke rahe hei. I saram ke baat hei jab ek aurat aapan baar kaaṭ le hei ya muṛaay de hei. Lekin agar u muuṛ pe kuchh oṛhe nai maañge hei, tab uske aapan baar kaṭwaay de ke chaahi.
46011007	Manush ke racha gais raha ki u Parmeshwar ke mahima laai. Iske matlab hei ki ek admi aapan muuṛ pe kuchh nai oṛhe. Aurat log ke racha gais hei ki u admi log ke mahima laay.
46011008	Ek aurat admi meñ se banaawa gais raha, lekin admi, aurat meñ se nai banaawa gais raha.
46011009	Waastao meñ admi aurat ke waaste nai racha gais raha. Ek aurat, admi ke waaste racha gais raha.
46011010	Aur to, yahi khaatir, aur ainjals ke kaaran, ek aurat ke muuṛ pe kuchh oṛhe ke chaahi, jon dekhaay sake ki uske admi ke hak uspe hei.
46011011	Hihañ tak Prabhu ke mutaabik, admi aur aurat ek dusra ke waaste jaruuri hei.
46011012	I sach hei ki pahila aurat, admi meñ se aais raha, lekin baaki sab admi ke janam aurat log hee dees hei. Fir bhi sab kuchh Parmeshwar hee rachis hei.
46011013	Apne aap se puuchho ki kaa i achchha hei ki ek aurat bina muuṛ pe kuchh oṛhe preya kare sake hei?
46011014	Kaa admi lamba baar rakkhe to uske waaste saram ke baat nai hei?
46011015	Lekin lamba baar ek aurat ke muuṛ ḍhake ke waaste ketna sundar hei. Ek aurat ke baar uske oṛhni ke rakam hei.
46011016	Yahi rakam Parmeshwar ke sab chech meñ hote aais hei, aur yahi kaaran tum sab baad-bibaad nai karna.
46011017	Tumhaar weship sevis tum log ke waaste achchha ke badle, jaada kharaab hei. Ham tumhaar baṛaai nai karega.
46011018	Hamme bataawa gais hei ki jab tum weship ke waaste milta hei, tab ek dusra se baad-bibaad karta hei, aur jon cheej ham suna hei, kahiñ had tak ṭheek hei.
46011019	I naichral hei ki tum sab aapas meñ jhagaṛta hei, lekin i sahaj hei ki koi bhi dekhe sake hei ki Parmeshwar ke appruuval kiske sañghe hei.
46011020	Jab tum sañghe milta hei, tum asal meñ Prabhu bhoj nai manaata hei.
46011021	Tum sab ke aay se pahile khaay ke suru kar deta hei, aur tum meñ se kuchh bhukke rahe jaay hei, jabki kuchh log ke nasa hoy jaay hei.
46011022	Kaa tumhaar lage ghar nai hei, jahañ jaay ke tum khaay aur piye sakta hei? Kaa tum Parmeshwar ke chech ke etna jaran karta hei? Kaa tum ulog ke sarminda kare mañgta hei, jiske lage kuchh nai hei? Ham tum se kon cheej bole sakta hei? Ham tumhaar baṛaai nai kare sakta hei.
46011023	Ham tumme bataay dia hei ki Prabhu Yeeshu, jon raat uske dhoka dewa gay raha, u raat kon cheej karis raha. Aur u Prabhu ke bagal se aais raha. U ek roṭi aapan haath meñ lees.
46011024	Dhanbaad de ke baad, uske tuuṛis aur bolis, “I hamaar deñhi hei, jon tumhaar waaste dewa gais hei. Iske khaao aur hamme yaad karo.”
46011025	Khaana ke baad, Yeeshu waain ke pyaala aapan haath meñ lees aur bolis, “I hamaar khuun hei, aur yahi se Parmeshwar aapan nawa agrimenṭ tum se banaay hei. Iske pio aur hamme yaad karo.”
46011026	Prabhu ke matlab raha ki jab tum i roṭi khaao aur i pyaala se pio, tum uske mare ke baat ke parchaar karo, jab tak u lauṭ ke nai aay.
46011027	Lekin agar tum achchha neeyat se Prabhu ke roṭi nai khaaya aur waain nai pia, to tum uske deñhi aur khuun ke prati paap karta hei.
46011028	Wahi kaaran, tum apne aap ke ajmaao ki kon rakam se tum khaata aur peeta hei.
46011029	Agar tum nai samjhe sakta hei ki tum Prabhu ke deñhi hei, tab tum jon rakam khaata aur peeta hei, apne aap ke naas kar dega.
46011030	Yahi kaaran tum meñ se bahut log bimaar aur kamjor rahe hei, aur bahut log mar gais hei.
46011031	Agar ham saaodhaani se apne aap ke jaache, tab hamme saja nai mili.
46011032	Lekin jab Prabhu jaj kare hei aur hamme saja de hei, tab u i kaaran kare hei ki ham dunia ke baaki log ke sañghe konḍem nai hoi.
46011033	Dosto, tumme agore ke hei, jab tak sab log huañ pahuñch nai jaay, tab tak khaay ke suru nai karo.
46011034	Agar tum sachche ke bhuuka hei, tum ghar pe khaay lo. Tab tum apne aap ke saja se bachaay lega, jab tum aur sab se milega. Ham baaki baat ke apne aap huañ aay ke bataayga.
46012001	Dosto, tum ham se aatmik bardaan ke baare meñ puuchha raha.
46012002	Yaad rakhna, Prabhu ke hoy se pahile, u muurti jon baat bhi nai kare sake hei tumme ulṭa rasta pe le jaat raha.
46012003	Ab tum jaan leo ki Parmeshwar ke Aatma tumme rasta dekhaay hei, aur tum bolega ki Yeeshu hee Prabhu hei, aur tum Yeeshu ke kabhi nai saraapega.
46012004	Aatmik bardaan bahut rakam ke rahe hei, lekin u sab ekke Aatma se aay hei.
46012005	Ek Prabhu ke bahut rakam se sewa kare ke hei,
46012006	aur ham sab bahut rakam se kaam kare sakta hei. Fir bhi wahi ek Parmeshwar ham log meñ kaam kare hei, aur ham jon cheej bhi karta hei usman madat kare hei.
46012007	Aatma ham log ek ek ke khaas rasta dees hei ki ham ek dusra ke sewa kari.
46012008	Ham meñ se kuchh log buddhi se baat kare hei, aur kuchh log gyaan se baat kare hei, lekin i sab bardaan wahi ek Aatma se aay hei.
46012009	Kuchh log ke Aatma biswaas aur sakti dees hei ki u log bimaar ke ṭheek kare saki
46012010	ya to chamatkaar kare ke sakti dees hei. Ham meñ se kuchh nabi hei, aur ham meñ se kuchh log i dekhe sake hei ki Parmeshwar ke Aatma ham log ke beech meñ hei. Kuchh log alag alag bhaasha bole sake hei, aur baaki i bhi bataay sake hei ki u sab ke matlab kaa hei.
46012011	Lekin i Aatma hei jon i sab karaay hei aur disaaiḍ kare hei ki kon bardaan kiske de ke chaahi.
46012012	Maseeh ke deñhi ke bahut alag alag bhaag hei, ṭheek wahi rakam jeise sab deñhi ke rahe hei.
46012013	Ham meñ se kuchh Yahuudi hei, aur kuchh geir Yahuudi, kuchh gulaam hei, to kuchh ajaad hei. Lekin Parmeshwar ke Aatma ham sab ke baptisma dees hei aur ham log ke Maseeh ke deñhi ke paaṭ banaais hei. Ab ham sab wahi Aatma meñ se peeta hei.
46012014	Ham log ke deñhi ke khali ek paaṭ nai hei. Isman bahut se paaṭ hei.
46012015	Agar ek goṛ bole, “Ham haath nai hei, aur tab ham deñhi ke ek paaṭ nai hei.” Kaa tab bhi ek goṛ deñhi ke ek paaṭ nai hei?
46012016	Ya saait ek kaan bole, “Ham aañkhi nai hei, aur tab ham deñhi ke ek paaṭ nai hei.” Kaa kaan deñhi ke ek paaṭ nai hei?
46012017	Agar hamaar deñhi khali ek aañkhi rahta, tab ham kuchh bhi nai sune sakta. Aur agar khali ek kaan rahta, to ham kuchh suuñghe nai sakta.
46012018	Lekin Parmeshwar ham log ke deñhi ke sab paaṭ ke ek sañghe rakkhis hei, jon rakam u sab se achchha samjhe hei.
46012019	Ek deñhi keisan hota agar uske ekke paaṭ hota?
46012020	Bahut se paaṭ se ek deñhi hoy hei.
46012021	Yahi kaaran ek aañkhi i nai bole sake hei ki u haath ke nai maañge hei. Yahi kaaran muuṛ nai bole sake hei ki uske goṛ ke jaruurat nai hei.
46012022	Asal meñ, ham log deñhi ke u paaṭ jon dekhe meñ sab se kamjor hei, uske bina kaam nai chalaay sakta.
46012023	Ham saaodhaani se aapan deñhi ke kuchh paaṭ ke taiyaar karta hei. Ham aapan pesanal paaṭ ke waaste jaada saaodhaan rahta hei,
46012024	lekin hamme baaki paaṭ ke waaste saaodhaan nai rahe ke hei. Parmeshwar hamaar deñhi ke eise banaais hei ki jon paaṭ bahut khaas nai hei, u bhi valubal dekhaay hei.
46012025	U i kaaran eise karis ki sab paaṭ ek dusra ke sañghe mil ke kaam kare, aur ek dusra paaṭ ke dekh bhaal kare.
46012026	Agar hamaar ek deñhi ke paaṭ ke peeṛa hoy hei, tab hamaar puura deñhi dukhe hei. Agar hamaar ek deñhi ke paaṭ ke maan hoy hei, tab puura deñhi khusi hoy hei.
46012027	Ek sañghe tum sab Maseeh ke deñhi hei. Ek ek uske deñhi ke paaṭ hei.
46012028	Pahile, Parmeshwar kuchh log ke chunis ki uske prerit aur nabi bane aur chech ke ṭeecha bane. Lekin u kuchh ke chunis ki chamatkaari kaam kare aur bimaar ke achchha kare, aur agua log ke madat kare aur dusra dusra bhaasha meñ baat kare.
46012029	Sab koi prerit nai hei. Sab koi nabi nai hei. Sab koi ṭeecha nai hei. Sab koi chamatkaari kaam nai kare sake hei.
46012030	Sab koi bimaar ke achchha nai kare sake hei. Sab koi dusra dusra bhaasha meñ baat nai kare sake hei. Sab koi nai bataay sake hei ki i bhaasha ke matlab kaa hei.
46012031	Ham mañgta hei ki sab se achchha bardaan tum maañgo. Aur ham tumme sab se achchha rasta dekhaayga.
46013001	Agar ham manush log aur ainjals ke sab bhaasha bole lagi, aur ham dusra log se prem nai kari, to ham ghanṭi ke awaaj (gong) aur majeera ke jhaañj ke baraabar rahega.
46013002	Agar ham aage ke baare meñ bataay sakta aur sab bhed aur naolej samjhe sakta to kaa hota? Aur agar ham meñ etna biswaas rahta ki ham pahaaṛ haṭaay deta, to kaa hota? Ham fir bhi kuchh nai hota, agar ham sab se prem nai karta.
46013003	Kaa hoi agar ham aapan sab cheej baaṭ dei aur apne aap ke jinda jaraay dei. Hamme kuchh nai mili, jab tak ham dusra log se prem nai karega.
46013004	Prem dayaalu aur dheeraj hei, kabhi jaran, ya aapan baṛaai nai kare hei, ghamanḍi nai hei,
46013005	ya ruuḍ nai hei Prem selfish nai hei jaldi se gussaay bhi nai hei. U likh ke bhi nai rakkhe hei ki dusra ke kaa galti hei.
46013006	Prem sach meñ khusi manaay hei, lekin jhuuṭ aur kapaṭ meñ nai.
46013007	Prem hardam sahaara de hei, aasra rakkhe hei, bafaadaar rahe hei bharosa rakkhe hei.
46013008	Prem kabhi bhi miṭe nai hei! Jon koi bhi aage hoy waala baat bataay hei u bañd hoy jaai, aur nawa bhaasha kabhi nai bola jaai. Jon sab ham janta hei bhulaay dewa jaai.
46013009	Ham sab kuchh nai janta hei, aur hamaar bhawishbaani, puura nai hei.
46013010	Lekin jon cheej puura hei ek roj dekhaai aur jon cheej puura nai hei ek roj heraay jaai.
46013011	Jab ham log bachcha raha, ham log bachcha ke rakam sochta aur baat karta raha. Lekin jab ham baṛa hoy gaya, tab ham laṛkan ke rakam kaam kare chhoṛ dia.
46013012	Ab ham khali Parmeshwar ke dekhta hei jon seesa meñ klauuḍi chhaapa ke rakam hei. Baad meñ ham uske aamne saamne dekhega. Ham sab kuchh nai janta hei, lekin tab ham jaanega, wahi rakam jeise Parmeshwar hamme puura jaane hei.
46013013	Abhi ke waaste biswaas, aasha aur prem hei. Lekin i teeno meñ se prem sab se baṛa hei.
46014001	Prem tumme rasta dekhaai. Sabar karo aur Pawitr Aatma se tumme bardaan mili, khaas kar ke bhawishvaani ke bardaan.
46014002	Agar tum u bhaasha bolta hei, jon dusra nai jaane hei, Parmeshwar samajh lei ki tum kaa bolta hei, lekin dusra log nai samjhi ki tum kaa bolta hei. Tum bhed ke baat bolta hei jon khali Aatma samjhi.
46014003	Lekin jab tum bhawishvaani karo, tumme samjha jaai, aur dusra log ke madat hoi. Ulog ke saahas mili aur ulog achchha feel (mahsuus) kari.
46014004	Jon eisan bhaasha meñ bole hei jon dusra nai jaane hei, u khali aapan bhalaai dekhe hei. Lekin bhawishvaani bol ke tum chech meñ sab ke bhalaai karta hei.
46014005	Hamme khusi hei ki tum anjaan bhaasha bol leta hei, lekin ham maañgega ki tum bhawishvaani karo. Kaahe ke bhawishvaani usse to bahut achchha hei, jon dusra bhaasha bole hei lekin samjhaay nai hei ki uske matlab kaa hei.
46014006	Hamaar dost log, isman kaa achchha hei ki ham aay ke anjaan bhaasha meñ tum se baat kari, aur samjhaai bhi nai ki uske matlab kaa hei? I keise tumme madat kari, jab tak ham i nai bataai ki Parmeshwar hamme kaa dekhaais hei ya tumhaar waaste kuchh gyaan ke baat hamme dees hei?
46014007	Agar sab miuzik instramenṭ ek hee awaaj nikaari, tab tum keise bataayga ki kon baañsuri hei aur kon harp (beena) hei?
46014008	Agar bigul ke awaaj safa se nai sunaay hei, tab keise tum laṛaai ke waaste taiyaar hoyga?
46014009	Yahi rakam tum bhi, jab anjaan bhaasha bolta hei, aur tumme koi samjhe nai sake to tum hawa se baat karta hei.
46014010	Dunia meñ bahut rakam ke bhaasha hei, aur sab ke matlab rahe hei.
46014011	Lekin agar ham u bhaasha nai samajhta hei, jon dusra koi bole hei, tab ham ek dusra ke waaste anjaan ke rakam hei.
46014012	Agar tum sachche ke aatmik bardaan mañgta hei, to ek bhaasha ke chuno jon chech ke waaste achchha hei.
46014013	Jab ham u bhaasha meñ baat karta hei jon dusra nai samjhe hei, tab hamme preya kare ke chaahi ki hamme sakti mile ki ham samjhaay saki ki uske matlab kaa hei.
46014014	Ek ekzaampal hei, agar ham anjaan bhaasha meñ preya karega, tab iske matlab hei ki hamaar Aatma preya kare hei aur hamaar dimaag bekaar rahe hei.
46014015	Tab hamme kaa kare ke hei? Kuchh ṭaaim hamme aapan Aatma se preya kare ke chaahi, aur dusra ṭaaim aapan dimaag se. Kabhi kabhi hamme Aatma ke sañghe gaay ke paṛi aur kabhi kabhi dimaag se.
46014016	Maan leo ki tumhaar chech meñ kuchh anjaan log hei, jab tum Aatma se Parmeshwar ke baṛaai karta hei, aur ulog tumme samjhe nai sake hei, to keise jaani ki kab “Aameen” bole ke hei?
46014017	Tum saait Parmeshwar ke baṛaai, bahut sundar se karta hei, lekin usse koi ke faayda nai hoi.
46014018	Ham Parmeshwar ke dhanbaad deta hei ki ham tum sab se jaada anjaan bhaasha meñ bolta hei.
46014019	Lekin jon bhaasha ke matlab nikre hei, wahi chech ke madat kare sake hei. Wahi kaaran chech meñ ham khali paañch bol (shabd) bolta hei jon samajh meñ aay sake hei, i nai ki ham das hajaar bol meñ boli jon ke koi samjhe nai sake.
46014020	Dosto, bachcha log ke rakam soche ke chhoṛo. Baṛa log ke rakam socho, aur chhoṭa bachcha ke rakam seedha bana raho.
46014021	Baaibal meñ Prabhu bole hei, “Ham anjaan log ke iyuz karega jon anjaan bhaasha bole hei ulog hamaar log se baat kari. Ulog usse anjaan bhaasha meñ baat kari, lekin fir bhi hamaar log hamaar baat nai suni.”
46014022	Bhaasha jon dusra log nai jaane hei, u abiswaasi log ke dusra matlab rakkhi, lekin biswaasi log ke nai. Dusra bagal, bhawishvaani, biswaasi log ke khaatir hei, abiswaasi log ke waaste nai.
46014023	Maan leo ki jetna log chech meñ weship kare hei, anjaan bhaasha meñ baat kare ke suru kar de, aur wahi ṭaaim koi baahar ke admi ya abiswaasi aay jaay. Kaa ulog i nai sochi ki huañ ke sab log pagla hei?
46014024	Lekin maan leo ki sab log bhawishvaani kare hei, jab abiswaasi aur baahar ke log aay hei. Ulog samajh jaai ki ulog paapi hei, aur ulog maañgi ki apne aap ke badal le kaahe ke ulog sun leen ki tum kaa bolta hei.
46014025	Ulog bataai ki ulog ke dil meñ kaa chhupaan hei. Tab ulog ghuṭna ṭek ke Parmeshwar se boli, “Ham janta hei ki tum ilog ke sañghe hei.”
46014026	Dosto, jab tum weship ke waaste milo, tab tum sab kuchh karo jon huañ ke log ke waaste ṭheek hei. Yahi rakam hoy ke chaahi jab koi gaay hei ya sikhaay hei ya bataay hei ki Parmeshwar kaa bolis hei ya anjaan bhaasha bole hei ya uske matlab samjhaay hei.
46014027	Tum meñ se dui ya teen se jaada log sabha meñ anjaan bhaasha meñ nai bole ke chaahi. Tum bole ke paari lo, aur huañ koi ke rahe ke chaahi jon samjhaay sake ki tum kon cheej bolta hei.
46014028	Agar koi samjhaay nai saki, tab tum chech meñ chuppe raho aur khali Parmeshwar aur apne aap se baat karo.
46014029	Dui ya teen log bhawishvaani kare sake hei, aur baaki sab koi ke saaodhaani se sune ke hei.
46014030	Agar huañ jon beiṭha hei usman se koi Parmeshwar ke sandes paay le hei, tab bole waala ke chuppe hoy jaay ke hei aur koi dusra log ke bole ke mauka de.
46014031	Khali ek jan ke ek ṭaaim bole ke mauka deo, tab tum sab kuchh seekhega aur tumme hausla mili.
46014032	Ek nabi jon Parmeshwar ke sandes sunaay hei, uske aapan bardaan kaabu meñ rakkhe ke hei.
46014033	Parmeshwar maañge hei ki sab kuchh saanti se aur oḍa se hoy. Jab Parmeshwar ke log chech meñ mile hei,
46014034	tab aurat log ke baat nai kare ke chaahi. Ulog ke chuppe rahe ke sune ke chaahi, jeise Maozas ke kaanuun sikhaay hei.
46014035	Agar kuchh hei jon ulog jaane maañge hei, tab ghar lauṭe pe ulog aapan admi se puuchhe sake hei. Aurat log ke chech meñ bole ke achchha baat nai hei.
46014036	Parmeshwar ke sandes tum log se nai suru bhais raha, aur khali tum log nai hei jahañ sandes pahuñchis hei.
46014037	Agar tum apne aap ke nabi ya Aatma se bhara manush samajhta hei, tab tum jaanega ki ham wahi likhta hei jon Prabhu hamme hukum karis hei.
46014038	Yahi khaatir agar koi hamaar likha nai sune hei, to tum uske parwaah nai karo.
46014039	Dosto, hausla se bhawishvaani karo aur koi ke anjaan bhaasha bole se roko nai.
46014040	Sab kuchh achchha se aur oḍa se karo.
46015001	Dosto, ham mañgta hei ki tum u sandes yaad karo, jon ham parchaar kara raha aur tum uske biswaas aur bharosa kara raha.
46015002	Tum i sandes se bach jaayga, agar tum ispe dil lagaay ke chalega. Lekin agar nai, to tumhaar biswaas bekaar hei.
46015003	Ham tumme sab se khaas sandes wahi rakam bataaya jeise hamme bataawa gais raha. U i rakam hei, Yeeshu hamaar paap ke khaatir maris, jeise Baaibal hamme bataay hei.
46015004	Uske gaaṛa gais raha, aur tisra din jinda hoy gais, jeise Baaibal bole hei.
46015005	Yeeshu Peeṭa ke aage aais, aur fir baaki baarah chela ke aage.
46015006	Iske baad, u paañch sao aur baaki log ke aage aais. Usman se kaafi log abhi jinda hei, lekin usman se kuchh mar gain hei.
46015007	U Jeims ke aage bhi aais, aur tab baaki chela log ke aage.
46015008	Aakhri meñ, u hamaar aage aais, jab ki ham eisan hei jon ki roñg ṭaaim meñ peida bhaya hei.
46015009	Ham aur chela log meñ se koi khaas nai hei. Hiañ tak ki ham Parmeshwar ke chech meñ bahut gaṛbaṛ kara raha, aur ham to chela bhi bolaay laaik nai hei.
46015010	Lekin Parmeshwar bahut dayaalu raha! U hamme wahi banaais jon ham aaj hei, aur uske sundar daya khali nai gais. Ham aur sab chela log se jaada kaam kara raha, isman bhi Parmeshwar ke daya kaam karat raha, hamaar nai.
46015011	I bhi nai ki ham log parchaar kari ya ulog. Fir bhi tum sab sandes pe biswaas kara.
46015012	Agar ham parchaar kari ki Krisṭ mara meñ se jinda bhais hei, tab tum meñ se keise kuchh bole sake hei ki koi mara fir se jinda nai hoi?
46015013	Agar ulog jinda nai hoi, tab Krisṭ bhi jinda nai bhais raha.
46015014	Aur agar Krisṭ jinda nai bhais, to hamaar sandes aur tumhaar biswaas koi maane nai rakkhe hei.
46015015	Agar mara jinda hoy hei, tab ham Parmeshwar ke baare meñ i bataay ke jhuuṭ bola ki Krisṭ jinda hoy gais jab ki eise nai bhais raha.
46015016	Yahi khaatir agar mara log jinda nai hoi, to Krisṭ bhi nai jinda bhais raha.
46015017	Agar Krisṭ jinda nai bhais raha, tab tumhaar biswaas bekaar hei, tum abhi bhi paap meñ rahta hei.
46015018	Aur ulog jon aapan puura biswaas usman rakh ke mar gain hei, ulog to naas hoy gain hei.
46015019	Agar hamaar Maseeh pe bharosa khali yahi jeewan meñ achchha hei, to hamaar haalat aur sab log se bhi kharaab hei.
46015020	Lekin Maseeh jee uṭhis! Aur u dekhi ki baaki sab bhi jinda hoy jaai.
46015021	Ṭheek wahi rakam jeise Eiḍam ke kaaran ham sab marega, Maseeh ke kaaran ham sab jinda hoyga.
46015022	Eiḍam ham sab ke maut laais raha, aur Maseeh ham sab ke jeewan laai.
46015023	Lekin ham sab ke aapan paari ke waiṭ kare ke hei. Krisṭ sab se pahila raha jon ke jinda kara gais, aur uske log tab jinda nai hoi, jab u fir se lauṭ ke aai.
46015024	Tab jab Krisṭ sab sakti aur taagat ke miṭaay dei, tab ant hoi, aur tab u Parmeshwar Pita ke raaj de dei.
46015025	Krisṭ tab tak raaj kari jab tak u dusman ke aapan nichche nai kar lei,
46015026	aur aakhri dusman jon ke u naas kari u maut rahi.
46015027	Jab Baaibal bole hei ki u aapan nichche sab kuchh kar lei, usman Parmeshwar nai rahe hei. U to Parmeshwar hee raha jon Krisṭ ke nichche sab kuchh rakkhis raha.
46015028	Aur sab kuchh Parmeshwar ke laṛka ke nichche hei, aur u apne aap ke Parmeshwar ke nichche rakkhi, jon fir sab kuchh laṛka ke nichche kar dei. Parmeshwar sab ke khaatir sab kuchh rahi.
46015029	Agar mara log fir se jinda nai kara jaai, tab ulog kaa kari jon ke waaste ulog baptisma le hei? Kaahe ke ulog mara log ke waaste beptaaiz kara jaay hei?
46015030	Aur kaahe ke ham log aapan jindagi ke khatra meñ chhoṛta hei
46015031	aur har roj maut ke saamna karta hei? Hamaar u ghamanḍ jon Prabhu Yeeshu meñ tumhaar khaatir hei, wahi i sab baat karaay hei.
46015032	Hamme kaa mila jab ham Efisus meñ jañgli jaanwar se laṛa? Agar mara fir se jinda nai hota, to bola jaay hei, “Aao, khaao aur pio. Bihaan ham log ke mare ke hei.”
46015033	Apne aap ke dhoka nai deo. Kharaab dost tumme naas kar dei.
46015034	Husiaar bano aur paap nai karo. Tumme saram lage ke chaahi kaahe ke kuchh log abhi bhi Parmeshwar ke baare meñ nai jaane hei.
46015035	Tum meñ se kuchh log puuchhin raha, “Mara log keise jinda hoi? Ulog ke deñhi keisan rahi?”
46015036	Muurakh nai bano. Ek bia ke jameen meñ se jame se pahile mare ke hei.
46015037	Geñhu ke bia aur dusra bia jon tum bota hei, sab dekhe meñ dusra rakam rahe hei, aur jab jame hei tab dusra rakam hoy jaay hei.
46015038	I sab i khaatir hoy hei ki Parmeshwar jon rakam maañge hei wahi rakam ke deñhi de hei.
46015039	Manush, jaanwar, pakchhi, aur machhri sab ke aapan aapan deñhi rahe hei, ek dusra ke rakam nai.
46015040	Swarag meñ sab kuchh ke deñhi rahe hei, aur dharti pe bhi. Lekin sab koi ek dusra ke rakam nai hei. Sab aapan aapan rakam rahe hei.
46015041	Suuraj, chaañd ke rakam nai hei, chaañd, taara ke rakam nai hei, aur ek ek taara dusra dusra rakam rahe hei.
46015042	Yahi rakam rahi jab hamaar deñhi ke fir se jinda kara jaai. Abhi ke deñhi to mar jaai, lekin jon deñhi fir se jinda kara jaai, u hardam rahi.
46015043	I sab badsuurat aur kamjor deñhi, sundar aur taagatwaala hoy jaai.
46015044	Aur jeise ki hamaar shaareerik deñhi hei, weise aatmik deñhi bhi hei. Aur hamaar fisikal deñhi, aatmik deñhi meñ badal jaai.
46015045	Eiḍam, sab se pahila admi raha, aur Baaibal bataay hei ki u ek jinda manush raha. Lekin Yeeshu, jiske saait aakhri Eiḍam bhi bola jaay hei, u to jeewan de waala Aatma hei.
46015046	Ham dekhe sakta hei ki jiske aatmik deñhi rahe hei, u pahile nai aay hei. U uske baad meñ aay hei, jiske fisikal deñhi rahe hei.
46015047	Sab se pahila manush maṭṭi ke dhuul se banaawa gais raha, lekin dusra admi swarag se aais raha.
46015048	Dharti pe sab ke deñhi u rakam hei jon maṭṭi ke dhuul se banaawa gais raha. Aur swarag meñ sab ke deñhi u rakam hei jon swarag se aais raha.
46015049	Wahi rakam jeise ham u rakam hei jon dharti ke dhuul se banaawa gais raha, aur fir u rakam hoyga jon swarag se aais raha.
46015050	Dosto, ham mañgta hei ki tum sab jaano ki hamaar i khuun aur maas ke deñhi saṛ jaai. Iske matlab hei ki ulog swarag ke raaj jon hardam rahi usman bhaagidaar nai hoy saki.
46015051	Ham tumme ek baat samjhaayga. Ham log meñ se sab koi nai mari, lekin ham badal jaayga.
46015052	I sab ekke sekanḍ (pal) meñ aañkhi jhapke se pahile hoy jaai. Jab bigul ke aakhri awaaj sunaai, tab sab mara log jinda hoy jaai. Ham log sab badal jaayga, ki jisse ham sab fir se nai marega.
46015053	Ham log ke mara aur saṛe waala deñhi eise badli ki u fir se kabhi nai mari ya saṛi.
46015054	Jon deñhi abhi ham log ke lage hei, u kamjor hei aur mare sake hei. Lekin i sab anant deñhi meñ badal jaai. Tab Baaibal meñ jon kuchh hei, sachche hoi, “Maut laṛaai haar gais hei!
46015055	Uske jeet kahañ hei? uske kaaṭa (sṭing) kahañ hei?”
46015056	Maut ke dañk (sṭing) paap hei, aur paap ke sakti kaanuun hei.
46015057	Lekin Parmeshwar ke dhanbaad deo ki Prabhu Yeeshu Maseeh hamme hamaar jeet dees hei!
46015058	Dosto, majbuuti se khaṛa raho, ḍaro nai. Hardam Prabhu ke kaam meñ bizi raho. I jaanna ki jon bhi kuchh tum uske khaatir karta hei kabhi khaali nai jaai.
46016001	Jab tum Parmeshwar ke log ke waaste peisa baṭoro, ham mañgta hei ki tum wahi karo jon ham tumme Galeshia ke chech meñ bataay raha.
46016002	U i raha ki, sab etwaar ke tum sab jon kamaaya hei, uske ek hissa alge rakh deo. Agar tum eise karega, to jab ham aayga tab tumme peisa baṭore ke nai paṛi.
46016003	Kuchh chela ke chun leo jon peisa Yarushalam le jaai. Ham ulog ke, peisa ke sañghe ek chiṭṭhi de ke bhejega ki jisse i dekhaay sake ki tum kiske peisa dewe mañgta hei.
46016004	Agar tum chaaho ki ham bhi ulog ke sañghe jaai, tab ulog hamaar sañghe jaay sake hei.
46016005	Jab ham Mekaḍonia se jaayga, ham tumme dekhe ke aasha karega,
46016006	aur tumhaar sañghe thoṛa din rahega. Saait ham puura winṭa rahi, ki jisse tum hamme jahañ ham jaay mañgta hei uske waaste madat karo.
46016007	Agar Prabhu maañgi, to ham baad meñ lamba ṭaaim ke waaste aay sakta hei, aur i ṭaaim jaldi se lauṭ jaayga.
46016008	Ham Penṭikosṭ tak Efisus meñ rahega,
46016009	kaahe ke i achchha mauka hei ki huañ ham kuchh kaam kar lei. Lekin huañ pe kaafi log hei jon hamaar khilaaf hei.
46016010	Jab Ṭimathi aai, tab uske achchha se welkam karna. U Prabhu ke kaam kare hei, jeise ham karta hei.
46016011	Dekhna, koi uske sañghe kharaab byohaar nai kare. Ham mañgta hei ki u hamaar lage aapan dusra saathi ke sañghe lauṭ aay. Yahi khaatir jab u jaay lage to uske aasheesh ke sañghe bida kar dena.
46016012	Ham ketna kosis kara ki hamaar dost Apullos, aapan saathi log ke sañghe aay ke tum log ke viziṭ kare. U abhi nai aay maañge hei, lekin ṭaaim milte aay jaai.
46016013	Dhyaan rakhna. Aapan biswaas meñ ṭika raho. Tagṛa aur bahaadur bana raho.
46016014	Sab cheej meñ prem dekhaana.
46016015	Tum to janta hei ki Stifnas ke palwaar, Akhaaya ke pahila log hei jon Prabhu meñ biswaas karin raha. Ulog sab kuchh karin jon ulog Parmeshwar ke log ke waaste kare sakin. Dosto, ham tum se bolta hei
46016016	ki ulog ke rakam agua log ke baat maano aur weisaiyeñ u sab ke sañghe karo jon tumhaar khaatir kaṛa kaam kare hei.
46016017	Stifnas aur Fotunaatus aur Akhaikus ke dekh ke hamme khusi bhais. Ulog ke hiañ rahe se hamme eise lage hei ki tum sab hamaar lage hei.
46016018	Ulog hamme bahut sukh deen, ṭheek wahi rakam jeise ulog tumme sukh deen raha. Eisan log ke tum aadar karo.
46016019	Eshia ke chech ke bagal se tum sab ke namaste. Aquila aur Priska, aur uske ghar meñ jon chech hei, uske bagal se tum log ke Prabhu ke namaste bheje hei.
46016020	Prabhu ke sab chaahe waala log tumme namaste bheje hei. Sab ke dil se aadar aur welkam karna.
46016021	Ham i chiṭṭhi apne saain karta hei. POL.
46016022	Ham binti karta hei ki Parmeshwar ulog ke saraap dei, jon Prabhu se prem nai kare hei. Aur aasha karta hei ki Prabhu jaldi aai.
46016023	Ham binti karta hei ki Prabhu Yeeshu Maseeh tum pe daya kari.
46016024	Hamaar prem, Yeeshu Maseeh ke tum sab log ke sañghe rahe.
47001001	Pol ke bagal se, jon Parmeshwar ke chuna gay Yeeshu Maseeh ke prerit raha, aur Ṭimathi ke bagal se, jon uske pichchhe chalat raha. Kurinth ke sab chech ke aur Akhaaya ke sab Parmeshwar ke log ke waaste.
47001002	Ham binti karta hei ki Parmeshwar Pita aur Prabhu Yeeshu Maseeh tum pe daya kari aur tum log ke saanti se aasheesh dei!
47001003	Dhann hei Parmeshwar, hamaar Prabhu Yeeshu Maseeh ke Pita! U dayaalu Parmeshwar hei, aur ham log ke sab sukh de hei.
47001004	Jab ham log museebat meñ rahta hei to u ham log ke dheeraj de hei, ki jisse wahi dheeraj aur sab ke sañghe baaṭe sakega jon bhi koi museebat meñ rahe hei.
47001005	Ham sab Maseeh ke gahira dukh baaṭta hei, aur uske sañghe u sukh bhi jon u ham log ke de hei.
47001006	Lekin jab ham sab dukh uṭhaata hei, tab i soch ke ki tumme sukh aur saanti mili aur tum bach jaayga. Aur jab ki hamme saanti mile hei, tab tumme bhi saanti mili, aur tum dheeraj ke sañghe ham log ke rakam dukh sahega.
47001007	Tum hamme kabhi nai niraas karega. Tum bhi otna saha, jetna ham log, aur ham log i janta hei ki tum log ke otna sukh mili jetna ham log ke mila raha.
47001008	Dosto, ham mañgta hei ki tum jaano ki Eshia meñ ham log pe kaa beetis raha. Ham log ke dukh etna jaada raha ki ham log sahe nai sakta raha aur sochta raha ki maut aay waala hei.
47001009	Hiañ tak ki, ham log ke laga ki ham sab mar jaayga. Lekin eise bhais ki ham log apne aap pe biswaas kare ke badle Parmeshwar pe biswaas kare laga, jon mara log ke jinda kare hei.
47001010	Parmeshwar ham log ke maut ke ḍar se bachaais, aur ham janta hei ki u baar baar yahi kari.
47001011	Ham binti karta hei ki ham log ke waaste preya kar ke ham log ke madat karo. Tab bahut se log i sab aasheesh jon ham log ke preya se mili, uske waaste dhanbaad dei.
47001012	Ham log ke aapan antar aatma pe ghamanḍ hei. Ham log hardam pawitrta aur sachchaai se raha, khaas kar ke ham log tumhaar sañghe raha. Aur ham log ke Parmeshwar aapan daya se, naa ki dunia ke rakam, rasta dekhaais.
47001013	Ham eisan kuchh nai likhta hei, jon tum nai paṛhe aur samjhe sakega. Hamme aasha hei ki tum iske puura samajh lega,
47001014	jeise ki tum abhi hamme thoṛa samajhta hei. Tab jab hamaar Prabhu Yeeshu lauṭi, tum sab ham pe otna ghamanḍ karega jetna ham tum pe karega.
47001015	Yahi bharosa se ham tumhaar lage pahile se aay maañgat raha. Aur isse tum hamaar dui dafe aay se aasheesh paay sakega.
47001016	Ek dafe Mesiḍonia jaay ke ṭaaim aur dusra dafe lauṭe ke ṭaaim. Tab tum hamme Juḍia bheje sakta hei.
47001017	Kaa tum sochta hei ki hamme samajh meñ nai aai ki hamme kaa kare ke hei? Kaa ham u rakam hei jon “Haañ” ya “Naa” bol ke sab ke khusi karta hei?
47001018	Parmeshwar pe bharosa hei, aur ham pe bhi, jab ham bolta hei ki hamaar jawaab hardam ‘Haañ” rahi “Naa” kabhi nai.
47001019	Kaahe ke Yeeshu Maseeh, Parmeshwar ke laṛka, hardam ‘Haañ” bole hei, “Naa” kabhi nai. Aur wahi hei jon Silvaanas, Ṭimathi aur ham tumme bataay raha.
47001020	Krisṭ, Parmeshwar ke sab waada ke ‘Haañ” bole hei. Yahi khaatir ham Aameen bol ke Parmeshwar ke mahima ke waaste “Haañ” bolta hei.
47001021	Aur tab Parmeshwar se i sab hoy hei ki tum aur ham sab log Krisṭ ke sañghe khaṛa hoy sakta hei. Parmeshwar hee hei jon ham log ke chunis hei
47001022	aur aapan Aatma ham log ke dil meñ bharis hei ki dekhaay sake ki ham log khali uske hei.
47001023	Parmeshwar hamaar gawaah hei ki ham Kurinth se duur raha, ki jisse ham tum pe kaṛaai nai kari.
47001024	Ham log tumhaar bos nai hei ki bataai ki tumme kaa biswaas kare ke hei. Ham hiañ tumhaar sañghe kaam karta hei ki jisse tumme khusi mile, kaahe ke tumhaar biswaas majbuut hei.
47002001	Ham i feisla kara hei ki tumhaar lage ham fir se dukh de nai aayga.
47002002	Agar ham tumme dukh dega, to hamme hausla de ke waaste kon bachi, siwaay uske, jon ke ham dukh dia hei?
47002003	I kaaram ham khusi rahe mañgta hei ki ham tumme khusi kare saki. Ham i likha hei kaahe ke ham tumhaar lage tumme dukh dewe nai aay mañgta, jabki tumme chaahi ki tum hamme khusi karo.
47002004	Jab ham i likha raha, tab ham bahut dukh meñ raha. Hamaar aañkhi meñ aañsu bhara raha, aur hamaar dil ṭuuṭa raha. Lekin ham tumme dukhi nai kare mañgta raha. Ham khali tumme i bataay mañgta raha ki ham tumhaar ketna khayaal karta hei.
47002005	Ham tum pe kaṛaai nai kare mañgta hei. Lekin tum meñ se ek koi ke dil dukhaais. Ham u nai hei jon ke dil dukha hei, tum meñ se koi hei.
47002006	Tum meñ se kaafi log uspe uñgri uṭhaaya jon ulṭa kaam karis hei, aur yahi saja uske waaste kaafi hei.
47002007	Jab log paap kare hei, tab tum ulog ke maaf kar deo aur ulog ke dheeraj deo, ki jisse ulog dukh meñ nai ḍuub jaay.
47002008	Tum ulog ke aapan prem ke bharosa dewaao.
47002009	Ham i kaaran bhi likha raha ki ham tumme ṭesṭ kare mañgta raha aur dekhe mañgta raha ki tum hamaar baat maanta hei ki nai.
47002010	Ham uske maaf karega jon ke tum maafi dega. Haañ, tumhaar khaatir aur Krisṭ hamaar gawaah rahi ki, ham u sab ke maafi dia jon cheej ke maafi ke jaruurat raha.
47002011	Ham i kara ki Saitaan ham pe kaabu nai kare saki. Ham log sab janta hei ki uske dimaag meñ kon cheej hei.
47002012	Jab ham Krisṭ ke baare meñ parchaar kare Troaas gay raha, tab ham paaya ki Prabhu pahile se rasta banaay dees raha.
47002013	Lekin ham soch meñ paṛ gaya jab ham aapan dost Ṭaayṭas ke huañ nai paaya. To ham baaki log ke huañ chhoṛ ke Mesiḍonia chala gaya.
47002014	Ham khusi hei ki Parmeshwar eisan mauka de hei ki Krisṭ hamaar jeet karaay de hei. Parmeshwar hamme madat kare hei ki ham Krisṭ ke baare meñ sab bagal parchaar kare sakta hei, aur i naolej jeewan ke mahak ke rakam hei.
47002015	Kaahe ke, Parmeshwar ham log ke jeewan ke mahak samjhe hei, jon Krisṭ ke sab log tak pahuñchaay hei. Ulog jon bach jaay hei, ulog ke waaste i sundar mahak rahe hei jon achchha jeewan ke taraf le jaay hei. Lekin ulog jon heraay jaay hei, ulog ke khaatir i kharaab mahak hei aur bhayankar maut ke bagal le jaay hei. Koi ke lage u nai hei jon se i kaam kare sake hei.
47002017	Bahut log Parmeshwar ke sandes parchaar karke dhani hoy jaay hei. Lekin ham log Parmeshwar ke sachcha sewak hei, aur Krisṭ ke sakti se aur Parmeshwar ke gawaah rakh ke ham i sandes parchaar karta hei.
47003001	Kaa ham fir se aapan baṛaai kare laga hei? Kaa ham log ke tumhaar lage se chiṭṭhi chaahi ya hamme tumhaar lage chiṭṭhi likhe ke hei ki ham aur sab ke aapan baare meñ bataai? Koi koi ke chiṭṭhi ke jaruurat rahe hei ki ulog ke baare meñ bataawa jaay.
47003002	Lekin tum hee hamaar chiṭṭhi hei, ham log ke dil pe likhaan hei ki sab log paṛhe aur samjhe saki.
47003003	Tumahi u chiṭṭhi ke rakam hei jon Krisṭ likhis hei aur ham log se bhejwaais hei. Lekin tum log pen aur iñk se nai likha hei aur patthar ke paṭṭi (tablet) pe bhi nai likha gaya hei. Tum log hamaar dil pe jinda Parmeshwar ke Aatma se likha gaya hei.
47003004	Ham log ke ispe puura biswaas hei. Krisṭ, Parmeshwar ke saamne ham log pe puura bharosa karis hei.
47003005	Eise nai ki ham log bole sakta hei ki ham koi bhi cheej aapan bharosa pe kara hei. Parmeshwar hee hamme u sab de hei ki ham kuchh kare saki.
47003006	U ham log ke i laayk banaais ki jon nawa agrimenṭ Aatma se aais hei, likhaan kaanuun ke bagal se nai, ham uske sewak bane saki. Kaahe ke kaanuun maut laay hei, lekin Aatma jeewan laay hei.
47003007	Maozas ke kaanuun khali maut ke waada laais raha, bhale hee u patthar meñ puura mahima se gaṛha (kaav kara) gais raha, fir bhi kaanuun Maozas ke chehra meñ etna jaada chamak kar dees raha ki Israayel ke log uske dekhe nai sakin, tab bhi jab ki u mahima maddhim hote jaat raha.
47003008	To kaa u agrimenṭ jon Aatma ham log ke lage laai, usse bhi jaada sundar nai rahi?
47003009	Jab jon cheej maut laay hei, etna sundar rahe hei, tab kaa jon cheej ham log ke Parmeshwar ke lage le jaay hei aur jaada sundar nai rahi?
47003010	Asal meñ, nawa agrimenṭ etna sundar hei ki kaanuun uske aage maddhim paṛ gais hei.
47003011	Kaanuun u mahima se dewa gais raha jon maddhim paṛ gais. Lekin nawa agrimenṭ ke mahima bahut jaada hei, kaahe ke u kabhi nai miṭe paai.
47003012	I sundar aasha hamme eise mahsuus karaay hei ki ham khula aam bole sakta hei.
47003013	Ham log Maozas ke rakam nai hei. Uske chehra chamkat raha, lekin u aapan chehra ke lukaay ke rakkhis raha ki jisse Israayel ke log uske chehra ke chamak ke maddhim hote nai dekhi..
47003014	Admi log jiddi raha, aur kuchh hei jon ki abhi bhi ulog ke roke hei ki ulog nai dekhe sake hei ki sach kon cheej hei, jab ulog kaanuun ke paṛhe hei. Khali Krisṭ u parda ke uṭhaay sake hei jon ke kaaran ulog dekhe nai sake hei.
47003015	Jab Maozas ke kaanuun paṛha jaay hei, tab ulog ke dimaag pe kuchh oṛhaan rahe hei
47003016	u parda ulog ke waaste haṭaawa jaay hei jon Prabhu ke bagal ghuum jaay hei.
47003017	Prabhu aur Aatma ekke rakam hei aur ek hei, aur Prabhu ke Aatma hamme ajaad kar de hei.
47003018	Yahi khaatir hamaar chehra lukaan nai hei. U Prabhu ke chamke waale mahima dekhaay hei, jeise ki Prabhu ke Aatma ham log ke jaada se jaada mahaan Prabhu ke rakam banaay de hei.
47004001	Parmeshwar hampe daya karke aapan kaam hamaar bharosa pe chhoṛ dees. Yahi khaatir ham kabhi haar nai maanta hei.
47004002	Ham saramwaala kaam nai karta jon ke chhupaay ke rakkhe ke rahe hei. Aur ham koi ke muurakh nai banaata ya Parmeshwar ke sandes ke ghumaay firaay ke bataata hei. Parmeshwar hamaar gawaahi hei ki ham khali sachcha baat bolta hei, ki jisse aur log bhi jaan lei ki ham log pe bharosa kare ke chaahi.
47004003	Agar ham log ke sandes meñ kuchh chhupa hei, tab u khali wahi log se chhupaan hei jon heraay gain hei.
47004004	Saitaan jon i dunia ke chalaawe hei, u abiswaasi ke dimaag ke añdha kar dees hei. Ulog laaiṭ nai dekhe sake hei, jon mahaan Krisṭ ke susamaachaar hei, jon dekhaay hei ki Parmeshwar keisan hei.
47004005	Ham log aapan baare meñ parchaar nai karta hei. Ham log ke sandes hei ki Yeeshu Maseeh, Prabhu hei. U ham log ke bhejis ki ham tumhaar sewak bani.
47004006	Baaibal bole hei, “Parmeshwar roshni ke hukum dees ki añdhera meñ chamke.” Ab Parmeshwar ham log ke dil meñ chamke hei, i bataay ke waaste ki uske mahima Yeeshu Maseeh meñ dekhaay hei.
47004007	Ham sab u maṭṭi ke bartan ke rakam hei jisman dhan rakkha jaay hei. Jon mahaan sakti hei, u Parmeshwar ke bagal se aay hei, ham log ke bagal se nai.
47004008	Ham log hardam dukh uṭhaata hei, lekin kabhi barbaad nai hota hei. U ṭaaim bhi nai jab ham janta hei ki kon cheej kare ke hei, ham log kabhi haar nai maanta hei.
47004009	Museebat ke ṭaaim, Parmeshwar ham log ke sañghe hei, aur jab ham gir jaata hei, ham fir se khaṛa hoy jaata hei.
47004010	Ham log sab roj Yeeshu ke waaste maut ke saamna karta hei. Ham log ke deñhi dekhaay hei ki uske maut keisan raha, ki jisse uske jeewan ham log meñ dekhaay sake.
47004012	Iske matlab hei ki maut ham log ke bhittar kaam kare hei, lekin jeewan tum meñ kaam kare hei.
47004013	Baaibal meñ i bola jaay hei, “Ham bola raha kaahe ke ham meñ biswaas raha.” Ham log ke ekke rakam ke biswaas raha. To ham log bolta hei
47004014	kaahe ke ham log janta hei ki Parmeshwar, Prabhu Yeeshu ke jinda karis raha. Aur jeise Parmeshwar Yeeshu ke jinda karis raha, u ham log ke bhi jinda kari. Tab u ham log ke tumhaar sañghe aapan saamne laai.
47004015	I sab tumhaar waaste bhais hei, ki jisse jaada se jaada log jaani ki Parmeshwar ketna dayaalu hei aur uske aadar aur baṛaai kari.
47004016	Ham log kabhi haar nai maanta. Ham log ke deñhi dheere dheere mare hei, lekin hamlog roj roj majbuut banta hei.
47004017	I chhoṭa chhoṭa museebat ham log ke anant mahima ke waaste taiyaar kare hei, jon ham log ke museebat, kuchh nai ke baraabar dekhaai.
47004018	Jon cheej dekhaay hei, u hardam nai rahi, lekin jon cheej nai dekhaay hei, u sada din rahi. Yahi kaaran ham log aapan dimaag u cheej pe rakhta hei jon dekhaay nai sake hei.
47005001	Ham log ke deñhi tambu ke rakam hei jisman ham log i dharti pe rahta hei. Lekin jab tambu naas hoy jaay hei, tab ham log janta hei ki Parmeshwar ham log ke rahe ke jagha dei. I ghar u makaan nai rahi jon koi banaais hei, lekin u swarag meñ rahi jon sada din rahi.
47005002	Jab tak ham i dharti pe hei, ham log lamba saas leta hei kaahe ke ham log u swarag waala ghar meñ rahe mañgta hei.
47005003	Ham log uske kapṛa ke rakam pahine mañgta hei aur nañga nai rahe mañgta hei.
47005004	I tambu jisman ham abhi rahta hei, ek gaṛhu bojha ke rakam hei, aur ham log kaharta hei. Lekin ham log khali iske i khaatir nai karta ki hamme i mare waala boḍi chhoṛe ke hei. I khaatir karta hei ki kaahe ke ham log i boḍi ke usse badle mañgta hei jon boḍi kabhi nai mari.
47005005	Parmeshwar hei jon i sab kare sake hei. U hamme aapan Aatma dees hei ki hamme janaay sake ki u wahi kari.
47005006	To hardam khush raho! Jab tak ham sab i boḍi meñ hei, ham log Prabhu se duur hei.
47005007	Lekin ham log biswaas se rahta hei, usse nai jon ham dekhta hei.
47005008	Hamme khusi rahe ke hei, kaahe ke ham mañgta hei ki ham i boḍi chhoṛ ke aur Prabhu ke sañghe rahi.
47005009	Lekin chaahe ham Prabhu ke sañghe uske ghare rahi ya usse duur rahi, ham sab kosis karta hei ki uske khusi rakkhi.
47005010	Kaahe ke, Krisṭ ham log ke ek ek kar ke jaj kari, ki ham log i boḍi meñ rahe ke kon kon achchha ya kharaab kaam kara hei.
47005011	Ham janta hei ki Prabhu ke aadar kare ke matlab kaa hei, aur ham sab log se bolega ki ulog uske bagal ghuum jaay. Parmeshwar apne jaane hei ki ham keisan hei, aur maañge hei ki tum bhi jaano ki ham log kon rakam hei.
47005012	Ham log aapan baṛaai nai kare mañgta hei. Lekin ham mañgta hei ki tum ham pe ghamanḍ karo, jab tum ulog ke sañghe raho jon dil se nai lekin dekhaay ke waaste ghamanḍ kare hei.
47005013	Agar hamaar dimaag kaam nai kare hei, to u hamaar aur Parmeshwar ke beech meñ hei. Lekin agar hamaar dimaag raaiṭ hei, to tumhaar waaste achchha hei.
47005014	Ham sab Krisṭ ke prem meñ jeeta hei. Ham janta hei ki agar ek admi sab ke waaste mara, to ham sab mar gaya hei.
47005015	Aur Krisṭ ham sab ke waaste maris raha. U mara ki jisse ham log khali aapan waaste nai jiyega, lekin uske khaatir jon ham log ke waaste mar gais aur fir jinda hoy gais.
47005016	Ham saaodhaan rahta hei ki ham ulog ke eise jaj nai kari jeise ulog hei, bhale ham log ek dafe Krisṭ ke wahi rakam jaj kara raha.
47005017	Jon koi Krisṭ ke hoy jaay hei, u nawa admi hoy jaay hei. Puraana baat bhulaay jaay hei, aur sab kuchh nawa hoy jaay hei.
47005018	Parmeshwar i sab kar dees hei! U Krisṭ ke bhejis ki u aapan aur ham log ke beech meñ saanti banaay saki, aur u ham log ke kaam dees hei ki ham log bhi duusar log aur uske beech saanti banaay saki.
47005019	Iske matlab i hoy hei ki Parmeshwar, Krisṭ meñ raha, aur i dunia ke log ke maafi aur saanti det raha, aur u ham log ke saanti ke sandes baaṭe ke kaam dees hei.
47005020	Ham log Krisṭ ke baat kare ke waaste bheja gaya raha, aur Parmeshwar binti kare hei ki tum uske sandes ke suno. Ham log Krisṭ ke waaste baat karta hei aur tum se binti karta hei ki Parmeshwar se saanti banaay leo.
47005021	Krisṭ kabhi paap nai karis! Lekin Parmeshwar usse paapi ke rakam bartaao karis, ki jisse Krisṭ ham log ke Parmeshwar tak le jaay sake.
47006001	Ham log Parmeshwar ke sañghe kaam karta hei, aur ham tum se binti karta hei ki Parmeshwar ke daya ke achchha se kaam meñ laao.
47006002	Baaibal meñ Parmeshwar bole hei, “Jab ṭaaim aais, ham tumhaar suna, aur jab tum madat maañga, ham tumme bachaay aaya.” U ṭaaim aay gais hei. Aaj hee u din hei jab tumme bache ke hei.
47006003	Ham nai mañgta ki koi ham log ke kaam se galti nikaare, aur tab ham kosis karta hei ki kuchh museebat nai aay.
47006004	Lekin sab kuchh meñ aur sab rakam se ham i dekhaata hei ki ham sachmuch meñ Parmeshwar ke sewak hei. Ham hardam dheeraj rakkha, chaahe ham log pe museebat rahe ya dukh rahe ya achchha ṭaaim nai hei.
47006005	Ham log maar khaaya, jel meñ rakkha gaya, dañga fasaad meñ choṭ khaaya. Ham log bahut mehnat kara aur bhuuka raha aur soya bhi nai.
47006006	Lekin ham log apne aap ke safa rakkha aur dheeraj rakkha, daya kara aur samjha bhi. Pawitr Aatma ham log ke sañghe raha, aur ham log ke prem sachcha raha.
47006007	Ham log sach bola, aur Parmeshwar ke sakti ham log meñ kaam karis. Ham log ke sab museebat meñ, ham log wahi bola aur kara jon raaiṭ raha.
47006008	Chaahe ham log ke aadar kara gay ya niraadar, baṛaai kara gay ya saraapa gay, ham log hardam aapan baare meñ sachche bola. Lekin kuchh log bolin ki ham log jhuuṭ bola.
47006009	Ham log ke bahut log nai jaane hei, lekin tum hamme janta hei. Ham log mare waala hei, lekin fir bhi jinda hei. Ham log ke saja mila, lekin maara nai gaya,
47006010	aur ham log hardam khusi rahta hei, dukh ke ṭaaim meñ bhi. Ham log gareeb hei, fir bhi ham log aur bahut ke dhani banaaya. Aur jab ki hamaar lage kuchh nai hei, fir bhi sab kuchh hamaar hei.
47006011	Kurinth ke dosto, ham sachche bolta hei jab ham bolta hei ki hamaar dil meñ tumhaar waaste jagha hei.
47006012	Ham, tum log ke prem meñ rukaawaṭ nai hei, lekin tum khud hee ham log ke prem meñ rukaawaṭ banta hei.
47006013	Ham tum log se wahi rakam baat karta hei, jeise ham aapan laṛkan se baat karega. Kirpa kar ke aapan dil meñ hamaar waaste jagha banaao.
47006014	Jon log Prabhu ke pichchhe nai chale hei, ulog se duur raho! Kaa koi jon achchha hei, uske sañghe rahe sake hei jon kharaab hei? Kaa laaiṭ aur añdhera ekke rakam hei?
47006015	Kaa Krisṭ Saitaan ke dost hei? Ek biswaasi ke abiswaasi se kaa kaam?
47006016	Kaa muurti Parmeshwar ke Mandir se sambandh rakkhe hei? Ham log jeewit Parmeshwar ke Mandir hei, jeise ki Parmeshwar khud bolis hei, “Ham ilog ke sañghe rahega aur ilog ke beech chalega. Ham ilog ke Parmeshwar rahega, aur ilog hamaar log rahi.”
47006017	Prabhu aur bhi aage bole hei, “Ulog ke chhoṛ deo aur duur raho! Jon cheej safa nai hei uske nai chhuo. Tab ham tumme welkam karega
47006018	aur tumhaar Pita rahega. Tum log hamaar beṭa aur beṭi rahega aur sachche ke ham shaktishaali Parmeshwar hei.”
47007001	Dosto, Parmeshwar ham se teen waada karis hei. To ham log ke u cheej se duur rahe ke hei, jon ham log ke deñhi aur aatma ke meila kare hei. Ham log ke Parmeshwar ke aadar kare ke chaahi aur kosis kar ke puura uske rakam rahe ke hei.
47007002	Ham log ke waaste aapan dil meñ jagha banaao! Ham log koi ke sañghe anyaay nai kara ya dukh dia. Ham log koi ke dhoka bhi nai dia.
47007003	Tum pe kaṛaai kare ke waaste ham i nai bolta. Lekin, jeise ham pahile bola raha, tum hamaar dil meñ hardam rahega, chaahe ham jinda rahi ya mari.
47007004	Ham tum pe puura bharosa aur hardam ghamanḍ karta hei, aur hamme hausla bhi hei. Hamaar sab dukh meñ bhi ham bahut khusi hei.
47007005	Mesiḍonia aay ke baad, ham log ke araam kare ke mauka nai mila. Ham log ke sab rakam ke museebat, dusman aur ḍar ke saamna kare ke paṛa.
47007006	Lekin, Parmeshwar dukhi log ke saanti de hei, aur yahi i ṭaaim bhi Ṭaayṭas ke bhej ke ham log ke sañghe karis.
47007007	Ham log Ṭaayṭas ke dekh ke bahut khusi bhaya, lekin hamme jaada khusi tab mila jab ham dekha ki kon rakam se tum uske saanti dia. U bataais ki tumme ketna kharaab laga aur hamaar waaste tumme ketna chinta raha. Aur i hamme aur bhi khusi kar dees.
47007008	Ham aapan chiṭṭhi se tumme dukh pahuñchaaya, lekin ab hamme kharaab nai lage hei. Ham janta hei ki hamaar chiṭṭhi tumme thoṛa deri ke waaste dukh dees raha.
47007009	Ab ham khush hei, iske waaste nai ki ham tumme dukh dia raha. Lekin iske waaste ki yahi dukh ke kaaran Parmeshwar tumme aapan bagal ghumaay lei, aur tum meñ se koi ke hamaar bagal se kuchh haani nai bhais.
47007010	Jab Parmeshwar tumme etna dukhi kare hei ki tum uske bagal ghuum jaao aur bach jaao, tab tumme kharaab nai feel kare ke chaahi. Lekin jab i dunia tumme dukhi karaay hei, tab tum mar jaay sakta hei.
47007011	Khali dekho ki Parmeshwar tumme dukhi karaay ke waaste kaa karis hei! Tum sachche ke mañgta hei ki sab ke dekhaay de ki tum dosi nai hei. Tum gussa meñ hei. Tumme shok laga hei. Tum yahi mañgta hei ki jaldi se nyaay hoy jaay. Tum i dekhaaya hei ki i maamla meñ tum ekdam raaiṭ raha.
47007012	Jab ham tumhaar lage likha raha, i kaaran nai ki uspe dos lagaai jon roñg raha, ya uske bagal lei jon dukhi raha. Ham likha raha, ki jisse Parmeshwar tumme dekhaay sake ki tum ketna hamaar parwaah karta hei.
47007013	Aur hamme bahut hausla bhais. Bhale hamme hausla mila, lekin jab ham dekha ki Ṭaayṭas ketna khusi hei, tab ham aur khusi bhaya, kaahe ke tum i dekhaaya ki uske koi cheej ke chinta nai kare ke hei.
47007014	Ham log uske bataaya ki ham log tumme ketna sochta hei, aur tum hamme niraas nai kara. Jeise ham tumme hardam sachche bataata raha, wahi rakam jon cheej ham tumhaar baare meñ uske bataaya, u sab sachche raha.
47007015	Ṭaayṭas tum sab ke bahut pyaar kare hei, khaas kar ke jab u yaad kare hei ki keise tum uske baat maana aur keise tum ḍar ke maare kaapta raha jab tum log uske welkam kara raha.
47007016	I jaan ke hamme bahut khusi hoy hei ki ham tum log pe bharosa kare sakta hei.
47008001	Dosto, ham sab mañgta hei ki tum jaano ki Mesiḍonia ke chech, sab ke dekhaais ki Parmeshwar ketna dayaalu hei.
47008002	Bhale ulog kharaab ṭaaim se gujrat rahin, aur bahut gareeb rahin, ulog khusi khusi aapan jee jaan se det rahin.
47008003	Ulog otna deen jetna ulog ke bas meñ raha aur usse bhi jaada, khali iske waaste ki ulog dewe maañgat rahin.
47008004	Ulog ham log se binti karin ki Parmeshwar ke log ke waaste ulog ke dewan deo ki jisse ulog ke khusi mili.
47008005	Aur ulog jetna ham socha raha usse bhi jaada karin. Ulog sab se pahile apne aap ke Prabhu ke saup deen fir ham log ke, jeise Parmeshwar maañgat raha ulog wahi rakam karin.
47008006	Ṭaayṭas hee tumme i achchha kaam kare ke suru karaais raha, to ham usse binti kara ki jon kaam tum suru kara hei uske khatam bhi karaay.
47008007	Tum sab kaam sab se achchha se karta hei. Tumhaar biswaas majbuut hei. Tum achchha se baat karta hei aur jaada bhi janta hei. Tum de mañgta hei, aur ham log se jaada prem karta hei. Ab tum aapan jee jaan se sab se jaada deo.
47008008	Ham tumme i kare ke hukum nai deta hei. Ham to khali parakhta hei ki tumhaar sachcha prem aur duusar ke sañghe tumhaar keisan byohaar rahe hei.
47008009	Tum to janta hei ki hamaar Prabhu Yeeshu Maseeh etna dayaalu raha ki u aapan puura sampati chhoṛ ke gareeb ban gais, ki jisse tum dhani hoy sako.
47008010	Ek saal pahile tum sab se aage deta raha, aur tum deta raha kaahe ke tum de mañgta raha. Yahi khaatir hamaar sallaah suno.
47008011	Ham sochta hei ki tum jon cheej suru kara hei, uske khalaas karo. Tumhaar lage jetna hei, uske mutaabik agar tum dega, tab tum pruuv kar dega tumhaar ichchha jetna raha otna hee tum dia.
47008012	I koi maane nai rakkhe hei ki tumhaar lage ketna hei. Kon cheej maane rakkhe hei ki tumhaar lage jetna hei usman se tum ketna de mañgta hei.
47008013	Ham dusra ke sukh ke waaste tumme dukh nai dewe mañgta hei. Lekin yahi ṭheek rahi ki
47008014	tum dusra ke sañghe u sab baaṭo jon tumhaar lage jaada hei, aur ulog ke lage bahut kamti hei. Baad meñ ulog ke lage jab jaada hoy jaai, aur tumme jaruurat paṛi, tab ulog tumhaar sañghe baaṭ lei. Tab sab koi ke lage ek rakam rahi,
47008015	jeise ki Baaibal bole hei, “Ulog jon jaada baṭore hei, ulog ke kuchh bhi nai bacha. Jon thoṛa baṭorin ulog ke lage sab kuchh hei.”
47008016	Hamme khusi hei ki Parmeshwar, Ṭaayṭas ke man meñ tumhaar waaste etna soch bhar dees, jetna hamaar man meñ hei.
47008017	Jab ham Ṭaayṭas se aay ke mila, tab u maan lees. U tumhaar baare meñ etna sochat raha ki u tumhaar lage aay maañgis.
47008018	Ṭaayṭas ke sañghe ham log ek aur Prabhu ke chela ke bhejta hei, jon sab chech meñ jaana jaay hei kaahe ke u susamaachaar feilaay hei.
47008019	Chech ke log iske chunin ki i hamaar sañghe aay, jabki ham u daan le chali jon Prabhu ke baṛaai kari aur i bhi dekhaai ki ham ketna madat kare mañgta hei.
47008020	Ham nai mañgta ki koi hamaar dos nikaare jon rakam se ham i daan ke parband karta hei.
47008021	Lekin ham log wahi kare mañgta hei jisse Prabhu khusi hoi aur jon log samjhe hei ki ṭheek hei.
47008022	Ham log Ṭaayṭas aur uske saathi ke sañghe koi aur ke bhi bhejta hei. Ham log i admi ke laaik kara. Kaahe ke, u ham log ke bahut dafe dekhaais ki u madat kare maañge hei. Aur ab u aur jaada madat kare maañge hei, kaahe ke u tum log pe bahut bharosa kare hei.
47008023	Ṭaayṭas hamaar paaṭna hei, jon tumhaar sewa ke khaatir hamaar sañghe kaam kare hei. Aur dui bhaai log ke chech bheje hei, aur ulog Krisṭ ke mahima laay hei.
47008024	Ulog ke achchha se dekh bhaal karna ki jisse chech tumhaar prem dekhi aur jaani ki kaahe ham tumhaar etna baṛaai karta raha.
47009001	Hamme peisa ke baare meñ nai likhe ke hei, jon tum Parmeshwar ke log ke waaste de mañgta hei.
47009002	Ham janta hei ki tum ketna jaada de mañgta hei. Aur ham ghamanḍ se Mesiḍonia meñ Prabhu ke chela log ke bataaya hei, ki tum Akhaaya ke log puura saal se taiyaar hei. Ab jab ki tum dewe mañgta raha, isse ulog bhi dewe maañge hei.
47009003	Yahi kaaran ham Ṭaayṭas aur dui aur log ke tumhaar lage bhejta hei. Ham mañgta hei tum taiyaar raho, jeise waada kara raha. Isse i dekhaai ki ham log tum pe ghamanḍ kar ke bhuul nai kara.
47009004	Mesiḍonia se kuchh log hamaar sañghe aai, aur ham mañgta hei ki ulog dekhe ki peisa taiyaar hei. Agar eise nai hoi to tum pe bharosa kar ke ham muñh dekhaay laayk nai rahega. Lekin tum ham se jaada saram meñ paṛ jaayga.
47009005	Yahi kaaran ham socha hei ki Ṭaayṭas aur baaki log se ham bolega ki hamaar aay se pahile ulog tumhaar sañghe kuchh ṭaaim bitaay. I rakam se ulog tumhaar lage se peisa jon tum waada kara raha, lewe ke subidha kare sake hei. Tab tumme mauka mili ki tum de dega kaahe ke tum dewe mañgta raha, i nai ki koi tum se jabarjasti karis hei.
47009006	I kahaawat yaad rakhna, “Thoṛa bia thoṛa fasal banaai, lekin jaada bia ek baṛa fasal banaai.”
47009007	Sab koi soch leo ki tumme ketna de ke hei. Lekin soch nai karna ki tumme dewe ke hei ya i nai sochna ki tumme dabaao meñ aay ke dewe ke hei. Parmeshwar ulog se prem kare hei jon dewe maañge hei.
47009008	Jon bhi cheej ke tumme jaruuri hei, Parmeshwar u sab se tumme bhar dei, aur tumhaar lage hardam thoṛa jaada cheej rahi ki jisse tum duusar ke waaste jon bhi achchha kaam kare mañgta hei, u sab kar lega.
47009009	Baaibal bole hei, “Parmeshwar, gareeb ke muft meñ daan de hei, aur hardam raaiṭ kaam kare hei.”
47009010	Parmeshwar, kisaan ke bia de hei aur baaki sab ke waaste bhojan ke parband kare hei. Jon cheej tumhaar lage hei, u uske jaada kar dei, ki jisse tum ulog ke aur jaada de sakega, jon ke jaruuri hei.
47009011	Tumme sab bagal se aasheesh mili, aur tum daan de waala bana rahega. Tab bahut log Parmeshwar ke dhanbaad dei jab ham sab uske daan ulog tak laaya.
47009012	Jon cheej tum karta hei, u sab sewa se jaada hei jon Parmeshwar ke jaruurat mand log tak le jaay hei. I u cheej hei jisse bahut log Parmeshwar ke dhanbaad dei.
47009013	Jon rakam se i sewa kar ke tum apne aap ke i laayk banaaya hei, isse Parmeshwar ke baṛaai aur mahima hoi. Tum Krisṭ ke sandes ke biswaas kara, aadar aur khula dil se Parmeshwar ke aur log meñ, uske sandes baaṭ ke us pe chala hei.
47009014	Ab ulog tumhaar waaste preya kare hei aur tumme dekhe maañge hei, kaahe ke Parmeshwar tumhaar kaaran ulog ke bahut aasheesh dees hei.
47009015	Parmeshwar ke, uske u daan ke waaste jon ke ham bataay nai sakta hei, dhanbaad!
47010001	Kaa tum sochta hei ki ham ḍarpok hei jab ham tumhaar sañghe rahta hei, aur bahaadur hei jab ham duur rahta hei? Ham tumme sune ke bolta hei ki suno, kaahe ke Krisṭ apne aap naram aur komal raha.
47010002	Kuchh log bolin raha ki ham log i dunia ke log ke rakam chalta hei. To jab ham aayga, ham sochta hei hamme majbuuti aur kaṛaai se ulog se baat kare ke paṛi. Hamme i rakam tumse byohaar kare ke majbuur nai karo.
47010003	Ham log i dunia meñ rahta hei, lekin ham log, ulog ke rakam nai karta hei,
47010004	ya i dunia ke hatiaar se laṛaai laṛta hei. Iske badle, ham log Parmeshwar ke sakti iyuz karta hei jon baṛa baṛa sakti ke naas kare sake hei. Ham log jhagṛa miṭaata hei
47010005	aur sab rakam ke ghamanḍ, jon koi ke Parmeshwar ke jaane se roke hei. Ham log, sab ke bichaar pakaṛta hei aur ulog ke Krisṭ ke hukum manwaata hei.
47010006	Aur jab tum uske puura maane lagta hei, tab ham uske saja dega jon uske maane nai maañge hei.
47010007	Tum muh dekh ke jaj karta hei. Agar tum meñ se koi soche hei ki khali tumahi Krisṭ ke hei, to fir se socho. Tumhaar rakam ham sab log bhi Krisṭ ke hei.
47010008	Kaahe ke u adhikaar ke waaste agar ham bhi ghamanḍ karega jon ke Prabhu tumme bigṛe ke waaste nai lekin tumme achchha bane ke waaste dees hei, to hamme saram nai lagi.
47010009	Aur ham tumme aapan chiṭṭhi se ḍaraay nai mañgta hei.
47010010	Tum meñ se kuchh log bole hei, “Pol ke chiṭṭhi kaṛa aur shaktiwaala hei. Lekin u apne aap kamjor hei aur kuchh bole laayk nai hei.”
47010011	I log ke achchha se samjhe ke hei ki jab ham tumhaar sañghe rahta hei, ham wahi karega jon ham chiṭṭhi meñ likhta hei.
47010012	Ham ulog se apne aap ke tulna nai karega jon aapan baṛaai khud kare hei. Lekin ulog muurakh hei jon apne aap ke khud se tulna kare hei.
47010013	Ham u cheej pe ghamanḍ nai karega jon pe ghamanḍ kare ke hamaar hak nai hei. Ham log khali Parmeshwar ke kaam jon u hamme kare ke bhejis hei, uspe ghamanḍ karega, aur tum u kaam ke ek bhaag hei.
47010014	Ham log had tak ghamanḍ nai karta hei. Kaahe ke, hamahi Krisṭ ke sandes tum tak laata hei.
47010015	Ham log dusra ke kaam pe ghamanḍ nai karta hei, jeise ki u kaam ham log apne hee kara hei. Lekin hame aasha hei ki jeise tum biswaas meñ majbuut hoy jaayga, ham log agal bagal ke bahut saara log tak pahuñch jaayga. Wahi ham log ke tamanna raha.
47010016	Tab ham susamaachaar ke aur sab jagha parchaar kare sakega, jahañ duusar ke kaam jon pahile se bhais hei, uske sammaan ham nai lega.
47010017	Baaibal bole hei, “Agar tum ghamanḍ kare mañgta hei, tab Prabhu ke baare meñ ghamanḍ karo.”
47010018	Jon koi aapan baṛaai khud kare hei, uske nai, lekin jon ke baṛaai Prabhu kare hei, wahi ke asli meñ baṛaai hoy hei.
47011001	Ham mañgta hei ki hamaar thoṛa se muurakhta sah leo.
47011002	Ham tumhaar waaste soch karta hei wahi rakam jeise Parmeshwar kare hei. Tum to ek kuaari dulhin ke rakam raha jon ke ham khali Krisṭ ke waaste chuna raha.
47011003	Lekin ab hamme ḍar laga hei kaahe ke saait tumme koi bahkaay lei, wahi rakam jeise Eev (Hauwa) ke saañp bahkaay lees raha. Hame ḍar hei ki kahiñ tum Krisṭ ke sachchaai aur pawitrta se soche band nai kar deo.
47011004	Ham log tumme Yeeshu ke baare meñ bataaya raha, aur tum Pawitr Aatma lia aur sandes bhi apnaaya. Lekin tum koi aur admi log se Yeeshu ke baare meñ suna. Ab tum koi aur Aatma lewe ke taiyaar hei aur duusar sandes apnaay mañgta hei.
47011005	Ham sochta hei ki ham i aur mahaan prerit log se bhi achchha hei.
47011006	Ham ulog ke rakam baat nai kare sakta hei, lekin ham ulog ke maafit janta hei. Aur i tumhaar waaste safa kar dewa gais hei.
47011007	Kaa i hamaar waaste roñg raha jab ham apne aap ke chhoṭa banaaya aur aadar kara ki jisse ham Parmeshwar ke sandes muft meñ parchaar kare saki?
47011008	Ham dusra chech se peisa luuṭa, ki jisse tumhaar sewa kare saki.
47011009	Jab ki hamme jaruuri raha, fir bhi ham tumme tañg nai kara. Kaahe ke, Mesiḍonia ke kuchh Prabhu ke chela log, hamaar waaste u sab laain jon ke hame jaruuri raha. U ṭaaim se leke abhi tak ham tum pe bojha nai raha, aur aage chal ke bhi nai rahega.
47011010	Jeise ki ham Yeeshu ke baare meñ sachche bolta hei, Akhaaya meñ koi hamme iske baṛaai kare ke roke nai sake hei.
47011011	I nai ki ham tumme pyaar nai karta hei. Parmeshwar khud hee jaane hei ki ham tumme ketna pyaar karta hei.
47011012	Lekin jon ham hardam karta raha wahi karte rahega. Tab ulog u cheej pe ghamanḍ nai kare paai jon cheej ham log karta hei.
47011013	Fir bhi, ulog jhuuṭa prerit aur beimaan kaam kare waala log hei. Ulog khali dekhaawe hei ki ulog Krisṭ ke prerit hei.
47011014	Isman kuchh sandeh nai hei. Saitaan bhi apne aap ke roshni ke ainjal ke rakam dekhaay ke kosis kare hei.
47011015	Tab kaahe ke Saitaan ke naukar jab raaiṭ kaam kare ke dekhaawe hei to koi baṛa baat nai hei? Ek roj ulog ke wahi mili jon ulog ke chaahi
47011016	Ham nai mañgta ki tum meñ se koi hamme beokuuf samjhe. Lekin agar tum samajhta hei, to hamme beokuuf bane deo aur thoṛa aur ghamanḍ kare deo.
47011017	Jab ham etna sab ghamanḍ karta hei, to ham ek beokuuf ke rakam karta hei, aur Prabhu ke waaste nai.
47011018	Aur haañ, agar aur dusra log jon cheej ulog karis hei, uske ghamanḍ kare maañge hei, to ham bhi kare sakta hei.
47011019	Aur jab ki tum etna akalmand hei, tab tum khusi se ek beokuuf ke sahe sakta hei.
47011020	Kaahe ke, tumme log gulaam banaay lewe hei aur dhoka de hei aur tumhaar lage se chori kar le hei. Aur tumme ulog neecha dekhaay hei aur tumhaar muh pe thappaṛ maare hei.
47011021	Hamme to bole ke bhi saram lage hei ki ham log ketna kamjor hei, ki i rakam rahta hei. Jab ulog ghamanḍ kare sake hei, to ham bhi kare sakta hei, lekin i beokuufi hei.
47011022	Kaa ulog Heebruus hei? To ham bhi hei. Kaa ulog Israayeli hei? To ham bhi hei. Kaa ulog Abraham ke palwaar ke hei? Haañ, to ham bhi hei.
47011023	Kaa ulog Krisṭ ke sewak hei? Ham beokuuf hei ki i rakam ke baat karta hei, lekin ham to ulog se achchha se uske sewa karta hei. Ham jaada mehnat kara aur jel meñ bhi bahut dafe rakkha gaya. Hamme chaabuk bhi bahut laga, aur maut ke muh meñ bhi bahut dafe gaya.
47011024	Paañch dafe, Yahuudi log hamme chaabuk se 39 dafe maaris.
47011025	Teen dafe Romi log hamme ek baṛa ḍañḍa se maarin, aur ek dafe hamaar dusman hamme patthar se maaris. Teen dafe ham jahaaj meñ ḍuube se bacha, aur ek din aur ek raat samundar meñ bitaay ke paṛa.
47011026	Ham bahut dafe yaatra meñ, nadi se, chor se, Yahuudi log se, aur pardesi log ke khatra se bacha. Hamaar jeewan meñ khatra, ḍezaṭ meñ, siṭi meñ, samundar meñ aur ulog jon Prabhu ke pichchhe chale ke dekhaawa kare hei, yahi se hei.
47011027	Ham kaam kara aur dukh uṭhaaya aur bahut raat jag ke bitaaya. Ham bhuuka pyaasa raha aur ketna dafe kuchh khaay ke bhi nai raha. Ham ṭhanḍa meñ raha kaahe ke hamaar lage otna kapṛa nai raha ki hamme garam rakkhe.
47011028	I sab ke alaawa, har roj ham sab chech ke chinta ke bojha se daba raha.
47011029	Jab aur sab kamjor hei, tab ham bhi kamjor hei. Jab baaki log paap meñ fañs jaay hei, to hamme gussa lage hei.
47011030	Agar hamme ghamanḍ kare ke hei, to ham aapan kamjori pe ghamanḍ karega.
47011031	Hamaar Prabhu Yeeshu ke Pita, Parmeshwar jaane hei ki ham jhuuṭ nai bolta. Aur Parmeshwar ke hardam baṛaai kare ke hei!
47011032	Damaskas ke gavna, Raaja Aritaas ke ṭaaim, siṭi gaiṭ pe pahra rakkhis raha, ki jisse u hamme pakaṛ le saki.
47011033	Lekin ek baaskeṭ meñ beiṭh ke siṭi ke diwaar ke ek khiṛki se hamme nichche utaara gay aur ham bach ke nikar gaya.
47012001	Ab to hamme ghamanḍ kare ke paṛi. Isse kuchh faayda nai mili, lekin Prabhu jon cheej hamme dekhaais hei aur bahut se dusra cheej pe ham ghamanḍ karega.
47012002	Ham Maseeh ke ek eisan admi ke janta hei, jon chauda (14) saal pahile tisra swarag meñ uṭhaay lewa gais raha. Ham nai janta ki u admi aapan deñhi meñ raha jab i bhais raha, lekin Parmeshwar sachche ke jaane hei.
47012003	Jeise ham bole raha, khali Parmeshwar jaane hei ki i admi u ṭaaim aapan deñhi meñ raha ki nai.
47012004	Lekin u swarag lok meñ uṭhaay lewa gais raha, jahañ u eisan baat sunis jon bataawa nai jaay sake hei, aur jis ke admi log ke bole ke hukum nai hei.
47012005	Eisan admi pe ham ghamanḍ karega, lekin aapan waaste nai, khali i bataay ke waaste ki ham ketna kamjor hei.
47012006	Agar ham ghamanḍ kare bhi maañgi, to ham muurakh nai rahega. Ham to khali sach bolega. Lekin ham kosis karega ki ham bahut nai boli. U rakam, ham eise nai karta hei ki koi bhi hamme jeise dekhe hei ya sune hei usse baṛh ke nai samjhe.
47012007	Aur haañ, ham u sab sundar cheej ke baat karta hei jon ham dekha raha. Saitaan ke ek ainjal bheja gais raha ki u hamme bahut dukh dei, ki jisse ham ghamanḍ nai kari.
47012008	Teen dafe ham Prabhu se binti kara ki i dukh chala jaay.
47012009	Lekin u jawaab dees, “Tumme khali hamaar daya chaahi. Hamaar sakti u ṭaaim majbuut rahe hei jab tum kamjor rahta hei.” To agar Krisṭ aapan sakti hamme dete rahi, tab ham khusi se ghamanḍ karega ki ham ketna kamjor hei.
47012010	Haañ, hame khusi hei ki ham kamjor hei ya hamme apmaan kara gay hei, sataawa gay hei, aur museebat aur dukh mila hei, u sab Krisṭ ke khaatir hei. Kaahe ke jab ham kamjor rahta hei, tab ham majbuut rahta hei.
47012011	Ham apne aap ke beokuuf banaata raha. Lekin tum hamme i jabran kare ke dia, jab ki tumme hamaar baare meñ bole ke raha. Ham chaahe kuchh bhi nai hei, lekin ham u mahaan prerit log ke rakam achchha hei.
47012012	Jab ham tumhaar sañghe raha, hamme dheeraj raha aur ham sab shaktishaali chamatkaar, saains aur chakit kaam sachcha prerit ke rakam kara.
47012013	Tumme dusra chech ke milaan meñ khali ek aasheesh nai mila. Iske matlab hei, tumme hamme dekh bhaal nai kare ke hei. Hamaar bhuul ke waaste hamme maaf karo.
47012014	Ham tisra dafe tumhaar lage aay ke taiyaari karta hei. Lekin ham tum pe bojha nai banega. Kaahe ke ham tumhaar koi cheej ke nai mañgta hei khali ham tumme chaahta hei. Laṛkan ke maañ-baap ke waaste parband nai kare ke hei, lekin maañ-baap ke aapan laṛkan ke ṭheek se dekh bhaal kare ke hei.
47012015	Ham bahut khusi se tumhaar waaste sab kuchh karega aur apne aap ke bhi de dega. Kaa tum hamme thoṛa pyaar karega kaahe ke ham tumme bahut pyaar karta hei?
47012016	Tum maana ki ham tumhaar uppar bojha nai raha, fir bhi ham kharaab hei kaahe ke ham tumme dhokha deke fasaay dia.
47012017	Kaa tum ulog se bhi dhokha khaaya jiske ham bheja raha?
47012018	Ham Ṭaayṭas aur ek dusra biswaasi ke bheja. Lekin Ṭaayṭas tumme dhokha nai dees, aur ham sab wahi rakam mahsuus kara jeise u karis raha.
47012019	Kaa tum abhi tak yahi sochta raha ki ham aapan bachaao tum se karta raha? Waastao meñ, ham log Parmeshwar se Krisṭ ke biswaasi ke rakam baat karta hei. Lekin, dosto, i sab ham log tumhaar achchha ke waaste kara raha.
47012020	Hamme ḍar hei ki jab ham aayga, ham log ek dusra se khusi nai rahega. Hamme ḍar hei ki kuchh log ek dusra se jhagṛa kari ya jaran kari ya gussa hoi ya ninda kari ya bakwaas kari ya ek dusra ke dukh pahuñchaai. Hamme i bhi ḍar hei ki tumme ghamanḍ rahi aur upadrao bhi karega.
47012021	Hamme ḍar hei ki Parmeshwar hamme sarminda kari jab ham tumhaar lage fir se aayga. Ham roy mañgta hei kaahe ke tum meñ se ketna log aapan puraana paap nai chhoṛa hei. Tum abhi bhi weisan kaam karta hei jon neech, gira aur saram waala kaam hei.
47013001	Ab tisra dafe ham tumhaar lage aata hei. Aur jeise Baaibal bole hei, “Koi bhi kasuur ke sachcha saabit kare ke dui ya teen gawaahi ke hoy ke jaruuri hei.”
47013002	Jab ham dusra dafe tumhaar lage aay raha, tab ham tum se bola raha ki jon koi paap kare nai chhoṛi uske ham saja dega. Abhi ham tum se bahut duur hei, lekin fir bhi ham wahi chetaaoni deta hei.
47013003	Isse tumme pata chali ki ham Krisṭ ke bagal se baat karta hei. Jab u tumme sudhaari, u kamjor nai rahi. U taagatwar rahi!
47013004	Kaahe ke jab uske kros pe chaṛhaawa gay raha, tab u kamjor raha, ab u Parmeshwar ke sakti se rahe hei. Ham sab kamjor hei, jeise Krisṭ raha. Lekin tum dekhega ki ham sab Parmeshwar ke sakti se rahega, jeise Krisṭ rahe hei.
47013005	Apne aap ke parkho, aur dekho ki kaa sachmuch meñ hei ya nai. Agar tum paas hoy gaya, tab tum dekhega ki Krisṭ tum meñ rahe hei. Lekin agar Krisṭ tum meñ nai rahe hei, tab tum haar gaya hei.
47013006	Hamaar biswaas hei ki tum paayga ki ham nai haara hei.
47013007	Ham sab preya karta hei ki tum log galti nai karo. Ham log preya i khaatir nai karta ki apne aap ke achchha banaai, lekin i kaaran ki tum wahi karo jon ṭheek hei, bhale hee ham haar jaai.
47013008	Ham sab sachchaai pe chale sakta hei, uske agaiñsṭ nai.
47013009	Jabki ham kamjor hei, hamme khusi hei ki tum majbuut hei, aur ham preya karta hei ki tum aur achchha kaam karega.
47013010	Aay se pahile ham i sab tum log ke lage likhta hei. I rakam se hamme tum log pe kaṛaai nai kare ke paṛi, jab ham u hak iyuz karega jon Prabhu hamme dees hei. Hamme i hak mila, ki jisse ham tumme madat kare saki, naas nai.
47013011	Namaste, dosto. Aur achchha kaam karo aur dhyaan dena ham kon cheej bola raha. Kosis karna ki sab ke sañghe saanti se rahna. Ab ham preya karta hei ki Parmeshwar, jon tumme prem aur saanti dewe hei, tumhaar sañghe rahi.
47013012	Ek dusra ke welkam karna. Parmeshwar ke sab log aapan namaste bheje hei.
47013013	Ham binti karta hei ki Prabhu Yeeshu Maseeh tumme aasheesh dei aur tum pe daya kari! Parmeshwar tumme aapan prem se aasheesh dei, aur Pawitr Aatma tum sab ke ek sañghe joṛ de.
48001001	Prerit Pol aur hamaar sañghe Prabhu ke sab log ke bagal se. Ham Yeeshu Maseeh aur Parmeshwar Pita, jon uske jinda karis raha, u duuno ke bagal se chuna gay raha ki ham ek prerit bani. Koi eise weise admi hamme i kaam ke waaste nai chunis. Galeshia ke sab chech ke khaatir,
48001003	Ham preya karta hei ki Parmeshwar Pita aur Prabhu Yeeshu Maseeh tum pe daya kari aur tumme saanti se aasheesh dei!
48001004	Maseeh ham log ke Pita Parmeshwar ke baat maanis aur apne aap ke ham log ke paap ke waaste balidaan karis ki jisse hamme i dushṭ dunia se bachaay sake.
48001005	Parmeshwar ke mahima hardam rahe. Aameen.
48001006	Ham chakit bhaya ki tum ketna jaldi Parmeshwar jon aapan daya se tumme chunis, uske bagal se ghuum gaya hei. Tum koi dusra sandes maan lia hei,
48001007	jab ki khali ekke sachcha sandes hei. Lekin kuchh admi samasya khaṛa kare hei aur maañge hei ki tum Yeeshu ke sachcha sandes se duur hoy jaao.
48001008	Ham preya karta hei ki Parmeshwar uske saja dei jon u sandes ke chhoṛ ke dusra cheej parchaar kare hei! I parwaah nai agar u ham log meñ se ek hei ya to swarag se ek ainjal hei.
48001009	Ham pahile bhi bole raha, aur ab bhi bolega. Ham aasha karta hei ki Parmeshwar uske saja dei ki jon sandes ham log biswaas karta hei uske chhoṛ ke dusra sandes parchaar kare hei.
48001010	Ham, log ke khusi nai kare mañgta hei. Ham Parmeshwar ke khusi kare mañgta hei. Kaa tum sochta hei ki ham admi log ke khusi kare mañgta hei? Agar ham wahi karta, tab ham Maseeh ke sewak nai rahta.
48001011	Bhaai log, ham mañgta hei ki tum jaano ki jon sandes ham parchaar karta hei uske manush nai banaais hei.
48001012	Kaahe ki iske hamme koi admi nai dees, aur koi hamme iske baare meñ nai sikhaais. I sandes hamme Yeeshu Maseeh dees jab u hamaar saamne aais raha.
48001013	Tum janta hei ki jab ham Yahuudi raha to keise rahta raha. Ham Parmeshwar ke chech se kaṭhor raha aur uske naas bhi kare mañgta raha.
48001014	Hamaar umar ke Yahuudi meñ se ham sab se achchha raha, aur ham u sab kaanuun ke maana jon hamaar baap daada hamme deen raha.
48001015	Hamaar peida hoy se pahile, Parmeshwar hamme chun lees raha. U dayaalu raha aur tay kar lees raha
48001016	ki hamme aapan laṛka ke dekhaai, ki jisse ham geir Yahuudi log ke uske sandes sunaayga. Ham iske baare meñ koi aur se baat nai kara raha.
48001017	Ham ek baat bhi nai bola, ulog se bhi nai jon Yarushalam meñ ham se pahile prerit rahin. Uske badle, ham wahi lage Arebia chala gaya, aur uske baad ham Damaskas lauṭ aaya.
48001018	Teen saal ke baad ham Peeṭa se bheñṭ kare Yarushalam gaya aur huañ uske sañghe pandra din tak raha.
48001019	Prabhu ke bhaiya Jeims ke chhoṛ ke ham aur koi prerit ke nai dekha.
48001020	Aur Parmeshwar ke aage ham kasam khaata hei ki ham sachche bolta hei.
48001021	Baad meñ, ham Siria aur Kilkia ke des gaya.
48001022	Lekin, Juḍia meñ jon koi Maseeh ke chech ke rahin, hamme u ṭaaim tak nai dekhe rahin.
48001023	Ulog khali sunin raha ki jon ulog ke dukh dewat raha, wahi ab u sandes parchaar kare hei jiske u ek dafe naas kare maañgat raha.
48001024	Aur hamaar kaaran, ulog Parmeshwar ke baṛaai kare hei.
48002001	Chauda (14) saal ke baad ham Baranbaas ke sañghe Yarushalam gaya. Ṭaayṭas ke bhi sañghe le gaya.
48002002	Ham huañ gaya raha kaahe ke Parmeshwar hamme bataais raha, aur ham geir Yahuudi log ke susamaachaar ke baare meñ samjhaaya jon ham parchaar karat raha. Tab ham akelle meñ ulog se mila jon khaas agua log rahin. Ham i jaane mañgta raha ki jon kaam ham pahile kara aur jon kare jaata hei, u bekaar nai jaai.
48002003	Ṭaayṭas hamaar sañghe Yarushalam gais. U ek Greek raha, lekin uske khatna kare ke jabarjasti nai kara gais.
48002004	Ham log u kaaran huañ gaya raha, kaahe ke jon log bahaana karat raha ki ulog uske pichchhe chale waala hei, ham log ke beech meñ jaasuus ke rakam ghus gain. Ulog ham log ke ajaadi jon Maseeh se hamlog ke mila raha, uske bhed leke hamme gulaam banaay maañgat rahin.
48002005	Lekin ham log mañgta raha ki tumme sachcha sandes mile. Yahi kaaran ham ulog ke ek minaṭ ke waaste bhi nai dia.
48002006	Usman se saait kuchh khaas agua log rahin, lekin ham parwaah nai kara ki ulog kon hei. Parmeshwar ke koi faivraṭs nai rahe hei! I khaas agua log meñ se koi bhi hamaar sandes meñ kuchh aur nai joṛis.
48002007	Ulog samajh gain ki Parmeshwar hamme geir Yahuudi ke waaste susamaachaar deke bhejis raha, aur Peeṭa ke bhi Yahuudi log ke waaste wahi vachan ke sañghe bhejis raha.
48002008	Parmeshwar, jon Peeṭa ke Yahuudi log ke lage ek khaas kaam se bhejis raha, wahi geir Yahuudi meñ parchaar kare ke waaste hamme iyuz kare hei.
48002009	Jeims, Peeṭa aur Yuhanna jaan leen ki Parmeshwar aapan behad daya ke sandes hamme dees hei. Aur i admi log saait chech ke sahaara hei. Ulog Baranbaas aur ham se prem se haath milaain. I dekhaay ke waaste ki ham geir Yahuudi ke sañghe aur ulog Yahuudi ke sañghe kaam kare sake hei.
48002010	Ulog ham log ke khali gareeb log ke yaad kare ke bolin raha, aur wahi hei jon ham hardam josh se kare mañgta raha.
48002011	Jab Peeṭa Antaakia aais, ham uske muh pe bol dia ki u roñg hei.
48002012	Jab tak Jeims kuchh Yahuudi log ke nai bhejis, tab tak u Prabhu ke biswaasi geir Yahuudi log ke sañghe khaat raha. Peeṭa, Yahuudi log se ḍarat raha aur geir Yahuudi log ke sañghe khaana khaay ke chhoṛ dees.
48002013	Dusra Yahuudi log aur u, aapan dil ke baat eise chhipaain ki Baranbaas bhi beokuuf ban gais.
48002014	Lekin jab ham dekha ki ulog susamaachaar ke sach ke nai maane hei, tab ham sab ke saamne Peeṭa se bola, Peeṭa, tum ek Yahuudi hei, lekin tum geir Yahuudi log ke rakam rahta hei. Tab keise tum jabarjasti geir Yahuudi log ke Yahuudi log ke rakam rahe ke bolega?
48002015	Ham log janam se Yahuudi hei aur geir Yahuudi paapi log ke rakam nai hei.
48002016	Lekin ham log janta hei ki Parmeshwar khali wahi ke apnaay hei jon ke biswaas Yeeshu Maseeh meñ hei. Khali kaanuun maan ke koi Parmeshwar ke khusi nai kare sake hei. To ham log Yeeshu Maseeh meñ aapan biswaas rakhta hei, aur Parmeshwar ham log ke biswaas ke kaaran hamme apnaay hei.
48002017	Jab ham Yahuudi log rasta khoje laga ki keise Parmeshwar ke khusi kara jaay, ham log paaya ki ham sab bhi paapi hei. Kaa iske matlab hei ki Krisṭ hamme paapi banaay hei? Nai, bilkul nai!
48002018	Lekin agar ham kuchh kaanuun ke tuuṛ ke aur fir se banaayga, tab ham saabit karta hei ki ham pahila dafe roñg raha.
48002019	U kaanuun hee raha jon hamme maar ke fir aapan sakti se ajaad kar dees, ki jisse ham Parmeshwar ke khaatir jiye saki. Hamme Krisṭ ke sañghe kros pe chaṛhaawa gais raha.
48002020	Ham to mar gaya raha, lekin Krisṭ ham meñ jinda hei. Aur ab ham Parmeshwar ke laṛka pe biswaas karta hei, jon ham se pyaar karis raha aur hamaar waaste aapan praan dees hei.
48002021	Ham Parmeshwar ke mahaan daya ke peeṭhi nai ghumaayga. Agar kaanuun ke paalan kare se ham log pe Parmeshwar apnaai, tab Krisṭ ke mare ke koi faayda nai.
48003001	Tum beokuuf Galeshia ke log! Ham tumme puura bataaya ki keise Yeeshu Maseeh ke kros pe chaṛhaawa gais raha. Kaa ab koi tum pe jaadu kar dees hei?
48003002	Ham mañgta hei ki tum ek cheej jaano. Tumme keise Parmeshwar ke Aatma dewa gais raha? Kaa Maozas ke kaanuun maane se ya Maseeh ke baare meñ sune se aur uspe biswaas rakkhe se?
48003003	Keise tum etna beokuuf hei? Kaa tum sochta hei ki tum apne se u kaam khalaas kare sakta hei jon Parmeshwar ke Aatma tum meñ suru karis raha?
48003004	Kaa tum i sab jhuṭṭe ke saha? Kaa i sab khaali jaai?
48003005	Parmeshwar tumme aapan Aatma de hei aur tum meñ chamatkaar ke kaam kare hei. Kaa u i khaatir kare hei ki tum Maozas ke kaanuun maanta hei ya kaahe ke tum Maseeh ke baare meñ suna aur uspe biswaas kara?
48003006	Baaibal bole hei ki Parmeshwar, Abraham ke apnaais kaahe ke Abraham biswaas karat raha.
48003007	Aur haañ, tumme samjhe ke hei jon koi meñ biswaas hei, u Abraham ke laṛkan hei. (Parmeshwar Abraham ke chunis, aur i samjha jaay hei ki jon koi bhi Abraham ke laṛkan hei, u Parmeshwar ke bhi laṛkan hei.)
48003008	Bahut din pahile Baaibal bolis raha ki Parmeshwar, geir Yahuudi log ke biswaas ke kaaran apnaai. Yahi kaaran Parmeshwar, Abraham ke susamaachaar bataais, ki sab des ke uske kaaran aasheesh mili.
48003009	Iske matlab i hei ki jon koi ke biswaas hei, ulog u aasheesh meñ hissa lei, jon Abraham ke uske biswaas ke kaaran dewa gay raha.
48003010	Jon koi bhi kaanuun maan ke Parmeshwar ke khusi kare maañge hei, u saraap ke nichche daba rahi. Baaibal bole hei, “Jon koi u sab nai maane hei jon kaanuun ke buk meñ hei, uske saraap lagi.”
48003011	Koi bhi kaanuun maan ke Parmeshwar ke khusi nai kare sake hei. Baaibal i bhi bole hei, “Wahi log jinda rahi jon ke Parmeshwar ulog ke biswaas ke kaaran apnaay hei.”
48003012	Kaanuun, biswaas pe nai ṭika hei. U khali wahi log ke jeewan ke waada kare hei, jon uske aagya maane hei.
48003013	Lekin Maseeh hamme kaanuun ke saraap se bachaais raha, jab u apne ham log ke jagha saraap ban gais. Kaahe ke Baaibal bole hei ki jon koi peṛ pe ṭaañga jaay hei, uske saraap hei.
48003014	Aur jon cheej Maseeh karis hei, uske kaaran jon aasheesh Abraham ke dewa gais raha, u geir Yahuudi log ke lage gais. I bhais ki biswaas se ham log ke jon waada kara gais raha, u Pawitr Aatma mili.
48003015	Dosto, ham hardam hoy waala ek ekzaampal iyuz karega, ki jisse ham achchha se samjhaay saki. Ek dafe jab koi agrimenṭ banaay le hei, to koi bhi uske badle ya rad (cancel) nai kare sake hei.
48003016	Yahi rakam u waada hei jon Abraham aur uske ḍisenḍañṭ se Parmeshwar karis raha. I waada, sab ḍisenḍañṭ se nai kara gais raha, khali ek ke, aur u Maseeh hei.
48003017	Ham bolta hei ki kaanuun, Parmeshwar ke waada ke badle nai sake hei, jon chaar sao tees (430) saal kaanuun ke de se pahile bana raha.
48003018	Agar ham log Parmeshwar ke aasheesh paay ke waaste kaanuun ke maani, to u aasheesh ham log ke lage Parmeshwar ke waada ke kaaran nai aai. Lekin Parmeshwar, Abraham pe daya karis aur usse waada karis raha.
48003019	Kaanuun se kaa faayda? U baad meñ dewa gais raha ki ham dekhe saki ki ham paap karta hei. Lekin uske khali tab tak chale ke raha, jab tak u ḍisenḍañṭs nai aay jaay jon ke waada kara gais raha. Asal meñ ainjals Maozas ke kaanuun dees, aur u admi log ke dees.
48003020	Khali ek Parmeshwar hei, aur kaanuun uske lage se seedha nai aais.
48003021	Kaa kaanuun Parmeshwar ke waada se agri nai hoy hei? Nai, kabhi nai! Agar koi kaanuun ham log ke jeewan de sake hei, kaanuun ke maane se Parmeshwar ham log ke apnaay lei.
48003022	Lekin Baaibal bole hei ki paap sab ke konṭrol kare hei, ki jisse Parmeshwar ke waada u sab ke waaste hei jon Yeeshu Maseeh meñ biswaas rakkhe hei.
48003023	Kaanuun ham log ke konṭrol karis aur aapan sakti ke nichche u ṭaaim tak rakkhis jab tak ham meñ biswaas nai hoy jaai.
48003024	Asal meñ, kaanuun ham log ke ṭeecha raha. Uske to ham log ke tab tak sikhaay ke raha, jab tak hamme biswaas nai hoy jaay aur hamme Parmeshwar apnaay nai le.
48003025	Lekin jab ek admi meñ biswaas aay jaay hei, tab kaanuun ke ek guru ke rakam hamme nai rakkhe ke hei.
48003026	Tum sab Yeeshu Maseeh meñ biswaas ke kaaran Parmeshwar ke laṛkan hei.
48003027	Aur jab tum baptisma lia, tab i rakam bhais ki tum Maseeh ke nawa kapṛa ke rakam pahin lia.
48003028	Yeeshu Maseeh meñ biswaas hee hei jon tum log ke ek dusra se ek baraabar banaay hei, chaahe tum Yahuudi hei ya Greek, ek gulaam hei ya ajaad admi, ek aurat hei ya admi.
48003029	To agar tum Maseeh ke hei, to ab tum Abraham ke palwaar ban gaya hei, aur tumme wahi mili jon Parmeshwar waada karis raha.
48004001	Bachcha log jon kamti umar ke hei, ulog gulaam se achchha nai hei, fir bhi jon cheej maañ baap ke hei, ek din ulog ke hoy jaai.
48004002	I u kaaran hei ki bachcha log ke ek gaaḍian aur ṭeecha ke nichche tab tak rakkha jaay hei, jab tak maañ baap chaahe hei.
48004003	Yahi rakam ham log ke sañghe bhi raha. Ham log u laṛkan ke rakam raha jon i dunia ke sakti ke mutaabik chalaawa jaat raha.
48004004	Lekin jab raaiṭ ṭaaim raha, Parmeshwar aapan laṛka ke bhejis, aur ek aurat uske janam dees. Uske laṛka kaanuun ke maanis,
48004005	ki jisse u ham log ke kaanuun se free karaay de, aur ham Parmeshwar ke laṛkan hoy jaai.
48004006	Ab jab ki ham uske laṛkan hei, Parmeshwar ham log ke dil meñ aapan laṛka ke Aatma bhejis hei. Aur uske Aatma ham log ke bataay hei ki Parmeshwar ham log ke Pita hei.
48004007	Tum ab gulaam nai raha. Tum sab Parmeshwar ke laṛkan hei, aur tumme u sab dewa jaai jon u waada karis raha.
48004008	Pahile tum Parmeshwar ke nai jaanta raha, aur tum sab u bhagwaan ke gulaam raha jon sachcha bhagwaan nai rahin.
48004009	Lekin ab tum Parmeshwar ke jaan lia hei, ya usse achchha bola jaay hei ki Parmeshwar tumme jaane hei. Keise tum ghuum ke kamjor aur chhoṭa sakti ke gulaam bane sakta hei?
48004010	Tum to khaas din, mahina, mausam aur saal ke bhi manaata hei
48004011	Hamme afsos hei ki ham aapan ṭaaim tum log ke sañghe kaam kar ke barbaad kara.
48004012	Dosto, ham binti karta hei ki tum hamaar rakam raho, jeise ham ek dafe kosis kara raha ki ham tumhaar rakam rahi. Kaa tum hamme sataay raha
48004013	jab ham sab se pahile tumme parchaar kara raha? Nai, bilkul nai, hiañ tak ki jab tum jaana ki ham bimaari ke kaaran huañ aay raha.
48004014	Hamaar bimaari saait tumme kuchh problam dees raha, lekin tum ham se haiṭ nai kara raha, ya uske kaaran hamme chhoṛa nai. Tum hamme welkam kara raha jeise ki ham Parmeshwar ke ek ainjal raha ya khud Maseeh raha.
48004015	U achchha feeling ab kahañ hei? Ham jaan gaya hei ki agar hoy sakta, to tum aapan aañkhi nikaar ke hamme de deta.
48004016	Kaa ab ham tumhaar dusman hei, kaahe ke ham tumme sach bataay dia hei?
48004017	U log saait tumme bahut dhyaan det hoy, lekin u tumhaar waaste achchha nai hei. Ulog khali tumme ham se duur rakkhe maañge hei, ki jisse tum ulog ke jaada dhyaan dega.
48004018	I hardam achchha rahe hei ki koi achchha cheej ke dhyaan deo, hiañ tak ki jab ham tumhaar sañghe nai hei.
48004019	Hamaar bachcho, ham gahira dukh meñ hei, jab tak Maseeh tum meñ rahe nai lagi.
48004020	Hamaar ichchha hei ki ham tumhaar sañghe hoi. Tab hamme i rakam baat kare ke nai paṛi. Tum sachche ke hamme uljhan meñ ḍaar dia hei.
48004021	Tum meñ se kuchh Maozas ke kaanuun ke nichche rahe mañgta hei. Lekin kaa tum janta hei ki kaanuun kaa bole hei?
48004022	Baaibal meñ ham sikhta hei ki Abraham ke dui laṛka rahe hei. Ek ke amma gulaam rahe hei, aur dusra ke amma hardam se ajaad rahi.
48004023	Gulaam ke laṛka ke janam aur sab ke rakam bhais. Lekin ajaad aurat ke laṛka ke janam, Parmeshwar ke waada se bhais.
48004024	I sab ke ek aur matlab hoy hei. Duuno aurat dui vaacha (agrimenṭ) ke naam pe khaṛa bhais jon Parmeshwar aapan log ke sañghe banaais. Jiske laṛkan gulaami meñ peida bhain, u Haiga hei aur u Saaynaai pahaaṛ ke vaacha hei. Jon sab uske palwaar meñ peida hoi u sab gulaam rahi.
48004025	Saaynaai pahaaṛ Arebia meñ hei, aur Haiga, abhi ke nagar Yarushalam nagar ke bagal se hei. U aur uske laṛkan gulaam hei.
48004026	Lekin ham log ke maañ swarag meñ Yarushalam nagar hei aur u gulaam nai hei.
48004027	Uske baare meñ Baaibal bole hei, “Tumhaar lage kabhi laṛkan nai raha, aur ab tumme khusi hoy ke chaahi. Tum kabhi bachcha nai peida kara, lekin ab tum chillaay sakta hei. Ek ṭaaim raha tumhaar lage laṛkan nai rahin, lekin ab tumhaar lage bahut laṛkan rahi u aurat se bhi jaada jon ke bahut din se saadi bhais hei.”
48004028	Dosto, i waada ke kaaran tum peida bhaya, Aayzak ke rakam.
48004029	Lekin jon bachcha sab ke naichral rakam se peida bhais raha, u Aatma meñ peida hoy waala laṛka ke waaste museebat banis. Wahi rakam abhi bhi hoy hei.
48004030	Baaibal bole hei, “Gulaam aurat aur uske laṛka ke nikaar feko! Uske kuchh nai deo. Ajaad aurat ke laṛka ke sab kuchh mili.”
48004031	Dosto, ham log sab ajaad aurat ke laṛkan hei, gulaam aurat ke nai.
48005001	Maseeh ham log ke ajaad karis hei! Iske matlab ham log ekdam ajaad hei. Aapan ajaadi ke kas ke pakṛe raho aur kabhi bhi kaanuun ke gulaam nai banna.
48005002	Ham, Pol tum se waada karta hei ki agar tum khatna karaayga, to Maseeh tumme kuchh achchha nai kari.
48005003	Agar tum karta hei to, tumme puura kaanuun ke maane ke paṛi.
48005004	Aur agar tum kaanuun ke maan ke Parmeshwar ke khusi kare mañgta hei, tab tum apne aap ke Krisṭ ke mahaan daya se kaaṭ ke alag kar lia hei.
48005005	Lekin, Aatma i baat ke shua kare hei ki Parmeshwar ham log ke apnaai kaahe ke ham log Maseeh meñ biswaas karta hei.
48005006	Agar tum Yeeshu Maseeh ke pichchhe chale waala hei, isman kuchh farak nai hei ki tumme khatna bhais hei ki nai. I jaruuri hei ki tumhaar biswaas tumme dusra se prem karwaay hei.
48005007	Tum etna achchha kaam karat raha jab tak tumme koi sachcha rasta se bahkaais nai.
48005008	Aur u admi u nai raha jon ke tumme chune waala bhejis raha.
48005009	Thoṛa se yeesṭ puura aaṭa ke badal de sake hei,
48005010	lekin tum Prabhu ke hei. Yahi kaaran ham janta hei ki tum wahi karega jon ham bolega, aur nai ki jon koi aur kare ke boli. Jon koi bhi tumhaar waaste problam khaṛa kare hei, uske saja mili.
48005011	Dosto, agar ham abhi bhi parchaar kari ki log ke khatna karaay ke hei, to kaa kare ke ham etna museebat meñ hei? Kros ke sandes ab kuchh problam nai rahi, agar ham, log ke bolega ki ulog khatna karaay.
48005012	I achchha hota ki jon tumme problam de hei, u khali khatna nai karaai lekin aur jaada kaṭaay lei!
48005013	Dosto, tumme ajaad rahe ke waaste chuna gais raha. Yahi khaatir aapan ajaadi ke bahaana banaay ke u sab nai karo jon kuchh bhi tum mañgta hei. Uske u mauka pe iyuz karo ki tum prem se ek dusra ke sewa kare sako.
48005014	Jon sab kaanuun bataay hei uske ham log chhoṭa kar ke u aagya meñ bole sakta hei ki ek dusra ke aapan rakam prem karo.
48005015	Lekin agar tum ek dusra pe jaanwar ke rakam hamla karte rahega, tab tum dekhna kahiñ apne aap ke naas nai kar leo.
48005016	Agar tum Aatma ke anusaar chalta hei, to shaareerik ichchha ke nai maanega.
48005017	Aatma aur tumhaar ichchha ek dusra ke dusman hei. Ulog hardam ek dusra se jhagaṛte rahe hei aur tumme u sab kare se roke jon tum sochta hei tumme kare ke hei.
48005018	Lekin agar tum Aatma ke maanega, tab Maozas ke kaanuun ke tumhaar uppar koi konṭrol nai hei.
48005019	Log ke ichchha ulog ke neech harkat, bura khayaal, aur saramwaala kaam karaay hei.
48005020	Ulog muurti ke puuja kare hei, jaadu kare hei, dusra se jaran kare hei aur ulog ke sañghe rahe ke kaṛa paṛe hei. Log jaran aur gussa kare lage hei aur selfish hoy jaay hei. Ulog khali jhagṛa aur trabal nai kos kare hei, lekin ulog
48005021	jarantua rahe hei. Ulog nasa meñ hoy jaay hei, paaṭi meñ hullaṛ machaay hei, aur kaafi kharaab kaam bhi kare hei. Ham tumme pahile bhi bataaya raha, aur abhi bhi bataata hei. I log meñ se koi bhi Parmeshwar ke raaj ke bhaagidaar nai rahi.
48005022	Parmeshwar ke Aatma hamme pyaara, aanandit, saanti waala, dheeraj waala dayaalu, achchha, bhalaai kare waala, aur
48005023	naram banaay hei aur apne aap ke konṭrol meñ rakkhe hei. Hiañ pe koi kaanuun nai hei jon i rakam ke kaam kare ke roke sake hei.
48005024	Aur jab ki ham Krisṭ ke hei, ham log aapan ichchha aur feelings ke maar dia hei.
48005025	Parmeshwar ke Aatma ham log ke jeewan dees hei, aur ham log ke Aatma ke pichchhe chale ke hei.
48005026	Lekin ghamanḍi nai bano aur nai bolo ki dusra log ulog se achchha hei, jaran peida nai karo.
48006001	Dosto, tum aatmik hei. Agar koi paap meñ pakṛa gay hei, to tum dheere se uske seedha rasta pe le aao. Lekin husiaar rahna. Aur apne aap usman fañs nai jaao.
48006002	Tum Krisṭ ke kaanuun ke maanta hei, jab tum ek dusra ke haath baṭaata hei.
48006003	Agar tum sochta hei ki tum aur sab se achchha hei, jab ki tum nai hei, to tum roñg hei.
48006004	Aapan kaam, apne achchha se karo, aur tab tumme ghamanḍ kare ke kuchh rahi. Lekin apne aap ke dusra se tulna nai karo.
48006005	Ham log ke aapan aapan bojha apne ḍhoy ke chaahi.
48006006	Jon bhi kuchh achchha cheej tumhaar lage hei, uske u log ke baaṭo jon tumme Parmeshwar ke baat sikhaay hei.
48006007	Tum Parmeshwar ke beokuuf nai banaay sakta hei, to apne aap ke beokuuf nai banaao! Tum jon cheej bota hei, wahi kaaṭega.
48006008	Agar tum aapan selfish ichchha pe chalta hei, tab tum barbaadi kaaṭega, lekin agar tum Aatma ke pichchhe chalta hei, to anant jeewan kaaṭega.
48006009	Dusra ke madat kare ke nai thako. Jab raaiṭ ṭaaim aai to tumme fal mili, agar tum haar nai maano.
48006010	Ham log ke jab bhi mauka mile to sab koi ke madat kare ke hei, khaas kar ke agar ulog Parmeshwar ke chela hei.
48006011	Tum dekhe sakta hei ki ham ketna baṛa akchhar (leṭa) meñ likhta hei, jab ham aapan haath se likhta hei.
48006012	Ulog jon tumme khatna kare ke bole hei, i dekhaay maañge hei ki ulog ketna khaas hei. Aur ulog Krisṭ ke kros ke parchaar kar ke museebat meñ nai aay maañge hei.
48006013	Ulog ke khatna bhais hei, lekin ulog Maozas ke kaanuun nai maane hei. Ulog ke khali ghamanḍ hei ki ulog tumhaar khatna karaais hei.
48006014	Lekin ham aur koi cheej ke ghamanḍ nai karega siwaay hamaar Prabhu Yeeshu Maseeh ke kros ke. Uske kros ke kaaran, jahañ tak ham samajhta hei ki dunia mar gais hei. Aur ham bhi mar gaya hei jahañ tak dunia ke sawaal hei.
48006015	I kuchh nai hei ki tumme khatna bhais hei ya nai. Jon cheej matlab rakkhe hei, u i hei ki tum ek nawa jan hoy gaya hei.
48006016	Agar tum i ruuls pe chalo, tum Parmeshwar ke sachcha log rahega. Aur Parmeshwar tumme behad daya aur saanti ke aasheesh dei.
48006017	Hamaar deñhi pe daag hei ki ham Yeeshu Maseeh ke hei. To ham nai mañgta ki koi hamme tang kare.
48006018	Dosto, ham binti karta hei ki Prabhu Yeeshu Maseeh tum pe daya kari. Aameen.
49001001	Pol ke taraf se, jiske Parmeshwar chunis raha ki Maseeh Yeeshu ke prerit bane. Parmeshwar ke u biswaasi log ke jon Efisus meñ rahe hei, aur uske pichchhe chale hei.
49001002	Ham binti karta hei ki hamaar Pita Parmeshwar aur Prabhu Yeeshu Maseeh tum pe daya kari aur saanti ke aasheesh dei!
49001003	Jay jay howe Parmeshwar aur Prabhu Yeeshu Maseeh ke Pita ke, u aatmik aasheesh ke khaatir jon Krisṭ ham log ke waaste swarag se laais raha!
49001004	Dunia ke bane se pahile, Parmeshwar, Maseeh se hamme chune ke bolis ki ham uske pawitr aur pyaara jan ban ke rahi.
49001005	Parmeshwar dayaalu raha aur tay karis ki Maseeh ham log ke chuni jisse Parmeshwar hamlog ke godi leke (adopt) aapan laṛkan banaai.
49001006	Parmeshwar aapan laṛka jiske u bahut pyaar karat raha, uske kaaran ham pe bahut daya karis, aur ham log ke Parmeshwar ke baṛaai kare ke hei.
49001007	Krisṭ aapan khuun ke balidaan dees ki jisse u hamlog ke chhuṭkaara dewaai, iske matlab hei ki ab ham log ke paap ke maafi hoy gais hei. Krisṭ i sab i kaaran karis ki Parmeshwar ham pe bahut daya karis raha. Parmeshwar ke lage bahut samajh aur buddhi hei,
49001009	aur jon cheej Krisṭ karis, usse Parmeshwar hamme aapan bhed khud hee dekhaais.
49001010	Tab, jab raaiṭ ṭaaim rahi, Parmeshwar u sab kari jon u plen karis hei, aur Krisṭ swarag aur dharti pe sab cheej ke ek sañghe le ke aai.
49001011	Parmeshwar hardam wahi kare hei jon u plen kare hei, aur yahi kaaran u Krisṭ ke appoinṭ karis ki u hamme chune.
49001012	U i kaaran i karis raha ki ham Yahuudi log uske aadar dega aur uske kaaran ulog pahila log rahi jiske aasha mili.
49001013	Krisṭ tum log ke lage sachchaai bhi laais, jon ki susamaachaar hei ki keise tum bache sakta hei. Tum aapan biswaas Krisṭ meñ rakkha aur Pawitr Aatma tumme waada karis ki tumme dekhaai ki tum Parmeshwar ke hei.
49001014	Aatma i bhi dekhe hei ki ham log ke u sab mili jon Parmeshwar aapan log ke waaste baṭor ke rakkhis hei. Tab ham log ajaad hoy jaayga, aur Parmeshwar ke jayjaykaar aur baṛaai hoi.
49001015	Ham Prabhu Yeeshu meñ tumhaar biswaas ke baare meñ aur Parmeshwar ke log ke tumhaar prem ke baare meñ suna hei.
49001016	To ham kabhi tumhaar baare meñ Parmeshwar ke dhanbaad de ke nai chukta hei. Ham tumme aapan preya meñ yaad karta hei.
49001017	Ham aapan Prabhu Yeeshu Maseeh ke mahaan Pita aur Parmeshwar se maañga ki tumme aapan Aatma de. Aatma tumme buddhimaan banaai aur i bhi samjhaai ki Parmeshwar ke jaane ke kaa matlab hei.
49001018	Hamaar preya hei ki tumhaar dil roshni se bhar jaai aur tum u aasha ke baare meñ samajh lega jon tumme mila raha jab Parmeshwar tumme chunis raha. Tab tum u sundar aasheesh ke jaanega jon tumhaar aur Parmeshwar ke log ke hoi.
49001019	Ham mañgta hei ki tum u mahaan sakti ke baare meñ jaano jon Parmeshwar ham chela log ke dees hei. U wahi mahaan sakti hei jiske u iyuz karis hei
49001020	jab u Krisṭ ke mara se jinda karis raha aur aapan raaiṭ saaiḍ beiṭhe ke dees.
49001021	Huañ pe Krisṭ sab taagat, adhikaar, sakti aur agua log ke uppar ruul kare hei. U i dunia ke aur aay waala ṭaaim ke sab ke uppar ruul kare hei.
49001022	Parmeshwar sab cheej Krisṭ ke sakti ke nichche rakh dees hei, aur chech ke achchhaai ke khaatir uske sab cheej meñ agua banaay dees hei.
49001023	Chech, Krisṭ ke deñhi hei aur wahi se bhara hei jon sab cheej puura kar de hei.
49002001	Abhi tak tum mara raha kaahe ke tum paap karta raha aur Parmeshwar se jhagṛa karta raha.
49002002	Tum sab i dunia ke rasta pe chalta raha aur saitaan ke maanta raha. Wahi dunia ke chalaay hei, aur uske Aatma ke sakti u sab pe hei jon Parmeshwar ke nai maane hei.
49002003	Ek ṭaaim ham sab aapan deñhi aur dimaag ke selfish ichchha pe chalta raha. Ham log Parmeshwar ke gussa kara, aur ham log ke sab log ke kaṛa saja mile ke raha.
49002004	Lekin Parmeshwar dayaalu hei! Ham log aapan paap ke kaaran mar gay raha, lekin Parmeshwar ham log se etna prem karis ki Krisṭ ke sañghe ham log ke jinda kar dees, aur Parmeshwar ke sundar daya hei, jon tumme bachaay hei.
49002006	Parmeshwar ham sab ke Yeeshu Maseeh ke sañghe mara meñ se jinda karis, aur u ham log ke swarag meñ Krisṭ ke bagal meñ jagha dees hei.
49002007	Parmeshwar i karis ki jisse aage ke dunia meñ u dekhaay saki ki jon kuchh Maseeh Yeeshu karis raha uske kaaran u ham pe ketna daya aur meharbaan hei.
49002008	Tum log aapan biswaas se Parmeshwar ke anugrah se bachaawa gaya.
49002009	I tum log ke kosis ke fal nai hei, lekin Parmeshwar ke daan hei, ki jisse koi bhi aapan baṛaai nai kare saki.
49002010	Parmeshwar ham log ke waaste plen banaais ki ham sab achchha kaam kari aur wahi rakam rahi jeise u hardam maañge ki ham rahi. Yahi kaaran u Krisṭ ke bhejis ki hamme wahi banaay jon ham abhi hei.
49002011	Nai bhulna ki ham geir Yahuudi hei. Tum log to jon ke khatna hoy gais raha aur ghamanḍ karat raha ulog se “Khatna jiske nai bhais hei” kahaawa jaat raha.
49002012	U ṭaaim tum Maseeh ke baare meñ nai janta raha. Tum sab Israayel log ke khaatir dusra jaati ke log raha, aur jon waada Parmeshwar ulog se karis raha, tumhaar usman koi haath nai raha. Tum log i dunia meñ bina aasha aur bina Parmeshwar ke rahta raha,
49002013	aur tum log Parmeshwar se bahut duur raha. Lekin Krisṭ aapan jeewan ke khuun ke balidaan dees aur tumme Parmeshwar ke nagichche laais.
49002014	Krisṭ, Yahuudi aur geir Yahuudi ke beech saanti laais, aur u ham log ke haiṭ ke diwaar giraay ke, milaay dees hei. Krisṭ aapan deñhi deke
49002015	Maozas ke kaanuun aur uske sab ruuls aur hukum ke naas kar dees hei. U Yahuudi aur geir Yahuudi ke bhi ek sañghe laais jeise ulog ekke jan hei, jab u ham log ke saanti meñ joṛis.
49002016	Kros pe Krisṭ ham log ke u haiṭ ke bhi duur kar dees hei. U Yahuudi aur geir Yahuudi ke ek boḍi meñ joṛ ke, ham log aur Parmeshwar meñ saanti laay dees hei.
49002017	Maseeh aay ke tum geir Yahuudi jon Parmeshwar se bahut duur raha, aur ham Yahuudi log jon Parmeshwar ke nagichche raha, usman saanti ke parchaar karis.
49002018	Aur Maseeh ke kaaran, ham log sab Pita ke lage wahi Aatma ke sahaare aay sakta hei.
49002019	Tum geir Yahuudi log ab ek dusra se anjaan aur pardesi nai hei. Tum log ulog ke palwaar hoy gaya hei jon Parmeshwar ke palwaar hei.
49002020	Tum log u bilḍiñg ke rakam hei jisman prerit aur nabi faaunḍeishan hei aur Krisṭ sab se khaas patthar hei.
49002021	Maseeh hee hei jon puura bilḍiñg ke roke hei aur uske Prabhu ke ek pawitr Mandir meñ baṛhaay hei.
49002022	Aur tum log, u Mandir jon Maseeh Parmeshwar ke Aatma ke rahe ke waaste banaais hei, uske ek bhaag hei.
49003001	Maseeh Yeeshu hamme aapan keidi banaais, ki jisse ham tum geir Yahuudi log ke madat kare saki.
49003002	Tum Parmeshwar ke daya jon se hamme chunis ki ham tumme madat kari, uske baare meñ suna hoyga.
49003003	Asal meñ, i chiṭṭhi tumme thoṛa bataay hei ki kon rakam Parmeshwar hamme uske bhed se bhara cheej dekhaais hei.
49003004	Jab tum i chiṭṭhi paṛhega, tum dekhega ki ham ketna achchha se Maseeh ke bhed ke samajh leta hei.
49003005	I bhed ke tab tak koi nai jaanat raha, jab tak Parmeshwar ke Aatma aapan prerit aur nabi log se nai bataais.
49003006	Aur bhed i hei, Maseeh Yeeshu ke kaaran, susamaachaar, geir Yahuudi log ke u waada meñ se kuchh dees hei jon Parmeshwar Yahuudi log ke dees raha. Parmeshwar, geir Yahuudi log ke bhi ek boḍi ke bhaag bane ke dees hei.
49003007	Parmeshwar ke daya ham pe raha. Uske sakti ham meñ kaam karis, aur u hamaar kaam hoy gay ki ham susamaachaar ke feilaai.
49003008	Ham Parmeshwar ke log meñ se sab se chhoṭa hei. Lekin Parmeshwar dayaalu raha aur hamme chunis ki ham geir Yahuudi log ke bataai ki Maseeh ke kaaran, bahut se aasheesh hei jon ke naapa nai jaay sake hei.
49003009	Parmeshwar, jon sab cheej banaais, maañgat raha ki ham sab ke madat kari ki ulog adbhut plen ke baare meñ samajh le, jon uske dimaag meñ hardam chhipaan raha.
49003010	Tab Parmeshwar chech ke iyuz kari ki u sakti aur adhikaar ke dekhaay sake jon Aatmik dunia meñ hei, jisman uske bahut rakam ke buddhi hei.
49003011	Parmeshwar i aapan anant plen ke mutaabik karis. Aur u i sab jon plen karis raha, i kaaran kare sakis kaahe ke i sab hamaar Prabhu Maseeh Yeeshu karis raha.
49003012	Maseeh ab ham sab ke hausla aur saahas de hei, ki jisse ham sab biswaas se Parmeshwar ke lage aay saki.
49003013	Yahi kaaran tumme himmat nai haare ke hei, jab ham tumhaar waaste sahega. Kaahe ke, i sab tum meñ mahima laai.
49003014	Ham ghuṭna ṭek ke Pita se preya karta hei.
49003015	Swarag aur dharti ke sab koi wahi se jeewan paawe hei.
49003016	Parmeshwar mahaan aur shaandaar hei. Ham binti karta hei ki uske Aatma tumme majbuut chela banaai
49003017	aur Maseeh tumhaar biswaas ke kaaran tumhaar dil meñ rahi. Majbuuti se aur jaṛ pakaṛ ke uske prem meñ raho.
49003018	Ham binti karta hei ki tumhaar Parmeshwar ke sab log samjhe saki ki uske prem ketna gahira ya chauṛa ya uchcha hei.
49003019	Ham mañgta hei ki tum Maseeh ke prem ke jaano, jabki u ketna mahaan hei ki uske naapa nai jaay sake hei. Tab tumhaar jeewan u sab se bhar jaai jon cheej Parmeshwar hei.
49003020	Ham binti karta hei ki Maseeh Yeeshu aur chech hardam Parmeshwar ke baṛaai laai. Uske sakti jon ham meñ kaam kare hei baṛa se baṛa kaam jon ham nai soche sakta hei kari. Aameen.
49004001	Jeise ki ham Prabhu ke keidi hei, ham tum se binti karta hei ki i rakam raho jeise ulog ke rahe ke chaahi jon ke Parmeshwar aapan waaste chunis hei.
49004002	Hardam deen aur naram raho. Dheeraj ke sañghe ek dusra ke nibhaao aur ek dusra se prem karo.
49004003	Kosis karo ki Parmeshwar ke Aatma tum log ke dil ke ekta meñ baañdh de. Saanti se rahe ke i sab karo.
49004004	Tum sab log ek boḍi ke sab bhaag hei. Khali ek Parmeshwar ke Aatma hei, jeise tumme khali ek aasra mila raha jab tum Parmeshwar ke waaste chuna gaya raha.
49004005	Ham log ke khali ekke Prabhu hei, ek biswaas aur ek baptisma.
49004006	Aur sab ke ekke Parmeshwar hei jon sab log ke Pita hei, jon sab ke uppar hei, aur u ham sab log ke iyuz kar ke kaam kare hei, aur ham sab log ke beech meñ rahe hei.
49004007	Krisṭ dil se aapan daan (gifṭ) ham log meñ baaṭis hei.
49004008	Jeise Baaibal bole hei, “Jab u uppar gais bahut uchcha jagha pe, u bahut keidi log ke aapan sañghe le gais aur sab log ke daan dees.”
49004009	Jab bola jaay hei, “U uppar gais,” iske matlab hei ki Maseeh dharti meñ bahut nichche raha.
49004010	Iske aur matlab i bhi hoy hei ki jon ek dharti meñ bahut gahira gais raha, u wahi hei jon swarag meñ sab se uchcha pe gais, ki jisse u sab iunives ke puura kar dei.
49004011	Krisṭ ham log meñ se kuchh ke chunis ki ham prerit, nabi, mishnarees, paadri, ṭeecha bani,
49004012	ki jisse uske log sewa kare ke seekhe aur uske boḍi majbuut hoi.
49004013	I sab hote rahi jab tak ham biswaas aur Parmeshwar ke laṛka ke samajh se ek dusra meñ bañdh nai jaai. Tab ham samajhdaar hoy jaayga, jeise Krisṭ hei. Aur ham log ekdam wahi ke rakam hoy jaayga.
49004014	Ham log ke laṛkan ke rakam ekṭ kare ke chhoṛe ke paṛi. Ham log ke dekhe ke hei ki kapṭi log ham log ke aapan jhuuṭa ṭeeching se fasaay nai le, jon ki hawa ke rakam hei jon hamme jagha jagha feke hei.
49004015	Prem hamme hardam sachche bolwaai. Tab ham log sab rakam se baṛhega aur Krisṭ ke rakam hoyga, jon boḍi ke
49004016	heḍ hei. Krisṭ sab ke, sañghe baañdhe rakkhe hei aur uske sab bhaag ke achchha se kaam kare ke banaay hei, jeise u baṛhe hei aur prem ke kaaran majbuut hoy hei.
49004017	Prabhu ke chela hoy se, ham tumme hukum deta hei ki beokuuf, aur bina Parmeshwar ke log rahe ke bañd kar deo.
49004018	Ulog ke dimaag añdhera meñ hei, aur ulog jiddi aur naasamajh hei aur u jeewan jon Parmeshwar se aay hei, usse alag hoy gain hei. Ulog ab nai jaane hei ki kon cheej raaiṭ hei,
49004019	aur ulog etna peṭṭu hei ki sab rakam ke neech kaam kare hei.
49004020	Lekin i u nai hei jon Maseeh Yeeshu ke baare meñ tum seekha hei, u sach hei, aur tum uske baare meñ suna aur seekha hei.
49004022	Tum log ke bataawa gay raha ki tumhaar fuulish ichchha tumme naas kar dei aur tum log ke aapan puraana jindagi aur aadat sab chhoṛ de ke hei.
49004023	Aatma ke, tumhaar soche ke ḍhañg ke badle deo,
49004024	aur tumme ek nawa admi banaay deo. Tumme banaawa gay raha ki tum Parmeshwar ke rakam raho, aur tum uske khusi rakkho aur ekdam pawitr raho.
49004025	Ham log ek hee boḍi ke bhaag hei. Jhuuṭ bole ke chhoṛo aur ek dusra se sachche bolo.
49004026	Gussa nai ho ki tum se paap hoy jaay. Gussaay ke sowe nai jaao
49004027	aur saitaan ke mauka nai deo.
49004028	Agar tum chor hei, chori kare ke chhoṛo. Sachcha raho aur dil lagaay ke kaam karo, to tum log ke lage jaruurat mand log ke dewe ke waaste kuchh rahi.
49004029	Aapan sab gañda baat bañd karo. Raaiṭ baat raaiṭ jagha pe bolo aur sab ke jon cheej tum bolta hei, usse madat karo.
49004030	Parmeshwar ke Aatma ke udaas nai karo. Aatma i shua kare hei ki ek roj tum aapan paap se chhuṭkaara paay lega.
49004031	Dusra ke sañghe, kaṛuaapan, gussa aur krodh nai karo. Ek dusra pe chillaao nai ya saraapo ya ruuḍ raho.
49004032	Iske alaawa, dayaalu aur mesiful raho, aur dusra log ke maaf kar deo, jeise Parmeshwar, Krisṭ ke kaaran tumme maafi dees raha.
49005001	Weise karo jeise Parmeshwar kare hei. Kaahe ke, tum sab uske pyaara laṛkan hei.
49005002	Prem ke tumme rasta dekhaay deo. Krisṭ ham se prem karis, aur aapan jeewan ek balidaan jon Parmeshwar ke khusi kare hei, uske waaste de dees.
49005003	Tum sab Parmeshwar ke log hei, tab i nai bole deo ki tum meñ se koi neech hei ya peṭṭu ya besaram hei.
49005004	Muurakh ya kharaab ya gañda baat nai iyuz karo. Uske badle, bolo ki tum ketna theñkful hei.
49005005	Peṭṭu ya neech ya besaram banna, muurti puujan ke ek dusra rasta hei. Tum shua rahna ki jon log i rakam chaal chale hei, Parmeshwar ke raaj jon Krisṭ aur Parmeshwar ke hei, uske bhaag kabhi nai bani.
49005006	Koi ke aapan muurakh baat se tumme dhoka nai dewe dena. Parmeshwar, ulog ke saja de hei, jon uske baat nai maane hei.
49005007	To koi bhi eisan log se koi bhi waasta nai rakhna.
49005008	Tum ulog ke rakam raha jon añdhera meñ rahat rahin, lekin ab tum roshni meñ rahe waala log hei kaahe ke tum Prabhu ke hoy gaya hei. Yahi kaaran roshni meñ rahe waala log ke rakam kaam karo
49005009	aur aapan roshni ke chamkaao. Achchha aur imaandaar aur sachcha bana raho,
49005010	jabki tum Prabhu ke khusi rakkhe mañgta hei.
49005011	Neech kaam jon añdhera meñ hoy hei, usman bhaag nai leo. Uske badle, ulog ke dekhaao ki ulog ketna roñg hei.
49005012	Jon kaam añdhera meñ hoy hei, uske baare meñ baat kare ke bhi hamme ghinn lage hei.
49005013	Lekin roshni dekhaai ki i sab cheej kon rakam ke hei.
49005014	Roshni sab cheej dekhaay hei, jeise Baaibal bole hei, “Aapan neeñd se jago aur murda meñ se uṭho. Tab Krisṭ tum pe chamki.”
49005015	Samajhdaar log ke rakam chaal chalo, muurakh log ke rakam nai.
49005016	I kharaab ṭaaim hei, to ek ek minaṭ gino.
49005017	Beokuuf nai bano. Uske badle, dekho ki Prabhu kon cheej maañge hei ki tum karo.
49005018	Apne aap ke nasa pee ke naas nai karo, lekin Aatma ke aapan jeewan meñ bhare deo.
49005019	Jab tum ek dusra se milta hei, bhajan sañhita, (Psalms) aatmik gaana aur bhajan gaao, jab tum Prabhu ke aapan puura dil se baṛaai karta hei.
49005020	Hardam hamaar Prabhu Yeeshu Maseeh ke naam se Parmeshwar Pita ke sab cheej ke khaatir dhanbaad deo.
49005021	Maseeh ke aadar karo, aur dusra log ke aage rakkho.
49005022	Ek aurat ke, aapan admi ke aage rakkhe ke chaahi, jeise u Prabhu ke kare hei.
49005023	Krisṭ aapan chech jon uske deñhi hei, uske heḍ aur bachaay waala hei, wahi rakam ek admi aapan aurat ke heḍ hei.
49005024	Aurat log ke hardam aapan admi log ke aage rakkhe ke chaahi, jeise chech Krisṭ ke aage rakkhe hei.
49005025	Ek admi ke aapan aurat se otna pyaar kare ke chaahi jetna Krisṭ chech se karis raha aur aapan jeewan uske khaatir de dees hei.
49005026	U chech ke aapan vachan ke sakti se pawitr banaay dees hei, aur u uske paani se dhoy ke sudh kar dees hei.
49005027	Krisṭ i karis raha, ki jisse u mahima se bhara aur pawitr chech banaay sake, jon ke koi dos ya dhabba ya jhurri (wrinkles) ya aur koi dos nai hoy.
49005028	Yahi rakam, ek admi aapan aurat se otna hee pyaar kare jetna u apne aap se kare hei. Ek admi jon aapan aurat se pyaar kare hei i dekhaay hei ki u apne aap se prem kare hei.
49005029	Ham log meñ se koi aapan deñhi se haiṭ nai karta hei. Ham log uske waaste sab kuchh deta hei, uske achchha se dekhbhaal karta hei, jeise Krisṭ chech ke kare hei,
49005030	kaahe ke ham log sab uske deñhi ke hissa hei.
49005031	Jeise Baaibal bole hei, “Ek admi aapan amma bappa ke, saadi kare ke waaste chhoṛe hei, aur u aapan aurat se ek hoy jaay hei.”
49005032	I ek baṛa bhed hei, lekin ham samajhta hei ki iske matlab hei Krisṭ aur uske chech.
49005033	To har ek admi ke aapan aurat se otna pyaar kare ke chaahi jetna u apne aap ke pyaar kare hei, aur uske aurat ke uske aadar kare ke chaahi.
49006001	Bachcha log, tum sab Prabhu ke hei, tum raaiṭ kaam karta hei jab tum aapan maañ baap ke kaha maanta hei. Waada ke sañghe pahila aagya bole hei,
49006002	“Aapan amma-bappa ke baat maano,
49006003	aur tum log ke ek lamba aur khusi jeewan rahi.”
49006004	Maañ-baap, aapan laṛkan pe kaṛa nai raho. Ulog ke achchha se baṛa karo. Prabhu ke baare meñ ulog ke sikhaao aur aagya deo.
49006005	Gulaam log, tum dharti ke maalik ke baat maano. Ulog ke bahut aadar dekhaao aur ulog se wafaadaar (loyal) raho jeise tum Krisṭ se hei.
49006006	Kosis karo ki hardam tum ulog ke khusi rakkho, aur khali u ṭaaim nai jab tum sochta hei ki ulog tumme dekhe hei. Tum sab Krisṭ ke daas hei, to tum aapan puura dil se wahi karo jon Parmeshwar maañge hei ki tum karo.
49006007	Khusi se aapan maalik ke sewa karo, jeise ki ulog khud Prabhu hei, saadhaaran log nai.
49006008	Tum janta hei ki koi bhi achchha kaam ke waaste tumme fal mili, chaahe tum gulaam hei ya ajaad hei.
49006009	E maalik log, tum sab aapan naukar log ke ekke rakam aadar se dekhbhaal karo. Ulog ke ḍaraao dhamkaao nai. Ulog ke wahi swarag meñ maalik hei jon tumhaar hei, aur uske koi faivraṭs nai hei.
49006010	Aakhri meñ, Prabhu ke mahaan sakti ke tumme majbuut banaay deo.
49006011	Parmeshwar jon hatiaar de hei u sab ke pahin leo, ki jisse tum apne aap ke saitaan ke chalaaki se bachaay sako.
49006012	Ham log insaan se nai laṛta hei. Ham log u sakti aur adhikaar aur añdhera ke agua log aur aatmik dunia ke sakti se laṛaai karta hei.
49006013	Yahi khaatir jon sab hatiaar Parmeshwar de hei, uske pahin leo. Tab jab u bura din aai, tab tum apne aap ke bachaay sakta hei. Aur jab laṛaai khalaas hoy jaai, tum majbuuti se khaṛa rahega.
49006014	Taiyaar raho! Sach ke aapan kamar ke peṭi ke rakam rahan deo, aur Parmeshwar ke nyaay tumme hatiaar ke rakam bachaay deo.
49006015	Tumhaar saanti ke baare meñ susamaachaar bataay ke ichchha, tumhaar goṛ ke juuta ke rakam rahi.
49006016	Tumhaar biswaas ke ek sheelḍ ke rakam rahan deo, aur tum sab saitaan ke barte teer ke rok lega.
49006017	Parmeshwar ke bachaay waala sakti ke ek helmaṭ ke rakam rahe deo, aur talwaar ke jagha Parmeshwar ke sandes jon Aatma se aay hei, iyuz karo.
49006018	Kabhi preya kare ke nai chhoṛo, khaas kar ke dusra ke waaste. Hardam Aatma ke sakti se preya karo. Saaodhaan raho aur Parmeshwar ke log ke waaste preya karte raho.
49006019	Preya karo ki hamme sandes bataay ke mili aur ham bina ḍar ke susamaachaar ke bhed ke samjhaay paayga.
49006020	Ham i kaam kare ke waaste bheja gay raha, aur wahi kaaran ham jel meñ hei. To preya karo ki ham bahaadur rahega aur weise bolega jeise hamme bole ke chaahi.
49006021	Ham mañgta hei ki tum jaano ki ham keise hei aur ham kaa karta hei. Yahi kaaran ham Tukhikus ke tumhaar lage bhejta hei. U hamaar pyaara dost hei, aur Prabhu ke ek biswaasi sewak bhi hei. U tumme bataai ki ham keise hei, aur tumme hausla dei.
49006023	Ham preya karta hei ki Parmeshwar Pita aur Prabhu Yeeshu Maseeh sab chela log ke saanti, prem aur biswaas dei!
49006024	Parmeshwar sab pe daya kare hei jon hamaar Prabhu Yeeshu Maseeh se prem kare hei.
50001001	Pol aur Ṭimathi, Yeeshu Maseeh ke sewak ke bagal se. U sab Parmeshwar ke log tak, jon Krisṭ Yeeshu ke sañghe hei, Filippi meñ aur u sab jon kabhi chech ke agua aur madat kare waala rahin.
50001002	Ham preya karta hei ki Parmeshwar ham log ke Pita aur Prabhu Yeeshu Maseeh tum pe daya kari aur saanti se aasheesh dei!
50001003	Jab kabhi ham tumme yaad karta hei, ham aapan Parmeshwar ke dhanbaad deta hei.
50001004	Aur jab bhi ham tumme aapan preya meñ yaad karta hei, to hamme khusi hoy hei.
50001005	Iske kaaran i hei ki tum pahila din se susamaachaar feilaay meñ hamaar sañghe kaam kara raha.
50001006	Parmeshwar hee hei jon i achchha kaam tum meñ karis, aur hamme pata hei ki Yeeshu Maseeh ke lauṭe ke roj tak, aapan kaam puura hoy se pahile roki nai.
50001007	Hamaar dil meñ tumhaar waaste ek khaas jagha hei. To i raaiṭ hei ki ham tumhaar baare meñ eisehiyeñ mahsuus kari jeise ham karta hei. Tum log sab i kaam jon Parmeshwar hamme dees hei, usman madat kara hei, jab ham susamaachaar ke bachaao karta hei, aur hiañ i jel meñ bataata hei.
50001008	Parmeshwar hee khud jaane hei ki ham tumme ketna dekhe mañgta hei. U jaane hei ki ham tumhaar baare meñ wahi rakam sochta hei jeise Yeeshu Maseeh soche hei.
50001009	Ham preya karta hei ki tumhaar prem baṛhte rahi aur tum uske puura jaan lega aur samajh lega
50001010	ki keise raaiṭ chunaao lewe ke hei. Tabhi tum sudh aur bhola rahega jab Yeeshu lauṭi. Aur u din tak,
50001011	Yeeshu Maseeh, u kaam jon Parmeshwar ke mahima aur baṛaai laai, kare meñ tumme bizi rakkhi.
50001012	Dosto, ham mañgta hei ki tum jaano ki jon cheej hamme bhais hei, u hamme susamaachaar feilaay meñ madat karis hei.
50001013	Romi gaaḍ log aur baaki sab log jaane hei ki ham hiañ jel meñ hei kaahe ke ham Maseeh ke sewa karta hei.
50001014	Ab Prabhu ke log bina ḍar ke aur saahas se sab ke Parmeshwar ke vachan parchaar kare hei.
50001015	Kuchh log Krisṭ ke baare meñ parchaar kare hei kaahe ke ulog ham se jaran kare hei. Aur dusra log parchaar kare hei kaahe ke ulog hamme madat kare maañge hei.
50001016	Ulog Maseeh se prem kare hei aur jaane hei ki ham hiañ uske susamaachaar ke bachaao ke waaste hei.
50001017	Lekin jon ham se jaran kare hei, ulog dil se nai maañge hei. Ulog khali samasya khaṛa kare maañge hei, jab tak ham jel meñ hei.
50001018	Lekin isse koi faayda nai. Jon cheej hoy ke chaahi, u hoi, ki log Maseeh ke baare meñ bataay hei, chaahe ulog dil se maañge hei ya nai. Yahi hei jon hamme khusi rakkhe hei. Ham hardam khusi rahega,
50001019	kaahe ke ham janta hei ki tum log ke preya aur madat, Yeeshu Maseeh ke Aatma se aay hei jon hamme bachaay rakkhi.
50001020	Ham dil se aasha karta hei ki ham u kaam nai karega jisse hamme saram hoi. Chaahe ham mari ya jee, ham mañgta hei ki ham abhi ke rakam bahaadur rahi aur Maseeh ke mahima laai.
50001021	Agar ham jiega, to Maseeh ke khaatir, aur agar ham marega to hamme aur bhi jaada mili.
50001022	Ham nai janta ki ham kon cheej chuni. Ham jinda rahe ke kuchh achchha kare sakta hei.
50001023	Ham kaa chuni, i bahut kaṛa hei. Ham mar ke Maseeh ke sañghe rahega, kaahe ke u aur achchha hei.
50001024	Lekin ham janta hei ki tum sab ke hamaar jaruurat hei. Yahi kaaran ham jaruur rahega aur madat karega ki tum sab baṛho aur aapan biswaas meñ khusi raho.
50001026	Tab, jab ham fir se lauṭ ke aayga, tum log ke achchha mauka rahi ki hamaar kaaran Yeeshu Maseeh pe ghamanḍ karega.
50001027	Khali etna nai, tum log eise raho ki Yeeshu Maseeh ke susamaachaar ke baare meñ mahima laay sako. Tab, chaahe ham tumhaar lage aai ya nai, ham sunega ki tum sab ekke rakam sochta hei. Ham jaan lega ki tum sab ek sañghe kaam karta hei aur tum sab kañdha se kañdha milaay ke aur dukh uṭhaay ke sab ke susamaachaar pe biswaas karaayga.
50001028	Bahaadur bana raho jab tum dusman ke saamna karta hei. Tumhaar bahaaduri ulog ke dekhaai ki ulog ke naas hoy ke hei, aur u i tumme dekhaai, ki tum sab bach jaayga. Parmeshwar i sab karaai,
50001029	aur u tumme aasheesh dees hei. Khali tum Maseeh pe biswaas nai karta, lekin tum uske waaste dukh bhi sahta hei.
50001030	Tum dekha ki ham saha, aur fir bhi tum hamaar dukh ke baare meñ sunta hei. Ab tum bhi yahi rakam dukh sahega.
50002001	Maseeh tumme hausla dewe hei, aur uske prem tumme araam dewe hei. Parmeshwar ke Aatma tumme ek sañghe rakkhe hei, aur tum dusra ke baare meñ soch karta hei.
50002002	Ab hamme puura khusi karo! Ek dusra se prem dekhaay ke mil jul ke raho. Jon kuchh bhi tum sochta hei usman juṛa raho, ki jeise tum ekke hei.
50002003	Ghamanḍ ya jaran nai karo, naram raho aur dusra ke apne se jaada khaas samjho.
50002004	Dusra ke eise dekhbhaal karo jeise apne aap ke karta hei,
50002005	aur wahi rakam socho jeise Maseeh sochat raha.
50002006	Maseeh to sachmuch Parmeshwar raha. Lekin u kosis nai karis ki Parmeshwar ke baraabri kari.
50002007	Uske badle meñ u sab kuchh deke aur ek daas ban gais, jab u ham log ke rakam ban gais.
50002008	Maseeh deen (hambal) raha. U Parmeshwar ke baat maanis aur hiañ tak ki kros pe mar gais.
50002009	Tab Parmeshwar, Maseeh ke ek uchcha jagha dees aur sab se uppar uske naam ke mahima laais.
50002010	Ki jisse Maseeh ke naam pe sab log jhuki, swarag meñ, dharti pe, aur jameen ke nichche.
50002011	Aur Parmeshwar Pita ke mahima meñ sab koi khullam khulla maan lei, “Yeeshu Maseeh, Prabhu hei!”
50002012	Hamaar dosto, jab ham tumhaar sañghe raha, tab tum hamaar baat maana. Ab jab ki ham duur hei, tab tumme aur baat sune ke chaahi. To ḍar se kaam karo aur kaapte kaapte pata lagaao ki bache ke matlab kaa hei.
50002013	Parmeshwar tum meñ kaam kare hei ki tumme weise banaay ki tum aapan marji se uske baat maane sako.
50002014	Sab kuchh bina jhagṛa aur bina kurkuraay ke karo.
50002015	Tab tum Parmeshwar ke safa aur bhola bhaala bachchan hoyga. Tum eisan admi log ke beech meñ rahta hei jon ṭehṛa aur dushṭ hei, lekin tum u sab nai karna jon ulog boli ki roñg hei. Kosis karo ki i dunia ke log ke beech meñ tum batti ke rakam chamko,
50002016	jeise tum u sandes jon jeewan de hei, uske kas ke pakṛe rahta hei. Tab jon din Maseeh lauṭi, ham tum pe ghamanḍ kare sakega. Ham tab jaan lega ki hamaar mehnat aur kaam bekaar nai gais.
50002017	Prabhu meñ tumhaar biswaas aur tumhaar sewa, u balidaan ke rakam hei jon uske dewa jaay hei. Aur hamaar khuun bhi u bali ke sañghe giraawa jaai. Agar eise hoi, to ham khusi se tumhaar sañghe khusi manaayga.
50002018	Yahi rakam, tum bhi khusi raho aur hamaar sañghe aanand manaao.
50002019	Ham tumhaar baare meñ sun ke hausla paay mañgta hei. To hamme aasha hei ki Prabhu Yeeshu jaldi hee hamme Ṭimathi ke tumhaar lage bheje dei.
50002020	Hamaar lage koi aur nai hei, jon uske rakam tumhaar dekhbhaal kare saki.
50002021	Aur sab koi to khali wahi soche hei jon ulog ke achchha lage hei aur u sab nai jon Yeeshu Maseeh ke achchha lage hei.
50002022	Lekin tum janta hei ki Ṭimathi kon rakam ke admi hei. U hamaar sañghe ek laṛka jon susamaachaar feilaay hei weise kaam karis hei.
50002023	Ham aasha karta hei ki uske tumhaar lage bhejega, jeise hee ham jaan lega ki hamme kon cheej hoy waala hei.
50002024	Aur hamme i aasra hei ki Prabhu hamme jaldi tumhaar lage aay dei.
50002025	Ham sochta hei ki ham aapan pyaara dost Ipfrudeetus ke tumhaar sañghe waapas bheji. U ek chela hei aur ek kaam kare waala aur Prabhu ke ek saulja hei, jeise ham hei. Tum uske hamaar dekhbhaal ke waaste bheja raha,
50002026	lekin ab u tumme dekhe maañge hei. U soch kare hei kaahe ke tum sun lia raha ki u bimaar hei.
50002027	Asal meñ, u bahut bimaar raha aur marte marte bacha. Lekin Parmeshwar uspe daya karis, aur ham pe bhi, aur u hamme chinta se bachaay rakkhis.
50002028	Ab ham pahile se bhi jaada mañgta hei ki Ipfrudeemus ke lauṭaay ke bhej dei. Tum uske dekh ke khusi hoyga, aur fir hamme aur aage chinta nai hoi.
50002029	Yaad rakhna, uske khusi se welkam karna, jeise ki ek Prabhu ke sewak ke mile ke chaahi.
50002030	U Maseeh ke kaam karte karte ekdam mare waala raha. Aur u aapan jaan khatra meñ ḍaar ke, hamaar waaste u kaam karis jon tum nai kare saka.
50003001	Aakhri meñ, hamaar dost log, khusi raho ki tum sab Prabhu ke hei. Hamme kuchh matlab nai rakkhe hei ki ham tumme wahi likha jon ham pahile bhi likha raha. Kaahe ke, i tumhaar achchha ke waaste hei.
50003002	Ulog se husiaar raho jon ke kutta ke rakam chaal hei! Ulog dushṭ hei aur maañge hei ki khatna se jaada tumhaar sañghe kuchh kare.
50003003	Lekin ham log hee hei jon ke sachche ke khatna bhais hei, kaahe ke ham log Pawitr Aatma ke sakti se weship karta hei, aur Yeeshu Maseeh pe ghamanḍ karta hei. Ham log baṛhaay chaṛhaay ke baat nai karta jab ham kuchh bhi kara hei,
50003004	jabki ham kare sakta hei. Aur sab aapan baṛaai kare sake hei, lekin hamaar lage aur log se jaada baṛaai kare ke kaaran hei.
50003005	Jab ham aaṭh saal ke raha tab hamaar khatna bhais raha, aur ham Benjameen ke kul ke Israayel des se aaya hei. Ham ek sachcha Heebru hei. Ek Farisi hoy ke naate, ham Maozas ke kaanuun pe puura chalta hei.
50003006	Hamme etna josh raha ki ham chech meñ trabal kara. Ham u sab kara jon kaanuun maañge hei ki ham kari ki jisse Parmeshwar ke khusi kare saki.
50003007	Lekin Maseeh hamme dekhaais ki jon cheej ke ham keemti socha raha, uske koi daam nai hei.
50003008	Kuchh bhi otna sundar nai hei jetna ki i jaane se ki hamaar Prabhu Yeeshu Maseeh hei. Ham aapan sab kuchh chhoṛ dia hei aur u sab kachra ke baraabar hei. Ham to khali Maseeh ke mañgta hei
50003009	aur i jaane mañgta hei ki ham Maseeh ke hei. Maozas ke kaanuun maan ke hamme Parmeshwar nai apnaai. Parmeshwar hamme Maseeh meñ hamaar biswaas se apnaais.
50003010	Khali ham Maseeh ke jaane mañgta hei aur u sakti ke jon uske jinda karis hei. Ham bhi mañgta hei ki dukh sahi aur uske rakam mari,
50003011	ki jisse ham bhi koi rakam se jinda hoy jaai.
50003012	Abhi ham aapan gaul pe nai pahuñcha hei, aur ham pefekṭ nai hei. Lekin Maseeh hamme pakaṛ ke rakkhis hei. To ham dauṛte rahta hei aur inaam paay ke kosis karte rahta hei.
50003013	Dosto, ham i nai mahsuus karta hei ki ham pahuñch aaya hei. Lekin jon kuchh pichchhe hei, uske ham bhulaay deta hei, aur jon cheej aage hei, uske waaste ham kosis karta hei.
50003014	Ham gaul ke taraf dauṛta hei, ki jisse ham swarag meñ jaay waala inaam jeete saki. Yahi inaam Parmeshwar u kaam ke waaste dewe hei jon Krisṭ karis hei.
50003015	Ham sab jon baṛa hei, ulog ke yahi rakam soche ke chaahi. Aur agar tum meñ se koi dusra rakam sochta hei, tab Parmeshwar tumme safa safa bataai.
50003016	Lekin ham sab log ke wahi bagal jaate rahe ke hei, jon bagal ham abhi jaata hei.
50003017	Dosto, ham mañgta hei ki tum wahi karo jon ham karta hei, aur dusra se wahi seekho aur u rasta pe chalo jon ulog tumhaar waaste rasta dekhaay hei.
50003018	Ham tumme aage chetaaoni dia raha ki bahut log Krisṭ ke kros ke dusman hei. Ab ham aapan aañkhi meñ aañsu bhar ke tumme fir se chetaaoni deta hei
50003019	ki ulog narak ke bagal jaay hei! Ulog aapan peṭ ke weship kare hei aur jon kharaab kaam kare hei, uske baare meñ baṛaai kare hei. Ulog khali dunia ke sab cheej ke baare meñ soche sake hei.
50003020	Lekin ham log swarag ke siṭizan hei aur becheini se aapan muktidaata ke aay ke agorta hei. Hamaar Prabhu Yeeshu Maseeh
50003021	ke sab cheej pe sakti hei, aur u ham log ke i kamjor deñhi ke aapan rakam sundar banaay dei.
50004001	Dosto, ham tumme pyaar karta hei aur tumme dekhe mañgta hei. Prabhu ke biswaas meñ laga raho. Tum hamaar khusi aur ghamanḍ hei.
50004002	Iuodia aur Santuke, tum duuno Prabhu ke hei, to ham binti karta hei ek dusra se jhagṛa nai karo.
50004003	Aur hamaar sachcha paaṭna, ham tum se binti karta hei ki tum u aurat log ke madat karo kaahe ke ulog hamaar aur Klemens ke sañghe, aur dusra log ke sañghe susamaachaar feilaay meñ kaam karin hei. Ulog ke naam ab jeewan ke buk meñ likhaay gais hei.
50004004	Prabhu ke kaaran hardam khusi raho! Ham fir se bolega. Khusi raho.
50004005	Hardam sab se naram raho. Prabhu jaldi hee hiañ aay jaai.
50004006	Koi cheej ke chinta nai karo, lekin sab cheej ke waaste preya karo. Dhanbaad se aapan preya aur jon cheej mañgta hei, Parmeshwar ke aage rakkho.
50004007	Jab ke tum Yeeshu Maseeh ke hei, Parmeshwar tumme saanti ke u aasheesh dei jon koi nai puura samjhe saki. Aur wahi saanti tumhaar soch aur keise mahsuus karta hei uspe kaabu kari.
50004008	Aakhri meñ dosto, aapan dimaag wahi pe rakkho jon baat sachha, safa, pawitr, frenḍli aur sahi (ṭheek) hei. Kabhi bhi i soche ke band nai karo ki kon kaam kare laayk hei aur baṛaai kare ke laayk hei.
50004009	Jon ṭeeching ham tumme dia raha, u tum janta hei, aur tum janta hei jon cheej tum ham se suna raha aur hamme karte dekha. To wahi karo jon ham kara raha. Aur Parmeshwar, jon saanti dewe hei, tumhaar sañghe rahi.
50004010	Prabhu hamme khusi karis ki aakhri meñ tum hamaar baare meñ ek dafe fir socha. Asal meñ, tum hamaar baare meñ hardam sochta raha, lekin dekhaay ke waaste tumme mauka nai mila.
50004011	Ham komplain nai karta hei ki hamaar lage thoṛa hei. Ham seekh lia hei ki hamaar lage jon kuchh hei wahi se khusi raho.
50004012	Ham jaane sakta hei ki gareeb ya bahut jaada hoy ke kaa matlab hei, aur ham i sab rakam se raha hei. Ham janta hei ki bhuuka ya jab peṭ bhara rahe hei, ya bahut jaada rahe hei ya bahut kamti rahe hei ke kaa matlab hei.
50004013	Krisṭ hamme sakti de hei ki koi cheej ke saamna kare saki.
50004014	I achchha raha ki tum hamme madat kara jab ham i sab dukh uṭhaaya.
50004015	E Filippi ke dost log, tumme u ṭaaim yaad hoi, jab ham susamaachaar ke parchaar kare, Mesiḍonia aaya to tumme chhoṛ ke koi aur chech len-den kare ke waaste hamaar sañghe nai bhais raha.
50004016	Jab ki ham Thisluneeka meñ raha, tum hamme bahut dafe madat kara.
50004017	Ham tumhaar lage se kuchh le ke kosis nai karta hei, lekin ham mañgta hei tumme i aasheesh mile jon kuchh dewe se mile hei.
50004018	Hamme sab kuchh lauṭ ke mil gais hei, byaaj (interest) ke sañghe. Ham u sab daan se bahut khusi hei, jon tum Ipfrudeemus ke sañghe bheja raha. U sab to meeṭha mahke waala daan ke rakam hei ya raaiṭ rakam ke daan hei jon Parmeshwar ke achchha lage hei.
50004019	Ham preya karta hei ki Parmeshwar u sundar aasheesh jon Yeeshu Maseeh se aay hei usse tumhaar maañg ke, puura khayaal rakkhi!
50004020	Hamaar Parmeshwar aur Pita ke mahima sada sada rahe. Aameen.
50004021	Hamaar namaste ulog ke dena jon Yeeshu Maseeh ke kaaran Parmeshwar ke log hei. Hiañ jon Prabhu ke biswaasi hei ulog tumme namaste bheje hei.
50004022	Parmeshwar ke sab log aapan aapan namaste bheje hei, khaas kar ke ulog ke jon ke Raaja ke sewa meñ hei.
50004023	Ham binti karta hei ki hamaar Prabhu Yeeshu Maseeh tum pe daya kari aur tumhaar jeewan ke aasheesh dei!
51001001	Pol, jon ke Parmeshwar chunis ki Yeeshu Maseeh ke prerit bane, aur Ṭimathi jon uske pichchhe chale waala hei, u log ke bagal se.
51001002	Parmeshwar ke log ke lage jon Kolosia meñ rahe hei aur jon log faitful hei aur Krisṭ ke pichchhe chale waala log hei. Ham preya karta hei ki Parmeshwar hamaar Pita tum pe daya kari aur tumme saanti se aasheesh dei!
51001003	Jab bhi ham tumhaar waaste preya karta hei, tab ham hamaar Prabhu Yeeshu Maseeh ke Pita, Parmeshwar ke dhanbaad deta hei.
51001004	Ham, Krisṭ pe tumhaar biswaas aur Parmeshwar ke log pe tumhaar prem ke baare meñ suna hei,
51001005	kaahe ke tum jon cheej pe aasha lagaaya hei, u tumhaar waaste swarag meñ saif rahi. Tum sab se pahile i aasha ke baare meñ suna raha, jab tum sachcha sandes, jon ki susamaachaar hei uspe biswaas kara raha.
51001006	Susamaachaar, dunia bhar meñ baṛa kaamyaabi se feile hei. Wahi rakam se u pahila din se jab tum Parmeshwar ke sundar daya ke sachchaai ke baare meñ seekha raha, u tumhaar beech meñ bhi feila raha
51001007	hamaar achchha dost Epafras se. U hamlog ke sañghe Krisṭ ke waaste kaam kare hei aur tum log ke waaste ek faitful kaam kare waala hei.
51001008	Wahi hei jon hamlog ke u prem ke baare meñ bataais hei jon Parmeshwar ke Aatma tumme dees hei.
51001009	Pahila din jab se hamlog tumhaar baare meñ suna hei, hamlog baraabar preya karta hei. Weise to ham hardam preya karta hei ki Parmeshwar tumme u sab cheej dekhaai jon u maañge hei ki tum karo ki jisse tumme sab buddhi aur samajh mil jaai jon Aatma de hei.
51001010	Tab tumhaar lage u jeewan rahi jon Prabhu ke aadar kare hei, aur tum hardam aapan achchha kaam se uske khusi rakkhega. Tum Parmeshwar ke aur achchha se jaan lega.
51001011	Uske shaandaar sakti tum log ke dheeraj dei aur tumme etna taagatwaala banaai ki tum sab cheej sahe sakega, aur tab tum sachche meñ bahut khusi hoyga.
51001012	Ham preya karta hei ki tum Parmeshwar se graiṭful rahega kaahe ke u tumme usman bhaag lewe dees hei jon u jyoti ke raaj meñ aapan log se waada karis raha.
51001013	Parmeshwar hamlog ke Saitaan ke añdhiyaar sakti se bachaais aur hamlog ke aapan pyaara laṛka ke raaj meñ le aais,
51001014	jon hamlog ke paap ke maafi de hei aur hamlog ke chhuṭkaara de hei.
51001015	Maseeh ekdam Parmeshwar ke rakam hei, jon dekhaay nai hei. U pahila peida bhay laṛka hei, sab cheej jon banaawa gay hei, u sab se uchcha hei.
51001016	Sab cheej wahi ke dwaara racha gais raha, Swarag meñ sab cheej aur dharti pe bhi, sab cheej jon dekha jaay sake hei aur jon nai dekha jaay sake hei, jetna sakti (forces) hei u sab wahi meñ hei aur sab sakti, aur sab agua log aur adhikaari log. Sab cheej Parmeshwar ke laṛka banaais raha, aur sab cheej wahi ke waaste bana raha.
51001017	Parmeshwar ke laṛka sab se aage raha, aur wahi se sab cheej ekke meñ bañdha hei.
51001018	U aapan boḍi, jon chech hei uske heḍ hei. U suruwaat hei, aur sab se pahila raha jiske mara meñ se jinda kara gay raha, ki jisse u aur sab se uppar rahe saki.
51001019	Aapan laṛka meñ puura rahe se Parmeshwar apne khusi raha.
51001020	Aur Parmeshwar khusi raha ki kros pe aapan khuun ke balidaan deke, u saanti rakkhe hei, ki jisse swarag ke sab jantu aur dharti ke log bhi Parmeshwar ke lage lauṭaay laawa jaai.
51001021	Tum Parmeshwar se bahut duur raha. Tumhaar bichaar se tumme uske dusman banaay dees, aur tum bura kaam karat raha.
51001022	Lekin uske laṛka insaan bana aur mar gais. Yahi kaaran Parmeshwar tum se samjhaota kar lees, aur ab u tumme aapan saamne khaṛa hoy de hei, u rakam jon log pawitr rahe hei aur galti nai kare hei aur bhola bhaala hei.
51001023	Lekin tum aapan biswaas ke jaṛ nai hilan dena. Tum u aasha nai chhoṛ dena jon tumme tab mila raha jab tum susamaachaar suna raha. I to dunia ke sab log ke waaste parchaar kara gay raha, aur ham apne i sandes ke daas ban gaya hei.
51001024	Hamme khusi hei ki ham tumhaar khaatir sahe sakta hei. Ham aur bhi khusi hei ki ham aapan deñhi meñ Maseeh ke boḍi jon ki chech hei, uske waaste sahte rahega.
51001025	Parmeshwar ke plen raha ki u hamme aapan chech ke sewak banaay aur hamme tum log ke lage puura sandes ke parchaar kare ke waaste bheje.
51001026	Saalo saal i sandes sab se lukwaay ke rakkha gay raha, lekin ab iske Parmeshwar ke log ke samjhaawa gay hei.
51001027	Parmeshwar eise i waaste karis raha ki u maañge hei ki i sundar aur mahaan bhed ke tum sab geir Yahuudi samjho. Aur bhed i hei ki Maseeh tum meñ rahe hei, aur wahi Parmeshwar ke mahima baaṭe meñ tum log ke aasha hei.
51001028	Ham Maseeh ke baare meñ vachan sunaata hei, aur hamlog aapan sab buddhi iyuz karta hei ki sab ke chetaaoni dei aur sikhaai, ki jisse Maseeh ke log baṛhe aur baṛa (mature) hoy jaay.
51001029	Yahi khaatir ham etna mehnat karta hei aur u sab sakti iyuz karta hei jon u hamme dewe hei.
51002001	Ham mañgta hei ki tum jaano ki tumhaar waaste ham ketna dukh se gujarta hei, Laodeekia ke sab Parmeshwar ke log ke waaste, aur u sab biswaasi log ke waaste jon ham se kabhi nai milin hei.
51002002	Ham ulog ke hausla baṛhaay ke waaste i karta hei. Tab jeise ulog ke dil ek sañghe prem meñ bañdh jaay hei, ulog ke puura samajh ke sundar aasheesh mili. Aur ulog sachmuch ke Krisṭ ke jaan lei. U khali Parmeshwar ke bhed ke chaabhi nai hei,
51002003	lekin usman sab buddhi aur gyaan chhipa hei.
51002004	Ham i sab baat tumme i kaaran bataata hei ki tum, log ke chikni chupṛi baat se bahak (fool) nai jaana.
51002005	Jabki ham tumhaar sañghe nai hei, fir bhi ham tumhaar baare meñ sochte rahta hei. Hamme i jaan ke khusi hei ki tum wahi rakam rahta hei jeise tumme rahe ke chaahi aur Maseeh meñ tumhaar biswaas bahut majbuut hei.
51002006	Tum Yeeshu Maseeh ke aapan Prabhu maan lia hei. Ab uske pichchhe chalte raho.
51002007	Maseeh meñ aapan jaṛ jamaay leo aur wahi ke aapan jeewan ke faaunḍeishan banaay leo. Aapan biswaas meñ majbuut raho, jeise tumme sikhaawa gais raha. Aur graiṭful raho.
51002008	Koi ke jhuuṭa baat se tum apne aap ke bahkaay nai deo. I baat saait sune meñ achchha lage, lekin i sab khali insaan ke ṭeeching hei. U sab i sansaar ke sakti se aawe hei aur Maseeh ke bagal se nai.
51002009	Parmeshwar, Maseeh meñ puura rahe hei.
51002010	Aur tum puura baṛa hoy gaya hei, kaahe ke tum Maseeh ke hei, jon sab ke sakti aur adhikaar ke uppar hei.
51002011	Maseeh tum meñ se u sab selfish desires nikaar lees hei ṭheek wahi rakam jeise khatna hoy se deñhi ke maas nikaar dewa jaay hei.
51002012	Aur jab tum beptaaiz bhay raha, tab u wahi rakam raha jeise Maseeh ke sañghe gaaṛa gaya hei. Tab tum jinda kara gaya, kaahe ke tum meñ Parmeshwar ke sakti ke biswaas raha, jon Maseeh ke, maut se jinda karis.
51002013	Tum mar gay raha, kaahe ke tum paapi raha aur Parmeshwar ke log nai raha. Lekin Parmeshwar, Krisṭ ke, tum log ke jinda karan dees, jab u hamlog ke sab paap ke maafi kar dees.
51002014	Maozas ke kaanuun nai maane ke kaaran hamlog ke agaiñsṭ jon saja raha, Parmeshwar u sab ke miṭaay dees. U sab ke le jaay ke kros pe nail kar dees.
51002015	Wahi pe Maseeh sab sakti aur forsas ke haraay dees. U puura dunia ke dekhe dees, ki keise u sab priznas ke rakam le jaawa jaat raha, jab ki u aapan jeet manaais.
51002016	Koi ke tumme bataay nai deo ki tumme kaa khaay ke hei ya kaa piye ke hei. Ulog ke tumme nai bataay deo ki tumme nawa chaañd ke teohaar, ya sabat, ya koi aur ek teohaar manaay ke hei.
51002017	I sab cheej to jon aay waala hei uske khali ek parchhaaiñ hei. Lekin Maseeh asli hei.
51002018	Ulog se dhoka nai khaay lena, jon hambal bane ke dekhaawa kare hei aur jon ainjals ke weship kare hei. Ulog vision dekhe ke baare meñ ghamanḍ kare hei. Lekin i sab bakwaas hei, kaahe ke u log ke dimaag selfish desires se bhara hei.
51002019	Ulog ab Maseeh, jon puura boḍi ke heḍ hei, uske koi bhaag nai rahin. Maseeh wahi boḍi ke taagat dewe hei, aur haḍḍi aur maas se uske ek sañghe baañdh ke rakkhe hei, jeise u Parmeshwar ke sakti se baṛhe hei.
51002020	Tum Maseeh ke sañghe mar gay raha. Ab sab jahaan (universe) ke forsas ke sakti tumhaar uppar nai hei. Kaahe ke tum eise rahta hei ki tumme u sab ruuls maane ke hei? Jeise ki,
51002021	“Iske haath nai lagaao. Uske ṭaisṭ nai karo. Iske nai chhuo.”
51002022	I sab cheej jab iyuz hoy jaay hei, tab i sab koi kaam ke nai rahe jaay hei. Tab kaahe ke jon ruuls insaan banaais hei, uske waaste chinta karta hei?
51002023	I sab ruuls ke maane ke saait dekhe meñ achchha lagat hoi. Dekhe meñ i sab tumme Parmeshwar se aur prem karaay hei aur tumme bahut hambal banaay de hei, aur tumhaar boḍi bas meñ rahe hei. Lekin i sab se, hamlog ke chaahat ke uppar koi sakti nai rahe hei.
51003001	Tum Krisṭ ke sañghe jinda kara gaya hei. Ab wahi pe dil lagaao jon swarag meñ hei, jahañ Parmeshwar ke raaiṭ saaiḍ pe Yeeshu raaj kare hei.
51003002	Socho ki huañ pe kaa hei, i nai ki hiañ dharti pe kaa hei.
51003003	Tum mar gaya, iske matlab hei ki tumhaar jeewan Maseeh, jon Parmeshwar ke bagal beiṭhe hei, uske sañghe chhipaan hei.
51003004	Maseeh, tumhaar jeewan ke matlab de hei, aur jab u aai, tum bhi uske sañghe mahima meñ aayga.
51003005	Aapan deñhi ke konṭrol meñ nai raho. Jetna bhi roñg rakam ke seks ke chaahat hei, uske maar deo. Neech ya indecent ya bura khayaal waala nai raho. Laalchi nai bano, u wahi rakam hei jeise muurti puujan.
51003006	Parmeshwar ulog se gussa hei, jon uske baat ke nai maane hei, aur i sab kaam kare hei.
51003007	Aur ṭheek wahi hei jon tum kara hei, jab tum ulog ke saathe rahta raha jon i sab kaam karat raha.
51003008	Lekin ab tum log i sab kaam kare ke band kar deo. Tum gussa hoy ke, haiṭ kare ke aur dushṭ bane ke chhoṛ deo. Ab tum koi ke apmaan waala ya dusra ke baare meñ kaṛa baat nai karna.
51003009	Aur ek dusra se jhuuṭ bole ke band kar deo. Tum aapan puraana laaif aur rahan sahan chhoṛ dia hei.
51003010	Ab tum log meñ se ek ek nawa jan hei. Tum jaada se jaada aapan banaay waala ke rakam hoy laga hei, aur tum uske aur achchha se samjhe sakta hei.
51003011	Koi baat nai hei ki tum ek Greek hei ya Yahuudi, chaahe tumhaar khatna bhais hei ya nai. Saait tum ek baaberian hoyga ya Scythian, aur ya to tum ek gulaam hoyga ya ek ajaad jan. Fir bhi Maseeh hee hei jon kuchh maane rakkhe hei, aur u ham sab ke bhittar rahe hei.
51003012	Parmeshwar tum sab se prem kare hei aur aapan khaas chuna hua log maanis hei. Yahi khaatir, naram raho, dayaalu raho, meeṭha bolo, deen bano aur dheeraj rakkho.
51003013	Ek dusra ke sahe leo, aur jon koi bhi tumhaar sañghe bura kaam karis hei, uske maafi de deo, wahi rakam jeise Krisṭ tumme maafi dees hei.
51003014	Prem aur sab cheej se jaada khaas hei. Yahi hei jon se sab cheej puura bañdha rahe hei.
51003015	Tum meñ se ek ek Krisṭ ke boḍi ke bhaag hei, aur tumme chuna gais raha ki sab koi ek sañghe saanti se raho. Tab wahi saanti ke jon Krisṭ se aay hei, tum log ke soch ke konṭrol karan deo. Aur graiṭful raho.
51003016	Maseeh ke vachan ke aapan jeewan meñ puura bhara rahan deo, jabki tum aapan puura buddhi se sab ke paṛhaao aur ek dusra ke chetaaoni deo. Aur aapan dil meñ dhanbaad se Parmeshwar ke waaste bhajan, stuti ke gaana aur Aatmik gaana gaao.
51003017	Jon kuchh bhi tum bolta hei ya karta hei, u sab Prabhu Yeeshu ke naam se kare ke hei, jeise tum uske kaaran Parmeshwar Pita ke dhanbaad deta hei.
51003018	Ek patni ke chaahi ki u aapan pati ke aage rakkhe. Ek Prabhu ke biswaasi hoy ke naate i uske ḍiuṭi hei.
51003019	Ek pati ke aapan patni se pyaar kare ke chaahi aur dukh nai pahuñchaay ke chaahi.
51003020	Bachcha log ke aapan amma-bappa ke baat hardam maane ke chaahi. Isse Prabhu khusi rahi.
51003021	Amma-Bappa, aapan bachchan pe kaṛaai nai karo. Agar karega to, ulog niraas hoy jaai.
51003022	E gulaam, tum log hardam aapan dharti ke maalik ke baat maano. Kosis karo ki ulog ke sab ṭaaim khusi rakkho, khali u ṭaaim nai jab tum sochta hei ki ulog tumme dekhe hei. Prabhu ke aadar karo aur aapan maalik ke aapan dil se sewa karo.
51003023	Aapan kaam khusi se karo, weisaiyeñ jeise ki tum Prabhu ke sewa karta hei, aur aapan dharti ke maalik ke nai.
51003024	Asal meñ Prabhu Yeeshu wahi hei jiske tum sachmuch meñ sewa karta hei, aur tum janta hei ki u tumme inaam dei.
51003025	Lekin Krisṭ ke koi aapan faivraṭ nai hei! Jon bhi koi bura kaam kari, u uske saja dei, jeise ulog ke mile ke chaahi.
51004001	E maalik log, aapan gulaam ke sañghe feya aur onest raho. I nai bhulna ki tumhaar uppar bhi swarag meñ ek Maalik hei.
51004002	Kabhi bhi preya kare ke nai chhoṛo. Aur jab tum preya karo, tab dhyaan (alert) rakhna aur dhanbaad deo.
51004003	Preya kare ke yaad rakhna ki Parmeshwar hamlog ke waaste rasta banaai, ki keise uske vachan ke ham feilaay sakega aur Maseeh ke bhed ke samjhaay sakega, jabki yahi kare ke kaaran ham jel meñ hei.
51004004	Plees preya karna ki ham u vachan ke jetna hoy saki otna sahaj kar dei.
51004005	Jab tum abiswaasi ke saathe hei, tab hardam ṭaaim ke achchha se iyuz karo.
51004006	Hardam aanand meñ rahna aur jab bhi sandes dena, yaad rakhna ki kon cheej hei jon meñ ulog inṭarasṭ rakkhe hei. Aapan ek ek baat achchha se soch ke chunna aur agar koi bhi sawaal puuchhi to jawaab dewe ke khaatir taiyaar rahna.
51004007	Tukhikus hamaar achchha dost hei, jon Prabhu ke dil se kaam aur sewa kare hei, aur wahi tumme hamaar baare meñ sandesa dei.
51004008	Ham uske bhejta hei ki u tum sab ke i bataay ke dil khusi kari ki ham sab hiañ keise rahta hei.
51004009	Unesimus, jon tumhaar grup ke hei, aur bahut pyaara aur biswaas kare waala jan hei, u bhi uske saathe aay hei. I duuno tumme sab kuchh bataai jon hiañ pe bhais raha.
51004010	Aristkhus, hamaar saathe jel meñ hei, aur Maak jon Baranbaas ke bhaiya lagat raha, u sab tum log ke namaste bheje hei. Tumme pahile se bataay dewa gay raha ki agar Maak huañ aai, to uske welkam karna.
51004011	Yeeshu, jon Yustus ke naam se jaana jaay hei, u bhi aapan namaste bheje hei. I teen admi hee Yahuudi log meñ se hamaar saathe Parmeshwar ke raaj ke waaste kaam karin raha. I log hamme bahut sukh deen raha.
51004012	Ipfraas, jon tum meñ se ek raha, jon Krisṭ Yeeshu ke sewa karis raha, aapan namaste bheje hei. U hardam kas ke preya kare hei ki tum sab puura jaane sako ki Prabhu kon cheej maañge hei ki tum karo aur tum uske puura karo.
51004013	Ham dekha ki Laodeekia aur Hiyaraapulis ke biswaasi log, tumhaar waaste ketna museebat uṭhaais raha.
51004014	Luuka, hamlog ke pyaara ḍokṭa, aur Demaas bhi aapan namaste bheje hei.
51004015	Hamaar namaste Laodeekia ke biswaasi log ke de dena, khaas karke Numfaas aur u chech ke jon uske ghar meñ mile hei.
51004016	Jab i chiṭṭhi aapan log ke paṛh ke sunaay dena, tab dekhna ki Laodeekia ke chech ke log ke bhi paṛh ke sunaawa jaay hei. Aur hamaar u chiṭṭhi jon ham ulog ke waaste bheja hei, uske bhi paṛh lena.
51004017	Arkhippus ke yaad karaana ki jon kaam Prabhu uske kare ke dees hei uske karna.
51004018	Ham, apne aap i chiṭṭhi ke saain karta hei: POL I nai bhulna ki ham jel meñ hei. Ham preya karta hei ki Parmeshwar tum pe daya kari.
52001001	Pol, Ṭimathi aur Silvaanas ke bagal se. Thisluneeka ke chech ke waaste, jon log Pita Parmeshwar aur Prabhu Yeeshu Maseeh ke hei. Ham preya karta hei ki Parmeshwar tum pe daya kari aur tumme saanti se aasheesh dei!
52001002	Ham Parmeshwar ke tumhaar waaste dhanbaad deta hei, aur hardam preya meñ tumme yaad karta hei. Jab jab ham preya karta hei,
52001003	ham Parmeshwar Pita ke tumhaar biswaas aur pyaara kaam aur tumhaar majbuut aasha jon hamaar Prabhu Yeeshu Maseeh meñ hei, uske baare meñ bataata hei.
52001004	Hamaar pyaara dost log, Parmeshwar tumme pyaar kare hei, aur ham janta hei ki tum log ke chunis hei, ki tum log uske log raho.
52001005	Jab ham tumme susamaachaar bataaya, tab u khali vachan se nai lekin Pawitr Aatma ke sakti aur biswaas se aais raha. Tum janta raha ki ham kon rakam ke admi hei aur ham keise tumme madat kara.
52001006	To, jab tum sandes maan lia, tum hamlog ke ekzaampal, aur Prabhu ke ekzaampal pe chala. Tum saha, lekin, Pawitr Aatma tumme khusi rakkhis.
52001007	Tum, Mesiḍonia aur Akhaaya meñ Parmeshwar ke log ke waaste ek ekzaampal ban gaya raha.
52001008	Aur tumhaar kaaran, Parmeshwar ke sandes u sab jagha feil gais. Ab Parmeshwar meñ tumhaar biswaas ke samaachaar ke, dunia meñ sab log jaane hei, aur ham log ke uske baare meñ kuchh bhi bole ke nai hei.
52001009	Sab koi baat kare hei ki keise tum hamaar welkam kara raha aur keise tum jinda aur sachcha Parmeshwar ke sewa kare ke waaste muurti ke bagal se ghuum gaya.
52001010	Ulog i bhi bataain ki keise tum uske laṛka Yeeshu ke swarag se aay ke waaste waiṭ karta hei. Parmeshwar uske mara se jinda karis, aur nyaay ke din Yeeshu ham log ke Parmeshwar ke gussa se bachaai.
52002001	Hamaar dost log, tum to janta hei ki hamaar ṭaaim tumhaar sañghe barbaad nai bhais raha.
52002002	Tum yaad karo, hamlog ke Filippi meñ beijjati kara gay raha aur dukh dewa gay raha. Lekin Parmeshwar hamme himmat dees raha ki ham uske baare meñ museebat rahte tum log ke achchha khabar bataai.
52002003	Ham log ke koi chhipa iraada nai raha, jab ham log ke jeet tum se bhais raha, aur hamlog koi ke sañghe chhal bhi nai kara aur koi ke beokuuf bhi nai banaaya.
52002004	Parmeshwar khusi se aapan sandes hamlog ke hawaale kar ke aapan bharosa ham pe dekhaais. Ham log Parmeshwar ke chhoṛ ke koi aur ke khusi kare ke waaste baat nai kara, kaahe ke u hamlog ke iraada jaane hei.
52002005	Tum to i bhi janta hei ki hamlog koi ke taulta nai hei. Parmeshwar apne jaane hei ki jon cheej ham kara, u laalach ke chhupaay ke waaste nai raha.
52002006	Ham log tumme ya aur koi ke nai bolta hei ki hamaar baṛaai karo.
52002007	Lekin ek prerit hoy ke naate, ham log tum se madat ke maañg kare sakta raha. Kaahe ke Maseeh hee hamme hiañ bhejis hei. Ham log ek bachcha ya u maañ jon aapan bachcha ke dekh bhaal kare hei, uske rakam raha.
52002008	Ham log tumhaar ketna khayaal rakkha, aur tum hamlog ke waaste etna pyaara hoy gaya, ki hamlog tumhaar waaste aapan jaan bhi khusi se dewe sakta raha, jab ham tumme Parmeshwar ke sandes dia raha.
52002009	Hamaar dost log, ham sochta hei ki tumme yaad hoi, u dukh aur kaṛa mehnat. Tumme yaad hoi ki keise ham raat aur din mehnat kar ke aapan gujaara karat raha, ki jisse ham koi pe bojha nai bani aur Parmeshwar ke sandes tumme sunaai.
52002010	Parmeshwar aur tum duuno hamaar gawaahi hei ki Prabhu ke log ke waaste hamlog pawitrta aur sachchaai aur bina dos se tum log ke sañghe byohaar karta raha.
52002011	Tum i bhi janta hei ki ham log tumhaar waaste u sab kara jon ek maañ-baap aapan laṛkan ke waaste kari.
52002012	Ham log chirauri kara, hausla baṛhaaya, aur tum sab ke samjhaata raha ki u rakam raho jon Parmeshwar ke mahima laai. Wahi hei jon tumme aapan raaj aur mahima meñ bhaag lewe ke waaste chunis raha.
52002013	Ham log hardam Parmeshwar ke dhanbaad deta hei kaahe ke jon sandes ham tumme dia tum uspe biswaas kara. U wahi se aais raha, aur kuchh eisan cheej nai hei jiske manush banaais hei. Tum uske Parmeshwar ke sandes maan ke apnaaya, aur ab u tum meñ kaam kare hei.
52002014	Hamaar dost log, tum log wahi rakam kara jeise Juḍia ke chech meñ bhais raha aur jeise Yeeshu Maseeh ke log huañ karat rahin. Aur bhi, tum sab ke tumhaar aapan log sataain, wahi rakam jeise ulog ke sataawa gay raha.
52002015	U Yahuudi log Prabhu Yeeshu aur nabi log ke maar deen, aur ham log ke bhi khader deen. Parmeshwar aur baaki log nai laaik kare hei, u log jon cheej kare hei.
52002016	Ulog nai maañge hei ki ham log tumhaar sandes geir Yahuudi ke sunaai, aur ulog ke bache ke rasta dekhaai. Yahuudi log aapan paap ke sañghe bahut duur chala gain hei. Ab Parmeshwar ulog se gussa hoy gay hei, aur ulog ke paap ke saja dei.
52002017	Hamaar dost log, tumhaar lage aay ke waaste ham log ke kuchh ṭaaim ke waaste roka gais raha, lekin hamlog hardam tumhaar baare meñ sochta raha. Ham log tumme bahut dekhe mañgta raha aur bahut kosis bhi kara ki ham log aay ke tum se mili.
52002018	Ham log sachche ke aay mañgta raha. Ham apne bahut dafe kosis kara, lekin Saitaan hardam hamlog ke rok lees.
52002019	Bhale jab Prabhu Yeeshu aai, to tumme chhoṛ ke aur kon ham log ke aasha aur khusi dei, aur ham log ke waaste ek mahaan taaj rahi?
52002020	Tum akele hee ham log ke taaj aur khusi hei!
52003001	Aakhri meñ, ham log aur nai sahe saka. Ham log tay kara ki Athens meñ ham log akele rahe jaai
52003002	aur aapan dost Ṭimathi ke tumhaar lage bheji. U ham log ke sañghe Parmeshwar ke sewak ke rakam kaam kare hei aur Maseeh ke baare meñ susamaachaar parchaar kare hei. Ham log mañgta raha ki u tum log ke biswaas meñ majbuut banaay aur tum log ke hausla baṛhaay.
52003003	Ham log nai mañgta ki tum meñ se koi i museebat se niraas hoy jaay. Tum to janta raha ki ham log ke sahe ke hei,
52003004	kaahe ke jab ham log tumhaar sañghe raha, tab ham log tumme bataay dia raha ki eise hoi. Aur ham log jaruur saha, jeise ki tum log jaana hei.
52003005	Aur jab ham aur nai ruke saka, tab ham Ṭimathi ke bheja ki tumhaar biswaas ke baare meñ pata lagaay. Ham aasha karta raha ki Saitaan tumme bahkaay nai le ki jisse hamaar sab kaam bekaar hoy jaay.
52003006	Ṭimathi, tumhaar lage se lauṭ ke aay gais hei aur tumhaar biswaas aur prem ke baare meñ ham log ke sab kuchh bataay dees hei. U i bhi bataais hei ki tum log hardam ham log ke khusi se yaad karta hei aur tum log ham log ke otna hee mile mañgta hei jetna ki ham log tumme dekhe mañgta hei.
52003007	Hamaar dost log, ham log ke uppar bahut se dukh aur museebat hei, fir bhi tumhaar biswaas se ham log ke saanti mila hei.
52003008	Tumhaar Prabhu meñ majbuut biswaas, ek nawa jeewan ke rakam hei.
52003009	Ham keise Parmeshwar ke dhanbaad dewe sakta hei, u sab khusi ke waaste jon tum ham log ke dia hei?
52003010	Raat aur din ham man laagaay ke preya karte rahta hei ki ham log fir tumme dekhe sakega aur madat karega ki tumhaar biswaas aur majbuut hoy jaay.
52003011	Ham log preya karta hei ki hamaar Pita Parmeshwar aur Prabhu Yeeshu, tum log ke lage aawe ke hamme rasta dekhaai.
52003012	Aur Prabhu eise kare ki tumhaar prem jon ek dusra aur sab ke waaste hei, khuub baṛhe. Wahi rakam jeise hamaar prem tumhaar waaste baṛha hei.
52003013	Aur jab hamaar Prabhu aapan sab log ke saathe aai, ham preya karta hei ki u tumhaar dil ke, hamaar Pita Parmeshwar ke aage pawitr aur bina dos ke dekhaay.
52004001	Aakhri meñ, hamaar pyaara dost log, jab tum Prabhu Yeeshu ke hoy gaya hei, to ham log binti karta hei aur samjhaata hei ki wahi rakam raho jeise ham log tumme sikhaaya hei. Tab tum Parmeshwar ke khusi karega. Tum abhi wahi rakam rahta hei, lekin aur jaada kosis karo.
52004002	Prabhu Yeeshu ke log hoy ke naate ham log tumme kuchh aagya dia raha, uske yaad rakhna.
52004003	Parmeshwar maañge hei ki tum pawitr raho, yahi kaaran byabhichaar aur neech kaam se bacha raho.
52004004	Aapan patni ke aadar aur ijjat karo.
52004005	Aapan chaahat ke gulaam nai ban jaao ya ulog ke rakam rahe lago jon Parmeshwar ke nai jaane hei.
52004006	Seks ke maamla meñ, koi Prabhu ke log ke dhoka nai dena. Yaad rakhna, ham log tumme chetaaoni de dia hei ki Prabhu sab ke saja de hei jon eisan kaam kare hei.
52004007	Parmeshwar tumme i kaaran nai chunis ki tum ganda bano, lekin pawitr bane ke waaste chunis.
52004008	Yahi khaatir agar tum i sab ruuls ke nai maanega, tab tum khali ham log ke agaiñsṭ nai balki Parmeshwar ke agaiñsṭ jaata hei jon tumme Pawitr Aatma dees hei.
52004009	Ab ek dusra se prem ke baare meñ i jaruuri nai hei ki ham tumme likh ke bataai, kaahe ke i sab tumme Parmeshwar kare ke sikhaais hei,
52004010	aur tum aapan prem Mesiḍonia ke sab log ke dekhaay dia hei. Lekin, hamaar dost log, ham log tum se bolta hei ki tumme aur kare ke paṛi.
52004011	Kosis karo ki saanti se raho, khali aapan kaam se kaam rakkho, aur mehnat karo, wahi rakam jeise ham tumme kare ke sikhaay raha.
52004012	Tab u log jon Prabhu ke nai hei, tumhaar aadar kari, aur tab tumme dusra pe aasra nai kare ke rahi.
52004013	Hamaar dost log, ham mañgta hei ki tum samjho ki ulog ke waaste keise rahi jon biswaasi mar gais hei. Tab tum ulog ke shok nai manaayga, aur ulog ke rakam rahega, jon ke koi aasra nai hei.
52004014	Ham log biswaas karta hei ki Yeeshu mar gais raha aur fir jinda kara gais raha. Ham log i bhi biswaas karta hei ki jab Parmeshwar, Yeeshu ke fir se laai, tab u uske sañghe u sab log ke bhi laai, jon mare se pahile Yeeshu pe biswaas karat rahin.
52004015	Hamaar Prabhu Yeeshu ham log ke bataais, ki jab u aai, tab ham log mara log se pahile uske mile nai jaayga.
52004016	Ek baṛa komaañḍ se aur sab se baṛa ainjal ke pukaar aur Parmeshwar ke bigul (trumpet) ke awaaj ke sañghe swarag se Prabhu lauṭi. Tab jon sab Maseeh meñ mar gain hei, ulog pahile jinda hoy jaai.
52004017	Tab, ham sab log jon abhi jinda hei, uske sañghe baadar pe se hoy ke asmaan meñ Prabhu se mile jaayga. U ṭaaim se, ham log Prabhu ke sañghe hardam ke waaste rahe jaayga.
52004018	Ek dusra se yahi sab baat se hausla baṛhaawa karo.
52005001	Iske jaruurat nai hei ki ham ṭaaim aur taarik likhi ki i sab kab hoi.
52005002	Tum to achchha se janta hei ki jeise raat meñ chor aay hei, weisaiyeñ Prabhu ke din bhi aai.
52005003	Log sochi ki sab kuchh ṭheek ṭhaak hei. Lekin barbaadi achaanak aai ṭheek wahi rakam jeise ek maañ ke bachcha hoy ke ṭaaim peeṛa hoy hei. Aur ulog nai bachi.
52005004	Hamaar pyaara dost log, tum log añdhera meñ nai rahta hei, ki u roj tum log ke ek chor ke rakam nai sepraaiz kari.
52005005	Tum log roshni ke hei aur din meñ rahta hei. Ham log raat meñ nai rahta hei aur añdhera ke nai hei.
52005006	Baaki log saait soy jaai, lekin ham log ke jagte rahe ke hei aur saaodhaan rahe ke hei.
52005007	Log raat meñ sowe hei, aur koi koi to nasa bhi kar lewe hei.
52005008	Lekin ham log din ke hei. Yahi kaaran ham log ke hosh meñ rahe ke hei aur biswaas aur prem ke aapan kawach (armour) ke rakam banaay ke hei. Aur helmaṭ meñ ham log ke majbuut aasha hei ki ham bach jaayga.
52005009	Parmeshwar ham log ke saja nai dewe maañge hei, lekin maañge hei ki Prabhu Yeeshu Maseeh ham log ke bachaai.
52005010	Maseeh ham log ke waaste mara, ki jisse ham log uske sañghe rahe saki, chaahe ham jinda rahi ya mar jaai, jab u lauṭ ke aai.
52005011	Yahi kaaran tum ek dusra ke hausla baṛhaate raho aur madat karte raho, jeise ki tum abhi karta hei.
52005012	Hamaar dost log, ham log binti karta hei ki tum aapan agua log ke baare meñ socho, jon tumhaar khaatir mehnat kare hei aur tumme bataay hei ki keise Prabhu ke waaste raha jaay hei.
52005013	Ulog ke kaam ke khaatir ulog ke aadar aur prem dekhaao. Kosis karo ki ek dusra ke sañghe achchha se raho.
52005014	Hamaar dost log, ham tum se binti karta hei ki agar koi achchha se nai rahe hei to ulog ke chetaaoni deo. Agar koi chhuuṭ gais hei to ulog ke hausla baṛhaao, jon kamjor hei, ulog ke madat karo, aur sab ke saathe dheeraj se kaam leo.
52005015	Agar koi tumhaar saathe buraai karis hei to usse kharaab byohaar nai karna, balki ek dusra aur sab ke sañghe achchha se rahna.
52005016	Hardam khusi se raho
52005017	aur preya kare ke band nai karo.
52005018	Chaahe kuchh bhi hoy, Yeeshu Maseeh ke khaatir Parmeshwar ke dhanbaad dete raho. Yahi hei jon Parmeshwar maañge hei ki tum karo.
52005019	Parmeshwar ke Aatma ke nai butaao
52005020	ya bhawishvaani ke ṭaalo nai.
52005021	Sab cheej ke tesṭ karo. Jon cheej achchha hei, uske apnaao
52005022	aur buraai ke saathe kuchh waasta nai rakkho.
52005023	Ham binti karta hei ki Parmeshwar jon saanti dewe hei, tumme puura pawitr banaay dei. Aur tumhaar aatma, jiu aur deñhi tagṛa aur bina buraai ke rahe, jabtak hamaar Prabhu Yeeshu Maseeh lauṭ ke nai aay hei.
52005024	Jon tumme chunis raha, uspe tum puura bharosa kare sakta hei, aur u i sab kari.
52005025	Dost log, ham log ke khaatir preya karna.
52005026	Prabhu ke log ke prem bhara namaste dena.
52005027	Prabhu ke naam pe ham tum se binti karta hei ki i chiṭṭhi sab biswaasi log ke sunaay dena.
52005028	Hamaar Prabhu Yeeshu ke anugrah tum sab ke sañghe rahe.
53001001	Pol aur Saaylas aur Ṭimathi ke bagal se, Thisluneeka ke chech ke, jon hamaar Pita Parmeshwar aur Prabhu Yeeshu Maseeh meñ hei.
53001002	Ham preya karta hei ki hamaar Pita Parmeshwar aur Prabhu Yeeshu Maseeh tum pe daya kari aur tumme saanti ke aasheesh dei!
53001003	Hamaar dost log, ham log ke lage hardam kuchh achchha raha ki ham tumhaar waaste Parmeshwar ke dhanbaad dei, kaahe ke Parmeshwar meñ tumhaar biswaas, aur ek dusra ke waaste tumhaar prem hardam baṛhte gais.
53001004	Yahi kaaran ham Parmeshwar ke chech ke baare meñ baṛh chaṛh ke baat karta hei. Ham log ulog ke bataata hei ki tumhaar lage ketna dheeraj hei, aur tum biswaas rakhta hei, hiañ tak ki jab tum ketna dukh aur museebat ke saamna karte rahta hei.
53001005	I sab yahi dekhaay hei ki Parmeshwar keise nyaay kare hei aur u tumme u laayk banaay hei ki tum uske raaj meñ sheya karo jiske waaste tum etna saha.
53001006	Parmeshwar ke waaste i raaiṭ hei ki jon tumme sataay hei, uske saja de,
53001007	lekin u tumme tumhaar dukh se mukti dei. U ham log ke waaste bhi wahi kari, jab Prabhu Yeeshu swarag se aapan shaktishaali ainjals,
53001008	aur aagi ke flaims ke sañghe aai. Hamaar Prabhu Yeeshu sab ke saja dei jon Parmeshwar ke nai jaane hei aur uske sandes ke nai maane hei.
53001009	Ulog ke saja anant naas rahi, aur ulog ham log ke Prabhu aur uske mahaan sakti se duur rakkha jaai.
53001010	I sab u roj hoi jab hamaar Prabhu lauṭi, aur uske aapan log jon uspe biswaas rakkhe hei, uske baṛaai aur aadar kari. Isman tum shaamil hei, kaahe ke tum u sab pe biswaas kara jon ham bola raha.
53001011	Parmeshwar tumme chunis, aur ham log preya karte raha ki Parmeshwar tumme aapan log banaay ke kaabil banaai. Ham log Parmeshwar ke sakti ke waaste preya karta hei jon tumme sab achchha kaam kare meñ madat kari jon tum kare mañgta hei aur tumhaar biswaas tumme karan dei.
53001012	Tab, jab ki Parmeshwar aur hamaar Prabhu Yeeshu Maseeh etna dayaalu hei, tum Prabhu Yeeshu ke naam pe mahima laayga, aur u tum pe.
53002001	Jab ham log ke Prabhu lauṭi, ham sab log ke uske mile ke waaste ekaṭṭha kara jaai. To ham tum sab se puuchhta hei, hamaar dost log,
53002002	ki tum Pawitr Aatma, vachan ya eise chiṭṭhi se jon ki tum samjhta ki hamaar bagal se hei, i bataay hei ki Prabhu ke din nagichche aay gais hei, biswaas nai karna aur ghabraana bhi nai.
53002003	Lekin beokuuf nai ban jaana! Log Parmeshwar ke agaiñsṭ bhaṛhak jaai. Tab Prabhu ke lauṭe se pahile, bura log jon ke naas hoy ke hei, saamne aai.
53002004	U baṛa baṛa baat kari aur jon bhi cheej pawitr hei, uske birodh kari. U Parmeshwar ke Mandir meñ bhi beiṭhi aur apne aap ke Parmeshwar bataai.
53002005	Kaa tumme yaad nai hei ki ham tumme iske baare meñ bataay raha, jab ham tumhaar sañghe raha?
53002006	Tum achchha se janta hei ki kon cheej hei jon iske u ṭaaim tak roke hei, jab tak u aay nai jaai.
53002007	Uske koi gupt sakti aapan kaam kare ke suru kar dees hei, lekin koi hei jon uske roke hei. Aur bura jan tab tak aage nai aai jab tak jon uske roke hei rasta se haṭ nai jaai.
53002008	Tab u aai, lekin Prabhu Yeeshu aapan muh se uspe fuuki aur u mar jaai. U Prabhu ke mahima ke sañghe lauṭe pe puura naas hoy jaai.
53002009	Jab bura jan aai, tab Saitaan sab rakam ke chamatkaari kaam aur sundar saain bhi dekhaai.
53002010	Jon log heraan hei, ulog i sab bura kaam se bahak jaai. U log bache sake hei, lekin sachchaai nai maani aur usse prem nai kari.
53002011	To Parmeshwar dekhi ki ulog jhuuṭ ke biswaas kare ke beokuufi kari.
53002012	U sab log ke saja mili, kaahe ke ulog sachchaai ke nai maani lekin bura kaam kare maañgi.
53002013	Hamaar dost log, Prabhu tum sab se prem kare hei, aur i naichral hei ki ham tum log ke waaste Parmeshwar ke dhanbaad dei. Parmeshwar tumme chunis ki tum sab pahila raho jon bache saki. Uske Aatma tumme pawitr banaais, aur tum aapan biswaas sachchaai meñ lagaao.
53002014	Parmeshwar ham log ke parchaar se rasta nikaaris ki tum sab ke invaaiṭ kari ki tum sab aay ke Prabhu Yeeshu ke mahima meñ bhaag le sako.
53002015	Hamaar dost log, wahi kaaran tum sab faitful bane raho aur wahi pe chalo jon tum sab ke chiṭṭhi se aur akelle meñ sikhaaya raha.
53002016	Parmeshwar, ham log ke Pita, ham log se prem kare hei. U dayaalu hei, aur ham log ke anant araam aur sundar aasha dees hei. Ham log preya karta hei ki hamaar Prabhu Yeeshu Maseeh aur Pita Parmeshwar
53002017	tum log ke hausla dei aur hardam madat kari ki sachcha kaam karo aur bolo.
53003001	Aakhri meñ, hamaar dost log, kirpa kar ke ham log ke waaste preya karo. I Prabhu ke sandes jaldi feilaay meñ madat kari, aur dusra log aadar kari, jeise tum sab karta hei.
53003002	I bhi preya karo ki ham bekaar aur bura log se bacha rahega. Jeise ki, sab ke lage biswaas nai rahe hei.
53003003	Lekin Prabhu pe bharosa kara jaay sake hei ki u tumme majbuut banaai aur sab buraai se bachaay rahi.
53003004	U ham log ke ekdam shua karis hei ki tum log u sab ke maanta hei jon ham tumme sikhaaya hei aur uspe chalta hei.
53003005	Ham preya karta hei ki Prabhu tumme rasta dekhaai ki keise tum Parmeshwar ke rakam prem kare sakta hei aur Krisṭ ke rakam dheeraj rakkhe sakta hei.
53003006	Hamaar dost log, Prabhu Yeeshu ke naam se, ham binti karta hei ki tum ulog ke saathe kuchh waasta nai rakkho jon gunḍa gardi kare hei aur u aagya ke nai maane hei jon ham tumme dia hei.
53003007	Tum to khud hee janta hei ki tumme hamlog ke rasta pe chale ke hei. Ham log gunḍa gardi meñ aapan ṭaaim barbaad nai kara,
53003008	aur hamlog koi se khaana paani bina peisa dewe nai lia. Ham log tum meñ se koi ke uppar bojha nai bane mañgta raha aur ham log raat aur din otna mehnat kara jetna kare sakta raha.
53003009	Ham log ke bhi hak raha ki ham kaam nai kari, lekin ham log tumhaar waaste ek ekzaampal bane mañgta raha.
53003010	Ham log tumme ek ruul bhi dia, ki agar tum kaam nai karta hei to tum khaayga bhi nai.
53003011	Ab ham dekha ki tum meñ se kuchh log khali gunḍa gardi karta hei aur kuchh kaam nai karta, siwaay dusra ke kaam meñ ṭaañg aṛaay ke.
53003012	To, Prabhu Yeeshu Maseeh ke waaste, ham log ilog se bolta aur binti karta hei ki ilog apne aap ke seṭal kar le aur aapan roji roṭi ke waaste kaam kare ke suru kar le.
53003013	Hamaar dost log, tum raaiṭ kaam kare ke waaste kabhi bhi nai thakna.
53003014	Agar koi hamaar i chiṭṭhi ke baat ke nai maani to u admi se husiaar rahna. Ulog ke sañgat nai karna ki jisse ulog sarmaay jaay.
53003015	Ulog ke aapan dusman nai samajhna, lekin naram se ulog se baat karo jeise tum koi ek Prabhu ke jan se baat karta hei.
53003016	Ham preya karta hei ki Prabhu, jon saanti de hei, tum sab ke hardam saanti se aasheesh dei. Prabhu tum sab ke saathe rahe.
53003017	Ham hardam aapan chiṭṭhi apne saain karta hei: POL
53003018	Ham preya karta hei ki Hamaar Prabhu Yeeshu tum sab pe daya kari.
54001001	Pol ke bagal se. Parmeshwar ham log ke muktidaata aur Maseeh Yeeshu hamme hukum dees raha ki ham Yeeshu Maseeh ke prerit bani, jon hamme aasha dewe hei.
54001002	Ṭimathi, ham log ke biswaas ke khaatir, hamaar waaste tum ek laṛka ke rakam hei. Ham preya karta hei ki hamaar Pita Parmeshwar aur Prabhu Yeeshu Maseeh tum pe daya kari aur saanti ke aasheesh dei!
54001003	Jab ham Mesiḍonia ke khaatir chala, ham tumme Efisus meñ rahe ke bataay raha aur kuchh log jon jhuuṭa ṭeeching feilaay hei, ulog ke chetaaoni dewe ke waaste bataay raha.
54001004	Tumme ulog ke chetaaoni dewe ke jaruuri raha ki ulog baap-daada ke lamba lamba lisṭ aur jhuuṭa kahaani feilaay meñ ṭaaim barbaad nai kare. Eisan cheej khali jhagṛa lagaay hei. Parmeshwar ke kaam kare meñ ulog madat nai kare hei jon khali biswaas se hoy sake hei.
54001005	Tum ulog ke sikhaao ki achchha bichaar aur sachcha biswaas se sachcha prem peida hoy hei.
54001006	Kuchh log to eisan hei jon i sab chhoṛ ke, bina matlab ke baat meñ fañs gain hei.
54001007	Log Maozas ke kaanuun ke guru bane maañge hei. Lekin nai jaane hei ki ulog kaa bole hei, jabki soche hei ki ulog bahut jaane hei.
54001008	Ham log janta hei ki kaanuun achchha hei, agar u raaiṭ se iyuz kara jaay.
54001009	Ham log i bhi samajhta hei ki kaanuun i khaatir nai dia gay raha ki jon log Parmeshwar ke khusi kare hei, uske aapan bas meñ kare, lekin jon kaanuun ke tuuṛe waala log ke, apraadhi, adharmi, aur paapi log ke bas meñ kare ke waaste hei. Aur hatyaara log, dusṭ log aur jon aapan amma-bappa ke maar de hei, ulog ke waaste hei.
54001010	Kaanuun, sekshual peveṭ, ya jon homosekshual ke rakam rahe hei ya kidnepas hei, ya jhuuṭ bole waala log hei, ya koṭ meñ jhuuṭa kasam khaay waala log hei, ulog ke waaste likha gay raha. Aur iske khaatir bhi banaawa gais raha jon u susamaachaar ke sachcha baat ke agaiñsṭ kare hei
54001011	jon mahaan aur pawitr Parmeshwar hamme dees hei.
54001012	Ham aapan Prabhu Yeeshu Maseeh ke dhanbaad deta hei. U hamme hamaar kaam ke waaste taagat dees hei, kaahe ke u jaanat raha ki u hamaar uppar bharosa kare sake hei.
54001013	Ham pahile uske ninda karat raha, aur sab ke sataata raha. Lekin u ham pe daya karis kaahe ke ham nai janta raha ki ham kon cheej karta raha, aur ham aapan biswaas uspe nai rakkha raha.
54001014	Hamaar Prabhu Yeeshu Maseeh ham pe bahut daya karis. U hamaar jeewan ke aapan rakam biswaas aur prem ke aasheesh se bhar dees.
54001015	“Yeeshu Maseeh dunia meñ paapi log ke bachaay aais.” I baat sachcha hei, aur ispe bharosa kara jaay sake hei. Ham to sab se gira paapi raha!
54001016	Lekin jab ki ham sab se kharaab raha, fir bhi Parmeshwar ham pe daya karis aur hamme Yeeshu ke dheeraj ke ek ekzaampal banaais. U i kaaran i karis ki jisse aur sab koi Maseeh meñ aapan biswaas rakkhi aur anant jeewan paai.
54001017	Ham preya karta hei ki aadar aur mahima hardam ekke Parmeshwar ke mile, jon sada rahe hei aur jon nai dekhaay hei aur anant Raaja hei! Aameen
54001018	Ṭimathi, hamaar beṭa, jon hukum ham tumme deta hei, u jon kuchh nabi log bole hei, uske anusaar hei. Agar tum ispe chalega, tab tum ek achchha saulja ke rakam laṛega.
54001019	Tumme biswaas rahi aur klia gyaan rahi. Kuchh log to aapan biswaas ke ḍubaay deen hei kaahe ke ulog aapan dilo dimaag ke nai sunin.
54001020	Usman se dui i rahin, Huminyus aur Elekszenḍa. Ham ilog ke Saitaan ke haath meñ de dia hei, ki jisse ilog seekhe saki ki Parmeshwar ke agaiñsṭ nai jaay ke hei.
54002001	Sab se pahile, ham mañgta hei ki tum sab ke waaste preya karo. Parmeshwar se maañgo ki u sab ke madat kare aur aasheesh dewe, aur Parmeshwar se bataao ki ek ek ke waaste tum ketna dhanbaad deta hei.
54002002	Raaja aur baaki agua log ke waaste preya karo, ki jisse ham log sukh aur saanti se rahe saki jab ham sab Parmeshwar ke aadar aur weship karta hei.
54002003	I rakam ke preya achchha hei, aur i Parmeshwar ham log ke muktidaata ke khusi rakkhe hei.
54002004	Parmeshwar maañge hei ki sab koi bach jaay aur puura sachchaai jaane, jon ki i hei,
54002005	Khali ek Parmeshwar hei. aur Yeeshu Maseeh hee u hei jon ham log ke Parmeshwar ke lage laay sake hei. Maseeh sachmuch ke manush raha, aur u apne aap ke de dees ki u ham log sab ke bachaay sake.
54002006	Parmeshwar i sab ham log ke raaiṭ ṭaaim pe dekhaais.
54002007	Yahi kaaran Parmeshwar hamme chunis ki ham susamaachaar ke ek parchaarak aur prerit bani. Ham sachche bolta hei. Ham jhuuṭ nai bolta hei. Parmeshwar hamme bhejis ki ham geir Yahuudi log ke biswaas aur sachchaai ke baare meñ sikhaai.
54002008	Ham mañgta hei ki sab koi jahañ bhi hei, aapan pawitr haath ke swarag ke bagal uṭhaay ke, bina gussa kare ya bina ek dusra se jhagṛa kare, preya karo.
54002009	Ham mañgta hei ki aurat log achchha aur ijjat se kapṛa pahine. Ulog fensi se baar nai jhaaṛe, ya mahañga kapṛa nai pahine, ya sona aur moti ke gahna nai pahine.
54002010	Aurat log jon bole hei ki ulog Parmeshwar se prem kare hei, ulog ke aur log ke madat kare ke hei,
54002011	aur ulog ke chuppe rahe ke aur dhyaan de ke sab seekhe ke hei.
54002012	Ulog ke chuppe rahe ke hei aur admi ke nai sikhaay ke hei aur nai bataay ke hei ki kaa kare ke hei.
54002013	Kaahe ke, Eiḍam ke Eev se pahile banaawa gay raha,
54002014	aur Eiḍam ke beokuuf nai banaawa gay raha. U Eev rahi jiske puura beokuuf banaay dewa gay raha, aur wahi paap karis.
54002015	Lekin aurat log bachcha peida kare ke kaaran se bachaawa jaai, agar ulog sachcaai, prem, pawitr aur saadhaaran se rahi.
54003001	I sach hei ki agar koi chech ke agua bane maañge hei, to u ek achchha kaam kare maañgi.
54003002	Yahi kaaran adhikaari log ke achchha naam hoy ke chaahi aur ek pati ke ekke patni hoy. Ulog apne aap ke bas meñ rakkhe sake, samajhdaar rahe, aadar kare laayk rahe, ajnabi se achchha byohaar kare aur dusra ke sikhaay sake.
54003003	Ulog saraabi nai rahe ya museebat nai khaṛa kare. Uske badle meñ, ulog dayaalu aur naram dil ke rahe aur peisa se prem nai kare.
54003004	Chech ke adhikaari, aapan palwaar ke aapan bas meñ rakkhe sake, aur i bhi dekhe ki ulog ke laṛkan baat maane aur hardam sab ke aadar kare.
54003005	Agar ulog aapan palwaar ke aapan bas meñ nai rakkhe sake hei, to keise ulog Parmeshwar ke log ke dekh bhaal kari?
54003006	Ulog ke Prabhu ke nawa chela nai hoy ke chaahi. Agar rahi, to ulog ghamanḍi hoy jaai aur Saitaan ke sañghe naas hoy jaai.
54003007	Aakhri meñ, ulog baahar ke log meñ ijjatdaar hoi. Tab ulog Saitaan ke jaal meñ nai fasi aur badnaam nai hoi.
54003008	Chech ke ofisa log ke serias hoy ke chaahi. Ulog ke jhuuṭa, saraabi ya peisa ke laalchi nai hoy ke chaahi.
54003009	Aur ulog ke safa dilo dimaag ke hoy ke chaahi aur pakka biswaas kare ke chaahi jon kuchh Parmeshwar ham log ke biswaas ke baare meñ dekhaais hei.
54003010	Sab se pahile ulog ke apne aap ke saabit kare ke paṛi. Tab agar koi ke ulog ke agaiñsṭ kuchh nai hei, tab ulog ofisa log ke rakam sewa kare sake hei.
54003011	Yahi rakam aurat log ke bhi serias rahe ke hei. Ulog gosip kare waali ya saraab piye waali nai hoy, aur ulog jon bhi cheej kare usman faitful rahe.
54003012	Chech ke ofisa log saadi ke maamla meñ faitful rahe. Ulog aapan ghar aur laṛkan ke aapan bas meñ rakkhe waala howe.
54003013	Jon log ofisa ke kaam achchha se kare hei, ulog ke maan jaan rahe hei aur ulog ke Yeeshu Maseeh meñ biswaas ke khaatir aadar kara jaai.
54003014	Ham aasha karta hei ki ham tumme jaldi mile aayga. Lekin ham i likhta hei,
54003015	ki agar hamme deri hoy jaai, to tum jaane sakta hei ki keise jon Parmeshwar ke palwaar ke log hei, ulog ke rahe ke hei. Kaahe ke, jinda Parmeshwar ke chech ke majbuut faaunḍeishan sachchaai hei.
54003016	Ham log ke dharam ke yahi baṛa bhed hei, Maseeh, manush ke rakam aais Aatma dekhaais, ki u Parmeshwar ke khusi karis raha, aur uske ainjals dekhe rahin. Puura dunia meñ Maseeh ke parchaar kara gais raha. I sansaar ke log aapan biswaas uspe rakkhis raha, aur u mahima meñ uppar le jaawa gais raha.
54004001	Parmeshwar ke Aatma safa bataay hei ki aakhri ṭaaim pe bahut se log aapan biswaas se bhaṭak jaai. Ulog ke dushṭaatma aur jon ṭeeching Saitaan se aay hei usse bharmaaya dewa jaai.
54004002	Ulog jhuuṭa log jon ke dil aur dimaag mar gais hei, ulog ke jhuuṭa baat se bhi bharmaaya jaai. I jhuuṭa log
54004003	baaki log ke saadi kare se aur kuchh khaay se roki. Lekin Parmeshwar i sab khaay waala cheej banaais raha ki jisse uske log jon sachchaai jaane hei, ulog dhanbaad ke saath khaai.
54004004	Jon sab cheej Parmeshwar banaais hei, u sab achchha hei. Aur agar tum dhanbaad dega, to tum koi bhi cheej khaay sakega.
54004005	Jon cheej Parmeshwar bolis raha, aur tumhaar preya, sab ke khaay ke waaste achchha banaay dei.
54004006	Agar tum i sab aur log ke sikhaayga, tab tum Yeeshu Maseeh ke achchha sewak ban jaayga. Tum i dekhaayga ki biswaas pe jon bhi kuchh seekha hei aur jon achchha aagya tum maanta hei, usse tum baṛh gaya hei.
54004007	Jiske koi matlab nai hei, aur jiske koi keemat nai hei, u sab kahaani pe nai jaao. Mehnat karo ki dhaarmik bano.
54004008	Jeise bola gais hei, “Tumhaar deñhi ke waaste kasrat achchha hei, lekin dharam tumme sab rakam se madat kare hei. I jeewan ke waaste abhi aur hardam waada kare hei.” I sab baat keemti hei aur kabhi bhuule ke nai hei.
54004010	Ham log aapan aasha jinda Parmeshwar pe rakkha hei, jon sab ke muktidaata hei, lekin ulog ke jaada jon ke lage biswaas hei. Yahi kaaran ham log etna dukh uṭhaata aur kaṛa kaam karta hei.
54004011	Yahi sab ke sikhaao aur bataao ki kon cheej kare ke hei aur bole ke hei.
54004012	Koi ke aapan hasi nai uṛaay deo, kaahe ke tum jawaan hei. Jon bhi cheej tum karta hei aur bolta hei, aur aapan prem, pawitrta, aur biswaas se, dusra log ke waaste ekzaampal bano.
54004013	Jab tak ham aay nai jaai, yaad rakhna ki weship meñ dharam buk paṛhe ke hei, aur parchaar kare ke aur sikhaay ke nai band karna.
54004014	Jon bardaan tumme mila raha, jab nabi log chech ke agua log se baat karin raha aur tumhaar muuṛ pe haath rakh ke tumme bless karin raha, uske iyuz karna.
54004015	I sab baat ke yaad rakhna aur iske baare meñ sochte rahna, ki jisse sab koi dekhi ki tum ketna achchha kaam karta hei.
54004016	Saaodhaan rahna ki keise tum rahta hei aur sikhaata hei. Yahi karte rahna, aur tab tum khali apne aap ke nai, lekin u sab ke bachaayga jon tumme sune hei.
54005001	Ek baṛa jan ke nai sudhaaro. Uske hausla baṛhaao, jeise tum aapan pita ke sañghe karega. Jawaan admi log ke aapan bhaai ke samaan dekho,
54005002	aur buṛhiya aurat log ke aapan amma ke rakam dekho. Jawaan aurat log ke aapan bahini ke rakam aadar karo.
54005003	Koi bidhwa hei jiske madat ke jaruuri hei, uske madat karo.
54005004	Lekin agar bidhwa ke laṛkan aur naati pota hei, tab ulog ke Parmeshwar ke sewa kare ke seekhe ke paṛi ki keise, bidhwa ke sewa kare ke hei jeise u ulog ke karis raha, jab ulog chhoṭa rahin. Yahi hei jon Parmeshwar chaahe hei ki ulog kare.
54005005	Ek bidhwa jiske madat ke jaruuri hei u hei jon akeli hei aur uske koi palwaar bhi nai hei. Parmeshwar meñ uske biswaas hei, aur u raat aur din usse madat ke waaste preya karte rahe hei.
54005006	Ek bidhwa jon khali mauj masti kare maañge hei, u jinda hote bhi mar gais hei.
54005007	I sab baat sab ke bataao, ki jisse ulog raaiṭ kaam kari.
54005008	Log jon aapan palwaar ke sewa nai kare hei, khaas kar ke aapan saga palwaar ke, ulog aapan biswaas chhoṛ deen hei. Ulog to usse bhi kharaab hei, jon ke Prabhu meñ biswaas hee nai hei.
54005009	Ek bidhwa ke bidhwa waala lisṭ meñ rakkhe ke khaatir uske 60 saal ke hoy ke chaahi, aur u aapan saadi ke jeewan ke achchha se bitaais hoy.
54005010	U sab rakam ke achchha kaam kare se pahichaani jaay, jeise ki laṛkan ke dekh bhaal, anjaan log ke khaana paani dewe, Parmeshwar ke log ke waaste aapan ghar ke khol dewe, jaruurat mand log ke madat kare, aur hardam apne aap ke iuzful banaay rahe.
54005011	Jawaan bidhwa log ke lisṭ meñ naam nai rakkho. Baad meñ saait ulog fir se saadi kare maañgi. Tab ulog Maseeh se duur hoy jaai
54005012	aur uske waada tuuṛe ke dosi ban jaai.
54005013	Iske saathe, ulog laizi ban jaai aur ghar ghar jaay ke suru kar dei. Fir, ulog gosip kare lagi aur jhagṛa lagaay lagi, aur u sab baat kare lagi jon ulog ke nai kare ke chaahi.
54005014	Ham maañgega ki jawaan bidhwa log fir se saadi kar le, laṛkan peida kare aur aapan palwaar ke samhaare. Tab dusman ke lage koi kaaran nai rahi ki ulog ham log ke baare meñ ninda kari.
54005015	Dekho, kuchh jawaan bidhwa ke saathe kon cheej bhais hei! Ulog Saitaan ke pichchhe chal paṛin hei.
54005016	Agar ek biswaasi aurat ke palwaar meñ koi bidhwa hei, to u uske madat kare, aur chech ke uppar bojha nai chhoṛe, aur tab chech ulog ke madat kare saki jon ke sachmuch meñ madat ke jaruurat hei.
54005017	Chech ke agua log, jon aapan kaam achchha se kare hei, ulog ke dui guna aadar sammaan aur talab mile ke chaahi, khaas kar ke agar ulog parchaar aur sikhaay ke kaam meñ mehnat kare hei.
54005018	I yahi rakam hei jeise Baaibal bole hei, “Jab dhaan daawa jaay hei, tab beil ke muh nai bañdhna.” Tum i kahaawat to janta hei, “Majduur aapan majduuri ke hakdaar hei.”
54005019	Chech ke agua ke agaiñsṭ, dui ya teen gawaah ke bina koi dos nai sunna.
54005020	Lekin agar koi agua paap karte rahe, to ulog ke sab ke saamne ḍaaṭe ke hei, ki jisse aur log ke bhi chetaaoni mili.
54005021	Parmeshwar aur Yeeshu Maseeh, aur ulog ke chuna gay ainjals ke saamne, ham hukum deta hei ki tum hamaar aagya ke maano. Sab ke sañghe ekke rakam rahna, aur koi ke faiva nai karna.
54005022	Prabhu ke sewa kare ke khaatir, jaldbaaji meñ aapan haath rakh ke koi log ke nai chun lena. Paap nai karna kaahe ke aur log kare hei, lekin Parmeshwar ke nagichche rahna.
54005023	Khali paani piye ke chhoṛ deo. Aapan peṭ ke gaṛbaṛi aur kuchh aur bimaari ke waaste thoṛa waain le leo, to u ṭheek hoy meñ madat kari.
54005024	Kuchh kuchh log, nyaay hoy ke ṭaaim se pahile aapan paap meñ jaldi se pakṛaay jaay hei. Lekin baaki ke paap wahi lage nai, lekin baad meñ dekhaay hei.
54005025	Yahi rakam sab achchha kaam ke sañghe hei. Kuchh kuchh jaldi dekhaay jaay hei, lekin kuchh bhi lukaan nai rahe hei.
54006001	Agar tum gulaam hei, to aapan maalik ke aadar karo. Isse log Parmeshwar aur hamaar ṭeeching ke baare meñ kharaab baat nai kari.
54006002	Agar kuchh gulaam ke maalik biswaasi hei, to ulog ke aadar karo. Kaahe ke ulog bhi Maseeh ke biswaasi hei, aur u sab se prem kare hei. Yahi khaatir tum ulog ke jetna hoy sake otna achchha se sewa karo. Yahi sab cheej hei jon tum, log ke sikhaayga aur bataayga ki ulog kare.
54006003	Koi bhi jon dusra rakam se sikhaay hei, u hamaar Prabhu Yeeshu Maseeh ke pawitr vachan se agri nai hoy hei.
54006004	Ulog jon agri nai hoy hei, ulog ghamanḍi hei, lekin ulog kuchh bhi nai jaane hei. Ulog ke dimaag bimaar hei, aur ulog shabd pe baad-bibaad karte rahe hei. Ulog jaran, jhuṭṭe jhuṭṭe ke jhagṛa, ninda, kaṛa baat, bura bura sandeh peida kare hei,
54006005	aur kharaab se jhagṛa kare hei. Ulog ke buddhi kharaab hoy gais hei aur sachchai se duur hoy gain hei. I log soche hei ki dharam tumme dhani banaai.
54006006	Jon cheej tumhaar lage hei agar tum usse khusi rahega to dharam tumhaar jindagi ke dhani banaai.
54006007	Ham log i dunia meñ kuchh nai laaya, aur kuchh le ke bhi nai jaayga.
54006008	Jon khaana aur kapṛa hei, wahi se ham log ke khusi rahe ke hei.
54006009	Jon log dhani bane maañge hei, ulog sab rakam ke laalach aur jaal meñ fañs jaay hei. Ulog ke muurakh aur naas kare waala ichchha nichche kheech lewe hei aur naas kar de hei.
54006010	Peisa se prem, ulog ke sab rakam ke museebat meñ ḍaar de hei. Kuchh log to peisa etna maañge hei ki ulog aapan biswaas chhoṛ de hei aur isse ulog ke bahut dukh pahuñche hei.
54006011	Ṭimathi, tum Parmeshwar ke hei, yahi khaatir sab kharaab kaam se duur raho. Kosis karo ki tum Parmeshwar ke khusi rakkho aur wahi ke rakam bano. Imaandaar, premi, bharosa mand aur naram raho.
54006012	Biswaas ke khaatir achchha laṛaai laṛo aur anant jeewan paao. Parmeshwar tumme i dees raha jab tum aapan biswaas ke baare meñ bataaya raha, jab ki kaafi log sunin raha.
54006013	Ab ham mañgta hei ki tum kuchh promis karo. Parmeshwar ke saamne, jon sab ke laaif dewe hei aur Yeeshu Maseeh ke saamne jon Pontias Paaylaṭ ke aapan biswaas ke baare meñ, khul ke bataais raha.
54006014	Promis karo ki tum dil se aur puura rakam se u sab maanega, jon tumme bataawa gais hei, jab tak Prabhu Yeeshu Maseeh lauṭ ke nai aay jaay.
54006015	Mahaan Parmeshwar hee khali ek Agua hei, Sab Raaja log ke raaja Sab Prabhu ke Prabhu. U ṭaaim jab ki Parmeshwar tay kar lees hei, u Yeeshu Maseeh ke fir se bheji.
54006016	Khali Parmeshwar hardam rahi! Aur u roshni meñ rahe hei jiske nagichche koi nai aay sake hei. Koi admi Parmeshwar ke kabhi nai dekhis hei ya kabhi dekhe sake hei. Parmeshwar ke mahima hoi, aur uske sakti hardam rahi. Aameen.
54006017	I dunia ke dhani admi log ke chetaaoni de deo ki ghamanḍ nai kare ya u peisa pe bharosa nai kare jon jaldi khalaas hoy jaay hei. Ulog se bolo ki Parmeshwar pe bharosa rakkho, jon dhani hei aur ham log ke u sab cheej jon hamme sukhi jeewan ke waaste chaahi, usse aasheesh dewe hei.
54006018	Ulog ke aagya deo ki jetna hoy sake otna achchha karam kare aur sab ke madat kare. Dhani log ke yaad karaao ki daan dewe aur jetna hoy sake ulog ke lage jon cheej hei u sab ke baaṭe.
54006019	I aage ke waaste ek majbuut faaunḍeishan bani, ki jisse ulog jaani ki sachcha jeewan kon rakam hei.
54006020	Ṭimathi, Parmeshwar jon cheej tumhaar haath meñ rakkhis hei, uske gaaḍ karo! Bakwaas aur bekaar baat se jon sune meñ achchha lage hei lekin achchha nai hei, usse duur raho.
54006021	Kuchh log jon eisan baat pe biswaas karin hei, ulog aapan biswaas khoy deen hei. Ham preya karta hei ki Prabhu tum sab pe daya kari!
55001001	Pol, Yeeshu Maseeh ke ek prerit ke bagal se. Parmeshwar apne hamme chunis raha ki ham uske prerit bani, aur u hamme waisane jeewan dees hei, jeisan Yeeshu Maseeh dewe ke promis kare raha.
55001002	Ṭimathi, tum hamaar waaste ek pyaara laṛka ke rakam hei. Ham preya karta hei ki Pita Parmeshwar aur Prabhu Yeeshu Maseeh tum pe daya kari aur saanti se tumme aasheesh dei!
55001003	Raat aur din preya meñ ham tumme yaad karta hei. Ham hardam tumhaar waaste dhanbaad deta hei, jab ham Parmeshwar jon hamaar baap-daada hei, usse preya karta hei ki ham khula dil se sewa kara hei.
55001004	Hamme yaad hei tum keise roya raha, aur ham tumme dekhe mañgta hei, kaahe ke i hamme bahut khusi dei.
55001005	Hamme i bhi yaad hei ki tumhaar amma, Eunas ke lage ketna pakka biswaas raha. Lois, tumhaar naani ke lage bhi wahi rakam ke biswaas raha, aur ham janta hei ki tumhaar lage bhi hei.
55001006	Yahi kaaran ham mañgta hei ki jon bardaan Parmeshwar tumme dees hei, jab ham aapan haath tum pe rakkha raha, uske achchha se iyuz karo.
55001007	Parmeshwar ke Aatma hamme ḍarpok nai banaay hei. Aatma ham log ke sakti, prem aur apne aap ke bas meñ rakkhe ke dewe hei.
55001008	Ham log ke Prabhu ke baare meñ bole ke nai sarmaao. Aur hamaar waaste bhi saram nai karo, kaahe ke ham uske sewa kare ke kaaran jel meñ bheja gaya. Jon sakti Parmeshwar se aay hei, uske iyuz karo aur hamaar sañghe susamaachaar ke parchaar kare meñ dukh uṭhaao.
55001009	Parmeshwar ham log ke aapan pawitr jan bane ke waaste bachaais aur chunis Ham log kuchh nai kara ki hamme i sab mile, lekin Parmeshwar i sab ke plen karis raha kaahe ke u dayaalu hei. Ṭaaim ke suru hoy se pahile hee Parmeshwar plen karis raha ki Yeeshu Maseeh ham log ke daya dekhaai.
55001010	Ab Krisṭ Yeeshu aay gais hei ham log ke Parmeshwar ke daya dekhaay ke waaste. Maseeh ham log ke muktidaata, maut ke haraay dees hei aur ham log ke waaste susamaachaar laais hei. U roshni ke rakam chamke hei aur u jeewan de hei jon kabhi khalaas nai hoy hei.
55001011	Hamaar kaam hei ki ham ek parchaar kare waala, ek prerit aur ek ṭeecha bani.
55001012	Yahi khaatir ham ab dukh uṭhaata hei. Lekin ham sarmaata nai hei! Ham janta hei ki hamaar biswaas kisman hei, aur ham janta hei ki u hamaar aakhri din tak jon cheej u hamme dees hei uske rakhwaali kari.
55001013	Ab wahi ṭeeching pe chalo jon ham tumme dia hei, aur Maseeh ke biswaas aur prem tumhaar ekzaampal rahe.
55001014	Tumme sundar khajaana rakkhe ke dewa gais hei. Uske rakhwaali tum u Pawitr Aatma jon tum meñ rahe hei, uske madat se karo.
55001015	Tum janta hei ki Eshia meñ sab koi hamaar agaiñsṭ meñ hoy hei, khaas kar ke Fugilus aur Hirmugines.
55001016	Ham preya karta hei ki Prabhu, Unesifurus ke palwaar pe daya kari. U hardam hamme khusi rakkhis raha aur jab ham jel meñ gaya, to sarmaais bhi nai.
55001017	Tab jab u Raom aais, to sab bagal hamme khojis jab tak hamme paay nai lees.
55001018	Ham preya karta hei ki Prabhu Yeeshu, Parmeshwar se boli ki nyaay ke din Unesifurus pe daya dekhaai. Tum to janta hei ki Efisus meñ u hamaar ketna madat karis raha.
55002001	Ṭimathi, hamaar bachcha, Maseeh Yeeshu dayaalu hei, aur tum uske tumme majbuut banaay deo.
55002002	Bahut dafe tum hamme sikhaate suna hei. Ab ham mañgta hei ki tum wahi cheej aur log ke bataao jon pe ham bharosa kare sakta hei ki ulog aur jane ke bataai.
55002003	Yeeshu Maseeh ke achchha saulja hoy ke naate, tumme aapan bhaag ke dukh sahe ke paṛi.
55002004	Jon saulja log ḍiuṭi pe rahe hei, ulog baahar ke kaam nai kare hei. Ulog khali aapan uppar ke ofisa log ke khusi kare maañge hei.
55002005	Koi bhi khilaaṛi jon khel meñ paaṭ le hei, khel jeete nai sake hei, jab tak u ruuls ke mutaabik nai khele hei.
55002006	Aur kisaan jon mehnat kare hei, ulog aapan khet meñ jon cheej hoy hei, uske sab se pahile khaay hei.
55002007	Agar tum aapan dimaag meñ u sab rakkhega jon ham tumme bataaya hei, tab Prabhu madat kari ki tum sab cheej puura samajh lega.
55002008	Aapan man Yeeshu Maseeh pe lagaay raho! U Ḍeiviḍ ke palwaar ke raha aur maut se jinda kara gais raha, jeise hamaar susamaachaar bataay hei.
55002009	Aur i sandes ke kaaran, ham jel meñ keid hei aur apraadhi ke rakam byohaar hamaar saathe kare hei. Lekin Parmeshwar ke susamaachaar jel meñ bañd nai hei,
55002010	aur yahi kaaran ham koi bhi cheej sahe sakta hei. Tab Parmeshwar ke khaas log ke bachaawa jaai. Ulog ke anant mahima mili kaahe ke ulog Yeeshu Maseeh ke log hei.
55002011	I sachcha sandes hei, “Agar ham log Maseeh ke sañghe mara, to ham log uske sañghe jiega.
55002012	Agar ham log haar nai maani, ham log uske sañghe raaj karega. Agar ham bolega ki uske nai janta hei, u bhi boli ki u ham log ke nai jaane hei.
55002013	Agar ham log faitful nai hei, fir bhi u faitful rahi. Maseeh kabhi naa nai kare sake hei ki u kon hei.”
55002014	Koi ke i sab cheej bhulaay nai deo. Aur Parmeshwar ke aapan gawaah rakh ke, tum ulog ke samjhaay deo ki vachan ke baare meñ jhagṛa nai kare. I sab jhagṛa koi ke madat nai kare hei. Asal meñ, u sab ke naas kar de hei jon ulog ke sune hei.
55002015	Sab kuchh karo ki Parmeshwar tumme apnaay le ki tum ek kaam kare waala hei jon sarmaay nai hei aur khali sachcha sandes sikhaay hei.
55002016	Bekaar ke aur bina kaam ke baat se duur raho. U khali log ke Parmeshwar se duur le jaay hei.
55002017	U rakam ke baat u ghaao ke rakam hei jon achchha nai hoy hei. Aur Huminyus aur Filetus yahi rakam baat karat rahin
55002018	ki mara log ke jinda kar dewa gais hei. I to sach se bahut duur ke baat hei, aur kuchh log ke biswaas ke naas kare hei.
55002019	Lekin jon faaunḍeishan Parmeshwar chhoṛis hei u pakka hei. Uspe i likhaan hei, “Prabhu jaane hei ki uske log kon kon hei. To jon koi bhi Prabhu ke weship kare hei, ulog kharaab kaam se duur hoy jaay.”
55002020	Ek baṛa ghar meñ, kuchh kuchh bartan sona aur chaañdi ke bana rahe hei, jab ki baaki lakṛi ya maṭṭi ke. Isman se kuchh khaas rahe, aur baaki nai.
55002021	Yahi rakam admi log ke saathe rahe hei. Jon koi kharaab kaam kare ke chhoṛ de hei, aur apne aap ke pawitr banaay le hei, ulog khaas hoy jaay hei. Ulog ke jeewan pawitr aur aapan maalik ke khusi se bhar dewe hei, aur ulog sab rakam ke achchha kaam kare sake hei.
55002022	Temṭaishan jon jawaan log ke jakaṛ le hei, usse duur bhaago. Hardam raaiṭ kaam karo. Faitful raho, premi aur sab ke sañghe miljul ke raho. Ulog ke sañghe weship karo jiske dil safa hei.
55002023	Bekaar aur naasamajh jhagṛa se duur raho. I sab khali museebat khaṛa kari,
55002024	aur Parmeshwar ke sewak log, jhagṛa kare waala nai hoy. Ulog ke sab pe daya kare ke hei, aur ulog ke achchha ṭeecha bane ke hei aur dheeraj bhi rakkhe ke hei.
55002025	Jab koi jon tumhaar agaiñsṭ meñ hei uske sudhaaro, to naram raho. Saait Parmeshwar ulog ke aapan bagal ghumaay lei aur sachchaai seekhaai.
55002026	Ulog Saitaan ke kabja meñ hei, aur u aapan baat manwaay hei, lekin Parmeshwar madat kari ki ulog bach jaai.
55003001	Jaane rahna ki aakhri roj meñ kuchh kharaab ṭaaim rahi.
55003002	Log khali apne aap ke aur peisa se prem kari. Ulog ghamanḍi, ruuḍ, sṭak ap, rahi aur aapan amma-bappa ke baat nai maani. Ulog theñkful nai rahi, aur adharmi,
55003003	kaṛa dil ke, aur haiṭful rahi. Ulog ke baat meñ prem nai rahi, aur ulog apne ke konṭrol nai kare sake. I log sab cheej achchha jon hei, uske haiṭ kari.
55003004	Ulog dhokebaaj, laaparwaah aur ghamanḍ se fuula rahi. Parmeshwar se prem kare ke badle, ulog manoranjan se prem kari.
55003005	Ulog dharam ke dekhaawa kari, lekin ulog ke dharam sachcha nai rahi. Eisan log se koi waasta nai rakkho.
55003006	Kuchh kuchh admi log aapan puura palwaar ke muurakh banaay de hei, khali u aurat log ke bas meñ kare ke waaste, jon paap ke gulaam hei, aur sab rakam ke ichchha ke bas meñ hei.
55003007	Eisan aurat log hardam kuchh nawa seekhe maañge hei, lekin kabhi bhi sachchaai khoje nai paay hei.
55003008	Jeise Yannes aur Yambres, Maozas ke agaiñsṭ karin raha. I rakam ke log sachchaai ke dusman hei. Ulog ke dimaag bimaar hei, aur ulog ke biswaas bhi sachcha nai hei.
55003009	Lekin ulog aapan muurakhpan se bahut duur nai jaai. Bahut jaldi, sab koi ulog ke sachchaai jaan lei, jeise Yannes aur Yambres ke sachchaai saamne aais raha.
55003010	Ṭimathi, tum janta hei ki ham keise rahta hei aur sikhaata hei. Tum janta hei ki ham kon cheej kare mañgta hei u kon cheej biswaas karta hei. Tum to dekha hei ki hamme ketna dheeraj hei aur ham ketna prem karta hei, aur keise ham sahte chala aaya raha
55003011	u sab dukh aur museebat jon Antiok, Iconium, aur Listra meñ raha. Lekin Prabhu u sab bhayaanak museebat se hamme bachaais.
55003012	Jon koi bhi Maseeh Yeeshu ke hei, aur raaiṭ se rahe maañge hei, ulog ke uppar dusra log museebat laai.
55003013	Lekin dushṭ aur chhal kare waala log jon dhoka deke i dekhaay maañge hei jon cheej ulog nai hei, ulog apne dhoka khaay lewe hei aur bigaṛte jaay hei.
55003014	Jon cheej tum seekha hei aur biswaas karta hei, wahi pe bharosa karte raho. Kaahe ke tum to janta hei ki kon tumme i sab cheej sikhaais.
55003015	Bachpan se, tum Pawitr Vachan ke jaana jon tumme sikhaay sake hei ki Yeeshu Maseeh meñ biswaas rakkho aur bach jaao.
55003016	Baaibal meñ sab cheej Parmeshwar ke vachan hei. U sab sikhaay meñ aur log ke madat kare meñ aur log ke sudhaare meñ aur dekhaay meñ ki keise raha jaay hei, jaruuri hei.
55003017	Baaibal, Parmeshwar ke sewak log ke sab rakam ke achchha kaam kare ke sikhaay hei.
55004001	Jab Yeeshu Maseeh raaja ke rakam aai, u sab koi ke jaj rahi, chaahe ulog jinda hei ya mara. To, Parmeshwar aur Maseeh ke gawaah maan ke, ham tumme aagya deta hei
55004002	ki Parmeshwar ke sandes ke parchaar karo. Khusi se karo, chaahe uske log laaik kare ya nai. Tum, log ke sudhaaro, aur ulog ke paap ke dekhaao. Lekin ulog ke khusi rakkho, aur jab ulog ke aagya deo, to dheeraj rakhna.
55004003	Ṭaaim aawe hei jab log achchha ṭeeching nai suni. Uske badle, ulog weisan ṭeecha ke khoji, jon ulog ke wahi bataay ke khusi rakkhi jon ulog sune maañge hei.
55004004	Ulog sachchaai se ghuum jaai aur jhuuṭa sṭori sune maañgi.
55004005	Lekin tum dheeraj rakhna aur museebat sahe ke taiyaar rahna. Tumme susamaachaar parchaar kare ke waaste mehnat kare ke paṛi aur aapan kaam achchha se karna.
55004006	Ab hamaar mare ke ṭaaim aay gais hei. Hamaar jeewan to u rakam hoy gais hei jeise paani ke bardaan jon bedi pe chaṛhaawa jaay hei.
55004007	Ham ṭheek se laṛa. Hamaar dauṛ khatam hoy gay hei, aur ham faitful raha.
55004008	Ab hamme taaj mili kaahe ke ham Prabhu ke khusi rakkha. U achchha se nyaay kare hei, nyaay ke din u hamme taaj dei aur ulog ke bhi dei jon maañge hei ki u ulog ke saamne shakti se aay.
55004009	Jetna jaldi hoy saki, hamme aay ke dekh lena.
55004010	Demaas i dunia ke cheej se etna prem kare hei ki u hamme chhoṛ ke Thisluneeka chala gais. Kreiskens, Galeshia chala gais, aur Ṭaayṭas, Daalmatia chala gais.
55004011	Khali Luuk hamaar sañghe rahe gais. Maak hamme bahut madat kare sake hei, to uske khoj ke aapan sañghe le aana.
55004012	Ham Tichikus ke Efisus bheja hei.
55004013	Jab tum aana, hamaar kauṭ le aana jon ham Troaas meñ Kaapus ke lage chhoṛ aay raha. U skrol nai bhulna, khaas kar ke jon chamṛa se bana hei.
55004014	Elekszenḍa, meṭal banaay waala, hamme bahut rakam se dukh pahuñchaais hei. Lekin u jon bhi cheej karis hei, Parmeshwar usse badla lei.
55004015	Ham log jon bhi cheej sikhaata hei, Elekszenḍa uske agaiñsṭ kare hei. Usse tum sambhal ke rahna.
55004016	Jab ham sab se pahile ṭraael pe raha, tab hamme koi nai madat karis. Sab koi hamme chhoṛ ke chala gais. Ham aasha karta hei ki ulog ke iske waaste saja nai mile.
55004017	Lekin Prabhu hamaar sañghe khaṛa raha. U hamme taagat dees ki ham uske puura sandes ke parchaar kari, ki jisse sab geir Yahuudi sune saki. Aur ham bhuuka sher ke muh se bachaay lia gay raha.
55004018	Prabhu hamme hardam dushṭ se bachaay rakkhi, aur u hamme aapan swarag ke raaj meñ sahi salaamat leke laai. Uske hardam baṛaai karo! Aameen.
55004019	Hamaar namaste Prisila aur Akwila ke dena aur Unesifurus ke palwaar ke bhi.
55004020	Iraastus, Kurinth meñ rahe gais raha. Trifimus bimaar raha jab ham uske Miletus meñ chhoṛa raha.
55004021	Ṭhanḍa paṛe se pahile aay ke kosis karna. Yubulus, Pudeñs, Linus aur Kloḍia, sab aapan namaste bheje hei, aur baaki Prabhu ke log bhi.
55004022	Ham preya karta hei ki Prabhu tumhaar jeewan ke aasheesh dei aur tum pe daya kari.
56001001	Pol jon Parmeshwar ke sewak hei, aur Yeeshu Maseeh ke prerit hei, uske bagal se. Ham Parmeshwar ke aapan log ke hausla deta hei ki ulog ke biswaas baṛhe aur dharam ke baare meñ sachchaai samjhe.
56001002	Tab ulog ke anant jeewan ke u aasha mili jon Parmeshwar bahut din pahile waada karis raha. Aur Parmeshwar kabhi jhuuṭ nai bole hei!
56001003	To, ab ṭheek ṭaaim pe, Parmeshwar ham log ke muktidaata i sandes dees hei aur hamme bataais hei ki ham u sab bataai jon u bolis hei.
56001004	Ṭaayṭas, ham log ke biswaas ke kaaran, tum hamaar laṛka ke rakam hei. Ham preya karta hei ki Parmeshwar, ham log ke Pita aur Maseeh Yeeshu ham log ke muktidaata tum log pe daya kari aur tum log ke saanti se aasheesh dei!
56001005	Ham tumme Kreeṭ meñ i kaaran chhoṛa raha ki tum u sab chhuṭa kaam puura karo aur ek ek ṭaaun ke chech meñ agua log ke appoinṭ karo. Jeise ham tumme bataay raha,
56001006	ulog pe koi dos nai rahe aur ekke aurat ke pati rahe. Ulog ke laṛkan Prabhu ke biswaasi rahe, aur ulog badnaam nai rahe ki ulog waailḍ aur baat nai maane waala hei.
56001007	Chech ke agua log Parmeshwar ke kaam ke inchaaj hei, ulog ke bhi achchha naam rahe ke hei. Ulog apne aap ke boss nai samjhe, gussa waala nai rahe, bahut nasa nai kare, dusra ke sataay waala nai rahe aur neech kamaai kare waala nai rahe.
56001008	Ulog, sewa satkaar karewaala rahe, bhalaai kare waala rahe, samajhdaar rahe, kaanuun pe chale waala rahe aur apne aap pe kaabu rakkhe waala rahe.
56001009	Ulog sachcha vachan pe bana rahe jon ulog ke sikhawa gay raha, ki jisse ulog achchha vachan ke updes deke jon birodh karewaala rahe hei, ulog ke muh band kar de sake.
56001010	Ketna log hei jon kaanuun ke maan nai kare hei aur bekaar baat kar ke dusra ke dhoka dete rahe hei. I ulog pe laagu hei jon ke khatna bhais hei.
56001011	Lekin tum ulog ke muh band karaao. Ulog peisa ke pichchhe hei, aur ulog jhuuṭa sandes deke ghar ghar ke bigaaṛe hei.
56001012	I wahi rakam hei jeise ki ulog ke nabi ek dafe bolis raha, “Kreeṭ ke log hardam jhuuṭ bole hei. Ulog jañgli jaanwar ke rakam peṭṭu aur laizi hei.”
56001013	I sachcha gawaahi hei. Aur tum log ke eisan log pe kaṛaai kare ke hei, ki jisse ulog ke biswaas pakka hoy jaay.
56001014	Yahuudi log ke jhuuṭa kahaani aur manush ke hukum pe biswaas nai karna. I ulog banaais hei jon sachchaai ke nai maane hei.
56001015	Ulog ke khaatir sab kuchh achchha hei, jon ke dil safa hei. Lekin ek abiswaasi jon ke dil meila hei, uske khaatir kuchh nai achchha hei. Uske dil aur dimaag duuno naas hoy gais hei.
56001016	Eisan log Parmeshwar ke jaane ke daawa kare hei, lekin ulog jon cheej kare hei, u kuchh aur dekhaawe hei. Ulog ganda log hei. Ulog Parmeshwar ke kaha nai maane hei, aur ulog koi achchha kaam kare laayk nai rahe hei.
56002001	Ṭaayṭas, tumme khali wahi sikhaay ke hei, jon sachcha hei.
56002002	Buḍḍha admi log se bataao ki dheeraj rakkhe aur gambheer aur samajhdaar rahe. Ulog ke biswaas, prem aur dheeraj kabhi kamti nai hoy.
56002003	Buṛhia aurat log ke bataao ki ulog ke chaal chalan weisan hoy jeise Prabhu maañge hei. Ulog aur log ke baare meñ gosip nai kare, ya waain peete rahe. Ulog wahi sikhaay jon ṭheek hei,
56002004	tab jawaan aurat log aapan aapan pati aur laṛkan se prem kari.
56002005	Har ek jawaan aurat samajhdaar aur dayaalu rahe, aur iske saathe achchha se ghar ke chalaay, jon aapan pati ke hardam aage rakkhe. Tab koi bhi Parmeshwar ke vachan ke insalṭ nai kari.
56002006	Yahi rakam naojawaan log ke bataao ki apne aap pe kaabu rakkhe.
56002007	Hardam dusra ke waaste achchha kaam ke ekzaampal bano. Sinsia aur gambheer raho jab koi dusra ke kuchh sikhaata hei.
56002008	Achchha bhaasha meñ baat karo ki koi ke bura bole ke mauka nai mile. Yahi karo, aur tab tumhaar dusman ke saram lagi aur u tumhaar agaiñsṭ kuchh bole nai saki.
56002009	Gulaam log ke samjhaao, ki ulog aapan aapan maalik ke baat maan ke ulog ke khusi rakkhe. Gulaam log aapan maalik ke kabhi jawaab nai de,
56002010	ya ulog ke ghar se chori nai kare. Ulog pe maalik puura bharosa kare sake aur hardam sach bole. Tab sab koi, Parmeshwar hamaar muktidaata ke baare meñ jon cheej sikhaawa gay raha, uske mahaan aadar dekhaai.
56002011	Parmeshwar hamme dekhaais ki u ketna dayaalu hei, jab u aay ke ham sab log ke bachaais.
56002012	U hamme sikhaais ki ham log aapan aapan bura rasta aur dunia ke chaahat ke chhoṛ dei, aur i dunia meñ achchhaai aur sachchaai se aapan laaif bitaai.
56002013	Ham log aasha se bhara hei, aur agorta hei ki ham log ke mahaan Parmeshwar aur muktidaata Yeeshu Maseeh lauṭ ke aai.
56002014	U apne aap ke hamlog ke de dees hei ki hamlog ke u sab se bachaai jon bura cheej hei aur ham log ke dil ke safa kari. U maañgat raha ki hamlog uske aapan log bana rahi aur wahi utsukta (eager) se kari jon raaiṭ hei.
56002015	Yahi sab baat ke aapan puura adhikaar se sikhaate, sudhaarte aur hausla dete raho. Dhyaan rakhna ki tum sab ke aadar jeete sako.
56003001	Sab log ke samjhaao ki agua aur adhikaari log ke baat maane, aur ulog ke agaiñsṭ kaam nai kare. Ulog hardam taiyaar rahe ki kuchh achchha kaam kare
56003002	aur kaṛua baat ya baad bibaad nai kare. Ulog ke sab ke sañghe naram aur daya se rahe ke hei.
56003003	Ham log pahile beokuuf raha, fuulish raha aur koi ke baat nai maanat raha, aur dunia ke sab chaahat aur khusi ke gulaam raha. Ham log kharaab raha aur sab se jaran karta raha. Sab koi ham log se haiṭ karat rahin, aur ham log bhi sab koi ke haiṭ karat raha.
56003004	Parmeshwar hamaar muktidaata hamme dekhaais ki u ketna achchha aur dayaalu hei.
56003005	U aapan daya se hamme bachaais, isse nai ki ham ketna achchha kaam kara hei. Parmeshwar aapan Pawitr Aatma ke sakti se hamme dhoy dees hei. U hamme nawa janam aur nawa suruwaat dees hei.
56003006	Parmeshwar Yeeshu Maseeh ham log ke muktidaata ke bhejis ki ham log ke uske Aatma mile.
56003007	Maseeh ke bartaao hamlog ke sañghe usse kahiñ jaada raha jetna ki hoy ke chaahi. U ham log ke Parmeshwar ke kaabil banaais aur anant jeewan ke aasha dees.
56003008	I sandes ekdam sachcha hei. I ṭeeching sab koi ke waaste iuzful aur helpful hei. Ham mañgta hei ki tum sab ke bataao ki ispe chale, ki jisse u sab log jon Parmeshwar pe biswaas kare hei, hardam achchha kaam kare.
56003009	Lekin baap daada ke murakhta pe baad bibaad nai karna. Aur Maozas ke kaanuun ke baare meñ baad-bibaad aur jhagṛa se duur rahna. Eisan jhagṛa hardam bina kaam ke aur bakwaas rahe hei.
56003010	Jon jhagṛa khaṛa kare hei, ulog ke ek ya dui dafe chetaaoni de deo. Tab ulog se koi waasta nai rakkho.
56003011	Tum to janta hei ki ulog ke dimaag kharaab hei, aur ulog ke aapan paap dekhaay hei ki ulog ke ketna kasuur hei.
56003012	Ham Artiyaas ya Tukhikus ke tumhaar lage bhejega. Jab u pahuñch aai, tab kosis karke Nikupulis meñ ham se milna. Kaahe ke ham soch lia hei ki ham winṭa wahiñ bitaayga.
56003013	Jab wakeel Jenas aur Apullos jaay lagi, to ulog ke jetna hoy saki otna madat karna, ki jisse ulog ke lage u sab kuchh rahe jon ulog ke jaruurat hei.
56003014	Ham log ke seekhe ke chaahi ki keise ulog aapan ṭaaim achchha aur kaabil kaam kare meñ bitaay.
56003015	Ulog jon hamaar sañghe hei, sab tum log ke namaste bheje hei. Aur u sab jon hamaar dost aur biswaasi hei, ulog ke bhi ham log ke bagal se namaste bolna. Ham preya karta hei ki Prabhu ke daya tum sab ke sañghe hardam rahe.
57001001	Pol ke bagal se, jon Yeeshu Maseeh ke sewa kare ke kaaran se jel meñ hei, aur Ṭimathi ke bagal se jon hamaar biswaas ke kaaran hamaar bhaiya bhais. Fileman, tum jon hamaar sañghe kaam karta hei aur ham log ke bahut pyaara hei. I chiṭṭhi tumhaar waaste hei
57001002	aur u chech ke waaste bhi jon tumhaar ghar meñ mile hei. Hamaar pyaara dost Affiya aur Arkhippus ke waaste bhi jon duuno Prabhu ke hamaar rakam sewa kare hei.
57001003	Ham binti karta hei ki Parmeshwar hamaar Pita aur Prabhu Yeeshu Maseeh, tum pe daya kari aur saanti ke aasheesh dei!
57001004	Fileman, jab jab ham preya meñ tumhaar naam leta hei, ham Parmeshwar ke dhanbaad deta hei.
57001005	Ham, Yeeshu Maseeh meñ tumhaar biswaas aur Parmeshwar ke log meñ tumhaar prem ke baare meñ sunta hei.
57001006	Jeise tum aapan biswaas duusar log meñ baaṭta hei, ham preya karta hei ki jon aasheesh Maseeh hamme dees hei, uske ulog jaan le.
57001007	Dosto, tumhaar prem hamme bahut khusi kar dees hei aur hamme hausla dees hei. U Parmeshwar ke log ke dil bhi khusi kar dees hei.
57001008	Krisṭ hamme himmat de ke bataay hei ki tumme kaa kare ke hei.
57001009	Lekin ham tumme bolega ki khali prem ke kaaran i karo. Haañ, jeise ki koi ek Yeeshu ke kaaran jel meñ hei.
57001010	Ham binti karta hei ki tum Unesimus ke madat karo! U hamaar waaste ek laṛka ke rakam hei kaahe ke yahi jel meñ ham uske, Yeeshu tak pahuñchaay raha.
57001011	Isse pahile, u tumhaar khaatir bekaar raha, lekin ab u ham duuno ke khaatir kaam meñ aai.
57001012	Unesimus ke tumhaar lage fir se bheje ke waaste hamme dukh hei.
57001013	Ham mañgta hei ki uske hiañ aapan sañghe rakkhi, jahañ u tumhaar jagha lewe saki aur hamme madat kari, jab tak ham susamaachaar ke parchaar kare ke khaatir jel meñ hei.
57001014	Lekin ham apne aap kuchh nai karta jab tak pahile tum uspe raaji nai hota. Ham mañgta hei ki tumhaar daya ke kaam tumhaar dil se aay, eise nai ki tum mahsuus karta hei ki tumme jabarjasti kare ke hei.
57001015	Saait Unesimus tumhaar lage se thoṛa deri ke waaste duur kara gais raha, ki jisse tum uske fir se sab din ke waaste rakkhe sako,
57001016	lekin ek gulaam ke rakam nai. Unesimus ek daas se bhi kahiñ jaada hei. Hamaar waaste u ek pyaara dost hei, lekin tumhaar waaste u to aur jaada hei, duuno ek admi ke rakam aur Prabhu ke pichchhe chale waala.
57001017	Agar tum hamme Krisṭ ke kaaran ek dost jaana, tab Unesimus ke wahi rakam welkam karna jeise tum hamme karega.
57001018	Agar u tumme dhoka dees, ya tumhaar kuchh karja hei, to hamaar karja meñ joṛ deo.
57001019	Ham aapan haath se likhta hei, HAM, POL, SAB KARJA LAUṬAAY DEGA. Lekin i nai bhulna ki tumhaar jeewan hamaar karja hei.
57001020	Hamaar pyaara dost log aur Krisṭ hamaar Prabhu ke pichchhe chale waala log, i hamaar waaste kar ke hamme khusi karo.
57001021	Ham janta hei tum wahi karega jeise ham bola hei, aur usse bhi jaada
57001022	Plees hamaar waaste ek ruum taiyaar karo. Hamme aasha hei ki tumhaar preya ke jawaab mil jaai, aur ham tumhaar lage aay sakega.
57001023	Ifraas bhi, Krisṭ Maseeh ke chela bane ke kaaran hiañ jel meñ hei. U aapan namaste bheje hei,
57001024	aur yahi rakam Maak, Aristakus, Demaas aur Luuka jon hamaar sañghe kaam kare hei, sab namaste bheje hei.
57001025	Ham preya karta hei ki Prabhu Yeeshu Maseeh tum pe daya kari!
58001001	Bahut din pahile aur bahut dafe Parmeshwar ke nabi log uske sandes ham log ke baap-daada ke deen raha.
58001002	Lekin ab aakhri meñ, Parmeshwar aapan Putr ke bhejis ki u ham log ke sandes dewe. Parmeshwar, aapan Putr ke jariye sansaar ke banaais hei, aur ek roj sab cheej Putr ke hoy jaai.
58001003	Parmeshwar ke Putr ke lage chamkewaala Parmeshwar ke aapan mahima hei aur sab rakam se wahi ke rakam lage hei. Aapan taagatwar vachan se u puura dunia ke roke hei. Ham log ke paap dhowe ke baad, Putr, mahaan Parmeshwar ke raaiṭ saaiḍ meñ beiṭh gais hei.
58001004	U ainjals se bahut baṛa ban gais raha, aur uske jon naam dewa gais raha, ulog sab se kahiñ jaada mahaan hei.
58001005	Parmeshwar koi bhi ainjals se kabhi nai bolis, “Tum hamaar laṛka hei, kaahe ke aaj ham tumhaar Pita bana hei!” I bhi u log se nai bolis, “Ham uske Pita banega, aur u hamaar laṛka bani!”
58001006	Jab Parmeshwar aapan pahila santaan ke jagat meñ laai, tab u sab ainjals ke hukum dewe hei ki uske weship kare.
58001007	Aur jab Parmeshwar ainjals ke baare meñ baat kare hei, u bole hei, “Ham aapan ainjals ke hawa meñ badal deta hei aur aapan naukar ke barte aagi meñ.”
58001008	Lekin Parmeshwar aapan Putr ke baare meñ bole hei, “Tum Parmeshwar hei, aur tum ek raaja ban ke hardam raaj karega! Tumhaar raajsi (royal) sakti nyaay laai.
58001009	Tum nyaay laaik karta hei aur dushṭta ke haiṭ kara hei, aur ham, tumhaar Parmeshwar. tumme chuna hei. Ham tumme appoinṭ kara hei aur tumme tumhaar frenḍs log se jaada khusi kara hei.”
58001010	Baaibal i bhi bole hei, “Suru meñ, Prabhu, tum hee raha jon dharti ke faaunḍeishan rakkhis raha aur asmaan banaais raha.
58001011	U sab heraay jaai aur kapṛa ke rakam puraana hoy jaai, lekin tum hardam rahega.
58001012	Tum ulog ke raub ke rakam lapeṭ dega aur kapṛa ke rakam badal dega. Lekin tum hardam ekke rakam rahega, aur tum hardam rahega.”
58001013	Parmeshwar kabhi bhi aapan ainjals se i nai bolis, “Hamaar raaiṭ saaiḍ beiṭho jab tak ham tumhaar dusman ke tumhaar goṛ ke peeṛha (stuul) nai banaay dei!”
58001014	Ainjals to khali Aatma hei jon ke ulog ke sewa kare ke waaste bheja gay hei jon ke bache ke hei.
58002001	Ham log ke sab pe puura dhyaan dewe ke chaahi, jon hamme bataawa gay hei, ki jisse ham log bhaṭak nai jaai.
58002002	Ainjals log jon sandes deen raha, ham log paaya ki u sab sach hei, aur jon sab uske nai maanin, ya kinaare kar deen, ulog ke wahi ke mutaabik saja mila.
58002003	To agar ham i bache waala rasta nai apnaayga, to hamlog keise bache sakta hei? Prabhu apne hee sab se pahile i sab ham log ke bataais raha, aur jon log i sandes sunin raha, paain ki i sab sach hei.
58002004	Parmeshwar apne hee sab rakam ke baṛa baṛa chamatkaar aur saain karke dekhaais ki uske sandes sachcha hei. U aapan Pawitr Aatma ke bhi ulog ke dees jon ke u dewe maañgis.
58002005	Ham log janta hei ki aage aaywaala sansaar ke Parmeshwar ainjals ke haath meñ nai rakkhis hei.
58002006	Kabhi kabhi Baaibal meñ koi Parmeshwar se bole hei, “Manush kaa hei ki tum uske parwaah karta hei? Kaahe ke tum ham kamjor log ke waaste etna chinta karta hei?
58002007	Thoṛa ṭaaim ke waaste tum ham log ke ainjals se chhoṭa banaaya raha. Fir bhi tum ham log ke mahima aur ijjat se taaj pahinaaya.
58002008	Aur tum sab kuchh ham log ke goṛ ke neeche rakh dia!” Parmeshwar sab kuchh ham log ke adhikaar ke nichche rakh dees hei, aur kuchh bhi nai raha jon ham log ke adhikaar ke nichche nai hei. Lekin ham log abhi i nai dekhe paata ki u sab kuchh ham log ke de dees hei.
58002009	Jon cheej ham log dekhta hei, u Yeeshu hei, jon ke thoṛa deri ke waaste ainjals se bhi chhoṭa banaay dewa gay raha. Parmeshwar ke sundar daya ke kaaran, Yeeshu ham sab ke waaste mara. Ab jabki Yeeshu etna jaada sahe ke mar gais hei, u ab mahima aur aadar ke taaj pahin lees hei.
58002010	Sab kuchh Parmeshwar ke hei, aur sab cheej wahi ke sakti se banaawa gais raha. To Parmeshwar raaiṭ kaam karis jab Yeeshu ke dukh sahe ke baad uske pefekṭ banaay dees, jeise ki Yeeshu bahut se Parmeshwar ke bachchan ke raaiṭ rasta dekhaay ke ulog ke Parmeshwar ke mahima ke sheya kare waala banaais.
58002011	Yeeshu aur u sab log jiske u pawitr karis hei, u sab ekke palwaar ke hei. Yahi kaaran u sab ke u bhaai bahin bolaay meñ saram nai kare hei.
58002012	U Parmeshwar se i bhi bolis, “Ham ulog ke tumhaar naam bataayga aur tumhaar gun gaayga jab ulog weship kare aai.”
58002013	U i bhi bolis raha, “Ham Parmeshwar pe puura bharosa karega.” Tab u bolis, “Hiañ ham u laṛkan ke sañghe hei jon log ke Parmeshwar hamme dees hei.”
58002014	Ham log maas aur khuun ke bana hei. Yahi khaatir Yeeshu ham log meñ se ek banis. U maris ki jisse u saitaan ke naas kar dei, jiske sakti maut pe raha.
58002015	Lekin u i kaaran bhi mara ki ham sab log ke bhi bachaay jon sab roj roj mare ke ḍar se jiye hei.
58002016	I klia hei ke Yeeshu ainjals ke madat kare nai aais raha, lekin Abraham ke gharaana ke sambhaale aais raha.
58002017	Uske ham log meñ se ek bane ke raha, ki jisse u ham log ke Parmeshwar ke ek dayaalu aur biswaasi baṛa paadri ke rakam sewa kare saki aur ham log ke paap ke maafi ke waaste balidaan dewe saki.
58002018	Aur ab jab ki Yeeshu dukh sahis hei aur ṭesṭ bhi dees hei, u koi ke bhi madat kare sake hei jon ke ṭesṭ hoy hei.
58003001	Dosto, Parmeshwar tumme chunis hei ki tum uske pawitr jan bano. To Yeeshu ke baare meñ socho, jiske ham log prerit aur baṛa paadri bolta hei!
58003002	Yeeshu, Parmeshwar pe bharosa karis raha, wahi rakam jeise Maozas sab ke sewa kare meñ bharosa paais raha.
58003003	Lekin Maozas se jaada maan Yeeshu ke hoy ke chaahi, jeise jon ghar banaay hei uske maan ghar se jaada hoy hei.
58003004	Kaahe ke, ek ek ghar ke koi banaay hei, aur Parmeshwar hei jon sab kuchh banaais hei.
58003005	Maozas ek biswaasi sewak raha aur Parmeshwar ke log ke bataais ki aage chal ke kon cheej bataawa jaai.
58003006	Lekin Yeeshu hee u Putr hei jon Parmeshwar ke log ke jimmewaar hei. Aur ham log u sab hei, agar ham log majbuut bana rahi aur niraas nai hoi.
58003007	I wahi rakam hei jeise Pawitr Aatma bole hei, “Agar tum Parmeshwar ke awaaj aaj sunega,
58003008	to jiddi nai banna! Ulog ke rakam ribel nai karna jon ke ḍezaṭ meñ ṭesṭ lewa gais raha.
58003009	Chaalis (40) saal tak tum log ke baap-daada log Parmeshwar ke ṭesṭ leen aur jon kaam u karis raha u sab ke dekhin.
58003010	“Tab Parmeshwar, ulog se thak gais aur bolis, ‘Tum log kabhi bhi achchha samajh nai dekhaaya hei, aur tum log nai samjha ki ham tum log ke kaa kare ke mañgta hei.’
58003011	Parmeshwar gussaay gais aur sab log ke bataais, ‘Tum log kabhi bhi hamaar araam kare waala jagha nai aay paayga!”
58003012	Dosto, saaodhaan raho! Bura bichaar aur ḍaauṭ ke tum sab ke jeewit Parmeshwar se duur nai karan deo.
58003013	Tum log har roj ek dusra ke himmat deo, jab tak “Aaj” ke din hei. Agar i nai karega, tab paap tum meñ se kuchh log ke bahkaay dei, aur tum log ke jiddi banaay dei.
58003014	Ham log Krisṭ ke baare meñ shua raha, jab ham sab se pahile uske bhaya. To ham log ke aakhri tak aapan biswaas ke kas ke pakṛe rahe ke hei.
58003015	Baaibal bole hei, “Agar tum uske awaaj aaj sunega, ulog ke rakam jid nai karna jon sab ribel kare rahin.”
58003016	Ulog kon raha, jon Parmeshwar ke awaaj sun ke gussa bhain aur uske agaiñsṭ hoy gain? Kaa wahi log nai rahin jon Ijipt se nikar ke Maozas ke sañghe aain raha?
58003017	U kon log rahin jon chaalis (40) saal pahile Parmeshwar ke gussa karin raha? Kaa ulog nai rahin jon paap karin raha aur ḍezaṭ meñ mar gain raha?
58003018	Aur kon se Parmeshwar bolis raha ki ulog uske araam kare waala jagha nai aai? Kaa wahi log nai raha jon uske baat nai maanin raha?
58003019	Ham log dekhta hei ki ulog araam kare waala jagha nai gain kaahe ke u log ke lage biswaas nai raha.
58004001	Araam karewaala jagha jaay ke waada abhi bhi hei, aur ham log ke i dekhe ke hei ki tum meñ se koi chhuuṭ nai jaay.
58004002	Ham log sandes suna hei, jeise ulog sunin raha. Lekin ulog biswaas nai karin, aur u sandes ulog ke waaste koi matlab nai rakkhis.
58004003	Khali wahi log jiske biswaas hei, araam waala jagha jaay saki. I wahi rakam hei jeise Baaibal bole hei, “Parmeshwar gussaay gais raha aur log ke bataais, ‘Tum log hamaar araam kare waala jagha meñ kabhi nai aay sakega!” I Parmeshwar bolis raha, jab ki sansaar ke suru hoy se pahile se i sab taiyaar raha.
58004004	Hiañ tak ki, Baaibal meñ kahiñ bataawe hei ki satwa roj, Parmeshwar aapan sab kaam khalaas kar lees raha, aur u araam karis.
58004005	Ham log i bhi paṛha ki baad meñ u bolis raha, “Tum log koi bhi hamaar araam kare waala ghar meñ nai aayga!”
58004006	Iske matlab i hei ki u waada abhi bhi laagu hei, kaahe ke jon sab uske pahile sunis raha, uske baat nai maanis raha aur ulog araam waala jagha nai aain raha.
58004007	Bahut din baad Parmeshwar, Ḍeiviḍ ke bataais ki u waada fir se karo, jeise ki ham pahile bola raha, “Agar tum i awaaj aaj suno, to jiddi nai bano!”
58004008	Agar Joshua sachmuch meñ log ke araam deta, to Parmeshwar ke waaste i jaruurat nai hota ki dusra araam ke roj ke waaste charcha kare.
58004009	Lekin Parmeshwar ham log ke waaste sabat ke waada karis hei jab ham log ke araam kare ke hei, jab ki u abhi aais nai hei.
58004010	U roj Parmeshwar ke log aapan kaam se araam kari, jeise Parmeshwar aapan kaam se araam lees raha.
58004011	Ham log ke puura kosis kare ke hei ki araam ke jagha jaai, kahiñ eise naa hoy ki ham uske baat nai maan ke huañ pe aapan jagha khoy dei, jeise ulog khoy deen raha.
58004012	Jon Parmeshwar bolis raha, u khali jeewit aur activ nai hei! U dui dhaari talwaar se bhi chok hei. Uske vachan praan aur aatma aur joints aur merrow sab ke kaaṭ dewe sake hei, jab tak u ham log ke dil bichaar aur chaahat ke nai jaan lewe hei.
58004013	Parmeshwar se kuchh bhi nai chhupa hei! Sab cheej ke beech se dekh lewe hei, aur ham log ke usse sach bole ke hei.
58004014	Ham log ke ek baṛa paadri hei, jon swarag chala gais hei, aur u Parmeshwar ke Putr Yeeshu hei. Yahi kaaran ham log ke u sab ke kas ke pakṛe ke hei jon ham log uske baare meñ bola hei.
58004015	Yeeshu ham log ke ek ek kamjori ke samjhe hei, kaahe ke u bhi ham log ke rakam ṭesṭ meñ paṛis raha. Lekin u paap nai karis raha!
58004016	To jab bhi kabhi ham jaruurat meñ rahta hei, tab ham log ke himmat se dayaalu Parmeshwar ke siñghaasan ke aage aay ke hei. Huañ pe ham log bahut jaada daya paayga, aur ham log ke madat bhi mili.
58005001	Har ek baṛa paadri ke lia jaay hei ki u Parmeshwar ke bheñṭ aur balidaan chaṛhaay ke dusra log ke paap ke khaatir madat kare.
58005002	Ek baṛa paadri ke lage aapan kamjori rahe hei, aur u paapi aur beokuuf log ke khaatir sori feel kare hei.
58005003	Yahi kaaran uske aapan aur dusra log ke paap ke kaaran bali chaṛhaay ke jaruurat hei.
58005004	Lekin koi ek jon baṛa paadri bane maañge hei uske eise hee saobhaag nai mil jaay hei. Khali Parmeshwar ek paadri ke chune hei, aur Parmeshwar hee hei jon Aaron ke chunis raha.
58005005	Yahi rakam Yeeshu ke sañghe bhi raha. U ek baṛa paadri ban gais, lekin i nai ki uske bane ke sammaan maañgat raha. Parmeshwar hee raha jon uske bataais raha, “Tum hamaar laṛka hei, kaahe ke aaj ham tumhaar Pita ban gaya hei!”
58005006	Ek dusra jagha Parmeshwar bole hei, “Tum hardam ke waaste ek paadri ban gaya hei wahi rakam jeise Malikisidak raha.”
58005007	Parmeshwar ke paas sakti raha ki u Yeeshu ke mare se bachaay. Aur jab Yeeshu dharti pe raha, to u Parmeshwar se, aañsu bahaay ke aur jor se chillaay ke binti karis ki uske bachaay le. U sachmuch ke Parmeshwar ke weship karat raha, aur Parmeshwar uske preya sunat raha.
58005008	Yeeshu, Parmeshwar ke aapan Putr hei, lekin fir bhi uske i baat jaane ke waaste ki Parmeshwar ke aagya pe chale ke matlab kaa hei, dukh sahe ke paṛa.
58005009	Dukh sahe se Yeeshu ke pefekṭ banaay dees, aur ab jon koi bhi uske baat maani, u sab ke u bachaay sake hei.
58005010	I bhais kaahe ke Parmeshwar uske Malikisidak ke rakam baṛa paadri bane ke chunis raha.
58005011	Iske baare meñ aur bahut kuchh bola jaay sake hei. Lekin iske samjhaana mushkil hei, aur tum sab samjhe meñ deri lagaata hei.
58005012	Abhi tak tum sab ke ṭeecha ban jaay ke raha, lekin ek dafe fir tum sab ke sahaj se sikhaay ke hei ki Parmeshwar kon cheej bolis raha. Tumme khaana ke badle duudh ke jaruuri hei.
58005013	Jon log duudh pe jiye hei, ulog chhoṭa bachcha ke rakam hei jon nai jaane hei ki kon cheej raaiṭ hei.
58005014	Soliḍ khaana to ulog ke khaatir hei, jon ke sikhaawa gay hei ki kon cheej raaiṭ hei aur kon cheej roñg.
58006001	Tab aage baṛho, machua ṭeeching ke bagal aur aapan pichchhe u pahila lesan chhoṛ deo jon Maseeh ke sandes raha. Ham log ke jaruurat hei ki hame baat kare ke hei ki kaahe ke ham log ke u sab se duur jaay ke hei jon hame maut ke bagal le jaay hei aur kaahe ke ham log ke Parmeshwar meñ biswaas kare ke hei.
58006002	Aur hamme baptisma aur muuṛ pe haath rakkhe ke aur fir se jee uṭhe ke aur anant nyaay ke baare meñ sikhaay ke jaruuri nai hei.
58006003	Agar Parmeshwar chaahi, to aage baṛho.
58006004	Lekin ulog ke kaa hoi jon roshni dekh ke aur swarag se daan paay ke aur Pawitr Aatma paay ke ghuum gain hei? Ulog ke kaa hoi jon susamaachaar paay ke aur bhawish ke sakti leke, ghuum gain hei? Koi rasta nai hei ki ulog ke lauṭaawa jaay sake. Ulog jon cheej kare hei u sab wahi rakam hei jeise Parmeshwar ke Putr ke kros pe chaṛhaay ke uske khule aam apmaan kara gay hei!
58006007	Ek khet kisaan ke waaste ṭheek hei, agar achchha paani mile to achchha anaaj hoi. Asal meñ Parmeshwar u khet ke aasheesh dei.
58006008	Lekin jon jameen khali kaaṭa ugaay hei, uske kuchh veliu nai hei. Saait u Parmeshwar ke saraap ke nichche aay jaai, aur aakhri meñ usman aagi lagaawa jaai.
58006009	Dosto, ham log i rakam baat karta hei. Lekin ham log shua hei ki tum log u sab achchha kaam karta hei, jon log bache ke ṭaaim kare hei.
58006010	Parmeshwar hardam nyaay kare hei. U yaad kari keise tum uske log ke madat karte aaya hei aur abhi bhi karta hei. Tum log Parmeshwar ke hei, aur u nai bhulaai ki keise tum log aapan prem uske log ke dekhaaya hei.
58006011	Ham log ke ichchha hei ki tum sab log hardam i dekhaay maañgega ki tum log ke biswaas ketna majbuut aur ṭika hei.
58006012	Tab tum kabhi laizi nai hoyga. Tum log ulog ke ekzaampal pe chalega jon ke biswaas majbuut hei aur jon ke lage tab tak dheeraj rahi jab tak Parmeshwar aapan waada nai nibhaai.
58006013	Koi bhi Parmeshwar se mahaan nai hei. To u aapan naam se waada karis jab u Abraham se bolis,
58006014	“Ham, tumhaar Prabhu, tumme aasheesh dega ki tumhaar bahut se ḍisenḍañṭ hoi.”
58006015	Tab jab ki Abraham bahut dheeraj rakkhis, tab Parmeshwar uske u sab dees jon ke u waada karis raha.
58006016	Jab koi ek baad bibaad ke khalaas kare maañge hei, tab ulog koi ke naam ya koi aapan se baṛa, ya apne se kuchh baṛa ke kasam khaay hei.
58006017	To jab Parmeshwar koi waada ke jon u aapan log se karis hei, uske pruuv kare maañge hei aur jon ke tuuṛa nai jaay sake hei, to u kasam khaais raha.
58006018	Parmeshwar jhuuṭ nai bole sake hei! Aur uske waada aur kasam dui cheej hei jon ke kabhi bhi badla nai jaay sake hei. Ham log bachaao ke waaste Parmeshwar ke lage dauṛa. Ab uske waada, ham log ke hausla dei ki ham u aasha ke pakṛe rahi jon ham log ke ṭheek saamne hei.
58006019	Yahi aasha ham log ke praan ke khaatir lañgar (enka) ke rakam hei. Yahi aasha saif aur shua hei jon swarag ke Mandir ke parda se hoy ke bheetar pawitr jagha tak pahuñche hei.
58006020	Yeeshu ham log se pahile huañ chala gais hei, aur u Malikisidak ke rakam hardam ham log ke baṛa paadri rahi.
58007001	Malikisidak, Shalom ke raaja aur Mahaan Parmeshwar ke paadri duuno raha. Wahi raha jon jaay ke Abraham ke aasheesh dees raha, jab Abraham raaja log ke maar ke lauṭis raha.
58007002	Tab Abraham aapan sab kuchh meñ se daswa hissa uske de dees raha. Malikisidak naam ke matlab hei, “Nyaay ke Raaja” Lekin jab ki Shalom ke matlab hei “Shaanti,” tab u bhi, “Shaanti ke Raaja bhais.”
58007003	Hamlog ke i nai bataawa gais raha ki uske lage maañ baap ya baap-daada, ya suruwaat ya ant hei. U Parmeshwar ke Putr ke rakam hei aur hardam paadri rahi.
58007004	Dekho Malikisidak ketna mahaan hei! Ham log ke naami ensesṭa Abraham, daswa hissa jon dusman se lees raha, uske dees raha.
58007005	Kaanuun sikhaay hei ki Abraham ke ḍisenḍañṭs ke jaruur se aapan kamaai meñ se daswa hissa dewe ke hei. Aur i ulog ke aapan palwaar log ke dewe ke hei, jon Levi ke santaan hei aur jon paadri hei.
58007006	Jabki Malikisidak, Levi ke ḍisenḍañṭ nai raha, fir bhi Abraham aapan meñ se uske daswa hissa dees raha. Tab Malikisidak Abraham ke aasheesh dees, jon ke Parmeshwar waada karis raha.
58007007	Sab koi samjhe hei ki jon koi bhi aasheesh dewe hei, u aasheesh paay waala se baṛa hei.
58007008	Paadri log ke aapan kamaai meñ se daswa hissa dewa jaay hei. Lekin sab paadri log mar jaay hei, Malikisidak ke chhoṛ ke, aur Baaibal bataay hei ki u jinda hei.
58007009	Levi ke santaan hei jon ke log se daswa hissa mile hei. Ham log i bole sakta hei ki jab Abraham, Milikisidak ke daswa hissa dees raha, Levi bhi daswa hissa dees raha.
58007010	Iske kaaran i raha ki Levi ke janam Abraham ke palwaar meñ baad meñ bhais raha, jon daswa hissa Malikisidak ke dees raha.
58007011	Jab ki Maozas ke kaanuun bataawe hei ki sab paadri log ke Levi ke santaan hoy ke chaahi, fir bhi u paadri log koi ke pefekṭ nai banaay sake hei. To Malikisidak ke rakam paadri hoy ke chaahi, Eran ke reeti ke rakam palwaar nai.
58007012	Aur jab paadri chune ke ruuls badal jaay hei, tab kaanuun ke bhi badle ke jaruuri hei.
58007013	Jon admi ke baat ham log karta hei, u ham log ke Prabhu hei, jon u ṭraaib se aais raha jisman koi bhi bedi pe paadri ke kaam nai karis raha.
58007014	Sab koi jaane hei ki u Juḍa ṭraaib se aais raha, aur Maozas i to nai bolis raha ki paadri log wahi ṭraaib se aai.
58007015	I sab samajh meñ aai, jab Malikisidak ke rakam koi ke paadri banaawa jaai.
58007016	Iske, aapan baap-daada ke kaaran nai chuna gais raha, lekin i kaaran ki uske jeewan ke kabhi bhi ant nai hoi.
58007017	Iske baare meñ Baaibal bole hei, “Tum hardam ke khaatir paadri rahega, ṭheek Malikisidak ke rakam.”
58007018	Yahi rakam ek kamjor aur bekaar aagya ke bagal kar dia gais raha,
58007019	kaahe ke kaanuun koi ke pefekṭ nai banaay sake hei. Wahi ṭaaim, ham log ke ek aur achchha aasha mile hei, aur wahi aasha ham log ke Parmeshwar ke nagichche laay sake hei.
58007020	Parmeshwar apne khud waada karis raha jab i paadri ke chuna gais raha. Lekin jab dusra paadri log chuna gais raha to u i rakam ke waada nai karis raha. U i waada karis raha, “Ham, tum log ke Prabhu, waada karta hei ki tum hardam ke khaatir paadri bana rahega! Aur ham kabhi bhi aapan maainḍ nai badlega!”
58007022	Iske matlab i hoy hei ki Yeeshu ham log ke Parmeshwar se aur achchha agrimenṭ ke garanṭee kare hei.
58007023	Bahut se aur paadri log rahin, aur u sab mar gain hei.
58007024	Lekin Yeeshu kabhi nai mari, aur u hardam ke waaste paadri rahi!
58007025	U hardam ulog ke bachaay saki jon log ke u Parmeshwar ke bagal le jaay hei, kaahe ke u hardam Parmeshwar se ulog ke khaatir baat kare ke waaste jinda rahi.
58007026	Yeeshu hee u baṛa paadri hei jon ke jaruurat ham log ke hei. U pawitr aur seedha saada aur nirdos hei, ham paapi log ke rakam nai. Swarag meñ Yeeshu ke sab se uupar ke darja mile hei,
58007027	aur u sab baṛa paadri log se achchha hei. Yeeshu ke aapan aur fir baaki log ke paap ke waaste har roj balidaan nai dewe ke hei. U ekke roj u balidaan dees, jab u apne aap ke bali chaṛhaay dees.
58007028	Kaanuun ulog ke paadri chun lewe hei jon ke lage kuchh kamjori hoy hei. Lekin Parmeshwar ke waada, jon kaanuun ke baad meñ aais hei, aapan Putr ke appoinṭ karis. Aur wahi pefekṭ aur har dam ke waaste mahaan paadri hei.
58008001	Ham log jon baat karta hei, uske matlab hei ki ek baṛa paadri hei jon swarag meñ Parmeshwar ke mahaan siñghaasan ke raaiṭ saaiḍ beiṭhe hei.
58008002	U maha pawitr jagha aur swarag ke asli tambu meñ ek paadri ke rakam bhi sewa kare hei. I weship ke tambu, Prabhu khaṛa karis raha, dunia ke log nai.
58008003	Jabki sab paadri log ke bheñṭ aur balidaan duuno dewe ke hei, tab Maseeh ke bhi jaruuri raha ki u kuchh dewe.
58008004	Agar u hiañ dharti pe rahta, to ek paadri nai rahta, kaahe ke hiañ kaanuun dusra paadri log ke balidaan dewe ke khaatir chune hei.
58008005	Lekin jon tambu meñ ulog sewa kare hei, u to swarag ke sachcha tambu ke kopi aur parchhaaiñ hei. Tambu banaay se pahile Maozas ke bataawa gay raha, “Dekho, jon peṭan ke tambu tumme pahaaṛ pe dekhaawa gay raha, ekdam wahi ke rakam banaana!”
58008006	Ab Maseeh ke aur bhi achchha jagha paadri ke rakam sewa kare ke waaste chun lewa gais hei, aur u hamme aur bhi achchha agrimenṭ dewe ke tasalli dees hei.
58008007	Parmeshwar ke sañghe ke pahila vaacha ṭheek hei, uske jagha dusra vaacha ke jaruurat nai hei.
58008008	Lekin Prabhu usman dos nikaaris aur bolis, “Ham tumme bataata hei ki ek ṭaaim aai, jab ham Israayel aur Juḍa ke log ke sañghe ek nawa vaacha banaayga.
58008009	U vaacha uske rakam nai raha jon ke ham ulog ke baap-daada ke sañghe banaay raha, jab ham ulog ke haath pakaṛ ke Ijipt ke bahire laay raha. Ulog hamaar sañghe ke vaacha ke tuuṛ deen raha, aur ham ulog ke dekh bhaal kare ke band kar dia raha!
58008010	“Lekin ab ham Israayel ke log ke bataayga ki i hamaar nawa vaacha hei, ‘Ṭaaim aai jab ham, tumhaar Prabhu, ulog ke dimaag aur dil pe aapan kaanuun likhega. Ham ulog ke Parmeshwar rahega, aur ulog hamaar log rahi.
58008011	Usman se koi ek bhi dusra ke nai sikhaai ki hamme, tumhaar Prabhu ke jaane ke hei.’ “Ulog sab hamme jaani, chaahe ulog koi bhi hoy.
58008012	Ham ulog pe daya karega, chaahe ulog ketna kharaab hei. Ham ulog ke paap ke bhulaay jaayga.”
58008013	Jab Prabhu nawa vaacha ke baare meñ baat kare hei, uske matlab hei ki pahila waala puraana hoy gay hei. Aur jon kuchh bhi puraana aur bekaar hei, u sab jaldi heraay jaai.
58009001	Jon pahila waada banis raha, usman weship ke ruuls aur i dharti pe ek weship karewaala tambu raha.
58009002	Tambu ke pahila bhaag ke pawitr jagha ke naam dia gay raha, aur huañ pe ek batti rakkhe waala jagha, ek ṭaibal, aur ek lauf breḍ rakkha gay raha.
58009003	Parda ke peechhe sab se pawitr jagha raha.
58009004	Sona ke bedi jisman agarbatti jaraawa jaat raha, u pawitr jagha pe raha. Sona se chaṛhaawal sacred chesṭ (box) bhi wahiñ raha, aur uske bhittar teen cheej raha. Pahila, huañ ek sona ke bartan raha jisman mana (ḍezaṭ ke khaana) bhara raha. Fir huañ pe Eran ke ḍanḍa raha jisman se fal fuul nikaris raha, aur dui fleṭ patthar raha jisman aagya likhaan raha.
58009005	Chest ke uppar pankha waala jaanwar log rahin, jon ke pankha huañ pe feila raha jahañ pe paap ke maafi dewa jaat raha. Lekin abhi ṭaaim nai hei ki u sab ke baare meñ samjhaawa jaay.
58009006	Lekin yahi rakam sab kuchh raha, jab paadri log hardam tambu ke aage waala bhaag meñ jaay ke aapan kaam karat rahin.
58009007	Fir bhi, khali baṛa paadri tambu ke dusra bhaag meñ jaay sakat raha, aur u saal meñ ekke dafe jaat raha. Jab jab u balidaan chaṛhaawe ke khaatir khuun le jaawat raha ki jisse uske aur huañ ke log ke paap jon bina jaane hoy jaat raha, tab u sab ke maafi mil jaay.
58009008	I sab Pawitr Aatma ke bole ke matlab hei ki koi bhi pawitr jagha pe nai jaay sake hei jab tak tambu weship ke jagha pe rakkha rahe hei.
58009009	Aaj iske ek matlab bhi hei. I dekhaawe hei ki ham log bheñṭ aur balidaan se aapan antar aatma ke safa nai kare sakta hei.
58009010	I ruuls to ham log ke khaay piye aur nahaay dhoy ke reeti ke baare meñ bana hei. Aur shaareerik sambandh ke ruuls wahi ṭaaim tak rahi jab tak kuchh aur achchha cheej ke khaatir badal nai jaay.
58009011	Jon achchha cheej abhi hiañ hei uske khaatir Maseeh ek baṛa paadri ke rakam aais. U to aur bhi baṛa tambu meñ gais jon dunia ke log nai banaais raha aur i dunia ke waaste (bilong) bhi nai hei.
58009012	Tab Maseeh ekke dafe hardam ke waaste pawitr jagha pe gais aur ham log ke paap se hardam ke waaste chhuṭkaara dewaais. U bakṛa aur beil ke nai lekin aapan khuun deke eise karis
58009013	Maozas ke kaanuun ke mutaabik, jon log meila (unclean) hoy jaay hei, ulog Parmeshwar ke weship kare laayk nai rahe hei. Fir bhi ulog safa (sudh) hoy jaay hei jab ulog ke uppar bakṛa aur beil ke khuun aur chaṛhaawal gaai ke bachcha ke raakhi chhiṛka jaay hei.
58009014	Lekin Maseeh paapi nai raha, aur u apne aap ke ek anant aur aatmik balidaan ke ruup meñ Parmeshwar ke dees. Yahi kaaran uske khuun bahut saktishaali hei aur ham log ke antar aatma ke safa kare hei. Ab hamlog jinda Parmeshwar ke sewa kare sakta hei aur u kaam nai karta hei jon hamlog ke maut ke taraf le jaay hei.
58009015	Maseeh ulog ke waaste mara, jon paap karis raha aur puraana vaacha ke tuuṛin raha. Ab u aapan chuna gay log ke waaste ek nawa vaacha, Parmeshwar ke anant aasheesh ke sañghe laais hei!
58009016	Kaahe ke, i rakam ke vaacha banaay ke matlab hei ki ek will banaawa jaay hei. Kaahe ke jon will banaay hei uske i iyuz kare se pahile mar jaay ke hei.
58009017	Iske matlab hei ki ek will ke tab tak kaam meñ nai laawa jaay sake hei, jab tak uske likhe waala jinda hei.
58009018	Pahila vaacha iyuz kare ke waaste khuun bhi kaam meñ laawa gay raha.
58009019	Maozas sab log ke bataais raha ki kaanuun meñ kaa likha hei ki ulog ke kare ke hei. Tab u laal wool aur hisop ke peṛ se sab log aur kaanuun ke buk pe bakṛa aur beil ke khuun se chhiṛkis.
58009020	U log se bolis, “I khuun se Parmeshwar tum log se vaacha banaay hei.”
58009021	Maozas, tambu aur jon kuchh bhi weship meñ iyuz hot raha, u sab pe khuun chhiṛkis.
58009022	Kaanuun bole hei ki sab cheej pe khuun chhiṛke ke chaahi, aur koi paap ke maafi nai mili agar khuun nai dewa jaay hei.
58009023	I sab to uske khaali kopi hei jon sab cheej swarag meñ hei, aur i sab ke kaarwaahi (ceremonies) se pawitr kara jaay hei. Lekin swarag ke sachcha cheej ke koi aur achchha cheej se pawitr kara jaay hei.
58009024	Yahi kaaran Maseeh u tambu meñ nai gais, jon dunia ke log se banaawa gay raha, aur sachcha cheej ke kopi raha. Uske badle, u swarag gais aur ab wahiñ Parmeshwar ke sañghe ham log ke madat kare hei.
58009025	Maseeh ke bahut dafe apne aap ke bali nai chaṛhaay ke raha. U weisan baṛa paadri nai raha jiske saal saal pawitr jagha pe jaay ke jaanwar ke khuun ke balidaan chaṛhaawe ke paṛat raha.
58009026	Agar u apne aap ke har saal deta to dunia ke suru se abhi tak u bahut dafe dukh uṭhaata. Lekin uske badle meñ, ant ṭaaim pe u ekke dafe apne aap ke dees, ki jisse u balidaan deke paap ke miṭaay dewe.
58009027	Ham log ekke dafe marta hei, aur tab ham log ke nyaay howe hei.
58009028	To Maseeh kaafi log ke paap uṭhaawe ke khaatir ekke dafe mara. Lekin jab u fir se aai, to paap le jaay ke khaatir nai. U aai ki jisse u sab ke bachaai jon uske waiṭ kare hei.
58010001	Maozas ke kaanuun, aawe waala cheej ke parchhaaiñ hei. I parchhaaiñ apne aap meñ achchha cheej nai hei kaahe ke u log ke saal saal ke chaṛhaawal balidaan se bachaay nai sake hei.
58010002	Agar kahiñ weship kare waala log hei jon ke paap dhowaay jaay hei aur jon ke antar aatma safa hoy jaay hei, to balidaan chaṛhaawe ke jaruuri nai rahi.
58010003	Lekin bakṛa aur beil ke khuun paap nai miṭaawe sake hei. U khali log ke ek saal se dusra saal tak ulog ke paap ke yaad karaawe hei.
58010005	Jab Maseeh dunia meñ aais raha, u Parmeshwar se bolis raha, “Balidaan aur chaṛhaawa nai hei jon ke tum mañgta hei, lekin tum hamme hamaar deñhi dia hei.
58010006	Nai, tum jaanwar ke balidaan aur paap ke chaṛhaawa se khusi nai hei.”
58010007	Tab Maseeh bolis, “Aur tab, hamaar Parmeshwar, ham u kaam kare aaya, jon tum mañgta raha, jeise Baaibal bole hei.”
58010008	Kaanuun hamme sikhaay hei ki paap ke kaaran, bheñṭ aur balidaan chaṛhaay ke hei. Lekin kaahe ke Maseeh i baat bataay hei aur bole hei ki Parmeshwar u sab nai chaahe hei?
58010009	I kaaran ki u bheñṭ aur balidaan ke haṭaay lewe aur uske jagha dusra ke rakkhe. Uske matlab yahi raha jab u Parmeshwar se bolis raha, “Jon cheej tum mañgta hei, u kare ke waaste ham aay gaya hei.”
58010010	To ham log ke pawitr banaawa gay hei kaahe ke Maseeh, Parmeshwar ke baat maanis raha aur apne aap ekke dafe hardam ke waaste de dees.
58010011	Paadri aapan kaam har roj kare hei, aur ulog balidaan chaṛhaawa kare hei jon paap ke nai miṭaay sake hei.
58010012	Maseeh aapan balidaan dees jon hardam ke waaste achchha hei. Ab u Parmeshwar ke raaiṭ saaiḍ meñ beiṭha hei,
58010013	aur u wahiñ rahi jab tak uske dusman log ke uske nichche nai rakh dia jaai.
58010014	Uske ekke balidaan se ulog ke jon ke paap maaf hoy gay hei, hardam ke waaste Parmeshwar ke lage laawa jaay hei.
58010015	Pawitr Aatma bhi yahi bataay hei ki Prabhu kon cheej bolis raha,
58010016	“Jab ṭaaim aai, ham ulog ke sañghe ek vaacha banaayga. Ham aapan kaanuun ulog ke dil aur dimaag pe likhega.
58010017	Tab ham ulog ke paap ke bhulaay jaayga aur ulog ke bura kaam fir nai yaad karega.”
58010018	Jab paap ke maafi mil jaai, tab balidaan chaṛhaay ke kuchh kaam nai hei.
58010019	Dosto, Maseeh ke khuun ham log ke himmat dewe hei ki ham pawitr jagha meñ jaai
58010020	ek nawa rasta se jon laaif dewe hei! Aur i rasta hamlog ke parda meñ se jon khud Maseeh hei, le jaay hei.
58010021	Ham log ke ek mahaan paadri hei, jon Parmeshwar ke ghar ke inchaaj hei.
58010022	To aao ham Parmeshwar ke lage sachcha man aur puura biswaas aur konfidens se jaai. Ham log aapan dil safa rakkhi aur antar aatma sab bura cheej se free rakkhi, aur aapan deñhi ke safa paani se dhoy lei.
58010023	Ham log u aasha ke jon ke ham bolta ke hamaar hei, uske kas ke pakaṛ ke rakkhi. Kaahe ke, ham log uspe bharosa kare sakta hei jon hamlog ke sañghe vaacha banaais hei.
58010024	Ham log ke ek dusra ke himmat baṛhaay ke rakkhe ke hei ki jisse ulog bichaar kare aur ek dusra ke madat kare.
58010025	Koi koi log weship kare se duur hoy gain hei, lekin ham log ke weise nai kare ke hei. Ham log ke ek dusra ke himmat baṛhaate rahe ke hei, khaas kar ke jab Prabhu ke lauṭe ke din nagichche aay hei.
58010026	Agar sachchaai jaane ke baad koi jaan buujh ke paap kare hei to fir koi bhi balidaan ulog ke khaatir nai bana hei.
58010027	Ulog Parmeshwar ke dusman hei, aur ulog ke saamne bhayaanak nyaay (ḍanḍ) aur bhasam kare waala aagi aai.
58010028	Agar dui ya usse jaada log, Maozas ke kaanuun tuuṛe ke gawaahi dei, to u admi ke mare ke saja mile sake hei.
58010029	Lekin Parmeshwar ke Putr ke beijjati karna aur u vaacha ke khuun ke jon hamme pawitr banaay hei uske insalṭ karna isse bhi jaada kharaab kaam hei. Aur Pawitr Aatma jon hamme daya dekhaay hei uske khaatir i sab apmaan waala baat hei.
58010030	Ham log janta hei ki Parmeshwar bolis hei ki wahi badla lei aur saja dei. Ham log i bhi janta hei ki Baaibal bole hei ki Prabhu aapan log ke nyaay kari.
58010031	Jinda Parmeshwar ke haath paṛ jaana bahut bhayankar baat hei!
58010032	U din nai bhulna jab tumme roshni mila raha aur tumme bahut museebat ke saamna kare ke paṛa raha.
58010033	Kabhi kabhi sab ke saamne tumme sataawa jaay hei aur tum pe atyaachaar howe hei, aur dusra ṭaaim tum dusra ke dukh baaṭta hei.
58010034	Jel meñ keidi pe tum daya kara. Aur tum khusi se aapan sab kuchh le jaawan dia, kaahe ke tum janta raha ki tumhaar lage kuchh aur achchha cheej hei, kuchh eisan cheej jon sada din rahi.
58010035	Aapan bharosa nai chhoṛo! Iske fal bahut achchha hoi.
58010036	Dheeraj rakkhe ke seekho, ki jisse tum Parmeshwar ke khusi rakkhega aur u tumme u sab dei jon tum se waada karis raha.
58010037	Jeise Baaibal bole hei, “Parmeshwar jaldi aay hei! Bahut deri nai hei.
58010038	Jon log ke Parmeshwar apnaai ulog jinda rahi kaahe ke ulog ke biswaas jinda rahi. Lekin u ulog se khusi nai hei jon usse duur hoy jaay hei.”
58010039	Ham log ulog ke rakam nai hei jon muuṛ ghumaay lewe hei aur fir naas hoy jaay hei. Ham log u roj tak biswaas rakkhega jab tak ham bach nai jaayga.
58011001	Biswaas hamme shua kare hei ki ham kon cheej ke aasha karta hei aur jon ham log nai dekhe sakta hei, uske pruf dewe hei.
58011002	Ulog ke biswaas hee raha jon Parmeshwar ke saamne ham log ke baap-daada log ke sammaan dees.
58011003	Ham log ke biswaas ke khaatir, ham log janta hei ki Parmeshwar ke hukum se dunia banis. Ham log i bhi janta hei ki jon sab dekhaay hei, u sab nai dekhaay waala cheej se bana hei.
58011004	Kaahe ke Aibal ke lage biswaas raha, uske balidaan Parmeshwar ke khaatir, Kain se achchha raha. Parmeshwar usse aur uske bheñṭ se khusi raha, aur jab ki Aibal abhi nai hei, uske biswaas ab bhi uske gawaahi dewe hei.
58011005	Enok ke lage biswaas raha aur u nai maris. U Parmeshwar ke khusi karis raha, aur Parmeshwar uske swarag leke gais. Yahi kaaran uske boḍi nai mila raha.
58011006	Lekin bina biswaas ke koi bhi Parmeshwar ke khusi nai kare sake hei. Ham log ke jaane ke hei ki Parmeshwar sachche ke hei aur jon koi bhi uske khoje hei, u ulog ke inaam dewe hei.
58011007	Noa ke biswaas raha, yahi kaaran jon cheej abhi tak bhais nai raha, u sab ke uske chetaaoni mil gais raha. U baat maanis aur aapan palwaar ke waaste ek bauṭ banaay ke ulog ke bachaais. Yahi rakam dunia ke log ke nyaay kara gais raha, aur Noa ke aasheesh mila jon u sab ke mili jon Parmeshwar ke khusi rakkhi.
58011008	Abraham ke lage biswaas raha aur u Parmeshwar ke baat maanat raha. Uske bola gay raha ki ek jagha pe jaay jon Parmeshwar bolis raha ki uske hoy jaai, aur eisan des meñ chala gais jon ke u kabhi nai dekhis raha.
58011009	Biswaas se hee Abraham, ek anjaan ke rakam promised lenḍ meñ raha. Huañ pe u ek tambu meñ rahat raha, uske sañghe Aayzak aur Jaykab bhi rahin, jon ke baad meñ wahi waada kara gay raha.
58011010	Abraham eise karis kaahe ke, u anant nagar jon ke Parmeshwar plen kar ke banaais raha, uske waiṭ karat raha.
58011011	Jab ki Sarah bahut buṛhia hoy gais raha ki uske bachcha nai hoi, fir bhi uske biswaas Parmeshwar meñ raha ki u wahi kari jon ke u waada karis raha, aur uske ek beṭa bhais.
58011012	Uske pati Abraham ekdam mare waala raha, lekin u bahut log ke baap-daada banis. Sach puuchho, to jetna asmaan meñ taara hei aur samundar ke kinaare baalu hei, usse bhi jaada log hiañ hei.
58011013	Usman se sab log mar gais. Lekin fir bhi ulog ke lage biswaas raha, jab ki ulog ke u nai mila jon ulog se waada kara gais raha. Ulog khali duur se u sab cheej ke dekh ke khusi raha, aur ulog maan leen i dharti pe ulog khali pardesi aur anjaan log hei.
58011014	Jab log i rakam ke baat kare hei, tab i baat safa rahe hei ki ulog koi jagha khoje hei jiske aapan bole sake.
58011015	Agar ulog u jameen jahañ ulog ek dafe rahat rahin, uske baare meñ baat kare hei, tab ulog huañ koi bhi ṭaaim lauṭ jaay sakat rahin.
58011016	Lekin ulog swarag meñ aur achchha jagha jaay maañgat rahin. Yahi kaaran Parmeshwar ke saram nai lagat raha jab ulog uske aapan Parmeshwar bolaat rahin. U ek nagar bhi ulog ke waaste banaais.
58011017	Abraham se waada kara gay raha ki uske eklauta laṛka Aayzak uske palwaar ke naam aage baṛhaai. Lekin jab Abraham ke ṭesṭ kara gay, tab u aapan biswaas ke kaaran aapan laṛka ke bhi bali chaṛhaay jaawat raha,
58011019	kaahe ke u jaanat raha ki Parmeshwar fir se log ke jinda kare sake hei.
58011020	Aayzak ke biswaas raha, aur u Jaykab aur Esau ke aasheesh ke waada dees raha.
58011021	Baad meñ, jab Jaykab mare waala raha, u aapan chale waala ḍanḍa pe jhuk ke weship karis. Tab uske biswaas ke kaaran u Josaf ke ek ek laṛka ke aasheesh dees.
58011022	Josaf ke mare se pahile, uske biswaas raha ki Parmeshwar Israayel ke log ke Ijipt se bahire nikaar ke le jaai. To u ulog se bolis ki uske haḍḍi ke sañghe leke jaana.
58011023	Jeise ki Maozas ke amma bappa ke biswaas raha, ulog uske teen mahina tak lukaay ke rakkhe rahin. Ulog dekhin ki u ek sundar bachcha hei, aur ulog ke Raaja ke aagya nai maane meñ ḍar nai laga.
58011024	Tab, jab Maozas baṛa hoy gais, uske biswaas uske Fero ke naati bolaay ke inkaar kar dees.
58011025	U Parmeshwar ke log ke sañghe dukh uṭhaay ke chunis, naa ki jon paap thoṛa din ke waaste achchha ṭaaim laai.
58011026	Maozas jaanat raha ki Ijipt ke khajaana otna sundar nai hei jetna ki u Maseeha ke waaste dukh uṭhaai.
58011027	Aapan biswaas ke kaaran Maozas Ijipt chhoṛ dees. Maozas, jon nai dekhaay hei ki u Parmeshwar ke dekhis raha aur Raaja ke gussa se nai ḍaris.
58011028	Uske biswaas uske fasah ke teohaar manaay ke dees. U jaanwar ke khuun duaari pe chhiṛkis, ki jisse Israayel ke log ke pahila janma laṛkan, naas kare waala ainjals se maara nai jaay.
58011029	Ulog ke biswaas ke kaaran, log Laal Samundar paar ker leen. Lekin jab Ijipt ke log paar kare lagin to paani meñ ḍuub gain.
58011030	Parmeshwar ke log ke lage biswaas raha, aur jab ulog saat din tak Jeriko ke shahar meñ chaaro taraf ghuumat rahin, huañ ke diwaar gir paṛa.
58011031	Raahaab ek veshya rahi, lekin uske lage biswaas raha aur u spy log ke welkam karis. Yahi kaaran u sab log ke sañghe jon aagya nai maanin raha, nai maris.
58011032	Aur ham kaa bole sakta hei? Ṭaaim nai hei ham Gideon, Barak, Samson, Jefthah, Ḍeiviḍ, Samuel, aur baaki nabi log ke baare meñ bataai.
58011033	Ulog ke biswaas ulog ke sab raaj pe kapja kare meñ madat karis, aur ulog raaiṭ kaam karis raha, yahi khaatir Parmeshwar ulog se waada karis raha. Ulog sher ke muh band kar deen
58011034	aur dhadhakte (raging) aagi ke butaain aur aapan dusman ke talwaar se bach gain. Jab ki ulog kamjor rahin, fir bhi ulog ke taagat aur sakti mila ki ulog dusra jagha ke aami ke bhagaay dewe.
58011035	Kuchh aurat log aapan pyaara log ke maut se lauṭaay ke paay leen. Isman se ketna log ke sataawa gais raha, lekin ulog chhoṛaay ke waaste, nai kar deen. Ulog ke pata raha ki ulog ke aur achchha inaam mili jab ulog ke jinda kara jaai.
58011036	Baaki log ke hasi uṛaawa gay aur chaabuk se maara gay, aur jel meñ chain se baañdha gais.
58011037	Fir bhi baaki log ke patthar se maara gais ya aari se dui bhaag meñ kaaṭa gais, ya talwaar se maara gais. Kuchh ke lage to bheṛa ke chamṛa ya bakri ke chamṛa pahine ke alaawa aur kuchh nai raha. Ulog gareeb rahin, aur sataawa gais aur bahut dukh dewa gais.
58011038	Dunia i achchha log ke laayk nai raha, jon ḍezaṭ meñ bhaṭkat rahin aur pahaaṛ pe kaiv aur jameen meñ gaḍḍha meñ rahat rahin.
58011039	Ulog sab aapan biswaas ke kaaran Parmeshwar ke khusi karin! Lekin ulog fir bhi bina u sab paay jon ulog se waada kara gais raha, mar gain.
58011040	I sab i kaaran bhais ki Parmeshwar ham log ke waaste kuchh aur achchha cheej rakkhis raha. Aur u nai maañgat raha ki ulog aapan biswaas ke gaul hamlog ke bina pahuñche.
58012001	Etna baṛa gawaahi ke jhunḍ ham log ke aas paas hei! To ham log ke u sab ke duur kar dewe ke hei jon ham log ke baadha pahuñchaay hei, khaas kar ke u paap jon hamlog ke chhoṛe nai hei. Aur ham log ke dheeraj se jon cheej aage hei uske dauṛ lagaay ke hei.
58012002	Ham log ke aapan aañkhi Yeeshu pe lagaay rahe ke hei, jon ham log ke aage le jaay hei aur ham log ke biswaas puura hoy jaay hei. Yeeshu u khusi ke waaste jon aay waala raha, saram ke sahis ki uske suuli pe chaṛhaawa gais raha, aur ab Parmeshwar ke siñghaasan ke raaiṭ saaiḍ pe beiṭhis hei!
58012003	To aapan dhyaan Yeeshu pe rakkho, jon paapi log se kaafi beijjati sahis hei. Tab tum niraas hoy ke peechhe nai haṭ jaayga.
58012004	Tum meñ se koi bhi abhi tak paap ke laṛaai meñ dukh nai uṭhaais hei.
58012005	Lekin tum bhulaay gaya hei ki Baaibal, Parmeshwar ke laṛkan ke baare meñ bole hei, “Jab Prabhu tumme saja dewe hei, uske halka nai samjho, aur jab u tumme sudhaare hei, niraas nai ho.
58012006	Prabhu ulog ke sudhaare hei jon se prem kare hei aur ulog ke saja dewe hei jon ke aapan samjhe hei.”
58012007	Dheeraj rakkho jab tumme sudhaara jaay hei! Yahi rakam ke vyohaar Parmeshwar aapan laṛkan ke sañghe kare hei. Kaa sab maa-baap aapan laṛkan ke sudhaare nai hei?
58012008	Parmeshwar aapan sab laṛkan ke sudhaare hei, aur agar u tumme nai sudhaari, tab tum sachmuch meñ uske laṛkan nai bhaya.
58012009	Ham log ke dharti ke pita ham log ke sudhaare hei, aur ham log abhi bhi ulog ke aadar karta hei. Kaa i usse achchha nai hei ki ham log ke aatmik Pita ham log ke sachcha jeewan deke sudhaare?
58012010	Ham log ke dharti ke pita thoṛa din ke waaste ham log ke sudhaare hei, aur ulog jon achchha samjhe hei wahi kare hei. Lekin Parmeshwar ham log ke achchha ke waaste ham log ke sudhaare hei, kaahe ke u maañge hei ki ham pawitr bani, jeise u apne hei.
58012011	Koi ham log ke sudhaare to hamme achchha nai lage hei, u ṭaaim to hamme dukh dewe hei. Lekin agar ham wahi sudhaar se aagya ke paalan kare lagi, tab hamlog raaiṭ kaam karta hei aur saanti se rahega.
58012012	Ab seedha khaṛa hoy jaao! Aapan ghuṭna ke kaape nai deo
58012013	aur seedha rasta pe chalo. Langṛa log kharaab hoy ke badle achchha hoy jaai.
58012014	Seekho ki sab ke sañghe saanti se raho! Safa jindagi bitaao. Agar eise nai karega to Prabhu ke kabhi nai dekhega.
58012015	Dekhna ki koi bhi Parmeshwar ke sundar daya se duur nai rahe. Koi ke man meñ kaṛuwaahaṭ nai aay deo ki baad meñ u tum sab ke waaste museebat khaṛa kare.
58012016	Neech log aur abiswaasi Esau ke rakam log se saaodhaan raho, jon aay waala aasheesh ke ek bhojan ke waaste bech dees. Esau jon pahila janma raha uske lage khaas adhikaar raha.
58012017	Tum to janta hei ki keise fir baad meñ chal ke u asheesh waapas maañgis. Lekin uske aapan pita se roy aur bheek maañge ke baad, kuchh nai raha ki badlaao aay.
58012018	Tum u jagha nai aaya jon Mount Saaynaai ke rakam hei, jiske dekha aur chhua jaay sake hei. Huañ pe koi dhadhakte (flaming) aagi, ya kariya baadar ya aañdhi
58012019	ya bigul ke awaaj nai hei. Israayel ke log ek awaaj sunin, jon baat karis. Lekin ulog binti karin ki u chup hoy jaay,
58012020	kaahe ke ulog uske hukum ke nai maane sakin. Ulog ke bataawa gay raha ki jon koi jaanwar u pahaaṛ ke chhui tak lei, uske maar dena.
58012021	U najaara (sight) etna bhayaanak raha ki Maozas bolis ki u ḍar ke maare kaape laga.
58012022	Ab tum Zion Pahaaṛ aur swargiye Yarushalam pe aaya hei. I jeewit Parmeshwar ke nagar hei, jahañ hajaar hajaar ainjals aay ke khusi manaay hei.
58012023	Hiañ tum Parmeshwar ke pyaara bachchan ke paayga, jon ke naam swarag meñ likhaan hei. Aur tum khud Parmeshwar ke, jon sab ke nyaay kare hei, huañ paayga. Hiañ pe u achchha log ke aatma bhi mili jon ke aur bhi achchha banaawa gay raha.
58012024	Aur Yeeshu yahiñ hei! Wahi hei jon Parmeshwar ke nawa vaacha hamlog ke sañghe banaawe hei, aur uske chhiṛkaan khuun, Aibal ke khuun se kahiñ achchha baat bole hei.
58012025	I dekhna ki tum uske baat maanega, jon tum se baat kare hei. Log, jab uske baat nai maanin, jon Mount Saaynaai pe ulog se baat karis raha, to nai bachin. Kaa tum soctha hei ki tum bach jaayga, agar tum uske baat nai maanega jon swarag se baat kare hei?
58012026	Jab Parmeshwar sab se pahila ṭaaim baat karis raha, tab uske awaaj khali dharti ke hilaais. I ṭaaim u waada karis hei ki ek dafe fir dharti ke hilaai aur uske sañghe swarag ke bhi.
58012027	Uske kahna, “ek dafe fir” ke matlab hei i sab cheej jon banaawa gais hei, u sab hilaay ke haṭaawa jaay sake hei. Tab jon cheej ke nai hilaawa jaay sake hei, u sab bahut din tak rahi.
58012028	Ham log ke graiṭful rahe ke hei ki ham log ke u raaj mila jon hilaawa nai jaay sake hei. Aur i raaj meñ ham log Parmeshwar ke weship kar ke aur uske aadar aur sammaan dekhaay ke uske khusi rakkhe sakta hei.
58012029	Ham log ke Parmeshwar bhasam kare waala aagi ke rakam hei!
58013001	Ek dusra ke baare meñ Prabhu ke biswaasi ke rakam sochte raho.
58013002	Anjaan log ke ghar meñ hardam welkam karna. Eise kare se, kuchh log aapan ghar meñ bina jaane, ainjals ke pahuna ke rakam welkam karin.
58013003	Prabhu ke log jon jel meñ hei, ulog ke yaad karna aur ulog ke baare meñ sochna. Ulog ke bhi nai bhuulna jon dukh meñ hei, lekin yahi sochna ki ulog meñ se tum ek hei.
58013004	Saadi ke aadar karo. Hardam aapan saathi se faitful raho, kaahe ke Parmeshwar u sab ke saja dei jon ke vyohaar achchha nai rahe hei aur jon saadi meñ unfaitful rahe hei.
58013005	Peisa se prem nai karo. Wahi se santushṭ raho jon tumhaar lage hei. Prabhu waada karis hei ki u kabhi ham log ke akela nai chhoṛi.
58013006	Yahi tumme i bolwaai, “Prabhu hamme madat kare hei! Hamme kaahe ke ḍar hoi u sab ke waaste jon log hamaar sañghe kari?”
58013007	Aapan agua log ke nai bhulaana jon tumme Parmeshwar ke sandes dees hei. Yaad rakhna jon rakam ke jindagi ulog bitaain hei aur kosis karna ki wahi rakam ke biswaas tumme bhi hoy.
58013008	Yeeshu Maseeh kabhi nai badle hei! U kal, aaj, aur hardam ekke rakam rahi.
58013009	Bahut rakam ke strange ṭeeching se beokuuf nai ban jaana. Kuchh rakam ke khaana pe nirbhar hoy se achchha hei ki Parmeshwar ke aaseem daya se sakti leo. Kaahe ke i khaana ulog ke madat nai kare hei jon uske khaay hei.
58013010	Lekin ham log ke ek bedi hei jahañ ke paadri jon weship ke jagha ke dekh bhaal kare hei, u bhi nai khaay sake hei.
58013011	Baṛa paadri, jab paap ke waaste, jaanwar ke khuun ke balidaan de dewe hei, tab u jaanwar ke boḍi, tambu ke bahire jaraawa jaay hei.
58013012	Yeeshu bhi shahar ke faaṭak ke bahire dukh uṭhaais, ki jisse uske khuun, huañ ke log ke pawitr kar dei.
58013013	Yahi kaaran ham log ke kemp ke bahire Yeeshu ke lage jaay ke hei aur uske beijjati sahe ke hei.
58013014	I dharti pe ham log ke u shahar nai hei jon hardam rahi, lekin ham log weisane shahar ke waaste agorta hei.
58013015	Ham log ke balidaan hei ki ham Yeeshu ke naam se Parmeshwar ke baṛaai karte rahi.
58013016	Lekin dusra ke madat aur ulog ke sañghe aapan cheej baaṭe ke nai bhulna. I wahi rakam hei jeise tum Parmeshwar ke khusi kare ke waaste balidaan karta hei.
58013017	Aapan agua log ke baat maano aur wahi karo jon ulog bole hei. Ulog tumhaar uppar aañkhi lagaay rahe hei, aur ulog ke Parmeshwar ke jawaab dewe ke hei. To ulog ke dukhi nai karo jab ulog aapan kaam kare hei. Ulog ke khusi rakkho. Nai to, ulog tumme madat nai kare saki.
58013018	Ham log ke waaste preya karo. Ham log ke antar aatma safa hei, aur ham log hardam raaiṭ se rahe ke kosis karta hei.
58013019	Ham khaas kar ke mañgta hei ki tum preya karo ki ham tumme fir se viziṭ kare saki.
58013020	Parmeshwar saanti dewe hei, aur u ham log ke Prabhu Yeeshu Maseeh ke mara meñ se jinda karis. Ab Yeeshu ek mahaan charwaaha ke rakam hei jiske khuun se Parmeshwar ke anant vaacha banaawa gay raha.
58013021	Ham binti karta hei ki Parmeshwar tumme taiyaar kari ki tum uske baat maanega aur hardam raaiṭ kaam kare ke hausla rahi. Yeeshu tumme madat kari ki tum wahi karo jon Parmeshwar ke achchha lage. Yeeshu Maseeh ke mahima sada ke waaste rahe! Aameen.
58013022	Dosto, tum log ke baṛhaawa dewe ke waaste ham khali ek chhoṭa chiṭṭhi likha hei, aur binti karta hei ki tum sab iske dhyaan se sunna ki ham kaa bola hei.
58013023	Ab tak to tum sab jaan gaya hoyga ki ham log ke dost Ṭimathi jel se bahire aay gais hei. Agar u ṭaaim pe hiañ aay jaai, to ham aapan sañghe uske laayga jab ham hiañ aayga.
58013024	Kirpa kar ke hamaar namaste aapan agua log aur baaki Prabhu ke log ke de dena. Itaalia se uske biswaasi log namaste bheje hei.
58013025	Ham binti karta hei ki Parmeshwar tum sab pe daya kari.
59001001	Jeims ke bagal se, jon Parmeshwar ke aur hamaar Prabhu Yeeshu Maseeh ke sewak hei. U baarah ṭraaib jon dunia bhar meñ idhar udhar chhitraan hei, ulog ke namaste.
59001002	Hamaar dost log, chaahe tumhaar uppar ketna dukh hoy fir bhi khusi manaao.
59001003	Tum to janta hei ki jab tumhaar biswaas ke ṭesṭ kara jaay hei, tab tumhaar sahe ke taagat baṛhe hei.
59001004	Lekin tumme seekhe ke hei ki tumme sab kuchh sahe ke hei, ki jisse tum puura rakam se baṛa hoy jaayga aur tumme kuchh kamti nai rahi.
59001005	Agar tum meñ se koi buddhi maañgi to Parmeshwar se maañgo, aur u tumme mili. Parmeshwar dayaalu hei aur tumhaar maañge ke waaste tumme nai sudhaari.
59001006	Lekin jab tum koi cheej maañgo, to biswaas karo ḍaauṭ nai karna. Jon koi bhi ḍaauṭ kare hei u samundar ke waiv ke rakam hei jon tufaan meñ idhar se udhar fekaay hei.
59001007	Agar tum u rakam ke admi hei, tab tum aapan dimaag nai banaay sakta hei aur log tumme biswaas nai kari. Tab Prabhu se bhi aasha nai karna ki u tumme kuchh dei.
59001009	Koi bhi Parmeshwar ke log jon gareeb hei, khush naseeb hei kaahe ke u ulog ke uchcha samjha jaay hei.
59001010	Lekin jon koi dhani hei, u khush naseeb hei jon ke Parmeshwar hambal banaay de hei. Dhani log jañgli fuul ke rakam naas hoy jaai
59001011	kaahe ke u sab suuraj ke garmi se sukhaay jaai. Uske fuul jhaṛ jaai, aur uske sundarta naas hoy jaai. Yahi rakam aapan kaam karte karte dhani log naas hoi.
59001012	Parmeshwar tumme aasheesh dei, jab tum aapan biswaas ke ṭesṭ meñ haar nai maanega. U tumme bahut hee sundar jeewan ke inaam dei, jeise u sab ke inaam de hei jon usse prem kare hei.
59001013	Jab tum kharaab kaam kare mañgta hei to Parmeshwar ke blaim nai karo! Bura baat se Parmeshwar ke ṭesṭ nai lewa jaay hei, aur u naa to bura kaam se dusra ke ṭesṭ kare hei.
59001014	Lekin har ek admi bura kaam kare ke waaste aapan chaahat se hamlog ke ghaseeṭ ke fasaay le hei.
59001015	Ham log ke chaahat ham log se paap karaay hei, aur jab paap ke man ham log se bhar jaay hei, to ham log ke maut ke muh meñ chhoṛ de hei.
59001016	Hamaar dost log, dhoka nai khaay lena.
59001017	Har ek achchha aur sahi gifṭ Pita ke lage se aay hei, jon swarag ke sab roshni banaais hei. U hardam ekke rakam rahe hei, aur kabhi bhi badal ke kariya parchhaaiñ nai banaay hei.
59001018	U hamlog ke aapan khaas log banaay maañgat raha. Maozas ke kaanuun hame sikhaay hei ki sab se pahila bachcha aur pahila fal Prabhu ke hei, aur u ham log ke nawa janam dewe ke waaste sachcha sandes bhejis.
59001019	Pyaara dost log, tum sab ke sune meñ chaukas rahe ke chaahi aur bole aur gussa kare meñ jaldibaaji nai kare ke hei.
59001020	Agar tum gussa hei, to tum kuchh bhi achchha nai kar paayga jon Parmeshwar chaahe hei ki hoy.
59001021	Tum koi bhi bura aur neech kaam nai karna. Iske badle tum naram bano aur u sandes ke apnaao jon tum meñ boya gais hei ki tum bache sako.
59001022	Parmeshwar ke sandes ke maano! Khaali uske sunke apne aap ke dhoka nai deo.
59001023	Agar tum sandes suna aur uske nai maana, tab tum ulog ke rakam hei jon khali seesa meñ aapan chehra dekha kare hei
59001024	aur jeise huañ se haṭe hei, bhulaay jaay hei ki u keise lage hei.
59001025	Lekin tum hardam u sahi kaanuun ke dekha karo jon tumme bachaay hei. Tum jon cheej bhi karega, Parmeshwar tumme hardam aasheesh dei, agar tum uske hardam sunega aur maanega, aur khali sun ke bhulaayga nai.
59001026	Agar tum sochta hei ki tum dhaarmik hei, lekin aapan jubaan pe kaabu nai paata hei, tab tum apne aap ke dhoka deta hei, aur jon cheej bhi tum karta hei uske kuchh matlab nai hei.
59001027	U dharam jon Parmeshwar Pita ke khusi kare hei, safa aur bina daag ke hoy ke chaahi. Tum jaruuratmand anaath aur bidhwa ke madat karo aur i sansaar ke tumme bura banaay se roko.
59002001	Dosto, agar tumme ham log ke mahaan Prabhu Yeeshu Maseeh meñ biswaas hei, tab tum koi log ke baṛa aur koi ke chhoṭa nai samjhega.
59002002	Maan lo ek dhani admi mahañga kapṛa pahin ke aur sona ke chhalla pahin ke tum log ke ek sabha meñ aay. Aur maan lo ek gareeb admi bhi faṭa puraana kapṛa pahin ke aay.
59002003	Tumme nai chaahi ki tum sab se achchha jagha u mahañga kapṛa pahine waala admi ke deo aur jon gareeb hei usse bolo ki bagal meñ khaṛa hoy jaao ya nichche beiṭho.
59002004	Eise kare se wahi rakam hoy jaai jeise bola jaay hei ki koi koi admi dusra se achchha hei, aur tab tum ek beimaan jaj ke rakam kaam karega.
59002005	Pyaara dost log, dhyaan deo. Parmeshwar i dunia ke gareeb log ke bahut biswaas dees hei. U ulog se aapan raaj ke hissa ke promis karis hei, ki u sab log ke dei jon usse prem kare hei.
59002006	Tum gareeb ke sataata hei. Lekin kaa dhani log tumhaar uppar hukum nai kare hei aur tumme koṭ tak ghaseeṭ ke nai le jaay hei?
59002007	Kaa wahi log nai hei jon tumhaar Prabhu ke hasi uṛhaay hei?
59002008	Agar tum Baaibal ke sab se khaas kaanuun ke maanega, to achchha karega. U kaanuun i hei jon hamme hukum de hei ki ham aapan paṛosi se aapan rakam prem kari.
59002009	Lekin agar tum koi ke dusra se achchha se dekhega, tab tum achchha kaam nai kara, aur Baaibal sikhaay hei ki tum paap kara hei.
59002010	Agar tum ek ke chhoṛ ke sab kaanuun ke maanega, to i wahi rakam hei ki tum sab kaanuun ke tuuṛta hei.
59002011	Wahi Parmeshwar jon hamme bataais raha ki khali ekke saadi karna, i bhi bataais raha ki hatya nai karna. To agar tum ekke saadi kara, aur fir jaay ke koi ke hatya kar dia, to tum Parmeshwar ke kaanuun ke tuuṛa hei.
59002012	Tum ulog ke rakam baat karo aur kaam karo, jon ke u kaanuun jaj kari, jon hamme free kar dei.
59002013	Yahi karo, kaahe ke nyaay ke roj, ulog pe koi daya nai dekhaawa jaai jon dusra pe daya nai dekhaais. Lekin nyaay ke roj bhi Parmeshwar daya dekhaay hei!
59002014	Hamaar dost log, agar koi bole ki ham biswaas karta hei, lekin achchha kaam nai kare, to isse koi faayda nai. Kaa i rakam ke biswaas tumme bachaay sake hei?
59002015	Agar tum koi ke janta hei jiske lage khaana aur kapṛa nai hei,
59002016	tab tumme i nai kahe ke hei, “Aasha hei ki sab ṭheek hoy jaai. Ham aasha karta hei ki tumme khuub khaay ke mile aur garmi mile.” Agar tum uske kuchh madat nai kara to i bole se kaa faayda?
59002017	U biswaas jon ham se achchha kaam nai karwaay sake hei, u akela aur mara hei!
59002018	Maan lo koi tum se agri nai hoy hei aur bole hei, “Tum biswaas karte raho, ham achchha kaam karte rahi.” Ham jawaab dega, “Tum hamme aapan biswaas bina achchha kaam kare dekhaao, aur ham tumme aapan biswaas aapan achchha kaam kar ke dekhaayga.”
59002019	Tum to biswaas karta hei ki khali ekke Parmeshwar hei. U ṭheek hei. Hiañ tak ki i saitaan bhi biswaas kare hei, aur u i soch ke ḍar ke maare kaape lage hei.
59002020	Kaa koi beokuuf admi pruf maañge hei ki bina kaam ke biswaas bekaar hei?
59002021	Ham log ke baap daada Abraham, aapan laṛka Aayzak ke bali ke bedi pe chaṛhaay ke Parmeshwar ke khusi karis raha.
59002022	Ab tum dekho ki keise Abraham ke biswaas aur kaam ek sañghe kaam karis. U pruuv karis ki kuchh kar ke hee uske biswaas sachcha hei.
59002023	Yahi hei jon Baaibal bol ke samjhaay hei, “Abraham ke biswaas Parmeshwar pe raha, aur Parmeshwar usse khusi raha.” Yahi kaaran Abraham, Parmeshwar ke dost bana.
59002024	Ab tum dekhe sakta hei ki khali biswaas kare se nai, lekin kuchh karke ham log Parmeshwar ke khusi kare sakta.
59002025	Udaaharan ke ruup meñ, Raahaab ek veshya rahi. Lekin u Parmeshwar ke khusi karis jab u duut log ke ek rasta se ghar meñ welkam kar ke dusra rasta se bhej dees.
59002026	Jon koi saas nai le hei, u mara hei, aur u biswaas jon kuchh nai kare hei, u bhi mara hei!
59003001	Hamaar dost log, ham sab log ke ṭeecha bane ke kosis nai kare ke chaahi. I to ham janta hei ki, ṭeecha log ke aur log se jaada ṭesṭ kara jaai.
59003002	Ham log sab bahut ulṭa kaam karta hei. Lekin agar tum aapan jeebh sambhaal ke rakkhega, yahi meñ tumhaar baṛappan hei aur tum puura deñhi pe kaabu kare sakega.
59003003	Ghoṛa ke muh meñ lagaam lagaay ke ham uske koi bagal bhi ghumaay sakta hei.
59003004	Ek baṛa jahaaj ke aage chalaay ke waaste bahut tej hawa ke jaruuri hei, lekin kepṭan ek chhoṭa se raḍar ke dwaara uske koi bagal bhi ghumaay de hei.
59003005	Ham log ke jeebh bhi chhoṭa hei, aur fir bhi u baṛa baṛa baat banaay le hei. Ek chhoṭa se añgaar jañgal meñ aagi lagaay sake hei.
59003006	Jeebh ek añgaar ke rakam hei. I ek dushṭ shakti hei jon puura deñhi ke meila kar de hei aur manush ke puura jeewan meñ, u flaim jon narak se aay hei usse aagi lagaay de hei.
59003007	Sab rakam ke jaanwar, chiṛia, reñge waala jaanwar (reptiles), aur samundar ke jantu ke bas meñ kara jaay sake hei aur bas meñ bhi kara gais hei.
59003008	Lekin ham log ke jeebh ham log ke kaabu meñ nai rahe hei. Isman eisan buraai hei jon kabhi shaant nai rahe hei aur naas kare waala jahar se bhara rahe hei.
59003009	Pyaara dost log, aapan jeebh se ham baṛaai aur saraap duuno bolta hei. Ham log aapan Prabhu aur Pita ke baṛaai karta hei, aur u sab manush jon Parmeshwar ke rakam banaawa gay hei, uske saraap deta hei, i achchha nai hei.
59003011	Kaa ek sota meñ se meeṭha aur khaara paani ek sañghe nikri?
59003012	Kaa anjeer (fig) ke peṛ se jaituun (oliv) fari? Kaa meeṭha paani khaara paani waala kuaañ se nikri?
59003013	Kaa tum meñ se koi samajhdaar aur akkil waala hei? Tab aapan achchha chaal chalan aur naram swabhaao aur sab kaam kar ke dekhaao.
59003014	Lekin agar tumhaar dil jaran aur selfishnes se bhara hei, to sach ke chhupaay ke waaste baṛa baṛa baat ya jhuuṭ nai bolo.
59003015	U rakam ke akkil swarag se nai aay hei. I to dunia ke hei aur selfish hei aur khud saitaan se aay hei.
59003016	Jab bhi log jaran kare hei ya selfish hoy hei, ulog museebat khaṛa kar de hei aur sab rakam ke kruel cheej kare hei.
59003017	Lekin jon akkil uppar se aay hei u hamme pawitr, milansaar, naram, sensibal, dayaalu, madat karewaala, jenwin aur sinsia banaay hei.
59003018	Jab saanti karaay waala saanti ke bia bowe hei, ulog nyaay kaaṭi.
59004001	Tum kaahe ke ek dusra se laṛta aur jhagaṛta hei? Kaa i to nai ki tumhaar aapan selfish chaahat hei jon jhagaṛ ke deñhi ke kaabu meñ kare maañge hei?
59004002	Tum kuchh mañgta hei jon tumhaar lage nai hei, aur tum kuchh bhi karega ki u tumme mil jaay. Hiañ tak ki tum hatya bhi karega! Lekin fir bhi tumme u nai mili jon tumme chaahi, aur tum laṛ jhagaṛ ke bhi uske nai paayga. Tumme uske waaste preya kare ke paṛi.
59004003	Tum preya kar ke bhi mañgta hei lekin tumme u nai mile hei kaahe ke tumhaar neeyat achchha nai rahe hei.
59004004	Tum log Parmeshwar se faitful nai hei! Kaa tum nai janta ki agar tum dunia se prem karta hei, to Parmeshwar ke dusman hei? Aur agar tum maana ki dunia ke dost rahega, to tum apne aap ke Parmeshwar ke dusman banaayga.
59004005	Kabhi nai sochna ki Baaibal meñ kuchh jhuuṭ hei jab usman likhaan hei, “Parmeshwar jon Aatma hamaar bhittar rakkhis hei, uske u bahut parwaah kare hei?”
59004006	Asal meñ Parmeshwar ham log ke bahut daya se dekh bhaal kare hei, jeise Baaibal bole hei. “Parmeshwar ghamanḍi log ke nai maañge hei, lekin jon naram swabhaao ke rahe hei uspe daya kare hei.”
59004007	Parmeshwar ke aage sarranḍa hoy jaao! Saitaan ke saamna karo, aur u tumhaar lage se bhaag jaai.
59004008	Tum paapi log, Parmeshwar ke nagichche aao, aur u tumlog ke nagichche aai. Tum log jon ḍisaaiḍ nai kare paata hei, aapan dil ke safa karo.
59004009	Udaas raho aur bilaap karo aur ro. Hasi band karo aur rowe ke suru karo. Khusi hoy ke badle shok manaao.
59004010	Prabhu ke aage naram se pesh aao, aur u tumhaar aadar kari.
59004011	Hamaar dost log, dusra ke baare meñ kaṛa baat nai bolo! Agar eise karega, ya dusra ke neecha dekhaayga, tab tum Parmeshwar ke kaanuun ke neecha dekhaata hei. Aur agar tum kaanuun ke neecha dekhaayga, tab tum apne aap ke kaanuun se uppar rakkhega, aur uske nai maanega
59004012	aur Parmeshwar ke bhi nai jon kaanuun dees hei. Parmeshwar ham log ke nyaay de hei, aur u ham log ke bachaay bhi sake hei aur naas bhi kare sake hei. Tum log ke kaa hak hei ki koi ke neecha dekhaao?
59004013	Tumme achchha se jaane ke chaahi ki eise nai bole ke hei, “Aaj ya kal ham log shahar jaayga. Ham log huañ ek saal ke waaste biznes karega aur bahut ḍher peisa kamaayga!”
59004014	Kal ke baare meñ tum kaa janta hei? Keise tum aapan laaif ke khaatir etna shua hei? U to bhaaf ke rakam hei, jon thoṛa deri dekhaai aur fir chala jaai.
59004015	Tumme i bole ke hei, “Agar Prabhu hamme jiye ke dei, to ham log i sab kaam karega.”
59004016	Fir bhi tum beokuuf ke rakam sekhi karta hei, aur etna ghamanḍ kare ke bhi raaiṭ nai hei.
59004017	Agar tum u nai kara jon tum janta hei ki raaiṭ hei, tab tum paap kara hei.
59005001	Tum dhani log ke rowe ke aur bilaap kare ke hei! Tum log ke waaste bahut kharaab hoi.
59005002	Tum log ke dhan saṛ gais hei, aur kirwa tum log ke kapṛa ke khaay lees hei.
59005003	Tum log ke peisa meñ murcha lag gais hei, aur yahi murcha tum log ke agaiñsṭ gawaahi rahi, jab u tum log ke deñhi aagi ke rakam jaraay hei. Fir bhi tum log yahi aakhri ṭaaim meñ aapan dhan bachaay ke rakhta hei
59005004	Tum u mazduur log ke talab nai dia jon tumhaar khet meñ kaam karin raha, aur ab u talab ke karja tumhaar agaiñsṭ awaaj uṭhaay hei. Maha shakti waala Prabhu abhi tak u majduur log jon tumhaar khet meñ kaam karin raha, ulog ke rowaai sun lees hoi.
59005005	Abhi hiañ dharti pe, tum khali aapan peṭ bhare ke aur achchha ṭaaim ke baare meñ socha. Lekin ab tum moṭa taaja beil ke rakam hoy gaya hei, jiske maare ke ṭaaim aay gais hei.
59005006	Tum bhola bhaala log ke, jon apne aap ke bachaay nai sake, ulog ke neecha dekhaaya aur maar ḍaala.
59005007	Hamaar dost log, Prabhu ke lauṭe tak dheeraj rakkho. U kisaan ke socho, jon waiṭ kare ki kab pahila aur aakhri paani barsi, ki jisse ulog ke fasal taiyaar hoy jaai.
59005008	U kisaan log ke rakam dheeraj rakkho aur haar nai maano. Prabhu jaldi lauṭ aai!
59005009	Ek dusra ke agaiñsṭ nai bhunbhunaao nai to tumhaar nyaay kara jaai, aur jaj ṭheek duaari ke bahire hei.
59005010	Hamaar dost log, u nabi log jon Prabhu se baat karin raha, ulog ke rakam karo. Jab ki ulog ke sahe ke paṛa, ulog ke lage dheeraj raha.
59005011	Asal meñ, jon sab se jaada sahe hei, uske ham baṛaai karta hei. Tumme yaad hei Job ke dheeraj ke, aur keise Prabhu aakhiri meñ uske madat karis raha. Prabhu i waaste karis raha ki u dayaalu aur mesiful hei.
59005012	Hamaar dost log, sab se khaas i baat hei ki, kasam nai khaana. Tum swarag ke ya dharti ke ya aur koi ke kabhi kasam nai khaana. Khaali “Haañ” ya “Naa” bole ke hei. Agar tum isse jaada bolega tumme saja mili.
59005013	Agar tum museebat meñ hei, tab tumme preya kare ke chaahi. Aur agar tum khush hei to, to tumme baṛaai ke bhajan gaay ke hei.
59005014	Agar tum bimaar hei, chech ke agua log ke bulaao. U log se bolo ki tel mal ke Prabhu ke naam se tumhaar waaste preya kare.
59005015	Agar tumme biswaas hei jab tum koi bimaar log ke waaste preya karta hei, tab ulog ṭheek hoy jaai. Prabhu ulog ke changa kar dei, aur agar ulog paap karis hei, tab Prabhu ulog ke maaf kar dei.
59005016	Agar tum paap kara hei, tab tum ek dusra ke bataao ki tum kaa kara hei. Tab tum ek dusra ke waaste preya kare sakta hei aur changa bhi hoy sakta hei. Ek bhola bhaala jan ke preya bahut shakti waala hoy hei, aur u bahut madat kare sake hei.
59005017	Ilaayja bhi ham log ke rakam admi raha, aur teen aur aadha saal tak uske preya paani barse se rokis.
59005018	Lekin jab u paani ke waaste preya karis, tab paani barsis aur anaaj jamis.
59005019	Hamaar dost log, agar koi biswaasi sachchaai se bhaṭak gais hei, tumme chaahi ki ulog ke fir se lauṭaay laao.
59005020	Agar tum paapi log ke bhaṭke se rok lega, tum ulog ke mare se bachaay lega, aur ulog ke bahut se paap maafi hoy jaai.
60001001	Pol ke bagal se jon Yeeshu Maseeh ke prerit hei. Parmeshwar ke u sab log ke khaatir jon pardesi ke rakam Pontus, Galeshia, Kappduukia, Eshia, aur Bithunia meñ idhar udhar hei.
60001002	Parmeshwar Pita i disaaiḍ karis ki tum log ke aapan log ke rakam chuni, aur uske Aatma tum log ke pawitr kar dees hei. Tum Yeeshu Maseeh ke baat maana aur uske khuun tumhaar uppar chhiṛkaan hei. Ham preya karta hei ki Parmeshwar tum pe daya kari aur hardam tumme saanti dete rahi!
60001003	Parmeshwar, Prabhu Yeeshu Maseeh ke Pita ke jay hoy. Parmeshwar bahut achchha hei, aur Yeeshu ke jinda kar ke, u ham log ke nawa laaif aur ek aasha jon hardam rahi, dees hei.
60001004	Parmeshwar tum sab ke waaste swarag meñ kuchh bachaay ke rakkhis hei, jahañ pe u sab kabhi saṛi nai aur kharaab bhi nai hoi ya to heraai.
60001005	Tumme Parmeshwar pe biswaas hei, jiske sakti tumme aakhri dam tak bachaay rakkhi. Jab Parmeshwar sab ke nyaay kari, tab u tumme bachaay rakkhi, jeise u hardam plen karis raha.
60001006	U roj tum khusi hoyga, bhale hee kuchh ṭaaim ke waaste tum bahut se dukh uṭhaayga.
60001007	Tumhaar biswaas u sona ke rakam rahi jon aagi meñ parkha gais hei. Aur i sab dukh i saabit kari ki tumhaar biswaas u sona se kahiñ jaada keemti hei jon naas hoy sake hei. I sab i dekhaai ki tumme aadar aur mahima mili jab Maseeh lauṭi.
60001008	Tum Yeeshu ke kabhi nai dekha, aur abhi bhi nai dekhta hei. Lekin tum abhi bhi usse prem karta hei aur uspe tumhaar biswaas hei, aur tum nai bataay sakta hei ki tum ketna khusi hei
60001009	ki tumme bache ke hei. Yahi khaatir tum meñ biswaas hei.
60001010	Kuchh nabi bataain raha ki Parmeshwar tum pe ketna daya rakkhe sake hei, aur ulog bahut kosis karke aur jaada rasta khojin ki keise tum bache sakta hei.
60001011	Yeeshu ke Aatma ulog meñ raha aur bataat raha ki keise Maseeh dukh uṭhaai aur uske bahut baṛa mahima mili. To ulog khojin ki kon raaiṭ ṭaaim Krisṭ rahi jab i sab hoi.
60001012	Lekin ulog ke bataawa gay hei ki ulog tumhaar sewa kare hei apne aap ke nai. Pawitr Aatma ke sakti se jon swarag se bheja gais raha, ulog usse tumme parchaar karin. Aur uske sandes khali tumhaar khaatir raha, jab ki ainjals log uske baare meñ aur jaane maañgi.
60001013	Saaodhaan raho aur seedha socho. Aapan puura aasha Parmeshwar meñ rakkho, ki jab Yeeshu Maseeh lauṭi to u tum log pe ketna daya rakkhi.
60001014	Aagya maane waala laṛkan ke rakam aapan chaal chalan rakkho. Aapan jeewan ke weise chaahat ke kaabu meñ nai chhoṛo, jeise u pahile se raha.
60001015	Hardam Parmeshwar ke pawitr log ke rakam raho, kaahe ke Parmeshwar hee tumme chunis, aur u pawitr hei.
60001016	Yahi kaaran Baaibal bole hei, “Ham pawitr Parmeshwar hei, aur tumme bhi pawitr rahe ke hei.”
60001017	Tum bolta hei ki Parmeshwar tumhaar Pita hei, lekin Parmeshwar koi ke pach nai le hei! U sab ke wahi rakam nyaay kare hei, jeisan kaam ulog karin hei. To tum jab tak i dharti pe anjaan admi ke rakam rahta hei, tab tak Parmeshwar ke aadar karo.
60001018	Tumhaar bekaar jeewan jon tum aapan baap daada se seekha raha usse tumme bachaawa gais raha. Lekin tum janta hei ki tumhaar chhuṭkaara u sab cheej jon kharaab hoy jaay hei jeise ki sona aur chaañdi se nai hei.
60001019	Krisṭ, jon bina daag ke aur bhola bhaala memna (lamb) hei, tum uske keemti khuun se bachaawa gaya hei.
60001020	Krisṭ ke to dunia bane se pahile se chuna gay raha, lekin tumhaar khaatir, u yahi aakhri ṭaaim pe aais.
60001021	Aur jab u aais, tab u tumme Parmeshwar, jon uske jinda karis aur mahaan rakam se aadar karis, uske biswaas meñ aguaai kare ke waaste aais. Yahi kaaran tum aapan aasha aur biswaas Parmeshwar meñ rakkha hei.
60001022	Tum sachchaai ke maana, aur tum log ke dil safa kara gais. Aur ab tum log ek dusra se gahira prem karta hei. Lekin tum, sab ke dil se prem karte rahna.
60001023	I sab karo kaahe ke Parmeshwar tumme aapan sandes jon hardam rahi usse nawa jeewan dees hei.
60001024	Baaibal bole hei, “Manush graas ke rakam sukhaay jaay hei, aur ulog ke mahima, jañgli fuul ke rakam maddhim paṛ jaay hei. Graas jhuraay jaay hei, aur fuul jameen pe gir jaay hei.
60001025	Lekin Prabhu jon cheej bolis hei u hardam ke waaste rahi.” Ham log ke susamaachaar tumhaar waaste wahi hei jon Prabhu bolis hei.
60002001	Chhal kapaṭ nai karo! Koi ke beokuuf nai banaao, aur sachcha bane ke suru karo. Koi ke baare meñ kaṛa baat nai bolo aur jaran nai karo.
60002002	Jeise ek niubon bachcha, sudh (pure) duudh piye hei, weisaiyeñ aatmik duudh ke madat se tum baṛho aur bacho.
60002003	Tum apne dekh lia hei ki Prabhu ketna achchha hei.
60002004	Yeeshu Maseeh ke lage aao. U jeewit patthar hei jis ke log ṭhukraay dees hei, lekin uske Parmeshwar chunis hei aur baṛa sammaan dees hei.
60002005	Aur ab tum log jinda patthar hei, jon ke Aatmik ghar banaay meñ kaam meñ laawa jaay hei. Tum pawitr paadri log ke ek jhunḍ hei, aur Yeeshu Maseeh ke madat se tum u balidaan chaṛhaao ki Parmeshwar khusi hoy jaay.
60002006	I wahi rakam hei jeise Parmeshwar Baaibal meñ bole hei, “Dekho! Ham Zion meñ ek chuna gay keemti patthar kona meñ rakhta hei. Aur jon us pe biswaas kare hei u kabhi niraas nai hoi.”
60002007	Tum Prabhu ke biswaasi hei, aur u patthar tumhaar waaste bahut keemti hei. Lekin ulog ke waaste u keemti nai hei jon usman biswaas nai kare hei. Ulog to u kaapenṭa hei, jon u patthar jon sab se keemti hei, uske bahaay deen raha.
60002008	Ulog sandes ke nai maanin aur dhakka khaay ke wahi patthar pe gir paṛin, kaahe ke ulog ke kharaab din aay gay raha.
60002009	Lekin tum log Parmeshwar ke khaas chuna gay log meñ se hei. Tum log Raaja log ke paadri aur pawitr raaj ke ek jhunḍ hei. Parmeshwar tum log ke añdhera se nikaar ke aapan sundar roshni meñ laais hei. Ab tum log u sab sundar sundar cheej ke baare meñ bataayga jon u tumhaar sañghe karis hei. Baaibal bole hei,
60002010	“Ek ṭaaim tum kuchh nai raha. Ab tum sab Parmeshwar ke log hei. Ek ṭaaim koi bhi tum pe daya nai karat raha. Ab Parmeshwar tumme daya se dekhe hei.
60002011	Dosto, tum log i dharti pe pardesi aur anjaan log hei. Ham binti karta hei ki tum log aapan u chaahat jon tum sab ke agaiñsṭ laṛe hei, u sab ke chhoṛ deo.
60002012	Hardam dusra ke i dekhe deo ki tumhaar achchha chaal chalan hei, chaahe u log tumme abhi bhi kharaab kaam kare ke khaatir badnaam kare hei. Tab nyaay ke roj, ulog tumhaar achchha kaam ke baare meñ bataay ke, Parmeshwar ke mahima kari.
60002013	Prabhu maañge hei ki tum sab manush ke adhikaar ke maano, khaas karke u Maharaaja ke, jon sab ke uppar raaj kare hei.
60002014	Tum bhi gavna log ke baat maano, kaahe ke ulog ke raaja bheje hei ki jon koi bhi kharaab kaam meñ pakṛa jaay uske saja de, aur jon achchha kaam kare hei, uske baṛaai kare.
60002015	Parmeshwar chaahe hei ki tum raaiṭ kaam kar ke beokuuf aur naasamajh log ke muh band karaay deo.
60002016	Tum ajaad hei, fir bhi tum Parmeshwar ke sewak hei, aur tum aapan aajaadi leke kharaab kaam kare ke bahaana nai banaao.
60002017	Sab ke aadar karo aur Parmeshwar ke log ke khaas prem dekhaao. Parmeshwar ke aadar karo aur raaja ke aadar karo.
60002018	Naukar, tum log aapan maalik ke baat maano aur hardam ulog ke aadar karo. I sab tum khali dayaalu aur soch bichaar kare waala ke waaste nai karo, lekin ulog ke waaste bhi karo jon bahut kharaab hei.
60002019	Parmeshwar tumme aasheesh dei, u ṭaaim bhi jab dusra log tumme dukh dei kaahe ke tum Parmeshwar ke maanta hei.
60002020	Tum kuchh nai paayga jab tumme saja mili kaahe ke tum kuchh kharaab kaam kara hei. Lekin Parmeshwar tumme aasheesh dei, agar tumme kuchh achchha kare pe bhi saja mili.
60002021	Tum to yahi kaaran chuna gaya hei ki Krisṭ, jon tumhaar waaste dukh uṭhaay ke ek ekzaampal ban gais hei, uske pichchhe chal ke dukh uṭhaao.
60002022	Maseeh paap nai karis raha ya kabhi jhuuṭ bolis raha.
60002023	Uske sataawa gay, fir bhi u kabhi nai badla lees. Jab u dukh uṭhaais, u koi ke dhamki nai dees. Uske badle, uske Parmeshwar meñ biswaas raha, jon ṭheek se nyaay kare hei.
60002024	Krisṭ ham log ke paap ke bojha uṭhaais. Uske kros pe chaṛhaawa gay, ki jisse ham log paap nai kari aur seedha rasta pe rahi. Uske choṭ se tum sab changa bhaya hei.
60002025	Tum bheṛa log ke rakam bhaṭak gay raha. Ab tum sab lauṭ aaya hei u ek ke lage jon tumhaar charwaaha hei aur tumme bachaay waala hei.
60003001	Agar tum patni hei, tab tum aapan pati ke aage rakkho. Agar tumhaar pati vachan ke agaiñsṭ jaay hei, to tum aapan chaal chalan se uske jeet lega. Koi aur ke usse kuchh aur bole ke nai rahi,
60003002	kaahe ke u dekhi ki keise tum Parmeshwar ke aadar karta hei aur ek pawitr laaif bitaata hei.
60003003	Dekhaaoṭi siñgaar jeise ki fensi baar aur sona ke gahna ya keemti kapṛa jon tumme sundar banaay uspe bharosa nai karo.
60003004	Naram chaal chalan se aapan dil meñ sundar bano. I rakam ke sundarta sab din rahi, aur Parmeshwar yahi ke khaas samjhe hei.
60003005	Bahut din pahile u aurat log jon Parmeshwar ke weship karat rahin, ulog aapan pati ke aage rakh ke apne aap ke sundar banaain.
60003006	Ek ekzaampal Sarah hei, Abraham ke baat maanis aur uske aapan swaami bolaat rahi. Tum uske sachcha laṛkan hei, agar tum raaiṭ kaam karta hei aur koi cheej se ḍarta nai hei.
60003007	Agar tum pati hei, to tum aapan patni ke saathe samajhdaari se raho. Uske aadar karo, kaahe ke u tumhaar rakam sṭrong nai hei, aur u tumhaar sañghe jeewan ke gifṭ baaṭe hei. Tab koi bhi cheej tumhaar preya ke rasta nai roki.
60003008	Aakhri meñ, sab ke sab ek man se raaji hoy ke aur ek dusra ke khaatir prem aur daya dekhaao. Tum sab dayaalu aur naram bhi raho.
60003009	Buraai ke badla buraai se nai deo, aur gaari ke badle gaari nai deo. Uske badle, sab ke uppar daya karo. Tum sab Parmeshwar ke chuna log hei, aur u tum log ke aasheesh dei. Baaibal bole hei,
60003010	“Kaa tum sachmuch meñ jindagi se prem karta hei? Kaa tum khusi rahe mañgta hei? Tab kaṛua baat bole ke band kar deo aur jhuuṭ bole ke band kar deo.
60003011	Aapan kharaab rasta chhoṛ deo aur raaiṭ kaam karo, jeise tum u rasta khoj leta hei, tab uspe chalo jon saanti ke bagal le jaay hei.
60003012	Prabhu u sab ke uppar dekh bhaal kare hei jon uske baat maane hei, aur ulog ke preya ke bhi sune hei. Lekin ulog ke agaiñsṭ jaay hei jon kharaab kaam kare hei.”
60003013	Kaa achchha kaam kare ke hausla ke, tumme koi nuksaan pahuñchaay sake hei?
60003014	Agar tumme achchha kaam ke waaste dukh uṭhaay ke paṛi, to Parmeshwar tumme aasheesh dei. To ḍaro nai aur chinta bhi nai karo ki log kon cheej kari.
60003015	Krisṭ ke aadar karo aur uske aapan jeewan ke Prabhu banan deo. Jab koi tumhaar aasha ke baare meñ puuchhi to hardam jawaab dewe ke waaste taiyaar raho.
60003016	Daya aur aadar se jawaab deo aur aapan man safa rakkho. I rakam se tum ulog ke sarmaay dega jon Krisṭ ke biswaasi hoy ke kaaran tumhaar achchha chaal ke baare meñ kharaab bole hei.
60003017	I tumhaar waaste achchha hei ki Parmeshwar ke baat maano aur achchha kaam kare ke waaste dukh uṭhaao naa ki kharaab kaam kare ke waaste.
60003018	Krisṭ ek dafe ham log ke paap ke waaste maris. Ek bhola bhaala admi paapi log ke waaste maris. Krisṭ i karis ki jisse u tumme Parmeshwar ke lage laay, jab uske deñhi maara gais raha aur uske Aatma ke jinda kara gais raha.
60003019	Krisṭ tab keidi Aatma ke lage jaay ke parchaar karis.
60003020	Ulog Parmeshwar ke baat nai maanin raha jab Noa jahaaj banaat raha, lekin Parmeshwar ulog ke sañghe dheeraj rakkhis raha. Jahaaj meñ aaṭh log gain aur baaṛh se bach ke nikar aain.
60003021	U baaṛh ke paani baptisma ke rakam raha jon abhi tumme bachaay hei. Lekin baptisma tumhaar deñhi ke dhowe se jaada maane rakkhe hei. Iske matlab hei Parmeshwar ke bagal safa man se ghuum jaao, kaahe ke Yeeshu Maseeh ke murda meñ se jinda kara gay raha.
60003022	Krisṭ ab swarag meñ hei, jahañ pe u Parmeshwar ke raaiṭ saaiḍ beiṭhis hei. Sab ainjals, adhikaari log, aur sakti uske kaabu meñ hei.
60004001	Krisṭ i dharti pe dukh uṭhaais. Ab tum weise dukh uṭhaay ke waaste taiyaar raho jeise u uṭhaais raha, kaahe ke jab tum dukh uṭhaayga to i dekhaai ki tum paap kare ke band kar dia hei.
60004002	Iske matlab hei ki tum aapan chaahat se ghuum gaya hei aur ab baaki laaif ke waaste Parmeshwar ke baat sune mañgta hei.
60004003	Tum abhi tak ulog ke rakam rahe lia hei jon Parmeshwar ke nai jaane hei. Tum neech aur kharaab kaam kare meñ laga raha. Tum piyat raha aur paaṭi manaate raha. Hiañ tak, tum eisan muurti ke puuja karta raha jon ke dekhte ghinn lagat raha.
60004004	Ab tumhaar pahile waala dost log soche hei ki kaahe tum ulog ke sañgat chhoṛ dia hei, aur iske waaste ulog tumme kharaab bole hei.
60004005	Lekin ulog ke, Parmeshwar ke jawaab dewe ke hei, jon jinda aur murda ke nyaay kare hei.
60004006	Susamaachaar, mara log ke bhi sunaawa gay hei, ki jisse jab ulog ke jaj kara jaai ki u aapan laaif meñ kon cheej karin hei, tab ulog ke Aatma Parmeshwar ke sañghe rahi.
60004007	Sab cheej jaldi khalaas hoy jaai. Yahi kaaran khelwaaṛ nai karo aur samajhdaar ban ke preya karo.
60004008	Sab se khaas baat to i hei, tum dil se ek dusra se prem karo, kaahe ke prem sab ke paap ke dhoy de hei.
60004009	Aapan ghar meñ log ke welkam karo aur bhunbhunaao nai.
60004010	Tum sab ek ek kar ke Parmeshwar ke bahut se gifṭ meñ se ek daan paaya hei ki tum dusra ke sewa meñ lagaay sako. To aapan daan achchha se iyuz karo.
60004011	Agar tumhaar lage bole ke bardaan hei, to Parmeshwar ke sandes ke parchaar karo. Agar tumme dusra ke madat kare ke daan hei, to jon sakti Parmeshwar dewe hei, usse karo. Sab kuchh wahi rakam se hoy ke chaahi ki jisse Yeeshu Maseeh, jon hardam shaktimaan aur mahima se bhara rahe hei, se Parmeshwar ke baṛaai hoy. Aameen.
60004012	Dosto, tumme achambha ya dhakka nai lage ke chaahi jab tum ṭesṭ se jaata hei, to eise lagi jeise aagi ke beech se chal ke nikaarta hei.
60004013	Khusi raho ki tumme mauka mile hei ki tum Krisṭ ke rakam dukh uṭhaata hei. Yahi se tum aur baṛa khusi ke waaste taiyaar hoyga jab u mahima ke sañghe fir se lauṭi.
60004014	I sab aasheesh hei iske gino jab tum Maseehi hoy ke naate dukh uṭhaata hei. I yahi dekhaay hei ki Parmeshwar ke mahaan Aatma tumhaar sañghe hei.
60004015	Lekin agar tum ek hatyaara, chor, dhokebaaj, ya dusra ke kaam meñ ṭaañg aṛaay waala hei, to tumme bhukte ke paṛi.
60004016	Sarmaao nai ki tumme Maseehi hoy ke kaaran dukh uṭhaay ke paṛe hei. Parmeshwar ke jayjaykaar karo ki tum uske hei.
60004017	Parmeshwar aapan log ke nyaay lewe ke suru kar dees hei. Aur agar uske nyaay ham log se suru hoy hei, socho ulog ke khaatir ketna bhayaanak hoi, jon uske sandes sune nai maañge hei. Baaibal bole hei,
60004018	“Agar achchha log marte marte bache hei, to ulog ke kaa hoi jon paapi hei aur jon Parmeshwar ke aadar nai kare hei?”
60004019	Agar tum Parmeshwar ke baat maane ke waaste dukh uṭhaata hei, to tumme aapan faitful kreaṭa pe puura biswaas rakkhe ke hei aur raaiṭ kaam karte raho.
60005001	Ham, jon chech ke agua hei, baaki sab chech ke agua log se apeel karta hei. Ham Krisṭ ke dukh ke dekha hei, aur ham bhi uske mahima jon ham log ke dekhaawa jaai, usman bhaag lega. Ham tum log se apeel karta hei.
60005002	Jeise charwaaha log bheṛa ke dekhe hei, wahi rakam tum bhi u sab ke dekho jon ke Parmeshwar tumhaar dekh bhaal meñ chhoṛis hei. Parmeshwar ke khusi kare ke waaste i sab dil se karo, nai ki tum sochta hei ki tumme kare ke hei. I kaam u rakam karo jon tum kare mañgta hei, i nai ki tum peisa banaay mañgta hei.
60005003	Jon log tumhaar nichche hei ulog ke bosaai nai dekhaao, lekin ulog ke waaste ek ekzaampal bano.
60005004	Tab Krisṭ jon sab se baṛa rakhwaala hei, lauṭi, tab tumme ek taaj mili, jiske mahima kabhi nai murjhaai.
60005005	Tum sab jawaan log aapan baṛa log ke baat maano. Asal meñ, sab log ke chaahi ki aur sab se naram byohaar kare. Baaibal bole hei, “Parmeshwar ghamanḍi log ke nai laaik kare hei lekin u sab ke madat kare hei jon naram dil ke hei.”
60005006	Parmeshwar ke mahaan sakti ke aage naram bano, aur jab ṭaaim aai to u tumme aadar kari.
60005007	Parmeshwar tumhaar parwaah kare hei, yahi khaatir aapan sab chinta uske de deo.
60005008	Saaodhaan raho aur jaagte raho. Tumhaar dusman, saitaan, ek garjewaala sher ke rakam hei, jon chuppe chuppe ghuume hei ki u koi pe hamla kare.
60005009	Lekin tumme saitaan ke duur rakkhe ke hei aur aapan biswaas meñ majbuut rahe ke hei. Tum janta hei ki dunia bhar meñ sab bagal Prabhu ke biswaasi log yahi rakam dukh uṭhaay hei jeise tum uṭhaata hei.
60005010	Lekin Parmeshwar aapan daya jon ham log ke nai mile ke chaahi sab pe dekhaais hei. Yahi kaaran u Maseeh Yeeshu ke rakkhis ki u tumme chuni aur aapan anant mahima meñ bhaag lewe dei. Tum thoṛa din ke waaste dukh uṭhaayga, lekin Parmeshwar tumme puura, sthir (steady) aur majbuut banaai.
60005011	Parmeshwar sab ṭaaim konṭrol meñ rahi! Aameen.
60005012	I chhoṭa se chiṭṭhi likhe ke khaatir, Silbaanas hamme madat karis hei, aur ham uske Prabhu ke ek biswaasi samajhta hei. Ham tumhaar hausla baṛhaay mañgta hei aur bataay mañgta hei ki Parmeshwar ketna dayaalu hei, ki jisse tumhaar biswaas usman bana rahe.
60005013	Baibilon se Prabhu ke biswaasi ke bagal se namaste. Ulog Parmeshwar ke chuna log hei. Maak, jon hamaar laṛka ke rakam hei, aapan namaste bheje hei.
60005014	Ek dusra ke gale mil ke namaste bolna. Ham preya karega ki Parmeshwar u sab ke saanti dei jon Krisṭ ke hei.
61001001	Saayman Peeṭa ke bagal se, jon Yeeshu Maseeh ke prerit aur daas hei. U sab log ke waaste hei jon ham log ke sañghe biswaas kare hei ki hamaar Parmeshwar aur muktidaata Yeeshu Maseeh jon bhi cheej kari u sab nyaay se aur ṭheek se kari.
61001002	Ham preya karta hei ki Parmeshwar tum pe daya kari aur tumme puura saanti se rahe dei! Aasha karta hei ki tum Parmeshwar aur Prabhu Yeeshu Maseeh ke baare meñ jaada se jaada sikhte rahega.
61001003	Ham log ke lage u sab hei ki ham u rakam rahi jisse Parmeshwar khusi rahe. U sab ham log ke Parmeshwar ke aapan sakti se mila raha, jab ham i seekha ki u ham log ke bolaay hei ki ham uske sundar achchhaai baaṭe saki.
61001004	Parmeshwar baṛa aur keemti waada karis raha, ki jisse uske naicha ke bhaag ham ban jaai. Tab ham log aapan kharaab chaahat aur i dunia ke kharaab asar se bach jaayga.
61001005	Biswaas ke aur majbuut banaay ke waaste aapan sab kuchh lagaay deo. Tum i sab i rakam kare sakta hei jab achchhaai, samajh,
61001006	apne pe kaabu, dheeraj, Parmeshwar ke weship,
61001007	dusra ke baare meñ sochna, aur prem sab joṛ dega.
61001008	Agar yahi rakam se aage baṛhte rahega, tab i dekhaai ki tum jon kuchh bhi Prabhu Yeeshu Maseeh ke baare meñ janta hei u tumhaar laaif ke laayk banaais aur matlab se bhar dees hei.
61001009	Lekin agar tum nai baṛhega, tab tum u log ke rakam rahega jon khali nagichche dekhe sake hei ya añdha hei, aur tum i bhi bhulaay jaata hei ki tumhaar pichchhe waala paap sab maaf hoy gay hei.
61001010	Dosto, tum log u sab karo jon i dekhaay sake ki Parmeshwar sachche ke tumme alag kar ke chunis hei. Agar tum eisehiyeñ karte rahega, tab tum dhakka khaay ke girega nai.
61001011	Tab ham log ke Prabhu aur muktidaata Yeeshu Maseeh, aapan raaj meñ tum log ke baṛa se welkam kari jon sab din rahi.
61001012	Tum u sachchaai jon tumme dewa gais raha uske kas ke pakṛa hei. Lekin ham, tum sab ke i sab baat ke yaad dewaate rahega.
61001013	Asal meñ, ham sochta hei ki ham tumme tab tak yaad dewaate rahega, jab tak ham i deñhi nai chhoṛega.
61001014	Aur ham log ke Prabhu Yeeshu Maseeh hamme bataay dees hei ki jaldi ham iske pichchhe chhoṛ dega.
61001015	Yahi kaaran ham aapan sab kuchh lagaata hei ki tum meñ se sab i sab ke yaad karega jab ham chala jaayga.
61001016	Jab ham tum log ke u sakti ke baare meñ aur Prabhu Yeeshu Maseeh ke lauṭe ke baare meñ bataay raha, tab ham log koi ke chaturaai (clever) se banaawal kahaani nai bataay raha. Lekin ham log aapan aañkhi se uske sachcha baṛappan dekha.
61001017	Parmeshwar, ham log ke baṛa aur sundar Pita, uske baṛaai meñ bolis, “I hamaar pyaara beṭa hei, aur ham usse bahut khusi hei.”
61001018	Ham log huañ pawitr pahaaṛ pe Yeeshu ke sañghe raha aur swarag se jon awaaj aais, uske suna.
61001019	I sab se hamme pakka biswaas hei ki jon bhi kuchh nabi log bolin raha, u sab sachche hei. To tum log uske sandes ke dhyaan dena, wahi rakam jeise tum koi añdhera jagha pe ek batti ke dega. Tum tab tak dhyaan dete rahna, jab tak sabera nai hoy jaay aur tumhaar dil meñ sabere ke taara nai aay jaay.
61001020	Lekin tum log ke i baat bhi jaan leke chaahi ki koi bhi akele Baaibal ke profasis nai samjhe saki.
61001021	Nabi log apne se i sab baat nai sochin, lekin ulog ke Parmeshwar ke Aatma rasta dekhaais.
61002001	Kabhi kabhi jhuuṭa nabi log Israayel ke log se baat karin. Jhuuṭa ṭeecha log chuppe se aay ke tumme naas karewaala jhuuṭa baat bataai. Lekin i ṭeecha log u Guru jon ulog ke khaatir daam chukaais, uske aapan nai hei, aur eisan log jaldi se apne aap ke naas kar lei.
61002002	Bahut log ulog ke kharaab rasta apnaai aur dusra log se bhi sachcha rasta ke baare meñ jhuuṭ bolwaai.
61002003	Ulog laalchi rahi aur tum log se miṭṭha miṭṭha baat kar ke tumme dhoka dei. Lekin bahut din pahile Parmeshwar ulog ke saja dewe ke ḍisaaiḍ karis raha, aur Parmeshwar kabhi nai sute hei.
61002004	Parmeshwar u ainjals log ke bhi nai chhoṛis, jon paap karin raha. Ulog ke bañdhwaay ke narak ke añdhera gaḍḍha meñ nyaay ke ṭaaim aay tak feñk dees raha.
61002005	Aur Noa ke ṭaaim se, Parmeshwar, dunia ke abiswaasi log pe daya nai karis. U baaṛh se ulog ke naas kar dees, lekin u aaṭh admi log ke bachaay lees raha, usman se Noa ek raha, jon sachchaai ke parchaar karat raha.
61002006	Parmeshwar Sadom aur Gomora ke nagar ke jaraay ke bhasam kar ke ulog ke saja dees, ki jisse jon koi bhi paap kare maañge hei, uske khaatir i ek chetaaoni rahi.
61002007	Luut raaiṭ se rahat raha, aur uske i sab dekh ke bahut dukh hot raha ki dushṭ log keise kharaab rasta pe chal ke jeewan bitaay hei. U ek achchha admi raha, aur roj roj u sab kharaab kaam dekh ke aur sun ke sahte raha. To Parmeshwar uske bachaay lees.
61002009	I yahi dekhaay hei ki Prabhu achchha se jaane hei ki keise dharmi log ke ulog ke dukh se bachaawa jaay hei aur keise kharaab log, jon log nyaay ke din ke waiṭ kare hei, ulog ke saja dewe ke hei.
61002010	Prabhu ulog pe kaṛaai kare hei jon uske baat nai maane hei aur aapan kharaab se kharaab chaahat ke chhoṛ ke aur kuchh nai soche hei. Ulog udhami (reckless) aur ghamanḍi hei aur swarag ke u mahaan jan ke bhi saraape se nai ḍare hei.
61002011	Dekha jaay to ainjals, bura Aatma se kahiñ jaada sakti waala hei, fir bhi ulog Prabhu ke saamne ulog ke galti nai nikaare hei.
61002012	I sab log u jañgli jaanwar se achchha nai hei jon aapan feelings se jiye hei aur i kaaran janam le hei ki ulog ke pakaṛ ke maar dewa jaay. Ulog jon cheej ke baare meñ kuchh nai jaane hei, uske ninda kare hei. Lekin ulog ke apne kharaab kaam ulog ke naas kar dei.
61002013	Ulog kharaab kaam karin hei aur ulog ke inaam bhi kharaab mili. Ulog soche hei ki din bhar mauj masti kare se khusi mile hei. Ulog byabhichaar kaam kare hei, aur tumhaar sañghe jon khaana khaay hei, u sab ulog ke saramwaala byohaar aur selfish hoy se kharaab hoy jaay hei.
61002014	Ulog khali yahi soche hei ki keise dusra ke pati ya patni ke sañghe sambandh rakkhe. Ulog ke kharaab kaam ke koi ant nai hei. Ulog weisane log ke chalaaki se beokuuf banaay hei jon asaani se ban jaay hei, aur ulog ke dil aur dimaag meñ laalchi bichaar bhara rahe hei. Lekin ulog barbaadi ke taraf baṛhe hei!
61002015	Ulog Balaam nabi ke pichchhe hoy ke sachcha rasta chhoṛ ke ulṭa rasta pe chale lagin hei. U Beor ke laṛka raha aur jon bhi cheej uske beimaani se milat raha, wahi ke laaik karat raha.
61002016	Lekin ek gadha uske i kharaab kaam se sudhaaris. U uske ek admi ke awaaj meñ baat karis aur uske beokuufi ke rokis.
61002017	Eisan log ek jhuura paani ke gaḍḍha aur u baadar jon ke tufaan uṛaay lees hei, uske rakam hei. Ulog ke narak ke sab se añdhera jagha waiṭ kare hei.
61002018	Ulog i sab bekaar ke baat ke ghamanḍ se baṛhaay chaṛhaay ke bataay hei. Aur eisane luchpan se weisan log ke fasaay le hei jon abhi abhi aapan kharaab laaif se bach ke nikrin hei.
61002019	Ulog sab ke chhuṭkaara dewaay ke waada kare hei. Lekin ulog to ganda rakam se rahe ke gulaam hoy jaay hei, kaahe ke ulog wahi ke gulaam hei jon ulog ke konṭrol kare sake.
61002020	Jab ulog ham log ke Prabhu aur muktidaata Yeeshu Maseeh ke baare meñ jaanin, tab ulog i dunia ke ganda kaam se bach ke nikar paain. Lekin ulog fir se i kharaab kaam meñ fañs jaay hei aur ab pahile se bhi kharaab jeewan bitaay hei.
61002021	Ulog ke khaatir yahi achchha hota agar ulog raaiṭ rasta nai jaane paata. Ulog raaiṭ rasta jaane pe bhi, das aagya jon ulog ke mila raha usse muh ghumaay leen.
61002022	Ulog ke saathe jon bhi kuchh bhais, u i sachcha kahaawat ke rakam hei, “Ek kutta aapan chhaañṭ ke chaaṭe ke waaste lauṭ aai. Ek suar jiske nahwaay dewa gay hei u fir se maṭṭi meñ loṭi.”
61003001	Pyaare dost log, i hamaar dusra chiṭṭhi hei jon ham tum log ke lage likhta hei ki tumhaar hausla baṛhe aur tum achchha se soche sako. Ham nai mañgta hei ki tum i bhulaao
61003002	jon Parmeshwar ke nabi log bolin raha ki hoi. Tum u sab kabhi nai bhulaana jon pawitr nabi log bahut din pahile sikhaain raha. Aur tum yaad rakhna jon prerit log bataain raha ki ham log ke Prabhu aur Muktidaata ham log ke kare ke hukum dees raha.
61003003	Lekin sab se pahile tumme i cheej ke jaane ke chaahi ki aakhri roj pe log aapan chaahat ke siwaay aur kuchh ke baare meñ nai sochi. Ulog tumhaar hasi uṛaai
61003004	aur boli, “Kaa tumhaar Prabhu waada nai karis raha ki u fir se aai? Hiañ tak ki pahila agua log mar gain, aur dunia kuchh bhi nai badlis.”
61003005	Ulog i sab i kaaran boli ki ulog beeta baat bhulaay maañge hei jab ki asmaan aur dharti Parmeshwar ke hukum se bana raha. Dharti paani se nikar ke aais aur paani se bana.
61003006	Baad meñ u baṛa baaṛh ke paani se naas bhais raha.
61003007	Lekin Parmeshwar hukum dees hei ki abhi ke asmaan aur dharti nyaay ke din tak rahi. Uske baad usman aagi lagaay dewa jaai, aur adharmi log usman naas hoy jaai.
61003008	Pyaare dost log, i nai bhuulo ki Prabhu ke waaste ek roj ek hajaar saal ke baraabar hei, aur ek hajaar roj ek din ke baraabar hei.
61003009	Prabhu aapan waada puura kare meñ nai chuuke hei, jeise kuchh log uske soche hei. Lekin, Parmeshwar dheeraj waala hei, kaahe ke u maañge hei ki sab koi paap chhoṛ de aur naas nai howe.
61003010	Prabhu ke lauṭe ke roj, ham log ke ek chor ke rakam chakit kar dei. Asmaan ek baṛa garjan ke sañghe heraay jaai, aur puura dharti suuraj ke garmi se gal jaai. Tab dharti aur uspe jon sab kaam bhais hei, sab bhasam hoy jaai.
61003011	Sab kuchh naas hoy jaai. Yahi kaaran jon rakam tum aapan jeewan bitaata hei usse Parmeshwar ke aadar aur sewa karte rahna.
61003012	U din ke waaste tum rasta dekhte rahna jab Parmeshwar sab ke nyaay kari, aur tumme u din ke jaldi laay ke kosis kare ke hei. U roj asmaan jar ke raakhi hoy jaai, aur baaki sab cheej garam se gal jaai.
61003013	Lekin Parmeshwar hamme nawa swarag aur dharti ke waada karis hei, jahañ pe nyaay raaj kari. Ham log wahi ke besabri se waiṭ karta hei!
61003014	Dosto, jab tum sab waiṭ karta hei, tab tumme dekhe ke hei ki Parmeshwar tumme ekdam safa, bina daag ke, aur saanti se rahte paay.
61003015	I nai bhulna ki Prabhu ke lage bahut dheeraj hei kaahe ke u admi log ke bachaay maañge hei. Ham log ke pyaara dost Pol bhi yahi bolis raha, jab u aapan u gyaan se likhis raha jon Parmeshwar uske dees raha.
61003016	Pol aapan sab chiṭṭhi meñ yahi baat bolis hei, lekin jon cheej u bole hei usman se kuchh baat nai samjhaay hei. Kuchh muurakh aur chilbilla log uske baat ke ghumaay firaay ke apne aap ke naas kar le hei. Yahi rakam ulog baaki sab vachan ke sañghe bhi kare hei.
61003017	Dosto, tum log ke pahile se chetaaoni mil gais hei! To dushṭ log ke galti ke pichchhe chal ke aapan stirtha (balance) nai khoy dena.
61003018	Lekin ham log ke Prabhu aur muktidaata Yeeshu Maseeh ke sundar daya aur samajh, tumme madat kari ki tum aage baṛhte jaao. Yeeshu Maseeh ke baṛaai abhi aur hardam karte rahna. Aameen.
62001001	U vachan jon jeewan dewe hei suru se raha, aur yahi hei jon sandes ke baare meñ hei. Ham log ke kaan sunis hei, ham log ke aañkhi dekhis hei, aur ham log ke haath i vachan ke chhuis hei.
62001002	Jon jindagi dewe hei, u dekhaais! Ham log u hote dekha, aur ham log iske gawaahi hei ki ham log kon cheej dekha raha. Ab ham log tumme i anant jeewan ke baare meñ bataata hei, jon Pita ke sañghe raha aur ab ham log ke saamne aais hei.
62001003	Ham log tumme wahi bataata hei jon ham log dekha aur suna hei, ki jisse tum log yahi laaif meñ ham log ke sañghe baaṭo. Aur ham log Pita aur uske laṛka Yeeshu Maseeh ke sañghe baaṭta hei.
62001004	Ham log likhta hei ki tumme bataay saki, kaahe ke i hamme bahut khusi de hei.
62001005	Yeeshu ham log ke bataais raha ki Parmeshwar roshni hei aur usman kuchh bhi añdhera nai hei. Ab ham log tumme wahi bataata hei.
62001006	Agar ham log boli ki ham log Parmeshwar ke sañghe aapan jeewan bitaata hei aur añdhera meñ rahta hei, to ham log jhuuṭ bolta hei aur sachchaai se nai rahta hei.
62001007	Lekin agar ham roshni meñ rahta hei, jeise Parmeshwar rahe hei, tab ham log ek dusra se laaif sheya karta hei. Aur uske Putr Yeeshu ke khuun, ham log ke sab paap dhoy de hei.
62001008	Agar ham log bolega ki ham log paap nai kara hei, ham log apne aap ke beokuuf banaata hei, aur i sachchaai ham log ke dil meñ nai hei.
62001009	Lekin agar ham Parmeshwar ke aage aapan paap ke maan lei, to uspe ham puura bharosa kare sakta hei ki u ham log ke maaf kar dei aur ham log ke paap nikaar dei.
62001010	Agar ham log boli ki ham log paap nai kara hei, to ham log Parmeshwar ke jhuuṭa banaata hei, aur uske sandes ham log ke dil meñ nai hei.
62002001	Hamaar bachcha log, ham i likhta hei ki tum sab paap nai karega. Lekin agar tum paap karta hei, to Yeeshu Maseeh jon hardam raaiṭ kaam kare hei, ham log ke waaste Pita se baat kari.
62002002	Krisṭ hee hamaar paap ke balidaan hei jon ham log ke aur puura dunia ke log ke paap ke le jaay hei.
62002003	Jab ham Parmeshwar ke baat maanta hei, tab ham uske achchha se jaan leta hei.
62002004	Agar ham log bolta hei ki ham uske janta hei lekin uske baat ke nai maanta hei, ham log jhuuṭ bolta hei aur ham log ke dil meñ sachchaai nai hei.
62002005	Ham Parmeshwar se sachcha prem tab karta hei jab ham uske weise baat maanta hei jeise maane ke chaahi, aur tab ham sab janta hei ki ham uske hei.
62002006	Agar ham boli ki ham uske hei, tab ham log ke Krisṭ ke bataay gay rasta pe chale ke chaahi.
62002007	Hamaar dost log, ham tumme nawa komaanḍmant dewe ke waaste nai likhta hei. I wahi hei jon tumme sab se pahile dia gais raha, aur i wahi sandes hei jon tum suna raha.
62002008	Fir bhi i sachmuch meñ nawa komaanḍ hei, aur tum iske sachcha matlab janta hei, wahi rakam jeise Krisṭ jaane hei. Tumme dekhaay hei ki añdhera duur howe hei aur sachcha roshni aage se chamkat raha.
62002009	Agar ham maanega ki ham roshni meñ hei aur koi se jaran karega, tab ham abhi bhi añdhera meñ hei.
62002010	Lekin agar ham dusra sab se prem karta hei, tab ham ujaara meñ hei, aur ham koi ke waaste museebat nai khaṛa karta hei.
62002011	Agar ham dusra koi se jaran karta hei, tab ham añdhera meñ rahta aur chalta hei. Ham log nai janta ki ham kahañ jaata hei, kaahe ke ham añdhera meñ nai dekhe sakta hei.
62002012	Bachcho, ham tumlog ke lage likhta hei, kaahe ke tum log ke paap Krisṭ ke naam se maaf kar dewa gay hei.
62002013	Maata pita, ham tum log ke lage likhta hei, kaahe ke tum log uske jaana jon huañ suru se raha. Naojawaan log, ham tumlog ke lage i khaatir likha, kaahe ke tum log dusṭ ke haraay dia hei.
62002014	Bachcho, ham tum log ke lage i khaatir likha, kaahe ke tum log Pita ke jaana. Maañ baap, ham tum log ke lage i khaatir likha, kaahe ke tum log uske jaana jon huañ suru se raha. Naojawaan log, ham tum log ke lage likhta hei, kaahe ke tum log ke lage taagat hei. Parmeshwar ke sandes tum log ke dil meñ majbuuti se hei, aur tum log dusṭ jan ke haraay dia hei.
62002015	Dunia se aur usman jon jon cheej hei usse prem nai karo. Agar tum dunia se prem karega, tab tum Pita se prem nai kare sakta hei.
62002016	Ham log ke fuulish ghamanḍ i dunia se aay hei, aur ham log ke shareer ke chaahat aur u laalach ki ham log ke paas sab kuchh hoy jaay jon ham dekhta hei, i sab bhi dunia se aay hei. Isman se kuchh bhi Pita ke lage se nai aay hei.
62002017	Sansaar aur uske chaahat miṭte jaay hei, lekin agar ham log Parmeshwar ke baat maanega, tab ham log hardam rahega.
62002018	Bachcho, i aakhri ṭaaim hei. Tum to suna hoyga ki Krisṭ ke dusman yahi ṭaaim aage aai, aur bahut se Krisṭ ke dusman aay gain hei. Yahi kaaran ham janta hei ki aakhri ṭaaim aay gais hei.
62002019	I log ham log ke grup meñ se aain hei, fir bhi ulog ham log meñ se nai rahin. Agar ulog ham log meñ se rahta, to ham log ke sañghe rahta. Lekin ulog chala gain, jon saabit kare hei ki ulog ham log ke grup ke nai raha.
62002020	Krisṭ, jon Pawitr hei tumme aasheesh dees hei, aur tum sab samajh lia hei.
62002021	Hamme tumhaar lage sachchaai ke baare meñ nai likhe ke hei kaahe ke tum sachchaai jaan gaya hei. Tum to i bhi janta hei ki jhuuṭa log sachchaai ke nai rahe hei.
62002022	Aur ek jhuuṭa u hei jon koi bole hei ki Yeeshu, sachcha Krisṭ nai hei. Jon koi bhi i bole hei, u Krisṭ ke dusman hei aur duuno Pita aur Putr ke nai maane hei.
62002023	Agar ham log Putr ke nai maanega, to ham Pita ke bhi nai maanega. Lekin agar ham bolta hei ki ham log Putr ke apnaay lia hei, to ham log ke Pita hei.
62002024	Jon sandes tum sab se pahile suna hei, wahi ke baare meñ sochte raho, aur tum log hardam Pita aur Putr meñ dil se bana rahega.
62002025	Putr apne aap hamme anant jeewan ke waada karis hei.
62002026	Ham i likhta hei ki ham tum log ke ulog ke baare meñ chetaaoni de saki, jon log tumme ulṭa rasta dekhaai.
62002027	Lekin Krisṭ tumme Pawitr Aatma se aasheesh dees hei. Ab Aatma tum meñ rahe hei, aur tumme aur koi aur ṭeecha ke jaruurat nai hei. Aatma sachcha hei aur tumme sab kuchh sikhaai. Yahi kaaran jeise Aatma tumme sikhaais hei, wahi rakam dil se Krisṭ ke sañghe raho.
62002028	Bachcho, dil se Krisṭ meñ bana raho. Tab jab u lauṭi, ham log ke konfiḍens hoi aur saram se luke ke nai paṛi.
62002029	Tum to janta hei ki Krisṭ hardam raaiṭ kaam kare hei aur jon koi bhi raaiṭ kaam kare hei, u Parmeshwar ke laṛkan hei.
62003001	Socho ki Pita ham se ketna prem kare hei. U ham se etna prem kare hei ki ham log uske aapan laṛkan kahaata hei, jeise ki ham sab sachche meñ hei. Lekin jab ki i dunia ke log nai jaanat rahin ki Krisṭ kon hei, to ulog i nai jaane hei ki ham sab kon hei.
62003002	Dosto, ham log abhi Parmeshwar ke bachcha log hei, aur aage kaa hoi uske ham log nai dekha hei. Lekin ham log i janta hei ki jab Yeeshu lauṭi, ham log uske rakam rahega, kaahe ke ham log uske wahi rakam dekhega jeise u hei.
62003003	Yahi aasha hame pawitr banaay rakkhe hei, jeise Krisṭ pawitr hei.
62003004	Jon koi paap kare hei u Parmeshwar ke kaanuun ke tuuṛe hei, kaahe ke paap kaanuun ke tuuṛe ke baraabar hei.
62003005	Tum to janta hei ki Krisṭ paap le jaay ke khaatir aais raha. U paapi nai hei,
62003006	aur jon log dil se uske sañghe rahe hei, paap nai karte rahi. Agar ulog paap karte rahi to ulog Krisṭ ke nai jaane hei, aur ulog uske kabhi nai dekhin hei.
62003007	Bachcho, dhoka meñ nai rahna. Jon koi bhi raaiṭ kaam kare hei, u achchha hei, ṭheek wahi rakam jeise Krisṭ hei.
62003008	Jon koi bhi paap karte rahe hei u saitaan ke hei. U suru se paap karte raha, lekin Parmeshwar ke Putr aais ki u sab cheej naas kar de jon saitaan karis raha.
62003009	Parmeshwar ke laṛkan paap nai kare sake hei. Uske jeewan dewe waala sakti ulog meñ rahe hei aur ulog ke uske bachchan banaay hei, ki jisse ulog paap nai karte rahi.
62003010	Tum log Parmeshwar ke laṛkan ke aur saitaan ke laṛkan se alag bataay sakta hei, kaahe ke jon saitaan ke bilong kare hei ulog kabhi raaiṭ kaam nai kari ya ek dusra se prem kari.
62003011	Suru se tumme bataawa gay raha ki ham log ke ek dusra se prem kare ke chaahi.
62003012	Kain ke rakam nai raho, jon saitaan ke bilong karat raha aur aapan bhaiya ke jaan se maar dees. Kaahe ke u aapan bhaiya ke jaan se maaris? U i kaaran karis kaahe ke uske bhaiya achchha raha, aur u dushṭ raha.
62003013	Dosto, achambha nai karna agar i dunia ke log tumme haiṭ kari.
62003014	Ham log ke ek dusra se prem saabit kare hei ki ham log maut se jeewan ke taraf chala gaya hei. Lekin agar tum ek dusra se prem nai karta hei, to tum abhi bhi maut ke sakti meñ daba hei.
62003015	Agar tum ek dusra se haiṭ karega, tab tum hatyaara hei, aur ham janta hei ki hatyaara log ke anant jeewan nai rahe hei.
62003016	Ham log janta hei ki prem kon cheej hei kaahe ke Yeeshu aapan jeewan ham log ke waaste de dees raha. Yahi kaaran ham log ke aapan jeewan ek dusra ke waaste dewe ke hei.
62003017	Agar ham log ke lage u sab hei jon ham mañgta hei aur ham log meñ se koi ek aapan ke lage kuchh nai hei, tab ham log ke ulog pe daya kare ke hei, nai to ham i nai bole sakta hei ki ham Parmeshwar se prem karta hei.
62003018	Bachcho, tum dusra se prem tabahi dekhaayga jab ulog ke sachche ke madat karega, khali ulog ke baare meñ baat kare se nai.
62003019	Jab ham log dusra se prem karta hei, ham janta hei ki ham sachchaai meñ rahta hei, aur ham log Parmeshwar ke saamne achchha mahsuus karta hei.
62003020	Lekin agar ham apne aap meñ achchha nai mahsuus karta hei, Parmeshwar ham log ke feelings se baṛa hei, aur u sab kuchh jaane hei.
62003021	Dosto, agar ham log Parmeshwar ke saamne achchha mahsuus karta hei, tab ham log meñ himmat rahi ki ham uske lage aay.
62003022	U ham log ke u sab dei jon ham log usse maañgta, kaahe ke ham log uske baat maanta hei aur wahi karta hei jisse u khusi rahe hei.
62003023	Parmeshwar chaahe hei ki ham log ke biswaas uske Putr Yeeshu Maseeh meñ rahe aur ham log ek dusra se prem kari.
62003024	Agar ham Parmeshwar ke hukum maanega, to ham log dil se uske sañghe ek hoy ke rahega aur u ham log ke saathe ek ban ke rahi. Jon Aatma u ham log ke dees hei, sabuut hei ki ham log uske sañghe ek hei.
62004001	Dost log, u sab ke nai biswaas karna jon log bole hei ki ulog ke lage Parmeshwar ke Aatma hei. U sab ke ṭesṭ karo aur dekho ki kaa u sachche ke Parmeshwar ke lage se aain hei. Bahut se jhuuṭa nabi dunia meñ chala gain hei,
62004002	aur tum jaane sakta hei ki kon Parmeshwar ke lage se aais hei. Uske Aatma bole hei ki Yeeshu Maseeh ke paas sachche ke insaan ke deñhi hei.
62004003	Lekin jab koi Yeeshu ke baare meñ i nai bole hei, tab tum jaan lena ki u admi ke lage u ek aatma hei jon Parmeshwar ke lage se nai aay hei aur u Krisṭ ke dusman hei. Tum to janta raha ki i dusman dunia meñ aai aur ab aay gais hei.
62004004	Bachcha log, tum Parmeshwar ke bilong karta hei, aur tum i dusman log ke haraay dia hei. Tum meñ jon Parmeshwar ke Aatma hei, u usse bahut tagṛa hei jon dunia meñ hei.
62004005	I dusman log i dunia ke hei, aur dunia i log ke sune hei, kaahe ke ilog wahi bhaasha bole hei.
62004006	Ham log Parmeshwar ke hei, aur jon sab log Parmeshwar ke jaane hei, ham log ke suni. Lekin jon log Parmeshwar ke nai jaane hei, ham log ke nai suni. Yahi rakam se ham log bataay sakta hei ki kon Aatma sachche bole hei aur kon jhuuṭ.
62004007	Dost log, ham log ke ek dusra se prem kare ke hei. Prem Parmeshwar se aay hei, aur jab ham log ek dusra se prem karta hei, to i dekhaay hei ki ham log ke nawa jeewan mila hei. Ab ham log Parmeshwar ke santaan hei, aur ham log uske janta hei.
62004008	Parmeshwar prem hei, aur jon koi dusra se prem nai kare hei, uske kabhi nai jaane hei.
62004009	Parmeshwar aapan prem ham log ke waaste dekhaais raha, jab u aapan eklauta beṭa ke i dunia meñ hamme jeewan dewe ke waaste bhejis raha.
62004010	Sachcha prem, Parmeshwar ke waaste hamaar prem nai hei, lekin uske prem jon ham se hei. Parmeshwar aapan laṛka ke bhejis ki hamaar waaste u aapan balidaan dewe jisse ham log ke paap ke maafi mile.
62004011	Dost log, jab ki Parmeshwar ham se etna prem karis, to ham log ke ek dusra se prem kare ke chaahi.
62004012	Koi bhi abhi tak Parmeshwar ke nai dekhis hei. Lekin agar ham ek dusra se prem karega, to Parmeshwar ham meñ rahi, aur uske prem sachchaai se ham log ke dil meñ bana rahi.
62004013	Parmeshwar hamme aapan Aatma dees hei. Yahi rakam ham janta hei ki ham log uske sañghe ek hei, jeise ki u hamaar sañghe ek hei.
62004014	Parmeshwar aapan laṛka ke bhejis ki u dunia ke muktidaata bane. Ham log uske laṛka ke dekha aur ab dusra log ke uske baare meñ bataata hei.
62004015	Parmeshwar wahi ke sañghe rahe hei jon khula ruup se bataay hei ki Yeeshu, Parmeshwar ke Putr hei. Yahi rakam ham Parmeshwar meñ juṛa rahega,
62004016	aur hame ekdam biswaas hei ki Parmeshwar ham se prem kare hei. Parmeshwar prem hei. Agar ham dusra log se prem karte rahega, tab ham log Parmeshwar ke dil meñ juṛa rahega, aur u bhi ham log meñ juṛa rahi.
62004017	Agar ham sachmuch meñ dusra se prem karta hei, aur wahi rakam rahi jeise Krisṭ i sansaar meñ raha, tab hamme nyaay ke din ke chinta nai kare ke hei.
62004018	Dusra ke waaste ek sachcha prem, chinta ke duur bhagaay dei. I soch ke ki hamme saja mili, ham ḍarta hei. I dekhaay hei ki ham sachche ke prem kare ke nai seekha hei.
62004019	Ham log prem karta hei kaahe ke Parmeshwar ham se pahile prem karis raha.
62004020	Lekin agar ham boli ki ham Parmeshwar se prem karta hei aur ek dusra se prem nai kari, tab ham log jhuuṭa hei. Ham log Parmeshwar ke nai dekhe sakta. To ham keise Parmeshwar se prem kare sakta hei, agar ham log ulog jon ke dekhe sakta hei, ulog se prem nai karta?
62004021	Parmeshwar ke komaanḍmant jon ham log ke dees hei i hei, “Parmeshwar se prem karo aur ek dusra se bhi!”
62005001	Agar ham biswaas kari ki Yeeshu hee sachcha Maseeha hei, to ham log Parmeshwar ke santaan hei. Jon koi bhi Pita se prem kare hei, u sab uske santaan se bhi prem kari.
62005002	Agar ham Parmeshwar ke baat maani aur usse prem kari, tab ham janta hei ki ham uske santaan se prem karta hei.
62005003	Ham log Parmeshwar se prem tab dekhaata hei jab uske hukum maanta hei, aur uspe chale ke kaṛa baat nai hei.
62005004	Parmeshwar ke har ek bachcha dunia ke haraay sake hei, aur ham log ke biswaas hei jon i jeet dewe sake hei.
62005005	Koi bhi sansaar ke haraay nai sake hei agar uske biswaas Yeeshu, Parmeshwar ke Putr meñ nai hei.
62005006	Khuun aur paani Yeeshu ke bagal meñ se nikris. U khali paani nai raha, lekin khuun aur paani raha. I sab hamme Aatma bataay hei, kaahe ke Aatma sachcha hei.
62005007	Asal meñ hiañ teen jan hei jon i sab bataay hei.
62005008	U Aatma, paani aur khuun hei, aur i sab ek dusra se agri hoy hei.
62005009	Log jon bole hei uspe ham log biswaas karta hei. Lekin jon cheej Parmeshwar bole hei uspe ham aur bhi biswaas kare sakta hei, aur Parmeshwar hee hei jon aapan beṭa ke baare meñ bolis hei.
62005010	Agar ham log ke Parmeshwar ke Laṛka pe biswaas hei, tab ham log u sab biswaas karta hei jon Parmeshwar bataais hei. Lekin agar ham nai biswaas kara jon Parmeshwar aapan laṛka ke baare meñ bataais hei, tab i wahi rakam hei ki ham Parmeshwar ke jhuuṭa bolta hei.
62005011	Parmeshwar ham log se i bhi bataais ki u hamme anant jeewan dees hei aur ham log ke jeewan uske laṛka ke bagal se aay hei.
62005012	Aur tab, agar ham log ke lage Parmeshwar ke laṛka hei, tab ham log ke lage i jeewan hei. Lekin agar ham log ke lage Putr nai hei, to ham log ke i jeewan bhi nai hei.
62005013	Tum log sab ke Parmeshwar ke Putr meñ biswaas hei, aur ham i likhta hei ki tumme bataay dei ki tum log ke anant jeewan hei.
62005014	Ham log achchha se janta hei ki Parmeshwar ham log ke preya ke suni jab ham log u sab mañgta hei jon uske khusi kare hei.
62005015	Aur agar ham janta hei ki Parmeshwar ham log ke sune hei jab ham preya karta hei, to ham log ke jaane ke chaahi ki ham log ke preya ke jawaab ham log ke mil gais hei.
62005016	Maan leo tum dekhta hei ki ham log meñ se koi paap kare hei jon gahira paap nai hei, to tum uske waaste preya kare sakta hei, aur u admi ke anant jeewan mili. Lekin u paap utna gahira nai hoy ke chaahi.
62005017	Koi bhi cheej jon raaiṭ nai hei, paap hei, lekin sab paap maut nai rahe hei.
62005018	Ham log i achchha se janta hei ki Parmeshwar ke laṛkan paap nai karte rahe hei. Parmeshwar ke Putr khud ulog ke bachaay hei, aur saitaan ulog ke kuchh nai kare sake hei.
62005019	Ham log achchha se janta hei ki ham Parmeshwar ke paas se aaya hei aur dunia ke baaki log saitaan ke sakti meñ hei.
62005020	Ham log janta hei ki Parmeshwar ke Putr Yeeshu Maseeh aais hei aur ham log ke sachcha Parmeshwar dekhaais hei. Aur Yeeshu ke kaaran, ham log ab sachcha Parmeshwar ke hei jon anant jeewan dewe hei.
62005021	Bachcha log, tum sab muurti se ekdam duur rahna.
63001001	Chech ke agua log ke bagal se. Ek khaas aurat aur uske laṛkan ke khaatir. Ham tum log se bahut prem karta hei, aur u sab log bhi jon sachchaai jaane hei.
63001002	Ham log tum se prem karta hei kaahe ke ham log ke dil meñ ab sachchaai hei, aur u hardam rahi.
63001003	Ham preya karta hei ki Parmeshwar Pita aur uske Putr Yeeshu Maseeh ham sab pe daya kari! Saait i sab se hamme saanti aur sachchaai aur prem mili.
63001004	Hamme bahut khusi bhais raha i jaan ke ki tumhaar kuchh laṛkan sachchaai ke maane hei, jeise Pita ham log ke kare ke bataais raha.
63001005	Dost log, ham i nai likhta hei ki tumme aur tumhaar laṛkan se boli ki u kaam karo jon tum sab pahile nai kara hei. Ham likhta hei ki tum log ke bataai ki ek dusra se prem karo, jon ki pahila cheej tumme kare ke bataawa gay raha.
63001006	Prem ke matlab hei ki ham wahi kari jon Parmeshwar ham log ke bataay hei. Aur suru se, u hamme bataais raha ki usse prem karo.
63001007	Bahut jhuṭṭa log dunia meñ ghuume lagin hei. I log sab ke bharmaay hei ki insaan ke deñhi meñ Yeeshu Maseeh nai hei. Lekin ilog jhuṭṭa log hei aur Maseeh ke dusman hei.
63001008	Yahi khaatir hamme saaodhaan rahe ke hei ki jon kuchh ham log kamaaya hei uske heraay nai dei. Agar eise hoi to tumme puura inaam nai mili.
63001009	Krisṭ ke baare meñ jon kuchh bhi seekha hei, uske badalte nai raho, nai to Parmeshwar tumhaar sañghe nai rahi. Lekin agar tum jon cheej seekha hei, uske kas ke pakaṛ ke rakkhega, to Pita aur Putr duuno tumhaar sañghe rahi.
63001010	Agar log uske ṭeeching se agri nai hoi, to ulog ke aapan ghar meñ welkam nai karo aur namaste bhi nai karo.
63001011	Ulog se namaste kare ke matlab hei ki tum ulog ke bura kaam meñ bhaag leta hei.
63001012	Hamme tum se bahut kuchh kahe ke hei, lekin ham pen aur iñk se nai likhe mañgta hei. Ham mañgta hei ki ham aay ke tum se aamne saamne baat kari, kaahe ke i ham log ke bahut khusi kari.
63001013	Tumhaar khaas bahini ke laṛkan ke bagal se namaste.
64001001	Chech ke agua log ke bagal se. Hamaar pyaara dost Gaius ke naam. Ham tum se prem karta hei kaahe ke ham log sachchaai pe chalta hei,
64001002	pyaara dost, aur ham preya karta hei ki tumhaar waaste sab kuchh ṭheek rahe. Hamme aasha hei ki tum aapan deñhi se otna majbuut hei jetna ham sochta hei ki tum aatma meñ hei.
64001003	Hamme bahut khusi lage hei jab Prabhu ke biswaasi log aay ke khullam khulla baat kare hei ki keise tum sachchaai ke maanta hei.
64001004	Isse jaada khusi aur nai mile hei jab ham sunta hei ki hamaar laṛkan sachchaai pe chale hei.
64001005	Hamaar dost, tum hardam Prabhu ke biswaasi log ke imaandaari se madat kara hei, ulog ke bhi jon ke tum pahile se nai janta raha.
64001006	Ulog tumhaar prem ke baare meñ chech ke bataay deen hei. Ulog tumhaar achchhaai ke baare meñ bolin ki tum ulog ke welkam kara aur ulog ke maksad pe Parmeshwar ke sewak ke rakam bhej dia.
64001007	Jab ulog dusra se Prabhu ke baare meñ bataay ke waaste chala gain, tab ulog tay karin ki jon bhi Prabhu ke biswaasi nai hei, ulog se madat nai lei.
64001008	Ham log ke eisane log ke madat kare ke chaahi, ki jisse ham log ulog ke sañghe mil ke sachchaai baaṭe meñ bhaag le saki.
64001009	Ham chech ke lage likha raha. Lekin Diotrefes maañge hei ki wahi sab ke agua bana rahe, aur u ham log ke bagal dhyaan nai dewe hei.
64001010	To agar ham aayga, to ham uske bataayga ki keise u ninda kar ke ham log ke dos lagaay hei. U khali yahi nai karis hei, lekin u koi bhi Prabhu ke biswaasi jon ke jaruurat rahe hei, ulog ke welkam nai kare maañge hei. Aur jab dusra chech ke log ulog ke welkam kare maañge hei, tab ulog ke u chech se bahire nikaar de hei.
64001011	Hamaar dost, dusra ke bura rasta nai apnaana! Ulog ke dekhaay waala rasta pe chalna, jon achchha kaam kare hei. Ulog Parmeshwar ke laṛkan hei, lekin jon hardam bura kaam kare hei, ulog Parmeshwar ke kabhi dekhin bhi nai hei.
64001012	Sab koi Demetriyus ke baṛaai kare hei, aur wahi rakam ke sachcha sandes bhi u sikhaay hei. Ham bhi uske baare meñ achchha bolta hei, aur tum to janta hei ki ham jon bhi kuchh bolta hei, u sachcha hei.
64001013	Hamme, tum se aur bhi bahut kahe ke hei, lekin ham pen aur iñk se nai likhe mañgta hei.
64001014	Aasha hei ki ham tumme jaldi dekhega, aur ham log tab baat karega.
64001015	Ham preya karta hei ki Parmeshwar ke saanti ke aasheesh tum pe rahi! Tumhaar dost log tumme namaste bheje hei. Huañ pe ek ek ke naam leke hamaar namaste dena.
65001001	Juuḍa, Yeeshu Maseeh ke daas aur Jeims ke bhaiya ke bagal se. U sab ke lage jon chuna gais hei aur jon sab se Parmeshwar Pita prem kare hei aur Yeeshu Maseeh meñ bacha hei.
65001002	Ham preya karta hei ki Parmeshwar tumme bahut se daya, saanti aur prem se aasheesh dei!
65001003	Dosto, ham Parmeshwar ke u sakti jon ham sab ke jeewan meñ kaam kare hei, uske baare meñ tumhaar lage likhe ke kosis karta raha. Lekin uske badle, ham i jaruuri samjha ki likhi ki tum u biswaas, jon Parmeshwar aapan log ke hardam ke waaste de dees raha, uske bachaao.
65001004	Kuchh adharmi log ham log ke beech meñ chuppe se ghus aain aur bole hei, “Parmeshwar hamme otna achchha se dekhe hei jiske hakdaar ham nai hei, aur yahi khaatir neech bane rahe ke ṭheek hei.” Ulog iske bhi nai maane hei ki ham log ke khali Yeeshu Maseeh ke aapan Prabhu aur guru maane ke hei. Lekin bahut din pahile, Baaibal hamme chetaaoni dees raha ki i adharmi log naas hoy jaai.
65001005	I nai bhulna ki ulog ke sañghe kaa bhais raha jon ke Prabhu Ijipt se bachaais raha. Usman se kuchh ke lage biswaas nai raha, aur u baad meñ ulog ke naas kar dees.
65001006	Tum u ainjals log ke bhi baare meñ janta hei, jon aapan sab kaam chhoṛ deen aur aapan rahe waala jagha bhi chhoṛ deen. Parmeshwar ulog ke sab din ke waaste chain se baañdh dees aur ab ulog ke añdhiyaar gaḍḍha meñ nyaay ke roj tak rakkhis hei.
65001007	Ham log ke uske bhi khiaal rakkhe ke chaahi ki Sadom aur Gamora nagar, aur uske agal bagal ke ṭaaun meñ kaa bhais raha. Huañ ke log neech ban gain aur sab neech rakam ke paap karin. Tab Parmeshwar ulog ke ek ekzaampal banaais aur kabhi nai bute waala aagi meñ saja dees.
65001008	Jon log ke ham baat karta hei, ulog weise kare hei jeise u sapna dekhe waala log jon aapan deñhi ke naas kar leen hei. Ulog sab kaanuun ke ṭhukraay de hei aur ainjals ke insalṭ kare hei.
65001009	Cheef ainjal, Maaykal bhi, saitaan ke insalṭ nai karis, jab u duuno Maozas ke boḍi ke baare meñ baad bibaad karat rahin. Maaykal khali etna bolis, “Prabhu tumme saja dei!”
65001010	Lekin, u sab sakti jon ke ilog kuchh nai jaane hei, u sab ke ulog insalṭ kare hei. U sab jañgli jaanwar ke rakam hei, jon naas hoy jaay hei, kaahe ke ulog khali aapan feelings pe jiye hei.
65001011	Ab ulog asli trabal meñ hei. Ulog Kein ke dekhaawal kharaab rasta pe chalin, aur laalach meñ paṛ ke bina soche samjhe Balaam ke rakam aapan faayda ke khaatir bhuul kar beiṭhin aur Korah ke rakam Parmeshwar ke agaiñsṭ jaay ke naas hoy gain.
65001012	I log ganda dimaag waala log hei, aur aapan saramnaak aur selfish kaam se u khaana jon tum sab sañghe khaata hei, uske naas kar de hei. Ulog u baadar ke rakam hei jon hawa ke dabaao se uṛ jaay hei, lekin kabhi paani nai barsaay hei. Ulog u peṛ ke rakam hei jon meñ koi patti nai hei, ukhṛaan aur sukhaan hei, aur usman kabhi bhi fal nai lagi.
65001013	Ulog ke saram waala kaam, waailḍ samundar ke waivs ke fena ke rakam dekhaay hei. Ulog sada ke bhaṭakte taara ke rakam rahi jon narak ke sab se añdhera gaḍḍha meñ heraay jaay hei.
65001014	Eiḍam ke baad Inok u satwa admi raha, aur u i log ke baare meñ baat karat raha, jab u bolis, Dekho! Prabhu hajaar hajaar pawitr ainjal log ke leke aawe hei
65001015	sab log ke nyaay kare ke waaste. U sab ke saja dei jon adharmi log hei aur kharaab kaam karin hei. Prabhu sachche ke u bura log ke ulog ke kharaab kaam aur jon kharaab baat uske bolin hei, uske waaste saja dei.
65001016	I log kuṛkuṛaay hei aur komplain kare hei aur aapan ganda ichchha se rahe hei. Ulog aapan baṛaai kare hei aur dusra ke taule hei ki ulog ke u sab mil jaay jon u maañge hei.
65001017	Hamaar dost log, u chetaaoni ke yaad rakhna, jon tumme hamaar Prabhu Yeeshu Krisṭ ke prerit log deen raha.
65001018	Ulog tumme bataais raha ki aakhri ṭaaim pe, selfish aur adharmi log Parmeshwar ke majaak uṛaai.
65001019	Aur ab ilog tum log ke ek dusra ke khilaaf bhaṛhkaay hei. I log khali yahi jindagi ke baare meñ soche hei, aur i log ke lage Parmeshwar ke Aatma nai hei.
65001020	Pyaare dost log, aapan pawitr biswaas ke faaunḍeishan banaate raho, jeise Pawitr Aatma tumme madat kare hei ki tum preya karo.
65001021	Aur Parmeshwar ke prem se juṛa raho, jeise tum agorta hei ki hamaar Prabhu Yeeshu Maseeh, tumme anant jeewan deke dekhaay hei ki u ketna dayaalu hei.
65001022	Jon ke ḍaauṭ hei, ulog ke madat karo.
65001023	Jon ke bachaay ke hei, ulog ke bachaao, jeise tum koi ke aagi meñ se bachaata hei. Tab aapan dil meñ ḍar leke, u sab pe daya karo jon ke jaruuri hei. Lekin ulog ke kapṛa se bhi haiṭ karo, jon aapan bura kaam se meila hoy gain hei.
65001024	Aapan muktidaata Parmeshwar ke, hamaar Prabhu Yeeshu Maseeh ke kaaran baṛaai karo! Khali Parmeshwar tumme gire se bachaai aur tumme safa rakkhi aur aapan mahaan maujuudgi (presence) meñ aanandit rakkhi. Ṭaaim ke suru hoy se pahile aur abhi, aur hamesha hamesha, Parmeshwar mahima, aadar sammaan, sakti aur adhikaar ke hakdaar hei. Aameen.
66001001	Yahi hei jon Parmeshwar Yeeshu Maseeh ke dekhaais raha, ki jisse u aapan daas log ke bataay sake ki jaldi hee kon cheej hoy waala hei. Maseeh tab aapan ainjal ke ek sandesa de ke aapan daas Yuhanna ke lage bhejis.
66001002	Aur Yuhanna u sab bataais jon u Parmeshwar ke sandesa meñ dekhis raha aur jon cheej Yeeshu Maseeh bolis aur karis raha.
66001003	Parmeshwar u sab ke aasheesh dei jon i profasi dusra ke paṛh ke sunaai, aur uske bhi jon sun ke is pe chali. Ṭaaim ekdam aay gais hei.
66001004	Yuhanna ke bagal se Eshia ke saat chech ke lage Ham binti karta hei ki tumme Parmeshwar se jon hei aur raha aur aay hei, usse daya aur saanti ke aasheesh mile. Parmeshwar ke siñghaasan ke saamne se tumme saat aatma se daya aur saanti ke aasheesh mile.
66001005	Yeeshu Maseeh jon ek faitful gawaah hei uske bagal se tumme daya aur saanti mile. Yeeshu pahila raha jon maut ke jeetis, aur u ab sab dharti ke raaja log ke uppar raaj kare hei. Maseeh ham log se prem kare hei, aur uske khuun se u ham log ke aapan paap se ajaad karis.
66001006	U ham log ke raaja ke rakam raaj karan dei aur aapan Pita Parmeshwar ke paadri log ke rakam sewa karan dei. Uske mahima aur sakti hardam ke waaste rahe! Aameen
66001007	Dekho! U baadar ke sañghe aawe hei. Sab koi uske dekhi, ulog bhi jon uske talwaar bhokis raha. Dharti ke sab log uske kaaran roi. Haañ, eisehiyeñ hoi! Aameen.
66001008	Prabhu Parmeshwar bole hei, “Ham Alfa aur Omega hei, wahi jon raha aur rahi aur aawe hei. Ham hei Parmeshwar Maha Sakti waala!”
66001009	Ham Yuhanna hei, tum sab log ke sañghe ek biswaasi. Ham log sahta hei kaahe ke Yeeshu ham log ke raaja hei, lekin u ham log ke sakti dewe hei ki ham log sahe saki. Hamme Patmas Aaylenḍ bheja gay raha, kaahe ke ham Parmeshwar ke sandes parchaar kara raha aur Yeeshu ke baare meñ bataay raha.
66001010	Prabhu ke roj aatma hamme kaabu meñ kar lees, aur aapan pichchhe ham ek awaaj suna jon bigul (trumpet) ke awaaj ke rakam raha.
66001011	U awaaj bolis, “Ek buk meñ u sab likho jon tum dekhta hei. Tab uske saat chech, Efisus, Smurna, Pirgamun, Thuaateera, Sardis, Filadelfia aur Laodeekia ke lage bhejo.
66001012	Jab ham ghuum ke dekha ki kon hamse baat kare hei, to ham saat sona ke lempsṭenḍ dekha.
66001013	U lempsṭenḍ ke sañghe koi raha jon Manush ke Laṛka ke rakam dekhaat raha. U goṛ tak ke ek raub pahine raha, aur ek sona ke kapṛa uske chhaati se lapṭaan raha.
66001014	Uske muuṛ aur baar snao aur rui ke rakam ujjar raha, aur uske aañkhi aagi ke flaims ke rakam dekhaat raha.
66001015	Uske goṛ, peetal ke rakam jon ke jab aagi meñ pakaawa jaay weise chamkat raha, aur uske awaaj paani ke jharna ke rakam sunaat raha.
66001016	Uske raaiṭ haath meñ saat taara raha, aur uske muh meñ se dui dhaari talwaar nikrat raha. Uske muh to eise chamkat raha jeise baarah baje ke suuraj.
66001017	Jab ham uske dekha, ham uske goṛ pe ek mara admi ke rakam gir paṛa. Lekin u aapan raaiṭ haath ham pe rakkhis aur bolis, Ḍaro nai! Ham pahila hei, aur aakhri bhi,
66001018	aur jinda bhi hei. Ham mar gay raha, lekin ab ham hardam ke waaste jinda hei, aur hamaar lage maut ke, aur maut ke dunia ke chaabhi hei.
66001019	Wahi likhna jon tum dekha hei aur jon kuchh howe hei aur iske baad jon kuchh hoi.
66001020	Jon saat taara tum hamaar raaiṭ saaiḍ dekha raha aur saat sona ke lempsṭenḍ ke seekraṭ ham samjhaayga. U saat taara saat chech ke ainjals log hei, aur saat lempsṭenḍ saat chech hei.
66002001	Yahi hei jon tumme Efisus chech ke ainjal ke lage likhe ke hei, Hamahi hei jon aapan raaiṭ haath meñ saat taara pakṛa hei, aur ham saat sona ke lempsṭenḍ ke beech meñ chalta hei. Suno ham kon cheej bolta hei.
66002002	Ham u sab janta hei jon tum kara hei, u sab kaṛa kaam bhi aur keise tum sab saha hei. Ham janta hei ki tum koi bhi kharaab log ke saath nai dega. Jab koi koi priṭenḍ kare ki u log prerit hei, tab tum ulog ke ṭesṭ kara aur dekha ki u log jhuuṭṭa hei.
66002003	Tum log hamaar khaatir dukh uṭhaaya aur kaṛa ṭaaim se gujra, aur haar bhi nai maana.
66002004	Lekin tumhaar agaiñsṭ hamaar lage kuchh hei! Aur u i hei, ki tumhaar lage otna prem nai hei jetna pahile raha.
66002005	Socho tumse kahañ bhuul hoy gais hei, aur sudhre ke kosis karo jeise tum pahile kara raha. Agar tum nai sudhrega, to ham aay ke tumhaar lempsṭenḍ leke chala jaayga.
66002006	Lekin ek cheej hei jon tum raaiṭ karta hei. Nikulitans jon kuchh kare usse tum haiṭ karta hei, aur ham bhi.
66002007	Agar tumhaar lage kaan hei, to suno Aatma kon cheej sab chech se bole hei. Jon ke jeet hoi, u sab ke ham laaif dewe waala peṛ jon Parmeshwar ke sundar gaaḍan meñ hei, usman se khaay ke dega.
66002008	Tumme Smurna ke chech ke ainjal ke lage yahi likhe ke hei. Ham pahila aur aakhri hei. Ham mar gay raha, lekin ab ham jinda hei! Suno ham jon kuchh bolta hei.
66002009	Ham janta hei ki tum ketna dukh uṭhaaya aur tum ketna gareeb hei, lekin tum dhani hei. Ham janta hei ki jon log apne aap ke Yahuudi bole hei, tumhaar baare meñ ketna ninda karin. Lekin ulog asal meñ Yahuudi nai hei. Ulog ek grup hei jon Saitaan ke hei.
66002010	Wari nai karna ki tum dukh uṭhaayga. Saitaan tum meñ se kuchh log ke jel meñ bhej dei, aur tumme das din tak parkha jaai aur dukh uṭhaay ke paṛi. Lekin agar tum jab tak marega nai, tab tak imaandaar rahega, to ham tum log ke ek bahut sundar laaif dega.
66002011	Agar tum log ke kaan hei, to suno Aatma sab chech se kaa bole hei. Jon koi bhi jeet jaai, uske dusra maut se koi dukh nai hoi.
66002012	Pergamum ke chech ke ainjal ke lage yahi likhe ke hei, Hamahi hei jon ke lage dui dhaari talwaar hei! Suno ham kaa bolta hei.
66002013	Ham janta hei tum wahiñ rahta hei jahañ saitaan ke siñghaasan hei. Lekin tum hamaar naam pe ṭika hei. Ṭheek huañ jahañ saitaan rahe hei, wahiñ se Antipas naam ke hamaar imaandaar gawaah ke le jaawa gay raha aur uske jaan se maar dewa gay raha. Fir bhi tum ham pe biswaas kare ke nai chhoṛa.
66002014	Hamaar lage tumhaar agaiñsṭ kuchh hei. Tum meñ se kuchh log Balaam ke ṭeeching maanta hei. Bahut din pahile u Balak ke bataais raha ki Israayel ke log ke sikhaao ki muurti pe chaṛhaawal khaana khaawe aur kharaab kaam kare (sekshual).
66002015	Ab tum meñ se kuchh log Nikulitans ke ṭeeching pe chalta hei.
66002016	Pichchhe lauṭo! Agar nai lauṭega, to ham jaldi aay ke eisan log se laṛaai karega. Aur hamaar baat talwaar ke rakam kaaṭi.
66002017	Agar tum log ke lage kaan hei to suno ki Aatma sab chech se kaa bole hei. Sab koi jon jeet gais hei, ulog ke ham kuchh chhipaan khaana dega. Ham u sab log ke ek ek ujjar patthar dega jispe ek nawa naam likhaan rahi. Aur koi u naam nai jaane paai, khali u jaani jon ke patthar dewa gais raha.
66002018	Yahi hei jon tumme Thuaateera ke chech ke ainjal ke lage likhe ke hei, Ham Parmeshwar ke Laṛka hei! Hamaar aañkhi aagi ke flaims ke rakam hei, aur hamaar goṛ bronze ke rakam hei. Suno ham kon cheej bolta hei.
66002019	Ham tumhaar baare meñ sab kuchh janta hei, tumhaar prem, biswaas, sewa, aur keise tum dukh uṭhaaya hei. Ham janta hei ki ab tum pahile se bahut jaada karta hei.
66002020	Lekin Jezebel naam ke aurat ke kaaran tumhaar agaiñsṭ hamaar lage kuchh hei. U apne aap ke ek nabi bole hei, aur tum uske i sikhaay deta hei aur hamaar sewak ke bahkaay deta hei ki ulog ganda kaam kare aur muurti pe chaṛhaawal khaana khaay.
66002021	Ham uske ek mauka dia raha ki aapan paap se ghuum jaay, lekin u ganda kaam kare se nai rukis.
66002022	Ham Jezebel ke maar dega. Jon koi bhi uske sañghe eisan ganda kaam kari, u sab ke bhi saja mili, agar ulog i sab kaam kare ke band nai kari.
66002023	Ham uske biswaasi log ke bhi maar dega. Tab sab chech dekhi ki ham sab ke soch aur man ke bichaar ke janta hei. Ham ek ek ke sañghe weisaiyeñ karega jeise kare ke chaahi.
66002024	Thuaateera meñ tum meñ se kuchh log Jezebel ke ṭeeching nai maanta hei. Tum log kuchh nai janta hei ki uske biswaasi log kon cheej ke, “Saitaan ke gahira bhed” bole hei. To ham tumme aur komaañḍ se nai laadega.
66002025	Lekin jab tak ham nai aayga, tab tak jon ṭeeching tumme mila hei, uske kas ke pakṛe rahna.
66002026	Jon koi bhi jeeti aur aakhri tak hamaar baat maani, ham u sab ke puura jaati ke uppar sakti dega.
66002027	Ham ek ek ke wahi sakti dega jon hamaar Pita hamme dees hei. Ulog puura jaati log ke ek loha ke chhaṛi se raaj kari aur u des ke maṭṭi ke ghaṛa (clay poṭ) ke rakam foṛ dei. Ham ulog ke sabere ke taara bhi dega.
66002029	Agar tum log ke lage kaan hei, suno Aatma kon cheej chech ke bole hei.
66003001	Sardis ke chech ke ainjal ke lage yahi likhe ke hei, Hamaar lage Parmeshwar ke saat aatma aur saat taara hei. Suno ham kon cheej bolta hei. Ham janta hei tum kon cheej karta hei. Sab koi sochi ki tum jinda hei, lekin tum mara hei.
66003002	Jaago! Tumhaar lage khali thoṛa taagat bacha hei, aur u bhi ekdam jaay waala hei. To taagatwaala bane ke kosis karo. Hamme pata laga ki tum ekdam se Parmeshwar ke baat nai maanta hei.
66003003	Yaad rakkho jon tumme sikhaawa gay raha aur tum suna raha. Uske kas ke pakṛe raho aur aapan paap se haṭ jaao. Agar tum nai jagega, to ham tab aayga jab tum taiyaar nai rahega, jeise ek chor kare hei.
66003004	Tum Sardis log meñ se kuchh log paap se aapan kapṛa nai meila kara hei. Tum hamaar sañghe ujjar kapṛa pahin ke chalega, kaahe ke tum iske laayk hei.
66003005	Sab jon jeet jaai, u ujjar kapṛa pahini. Ulog ke naam laaif ke buk meñ se nai miṭi, aur ham aapan Pita aur uske ainjals se bolega ki i log hamaar biswaasi hei.
66003006	Agar tumhaar lage kaan hei to suno ki Aatma chech se kaa bole hei.
66003007	Filadelfia ke chech ke ainjal ke lage yahi likhe ke hei, Hamahi hei jon pawitr aur sachcha hei, aur hamaar u chaabhi hei jon Ḍeiviḍ ke raha. Jab ham palla kholega, tab uske koi nai band kare saki. Aur jab ham palla band kar dega to uske koi khole nai saki. Suno, ham kon cheej bolta hei.
66003008	Ham u sab janta hei ki tum kaa kara hei. Aur ham tumhaar aage ek khula palla rakkha hei jon ke koi band nai kare sake hei. Tum kamjor raha, lekin hamaar sandes ke maana aur naa nai kara ki tum hamaar biswaasi log hei.
66003009	Ab tum dekhega ki ham ilog ke kaa karta hei jon Saitaan ke grup ke hei. Ilog bole hei ki ilog Yahuudi hei, lekin ilog jhuṭṭa hei. Ham ilog ke laayga aur tumhaar aage ghuṭna ṭekaayga. Tab ilog jaani ki ham tum se prem karta hei.
66003010	Tum hamaar sandes suna aur dukh uṭhaaya. To ham tum log ke parkhe ke ṭaaim, jisman se dunia ke sab log ke jaay ke hei, usse bachaayga.
66003011	Ham jaldi aay waala hei. To jon tumhaar lage hei, uske kas ke pakṛo, aur tumhaar lage se koi bhi u taaj nai le jaai jon tumme inaam ke ruup meñ dewa jaai.
66003012	Jon koi bhi jeeti, ulog ke hamaar Parmeshwar ke Mandir meñ ek khamba banaawa jaai, aur ulog huañ hardam ke waaste rahi. Ham ek ek ke uppar aapan Parmeshwar ke naam aur uske ṭaaun ke naam likh dega. I nawa Yarushalam hei jon hamaar Parmeshwar swarag se bheji. Ham ulog ke uppar bhi aapan nawa naam likh dega.
66003013	Agar tumhaar lage kaan hei to suno, Aatma chech se kaa bole hei.
66003014	Laodeekia ke chech ke ainjals ke lage yahi likhe ke hei, Ham hei jon ke Aameen bola jaay hei! Ham imaandaar hei aur Parmeshwar jon cheej banaais hei uske sachcha gawaahi aur suruwaat hei. Suno, ham kon cheej bolta hei.
66003015	Ham u sab janta hei jon tum kara hei, aur tum naa to ṭhañḍa hei naa garam. Achchha hota ki tum isman se ek hota.
66003016	Lekin jab ki tum gungun hei aur naa hee garam ya thañḍa, to ham tumme aapan muh se thuuk deta hei.
66003017	Tum bolta hei ki tum dhani hei aur kaamyaab hei aur tumhaar lage sab cheej hei jon ke tumme jaruuri hei. Lekin tum nai janta ki tum ketna kañgaal hei. Tum gareeb, dukhi, añdha, aur nañga hei.
66003018	Aapan sona ham se khareedo. U aagi meñ taapa gay hei, aur i tumme dhani banaai. Ham se ujjar kapṛa khareedo. Uske pahino aur aapan saramnaak nañgaapan ke chhupaay leo. Aapan aañkhi ke waaste dawaai khareedo, ki jisse tum dekhe sako.
66003019	Ham jon se prem karta hei uske saja deta hei aur sudhaarta hei. To aapan maainḍ banaao aur paap se ghuum jaao.
66003020	Suno! Ham duaari pe khaṛa hei aur nok karta hei. Agar tum hamaar awaaj sune sakta hei to palla kholo, ham bhittar aayga aur ham log ek sañghe khaana khaayga.
66003021	Jon koi bhi jeet jaai, u hamaar siñghaasan pe hamaar sañghe beiṭhi, jeise ki jab ham jeeta raha to aapan Pita ke sañghe uske siñghaasan pe beiṭha raha.
66003022	Agar tumhaar lage kaan hei to suno, Aatma chech se kaa bole hei.
66004001	Iske baad, ham u palla ke dekha jon swarag meñ khule hei. Tab jon awaaj ham se suru meñ baat karis raha aur jon ke awaaj bigul ke rakam raha, bolis, “Hiañ aao! Ham tumme dekhaayga ki iske aage kon cheej hoi.”
66004002	Wahi ṭaaim Aatma ham pe aay gais, aur huañ swarag meñ dekha ki ek siñghaasan hei aur uspe koi beiṭha hei.
66004003	Jon huañ beiṭha raha, u mahañga patthar raha jeise ki emerald (jasper) aur carnelian ke rakam chamkat raha. Aur siñghaasan ke chaaro bagal ek rainbao jon emerald patthar ke rakam raha.
66004004	U siñghaasan ke chaaro bagal chaubees (24) aur siñghaasan raha. Aur ek ek siñghaasan ke uppar elḍas log ujjar kapṛa aur muuṛ pe sona ke taaj pahine beiṭha rahin.
66004005	U siñghaasan ke beech meñ se bijli chamkat raha aur baadar garjat raha. Siñghaasan ke saamne saat batti barat raha, jon Parmeshwar ke saat Aatma rahin.
66004006	Siñghaasan ke saamne kuchh raha jon seesa ke samundar ke rakam lagat raha, aur krisṭal ke rakam klia raha. Siñghaasan ke beech meñ chaaro bagal chaar jinda praani (creatures) rahin jon ke aage aur pichchhe ḍher se aañkhi raha.
66004007	Pahila praani sher ke rakam raha, dusra ek bul ke rakam raha, aur tisra ke muh admi ke rakam raha, aur chautha ek uṛe waala baaj ke rakam raha.
66004008	I chaaro praani ke chhe chhe pañkha raha, aur ulog ke deñhi meñ aañkhi hee aañkhi raha. Raat din ulog gaana gaate rahin, “Pawitr, Pawitr, Prabhu pawitr hei, jon sab se taagat waala Parmeshwar hei, jon raha, jon hei aur jon aay waala hei!”
66004009	Jinda praani log uske baṛaai, aadar aur dhanbaad karte rahin, jon siñghaasan pe beiṭhis raha aur jon hardam ke waaste rahi.
66004010	Wahi ṭaaim chaubees (24) praani uske saamne jon siñghaasan pe beiṭhis raha, ghuṭna ṭek deen. Aur jeise jeise ulog uske weship karin jon hardam rahi, ulog siñghaasan ke saamne taaj rakkhin aur bolin,
66004011	“Ham log ke Prabhu aur Parmeshwar, tum mahima aadar, aur sakti paay ke laayk hei. Tum sab cheej ke banaay raha, aur tumhaar ichchha se i sab bana hei.”
66005001	Jon siñghaasan pe beiṭhis raha, uske raaiṭ haath meñ ham ek skrol dekha, jon ke bahire aur bhittar duuno likhaan raha. Aur uske saat jagha muhar (seal) lagaay ke bañd kara gay raha.
66005002	Ham ek baṛa ainjal ke dekha jon bhaari awaaj meñ puuchhis, “I skrol ke muhar tuuṛe aur iske khole ke laayk kon hei?”
66005003	Swarag aur dharti pe aur dharti ke nichche, koi bhi nai raha, jon u skrol ke khol ke uske bhittar dekhe sakis.
66005004	Ham fuuṭ fuuṭ ke roya kaahe ke koi laaykdaar nai raha jon skrol ke khol ke uske bhittar dekhe saki.
66005005	Tab ek chech ke ek baṛkua ham se bolis, “Ro nai aur dekho! U jiske duuno ‘Juḍa ke ṭraaib ke sher’ aur jon Ḍeiviḍ ke khaandaan ke hei, aur jeet gais hei, wahi buk ke saat muhar ke kholi.’
66005006	Tab ham dekha ki siñghaasan aur baṛkuan ke beech, chaaro praani ke sañghe, maan lo ki ek bali chaṛhaawal memna khaṛa hei. Uske saat siñg (horn) aur saat aañkhi raha jon Parmeshwar ke saat Aatma hei, jon puura dharti pe bheja gais hei.
66005007	Memna jaay ke jon siñghaasan pe beiṭha raha, uske raaiṭ haath meñ se skrol le lees.
66005008	Uske lewe ke baad, u chaar jeewit praani aur chaubees (24) baṛkuan uske aage ghuṭna ṭek leen. U sab ke lage ek ek harp aur agarbatti se bhara ek ek sona ke pyaala raha, jon Parmeshwar ke log ke preya raha.
66005009	Ulog ek nawa gaana gaain, “Tum i skrol le lewe aur uske muhar tuuṛe ke laayk hei, kaahe ke tumme maara gay raha. Aur tum aapan khuun se Parmeshwar ke khaatir sab jagha se sab jaati ke, sab bhaasha ke, sab log ke khareeda.
66005010	Tum ulog ke raaja bane dia aur Parmeshwar ke sewa paadri ban ke karaaya, aur wahi log dharti pe raaj kari.”
66005011	Jeise ham dekha, to siñghaasan, jeewit praani log aur baṛkuan ke chaaro taraf se bahut se ainjals ke awaaj suna. Ulog milians aur milians rahin,
66005012	aur ulog uucha awaaj meñ gaawat rahin, “Jon Memna maara gais raha sakti, akalmandi, taagat mahima, aadar aur baṛaai paay ke laayk hei.”
66005013	Tab ham suna, ki swarag aur dharti ke sab log aur dharti ke nichche aur samundar ke log baṛaai kare hei. Sab koi ek sañghe bolat rahin, “Jon siñghaasan pe beiṭha hei aur Memna ke hardam ke waaste baṛaai, aadar, mahima aur taagat mile!”
66005014	U chaar jinda praani bolin, “Aameen,” jab ki baaki agua log ghuṭna ṭek ke weship karin.
66006001	Wahi ṭaaim jab ham dekha ki Memna pahila muhar khole hei, ham suna ki chaar jinda praani meñ se ek eise chillaais jeise ki baadar garjis. U bolis, “Bahire aao!”
66006002	Tab ham ek ujjar ghoṛa ke dekha. Aur jon uspe beiṭha raha, ek dhanush liye raha aur uske ek taaj mila. U abhi tak khaafi jeet lees raha aur aage bhi jeete ke waaste chala gais.
66006003	Jab Memna dusra muhar kholis, ham suna ki dusra jinda praani bolis, “Bahire aao!”
66006004	Tab ek aur ghoṛa aais. U ekdam laal raha. Uspe jon beiṭhis raha, uske sakti mila ki dharti se puura saanti le lewe, ki jisse u ek dusra ke jaan se maar dewe. Uske ek talwaar bhi dewa gais raha.
66006005	Jab Memna tisra muhar kholis, ham suna ki tisra jinda praani bolis, “Bahire aao!” Tab ham kariya ghoṛa dekha, aur jon uspe beiṭha raha uske ek haath meñ taraaju (balance scale) raha.
66006006	Ham u chaaro praani ke beech meñ koi ke i bolte suna, “Ek kilo geñhu tum log ke ek din ke talab ke keemat meñ mili! Teen kilo barley bhi tum log ke ek din ke talab ke keemat meñ mili. Lekin oliv ke tel aur waain ke haani nai karo.”
66006007	Jab Memna chautha muhar kholis, ham suna ki chautha praani bole hei, “Bahire aao!”
66006008	Tab ham ek halka green ghoṛa ke dekha. Jon uspe sawaar raha uske naam Maut raha, aur Maut ke raaj uske pichchhe pichchhe aais. Ulog ke dharti pe ek chauthaai (chaar hissa) sakti mila, aur ulog sab ke talwaar se, jhuura se, bimaari se aur jañgli jaanwar se maare sakat rahin.
66006009	Jab Memna pañchwa muhar kholis, tab ham bedi ke nichche u sab ke praan ke dekha jon Parmeshwar ke sandes sunaay ke waaste aur aapan biswaas ke baare meñ sachche bole pe maara gain raha.
66006010	U sab chillaain, “E pawitr aur sachcha Prabhu! Ketna din lagi jab tum dharti ke ulog ke jon hamme maarin hei, ulog ke nyaay kar ke saja dega?”
66006011	Tab jon jon log maara gain raha, ulog ke ujjar raub dia gais aur bataawa gay ki thoṛa deri ke waaste araam kar lewe. Ulog ke waiṭ kare ke paṛi jab tak Prabhu ke sab sewak log maar nai dewa jaai.
66006012	Jab ham dekha ki Memna chhaṭwa (6th) muhar khole hei, tab ham taaka aur ek bhayankar erthquaik dekha. Suuraj kariya hoy gais aur chaañd khuun ke rakam laal hoy gais.
66006013	Asmaan ke taara jameen pe gir paṛa, jeise ki ek aañdhi meñ anjeer ke kachcha fal jameen pe gir paṛa hei.
66006014	Tab asmaan skrol ke rakam lapṭaay gais, aur sab pahaaṛ aur aaylenḍ aapan aapan jagha se haṭ gain.
66006015	Dharti ke raaja log, naami log, aur aami ke agua log sab jaay ke kaivs meñ ya pahaaṛ ke patthar ke pichchhe luk gain. Dhani, taagatwaala log aur naukar aur ajaad log sab ek sañghe huañ lukin raha.
66006016	Tab ulog pahaaṛ aur patthar se chillaay ke bolin, “Ham log ke uppar giro! Jon siñghaasan pe beiṭha hei aur Memna ke gussa se ham log ke lukaay leo.
66006017	U bhayaanak roj aay gais hei! Parmeshwar aur Memna duuno aapan gussa dekhaai, aur kon ulog ke saamna kari?”
66007001	Iske baad ham chaar ainjals dekha. Chaaro dharti ke ek ek kona pe khaṛa rahin. Ainjals log chaaro hawa ke roke rahin, ki jisse dharti, samundar aur peṛ pe koi hawa nai lage. I ainjals log ke adhikaar mila raha ki dharti aur samundar ke haani pahuñchaay. Tab ham jahañ se suuraj nikre hei huañ se ek aur ainjal ke aate dekha, aur u taiyaar raha ki jinda Parmeshwar ke cheenha log pe lagaawe. Jor se chillaay ke u chaaro ainjals se bolis,
66007003	“Koi bhi peṛ ya dharti ya samundar ke haani nai pahuñchaana! Waiṭ karo, ham aapan Parmeshwar ke sewak log ke maatha pe cheenha lagaata hei.”
66007004	Tab ham suna ki ketna log ke maatha pe cheenha laga hei. Israayel ke ṭraaib se 144,000.,
66007005	Juḍa ke palwaar se 12,000, Ruuban ke palwaar se 12,000, Gad ke palwaar se 12,000,
66007006	Asher ke palwaar se 12,000, Naptaali ke palwaar se 12,000, Manashe ke palwaar se 12,000,
66007007	Simion ke palwaar se 12,000, Levi ke palwaar se 12,000, Issachar ke palwaar se 12,000,
66007008	Jabluun ke palwaar se 12,000, Josef ke palwaar se 12,000, aur Benjameen ke palwaar se 12,000.
66007009	Iske baad, ham ek baṛa bheeṛ dekha, usman etna log rahin ki gina nai jaay sakat rahin. Ulog sab jaat ke, ṭraaib ke, des ke, aur bhaasha bole waala rahin, aur ulog siñghaasan ke saamne Memna ke aage khaṛa rahin. Ulog ujjar kapṛa pahine rahin aur haath meñ khajuur ke ḍaar liye khaṛa rahin,
66007010	aur ulog chillaay ke bolin, “Ham log ke Parmeshwar jon siñghaasan pe beiṭhe hei, uske lage log ke bachaawe ke sakti hei, aur Memna ke bhi lage wahi sakti hei.”
66007011	Jon sab ainjals siñghaasan ke agal bagal rahin, u sab siñghaasan ke aage muuṛ nichche kar ke ghuṭna ṭek leen. Baṛkua log aur chaar jinda praani ulog ke sañghe ghuṭna ṭek leen. Tab ulog sab Parmeshwar ke weship karin
66007012	aur bolin, “Aameen! Hamaar Parmeshwar ke baṛaai, mahima, sammaan, dhanbaad, aadar, sakti, aur saamarth hardam rahe! Aameen!”
66007013	Ek baṛkua ham se puuchhis, “Kaa tum janta hei ki ilog kon hei jon ujjar kapṛa pahine hei? Kaa tum janta hei ki ilog kahañ se aain hei?”
66007014	“Sir,” ham jawaab dia, “tumme jaane ke chaahi.” Tab u ham se bataais, “Yahi log hei jon bahut dukh uṭhaain hei aur kaṛa ṭaaim se gujrin hei. Ulog aapan kapṛa Memna ke khuun meñ dhoin hei aur etna ujjar kar leen hei.
66007015	Aur ab Parmeshwar ke siñghaasan ke saamne khaṛa bhain hei aur raat aur din uske Mandir meñ uske weship kare hei. Jon siñghaasan pe beiṭhis hei ulog ke uppar tambu bichhaay dei.
66007016	Ulog kabhi bhi bhuuka ya pyaasa nai rahi, aur ulog suuraj se ya koi bhi kaṛa dhuup se tang nai hoi.
66007017	Siñghaasan ke beech meñ jon Memna hei ulog ke charwaaha rahi. Ulog ke u laaif dewe waala paani bhara nadi meñ le jaai, aur Parmeshwar sab ke aañkhi se aañsu pochh dei.”
66008001	Jab Memna satwa (7th) muhar kholis, tab swarag meñ aadha ghañṭa tak ek saaylans chhaay gais.
66008002	Ham dekha ki jon ainjals Parmeshwar ke saamne khaṛa rahin, ulog ke ek ek bigul dewa gais.
66008003	Dusra ainjal, jon ke lage sona ke bartan meñ agarbatti raha, aay ke bedi ke bagal meñ khaṛa hoy gais. Iske bahut se agarbatti dewa gais ki u sona ke bedi pe, siñghaasan ke aage Parmeshwar ke log ke saathe preya kare hei.
66008004	Tab agarbatti ke dhuañ, aur log ke preya ek saathe, ainjal ke haath se Parmeshwar ke lage gais.
66008005	Iske baad, ainjal agarbatti ke bartan meñ bedi se aagi bharis, aur jameen pe feñk dees. Baadar garjis, bijli chamkis, aur dharti hilis.
66008006	Saato ainjals bigul bajaay ke waaste taiyaar hoy gain.
66008007	Jab pahila ainjal bigul bajaais, tab hail aur aagi, jon khuun se mila raha, dharti pe feka gais. Dharti ke ek tihaai, (3rd) peṛ, aur ek tihaai hariar graas jar gais.
66008008	Jab dusra ainjal aapan bigul bajaais, to jeise aagi meñ jarte baṛa pahaaṛ ke rakam koi cheej samundar meñ chhoṛ dewa gais raha. Samundar ke ek tihaai khuun meñ badal gais,
66008009	samundar meñ ek tihaai jinda praani jar ke bhasam hoy gain, aur ek tihaai jahaaj naas hoy gain.
66008010	Jab tisra ainjal bigul bajaais, ek baṛa taara asmaan se gira. U ṭoch ke rakam barat raha, aur u tisra nadi pe aur tisra paani ke sota pe gira.
66008011	U taara ke naam Kaṛuwaahaṭ raha, aur ek tihaai paani kaṛua hoy gais. Bahut se log mar gain kaahe ke paani etna kaṛua raha.
66008012	Jab chautha ainjal aapan bigul bajaais, suuraj ke ek tihaai, chaañd ke ek tihaai, aur taara ke ek tihaai pe museebat aais. Jisse i sab ke ek tihaai laaiṭ chala gais. To din ke ek tihaai ṭaaim laaiṭ nai raha, aur ek tihaai raat bhi bina laaiṭ ke raha.
66008013	Tab ham dekha ki ek akela baaj asmaan meñ uṛe hei. U chillaay ke bole hei, “Dharti pe sab log pe museebat, museebat, museebat! Teen aur ainjals log aapan aapan bigul bajaay jaay hei.”
66009001	Jab pañchwa (5th) ainjal aapan bigul bajaais, ham ek taara dekha, jon asmaan se dharti pe gira. Uske ek tunnel ke chaabhi dewa gais jon gahira gaḍḍha ke bagal jaat raha.
66009002	Jeise u taara chaabhi se tunnel kholis, ek baṛa aagi ke dhuañ ke rakam dhuañ aay laga. Suuraj aur hawa dhuañ ke kaaran kariya hoy gais.
66009003	I dhuañ meñ se ṭiḍḍi (locust) nikris aur dharti pe chhaay lees. Ulog ke eisan sakti dewa gais jon dharti pe bichchhu ke mila hei.
66009004	Ṭiḍḍi ke bataawa gais raha ki ulog naa to dharti pe ghaas, aur naa to koi hariyar cheej aur naa to koi peṛ ke haani pahuñchaai, lekin u khali log ke haani pahuñchaai jon ke maatha pe Parmeshwar ke muhar nai hei.
66009005	U ṭiḍḍi ke koi ke maare ke nai raha, lekin paañch mahina tak ulog ke kaṛa se kaṛa peeṛa sahe ke dewe ke raha. Ulog ke peeṛa eisan hoy ke rahi jeisan bichchhu ke kaaṭe se hoy hei.
66009006	U ṭaaim pe log mare maañgi, lekin ulog nai mare paai. Ulog maut maañgi, lekin maut bhi ulog se duur chala jaai.
66009007	U tiḍḍi, laṛaai karewaala ghoṛa ke rakam rahin. Ulog muuṛ pe sona ke taaj ke rakam kuchh pahinis raha, aur ulog ke muh insaan ke rakam raha.
66009008	Ulog ke baar aurat ke baar ke rakam lamba raha, aur ulog ke daañt, sher ke daañt ke rakam raha.
66009009	Ulog chhaati pe loha ke kawach (armour) pahine rahin. Ulog ke pañkha ke awaaj jeise laṛaai meñ jaay waala rath jon ke bahut se ghoṛa dauṛaay ke le jaawat rahin, weise raha.
66009010	Ulog ke puuchh bichchhu ke puuchh ke rakam raha. Usman ḍañk (sting) raha jon log ke paañch mahina peeṛa dewe sakat raha.
66009011	Ulog ke raaja ek ainjal raha jon gahira kuñḍ ke inchaaj raha. Heebru bhaasha meñ uske naam “Abaddon” aur Greek meñ “Apullyon” raha i duuno ke matlab “Naas” hei.
66009012	Sab se pahila museebat abhi hoy gais hei! Lekin ruko. Dui aur museebat jaldi hee hoy waala hei.
66009013	Tab chhaṭwa (6th) ainjal aapan bigul bajaais. Ham ek awaaj suna jon sona ke bedi jon Parmeshwar ke saamne raha, uske chaaro bagal se aate raha.
66009014	I ainjal se u awaaj bolis, “U chaar ainjals ke jon Faraat nadi ke bagal meñ bañdha hei, khol deo.”
66009015	U chaar ainjals yahi ṭaaim aur mahina aur saal ke waaste taiyaar kara gain raha. Ab ulog ke khol dewa gais raha, ki ulog jaay ke sab log meñ se ek tihaai (3rd) log ke maar dewe.
66009016	Ham sun ke bataay sakta raha ki dui sao millian se bhi jaada laṛaai ke ghoṛa rahin.
66009017	Hamaar najar meñ ghoṛa aur us pe sawaar log eisan dekhaai deen, ulog aagi ke rakam laal, gahira bluu, aur yellow kawach (armour) pahine rahin. Ghoṛa ke muuṛ, sher ke muuṛ ke rakam raha, aur ulog ke muh se dhuañ aur gandhak (salfa) nikrat raha.
66009018	I teen bhayaanak trabal, jeise ki muh se nikre waala aagi, dhuañ aur gandhak se ek tihaai log maara gain.
66009019	Ghoṛa log ke muh bahut taagat waala raha, aur ulog ke puuch, jahreela saañp ke rakam raha jon kaaṭ ke dukh pahuñchaat raha.
66009020	Jon log i bhayaanak museebat se bach gain raha, ulog abhi bhi muurti puujan se nai haṭin, aur ulog saitaan ke puuja karte rahin. Ulog sona, chaañdi, peetal, patthar aur lakṛi ke banaawal muurti ke puuja karte rahin. I muurti meñ se ek bhi naa to sune ya dekhe ya chale sakat rahin.
66009021	Ulog koi naa to hatya kare ya jaadu ṭona ya to chori ya bura kaam kare chhoṛin.
66010001	Fir hamme ek aur taagatwaala ainjal swarag se utarte dekhaan, u baadar se ḍhaka raha aur uske muuṛ pe rainbao raha. Uske muh suuraj ke rakam raha, aur uske goṛ aagi ke khuuṭa ke rakam raha,
66010002	aur uske haath meñ ek chhoṭa skrol raha jon khol dewa gay raha. U aapan raaiṭ goṛ samundar meñ aur lefṭ goṛ jameen pe rakkhis raha.
66010003	Tab u ek baṛa awaaj meñ chillaais jon sher ke garjan ke rakam raha. Saat dafe baadar garjis.
66010004	Jab garjan ruka, tab ham likhe waala raha ki u kaa bolis raha. Lekin swarag se ek awaaj chillaay ke bolis, “Iske seekraṭ rakkho! I sab nai likho.”
66010005	Jon ainjal ke ham samundar aur dharti pe khaṛa dekha raha, u aapan raaiṭ haath asmaan ke bagal uṭhaais.
66010006	U Parmeshwar jon hardam rahe hei aur swarag, dharti, samundar aur sab jiu jantu ke banaais hei uske naam se waada karis. Ainjal bolis, “Tumme bahut deri waiṭ nai kare ke hei.
66010007	Parmeshwar aapan sewak log, jon nabi log raha, ulog ke seekraṭ plen bataais hei aur i sab tab tak hoy jaai jab tak satwa ainjal aapan bigul bajaai.”
66010008	Ek dafe fir swarag se ek awaaj ham se bolis, “Jaao, aur khula skrol ke u ainjal jon samundar aur dharti pe khaṛa hei, uske haath meñ se le leo.”
66010009	Jab ham jaay ke u ainjal se chhoṭa skrol maañga, u ainjal bolis, “Skrol le jaao aur khaay leo! Tumhaar peṭ khaṭṭa hoy jaai, lekin tumhaar muh ke sawaad madh (honey) ke rakam meeṭha hee rahi.”
66010010	Ham chhoṭa skrol ainjal ke haath meñ se leke khaay lia. U madh ke rakam meeṭha raha, lekin hamaar peṭ kaṛua hoy gais.
66010011	Tab kuchh awaaj bolis, “Sab se bataate raho ki sab log ke, des ke, jaati ke, bhaasha ke aur raaja log ke sañghe kon cheej hoi.”
66011001	Ek ainjal hamme naape waala ḍanḍa dees aur bolis, Mandir aur uske agal bagal naapo. Dekho, bedi aur huañ jon jon weship kare hei, u sab ke naap lena.
66011002	Lekin Mandir se bahire waala añgna nai naapna. Uske chhoṛ dena. U jameen ke ulog ke dewa gay hei jon Parmeshwar ke nai jaane hei, bayaalis (42) mahina tak ulog pawitr shahar ke goṛ se kachari.
66011003	Hamaar dui gawaah log, basta ke kapṛa pahini aur ham ulog ke 1260 roj tak parchaar kare dega.
66011004	I duuno gawaah log, oliv ke dui peṛ aur dui lempsṭenḍ hei jon dharti pe raaj kare waala Prabhu ke saamne hei.
66011005	Koi bhi dusman jon iske naas kare maañge hei, ulog aapan muh se nikre waala aagi se naas hoy jaai.
66011006	Ulog ke adhikaar mila hei ki ulog asmaan ke band kar de sake hei aur paani barse ke rok de sake hei, jab tak ulog aage ke baat bataay hei. Aur jab bhi ulog chaahi, paani ke khuun meñ badal dei aur sab rakam ke bhayankar trabal dunia meñ laay sake hei.
66011007	Jab u duuno gawaah log Parmeshwar ke sandes parchaar kar lei, tab dharti ke bheetar jon jaanwar rahe hei, u nikar ke aai aur laṛaai kari. U laṛaai jeet jaai aur ilog ke maar dei.
66011008	Ulog ke boḍi wahi siṭi ke rasta pe paṛa rahi, jahañ pe Prabhu ke kros pe chaṛhaawa gay raha. Aur wahi siṭi aatmik ruup meñ Sadom siṭi ya Ijipt siṭi ke rakam rahi.
66011009	Teen aur aadha roj tak sab des, sab jaati, sab bhaasha ke log, u duuno gawaah ke boḍi ke dekhi, aur ulog ke maṭṭi dewe ke nai dei.
66011010	Dharti pe sab log khusi manaai. Ulog ek dusra ke gifṭ dei, kaahe ke u dui nabi jon ulog ke etna dukh deen raha, ulog ke sañghe kaa bhais raha.
66011011	Lekin teen aur aadha roj ke baad, Parmeshwar ulog ke deñhi meñ jaan bhar dei. Ulog khaṛa hoy jaai, aur jon jon ulog ke dekhi, ḍar jaai.
66011012	Gawaah log tab swarag se ek bhaari awaaj sunin, jon bolis, “Hiañ aao.” Aur jeise ulog ke dusman ulog ke dekhte rahi, u duuno baadar meñ uppar uṭhaay lewa jaai.
66011013	Wahi ṭaaim ek baṛa erthquaik aais aur siṭi ke daswa bhaag naas hoy gais. Saat hajaar log maara gain, aur baaki log bahut ḍar gain aur Parmeshwar jon swarag meñ raaj kare hei, uske gun gaay lagin.
66011014	Dusra bhayankar cheej ab bhais hei! Lekin ab jaldi hee tisra hoy waala hei.
66011015	Saatwa (7th) bigul ke awaaj pe, swarag se jor jor ke awaaj sunaai dees. U sab bolin, “Ab i dharti ke raaj ham log ke Prabhu aur uske chuna gay log ke hoy gais hei! Aur wahi hardam ke waaste raaj kari!”
66011016	Tab chaubees (24) baṛkua log, jon Parmeshwar ke saamne siñghaasan pe beiṭha rahin, ghuṭna ṭek ke uske weship karin.
66011017	Ulog bolin, “Maha Shaktishaali Prabhu, tum hei aur tum raha, aur ham tumme dhanbaad deta hei. Tum aapan mahaan sakti iyuz kar ke raaj kare ke suru kar dia hei.
66011018	Jab sab des gussa bhais, tum bhi gussa bhaya! Ab ṭaaim aay gais hei jab mara log ke nyaay hoi. Ab ṭaaim aais hei ki aapan sewak nabi log ke aur aapan sab log ke tum inaam dega jon tumhaar naam ke gun gaay hei chaahe ulog jon koi bhi hoy. Ṭaaim aay gais hei ki u sab ke naas hoi jon dunia ke naas karin raha.”
66011019	Swarag meñ Parmeshwar ke Mandir ke duaari khul gais, aur Mandir ke pawitr vaacha ke box dekhaan. Tab bijli ke chamak aur baadar ke garjan sunaai dees. Dharti hila aur baṛa baṛa ‘hailstones’ jameen pe gira
66012001	Koi khaas cheej asmaan pe aais. U ek aurat rahi jiske kapṛa suuraj ke rakam raha. Uske goṛ ke nichche chaañd raha, aur muuṛ pe ek taaj raha jisman baarah taara laga raha.
66012002	U bachcha peida kare waali rahi, aur peeṛa se chillaat rahi.
66012003	Asmaan meñ kuchh aur aais. U ek baṛa se laal dregan raha jiske saat muuṛ aur das siñg raha, aur ek ek taaj saato muuṛ pe raha.
66012004	Aapan puuñchh se, ek tihaai taara ke nichche asmaan se ghaseeṭ ke nichche dharti pe feñk dees. Tab u dregan aurat ke bagal ghuumis, kaahe ke u maañgat raha ki jeise bachcha peida hoi, u uske khaay lei.
66012005	U aurat ek laṛka ke peida karis, jon puura dunia pe kaṛaai se raaj kare sakat raha. U laṛka ke chheen lewa gais aur Parmeshwar ke lage le jaawa gais aur siñghaasan pe rakkha gais.
66012006	U aurat ḍezaṭ meñ dauṛ gais jahañ uske waaste Parmeshwar ek jagha taiyaar karis raha. Huañ pe uske 1260 roj tak dekh bhaal kara jaai.
66012007	Swarag meñ ek laṛaai suru hoy gais. Maaikal aur uske ainjals, dregan aur uske ainjals se laṛaai karat rahin.
66012008	Lekin dregan u laṛaai haar gais. Dregan aur uske ainjals ke swarag se jabarjasti bahire kar dia gais
66012009	aur nichche dharti pe feñk dewa gais. Haañ, u puraana saañp aur uske ainjals swarag se bahire feka gain! U saañp, jon dharti pe sab ke pagla banaat raha, Saitaan aur devil ke naam se jaana jaat raha.
66012010	Tab ham suna ki swarag se ek awaaj chillaais, “Hamaar Parmeshwar aapan bachaay waala sakti dekhaais, aur uske raaj aay gais hei! Parmeshwar jiske chunis hei, u Maseeha aapan adhikaar dekhaais. Parmeshwar ke saamne raat aur din Saitaan hamaar log pe dos lagaais. Ab uske bahire feñk dewa gais hei!
66012011	Memna ke khuun aur Parmeshwar ke vachan ke kaaran Saitaan ke ham log ke log haraay deen hei. Ulog aapan praan dewe ke waaste raaji rahin.
66012012	Swarag khusi manaao, u sab log ke sañghe, jon huañ rahe hei. Lekin dharti aur samundar pe taras khaao, kaahe ke nichche dharti pe devil ke feka gais raha. U jaane hei ki uske lage ṭaaim nai hei, aur u bahut gussa hei.”
66012013	Jab dregan ke pata laga ki uske nichche dharti pe feñk dewa gais hei, tab u aurat jon laṛka ke peida karis raha, uske sataay ke kosis karis.
66012014	Lekin u aurat ke baaj ke rakam dui pañkha dewa gais raha, ki jisse u ḍezaṭ meñ uṛe sake. Tab u saañp se bache saki aur uske ek ṭaaim, dui ṭaaim aur aadha ṭaaim ke waaste dekh bhaal kara jaai.
66012015	Tab saañp u aurat ke pichchhe aapan muh se nadi ke paani bahaais ki usman u bahe jaay.
66012016	Lekin dharti uske madat karis, aur sab paani sok lees jon dregan ke muh se nikra raha.
66012017	Isse dregan aurat ke uppar bahut gussa bhais. Tab u uske baaki laṛkan se laṛaai kare lagis. Ulog wahi hei jon Parmeshwar ke baat maane hei aur jon cheej Yeeshu karis aur sikhaais hei usse imaandaar rahe hei
66012018	U dregan samundar ke kinaare khaṛa hei.
66013001	Ham samundar se ek jaanwar nikarte dekha. Iske lage das siñg aur saat muuṛ raha, aur ek ek siñg pe taaj raha. Ek ek muuṛ pe eisan naam likha raha jon Parmeshwar ke insalṭ kari.
66013002	Jon jaanwar ke ham dekha raha, uske deñhi cheetaah ke raha, goṛ bhaalu ke, aur sher ke muh raha. Dregan aapan sakti aur siñghaasan aur adhikaar u jaanwar ke de dees raha.
66013003	Uske ek muuṛ meñ bahut kharaab se choṭ laga raha, lekin ab ṭheek hoy gais hei. Dharti pe sab koi jaanwar ke dekh ke achambha karat rahin,
66013004	aur ulog dregan ke weship karat rahin jon aapan adhikaar jaanwar ke de dees raha. Ulog jaanwar ke bhi weship karin aur bolin, “Koi bhi i jaanwar ke rakam nai hei! Koi bhi isse laṛe nai sake hei.”
66013005	Jaanwar ke aapan baṛaai kare ke aur apne aap ke Parmeshwar bole ke, aur bayaalis (42) mahina tak uske raaj kare ke mauka mila.
66013006	Jaanwar, Parmeshwar ke saraap dees, aur Parmeshwar ke naam ke bhi saraapis. Jon jagha Parmeshwar rahat raha, u jagha ke bhi saraapis, aur u sab ke jon Parmeshwar ke sañghe swarag meñ rahat rahin.
66013007	Uske mauka raha ki u Parmeshwar ke log se laṛaai kare aur ulog ke haraawe. Uske sab jaat ke log, des, bhaasha, aur jaati ke uppar adhikaar raha.
66013008	Sab log uske weship kari, ulog ke chhoṛ ke jon ke naam u buk meñ likhaan raha jon krieishan ke ṭaaim se pahile raha. U buk u Memna ke raha jon ke maara gay raha.
66013009	Agar tumhaar kaan hei to suno!
66013010	Agar tumhaar pakṛaay ke ṭaaim hei to tum pakṛa jaayga. Agar tumhaar talwaar se mare ke ṭaaim hei to tum talwaar se maara jaayga. Iske matlab hei ki Parmeshwar ke log ke keise sahe ke aur imaandaar rahe ke paṛi!
66013011	Ab ham ek dusra jaanwar ke dekha. I waala jameen meñ se aais. Iske lage memna ke rakam dui siñg raha, lekin dregan ke rakam bolat raha.
66013012	U jaanwar ke waaste kaam karat raha jon ke gambheer ghaao achchha hoy gais raha. Aur u aapan sab adhikaar aur sakti iyuz karke dharti aur uske log ke jabarjasti u jaanwar ke weship karaawat raha.
66013013	U bahut chamatkaari kaam karat raha, aur jab log dekhat rahin, huañ tak u asmaan se aagi nichche laay dees.
66013014	I dusra jaanwar, pahila jaanwar ke waaste chamatkaar kar ke dharti ke log ke beokuuf banaais. Tab ulog se bol ke u jaanwar ke ek muurti banwaais jon talwaar ke choṭ se bhi u jaanwar nai mara.
66013015	Uske jaanwar ke muurti ke deñhi meñ jaan ḍaale ke adhikaar mila, ki jisse u bole sake. Jon koi bhi u jaanwar ke muurti ke puuja nai karis raha, uske maar dewa gais raha.
66013016	Sab log ke jabarjasti aapan raaiṭ haath ya maatha pe ek cheenha lagaay ke raha. Chaahe ulog taagat waala rahin ya kamjor, dhani ya gareeb, ajaad ya gulaam,
66013017	u sab ke i cheenha lagaay ke raha, nai to ulog kuchh bhi beche ya khareede nai sakat rahin. I cheenha, u jaanwar ke naam ke waaste raha aur naam ke namba ke waaste raha.
66013018	Jaanwar ke namba samjhe ke waaste tumme buddhi ke jaruurat hei! Lekin agar tum smaat hei, to tum iske jaane sakta hei. Uske namba hei chhe sao chhiyaasaṭ (666), aur i namba koi ek jan ke hei.
66014001	Ham dekha ki Memna, Zion pahaaṛ pe khaṛa hei! Uske sañghe 144,000 log rahin jon ke maatha pe uske aur uske Pita ke naam likhaan raha.
66014002	Tab ham swarag se eisan awaaj suna jon baaṛh ke garjan, baaṛh ke bhaari baadar ke garje ke rakam raha. U awaaj sune meñ harp ke miuzik lagat raha.
66014003	Parmeshwar ke siñghaasan ke saamne, aur chaaro jinda praani aur baṛkuan ke saamne ek nawa gaana gaawa jaat raha. U 144,000 log jon ke dharti se bachaawa gais raha, ke chhoṛ ke aur koi u gaana ke nai seekhe sakat rahin.
66014004	I sab wahi kuaara log hei, aur ilog Memna ke pichchhe jahañ bhi u jaay chala jaay hei. Ulog bachaawa gain ki ulog ke Parmeshwar aur Memna ke saamne dharti ke sab se pyaara log ke rakam bheñṭ kara jaay.
66014005	Ulog kabhi jhuuṭ nai bole hei, aur ulog bahut bhola hei.
66014006	Ham ek aur ainjal ke dekha. U asmaan meñ uṛat raha aur dunia ke sab jaati ke log ke, ṭraaib ke, bhaasha ke aur des ke bataay ke waaste uske lage anant susamaachaar raha.
66014007	Ainjal jor se chillaais, “Parmeshwar ke aadar aur weship karo! Ṭaaim aay gais hei ki u sab ke nyaay kari. Uske saamne ghuṭna ṭeko jon dharti, swarag, samundar, aur ek ek nadi naara banaais hei.”
66014008	Ek dusra ainjal uske pichchhe aais aur bolis, “Baibilon ke mahaan siṭi gir paṛa! Yahi u siṭi hei jon sab ke bura kaam kare ke khaatir nasa piyaais raha. Ab Parmeshwar gussaay gay hei, aur Baibilon gir gais hei.”
66014009	Aakhri meñ, ek tisra ainjal aais aur chillaais, Agar tum u jaanwar aur uske muurti ke puuja karega aur jaanwar ke cheenha aapan maatha ya haath pe rakkhega to yahi rakam hoi.
66014010	Tumme u waain piye ke paṛi jon Parmeshwar u sab ke dei jon uske gussa karaais hei. Tumme lagi ki u bahut gussa meñ aai, aur tumme aagi aur jarte gandhak (salfa) se sataawa jaai, jab ki pawitr ainjals aur Memna dekhte rahi.
66014011	Agar tum jaanwar aur muurti ke weship karega aur uske naam ke cheenha ke apnaay lega, tab tumme raat aur din sataawa jaai. Tumme sataay waala ke dhuañ hardam uppar jaai aur tum kabhi bhi araam nai kare paayga.
66014012	Parmeshwar ke log ke sahe ke waaste seekhe ke paṛi. Ulog ke uske hukum ke maane ke paṛi aur Yeeshu pe biswaas rakkhe ke paṛi.
66014013	Tab ham suna swarag se ek awaaj bole hei, “Iske likh leo. Ab se, Prabhu u sab log ke aasheesh dei jon ke mare ke ṭaaim uspe bharosa hei. Aatma jawaab dees, “Haañ, ulog aapan kaṛa kaam se araam kari, aur ulog jon kuchh bhi karin hei uske waaste inaam mili.”
66014014	Ham ek chamke waala baadar dekha, aur ek Manush ke Laṛka ke rakam koi baadar pe beiṭha raha. U aapan muuṛ pe sona ke taaj pahine raha aur haath meñ ek chok hasua pakṛe raha.
66014015	Mandir meñ se ek ainjal aay ke chillaais, “Hasua se kaaṭe ke suru karo! Kaaṭe waala seezan aay gay hei, aur dharti ke sab anaaj pak gais hei.”
66014016	Jon baadar pe beiṭha raha, u aapan hasua ghumaais aur anaaj kaaṭe laga.
66014017	Swarag ke Mandir meñ se ek aur ainjal ek chok hasua leke aais.
66014018	Iske baad, ek ainjal jon ke lage aagi pe adhikaar raha, bedi se nikar ke aais aur u ainjal jiske lage hasua raha, uske uppar chillaais. U bolis, “Dharti pe sab añguur pak gais hei! U sab ke aapan chok hasua se kaaṭ leo.”
66014019	U ainjal dharti pe aapan hasua ghumaais aur sab añguur ke kaaṭ lees. U sab ke ek gaḍḍha meñ feñk dees, jahañ pe Parmeshwar ke gussa dekhaay ke waaste u sab kachra gais.
66014020	U gaḍḍha siṭi se bahire raha, aur jab añguur ke kuchar dewa gay, usman se khuun bahire nikra. U khuun nadi meñ badal gais jon teen sao kilomeeṭa ke lambaai aur ghoṛa ke ḍuube ke baraabar gahira raha.
66015001	Iske baad, ham asmaan ke bagal dekha aur kuchh adbhut (strange) aur khaas dekhaai dees. Saat ainjals saat aakhri maha trabal ke laawat rahin. Jab i sab khalaas hoy jaai to Parmeshwar kabhi gussa nai hoi.
66015002	Tab ham aagi meñ milaan glaas ke samundar dekha, aur uspe log khaṛa rahin. U wahi log rahin jon jaanwar, muurti aur u namba jon jaanwar ke naam bataat raha uske haraay deen raha. Parmeshwar ulog ke harp dees raha,
66015003	aur ulog wahi gaana gaawat rahin jon uske sewak Maozas aur Memna gaais raha. Ulog eise gaat rahin, “He sarwsaktimaan Prabhu Parmeshwar, tum bahut baṛa aur adbhut kaam kara. Tum sab des ke raaja hei, aur tum wahi karta hei jon sahi aur sachcha hei.
66015004	Prabhu, kon tumhaar naam ke jayjaykaar aur baṛaai nai kare hei? Tum akele pawitr hei, aur sab des aai aur tumme weship kari, kaahe ke tum dekhaaya hei ki tum sachchaai se nyaay karta hei.”
66015005	Iske baad, ham swarag meñ kuchh aur dekha. Jon seikraḍ tambu Mandir meñ iyuz kara jaay hei, u khul gais hei.
66015006	Aur jon saat ainjals maha museebat laawat rahin usman se nikrin. Ulog linan ke ekdam safa aur ujjar raub aur asli sona ke belt pahine rahin.
66015007	Chaaro meñ se ek praani u saat ainjals ke ek ek sona ke pyaala dees. U pyaala meñ Parmeshwar ke gussa bhara raha jon hardam ke waaste rahi.
66015008	Mandir meñ jaldi se Parmeshwar ke sakti aur mahima ke dhuañ bhar gais. Huañ koi nai aay sakat raha, jab tak u saato ainjals aakhri saat museebat usman giraay ke khalaas nai kar dei.
66016001	Ham suna ki Mandir ke bhittar se ek awaaj saato ainjals pe chillaais, “Jaao aur Parmeshwar ke gussa ke saato pyaala dharti pe khaali kar deo.”
66016002	Pahila ainjal aapan pyaala dharti pe khaali kar dees. Wahi lage ulog jon ke lage jaanwar ke chhaap raha aur jon muurti ke puuja karat rahin, ulog ke kharaab aur piraay waala ghaao hoy gais.
66016003	Dusra ainjal aapan pyaala samundar meñ khaali karis. Wahi lage samundar mara admi log ke khuun ke rakam hoy gais aur usman jetna jiu jantu rahin, sab mar gain.
66016004	Tisra ainjal aapan pyaala nadi aur naara meñ khaali karis. Wahi lage sab khuun meñ badal gais.
66016005	Tab ham suna, jon ainjal ke lage paani pe adhikaar hei, bolis, “Tum hardam se raha, aur hardam pawitr Parmeshwar rahega. I rakam nyaay kare ke waaste tumhaar lage adhikaar raha.
66016006	Ulog tumhaar log ke aur tumhaar nabi log ke khuun bahaain hei. To tum ulog ke khuun piye ke waaste dia, eisehiyeñ ulog ke hoy ke chaahi!”
66016007	Iske baad ham bedi ke pukaar suna, “Haañ, He Sarwshaktimaan Parmeshwar, tumhaar nyaay sachcha aur ṭheek hei.”
66016008	Chautha ainjal aapan pyaala suuraj pe giraay dees, aur u log ke aagi ke rakam jaraay laga.
66016009	Sab koi etna garam meñ jhaoñs gain, aur sab koi Parmeshwar jon ke i sab museebat pe adhikaar raha, uske saraape lagin. Lekin koi bhi Parmeshwar ke bagal ghuum ke uske baṛaai nai karis.
66016010	Pañchwa ainjal aapan pyaala u jaanwar ke siñghaasan pe giraay dees. Ekdam wahi lage puura raaj meñ añdhera chhaay gais, aur huañ ke log peeṛa se aapan jeebh kaaṭe lagin.
66016011	Aur ulog aapan peeṛa aur ghaao ke kaaran, swarag meñ jon Parmeshwar raaj kare hei, uske saraapin. Lekin fir bhi ulog aapan bura kaam kare ke nai chhoṛin.
66016012	Chhaṭwa ainjal aapan pyaala maha nadi Eufrates meñ khaali kar dees, aur puura ke puura nadi jhuraay gais aur huañ eesṭ ke Raaja log ke waaste ek rasta ban gais.
66016013	Dregan ke muh meñ se ek dushṭaatma, jon meḍhak ke rakam raha, nikris. Ek aur dushṭaatma jaanwar ke muh meñ se nikris, aur ek aur jhuuṭa nabi ke muh se nikris.
66016014	I dushṭaatma ke chamatkaar kare ke sakti raha. Mahaan Parmeshwar ke agaiñsṭ ek sañghe laṛaai kare ke waaste ulog dharti ke sab raaja log ke lage gain. Lekin wahi din Parmeshwar ke waaste jeet ke din hoi.
66016015	Yaad rakhna Yeeshu kon cheej bolis raha, “Jab ham aayga, to chor ke rakam aayga! Lekin agar tum jaagte aur taiyaar rahega, to Parmeshwar tumme aasheesh dei. Tab tum nañge nai ghuumega aur sarmaayga nai.
66016016	Sipaahi log ek jagha jon ke Heebru bhaasha meñ Ar-magidon bola jaay hei, huañ baṭurin.
66016017	Jeise hee satwa ainjal hawa meñ aapan pyaala khaali karis, tab Mandir ke siñghaasan se ek baṛa awaaj sunaai dees, “Hoy gais!”
66016018	Tab bijli chamkis, baadar garjis, aur sab hisṭri meñ sab se kharaab erthquaik aais.
66016019	Baibilon ke maha siṭi teen hissa meñ hoy gais, aur sab des ke siṭi gir gain. Tab Parmeshwar Baibilon ke maha siṭi ke u waain ke pyaala piaais jon gussa se bhara raha.
66016020	Sab aaylenḍ miṭ gais aur sab pahaaṛ heraay gain.
66016021	Lagbhag pachaas (50) kilo ke ek ek hailstone asmaan se ulog ke uppar gire lagis. Aakhri meñ, log Parmeshwar ke saraape lagin kaahe ke museebat bahut baṛa raha.
66017001	Saat ainjals meñ se ek ainjal aapan pyaala khaali kar ke hamaar lage aay ke bolis, “Aao! Ham tumme dekhaayga ki Parmeshwar keise u besaram veshya jon bahut se paani pe beiṭhe hei, uske saja dewe hei.
66017002	Dharti ke sab raaja log uske sañghe sutis hei, aur uske besaram chaal se dharti pe rahe waala log nasa meñ hoy gain hei.”
66017003	Aatma ke madat se, ainjal hamme ḍezaṭ meñ le gais, jahañ pe ham ek aurat ke laal jaanwar ke uppar beiṭhe dekha. Saat muuṛ aur das siñg waala jaanwar ke uppar eisan eisan naam likhaan raha jon se Parmeshwar ke ninda hot raha.
66017004	U aurat beijani aur laal rang ke kapṛa pahine rahis, aur sona, moti aur keemti patthar ke gahna pahinis raha. Uske haath meñ ek sona ke pyaala raha jisman uske bura bura kaam jon u karis raha, u sab bhara raha.
66017005	Uske maatha pe ek anjaan (mysterious) naam likhaan raha, HAM BAIBILON KE MAHA NAGAR HEI, DHARTI KE SAB BURA AUR GHINN WAALA KAAM KE MAIYA HEI.
66017006	Ham bataay sakta raha ki u aurat Parmeshwar ke pawitr log jon Yeeshu ke waaste aapan jaan de dees raha ulog ke khuun pee ke nasa meñ rahi. Uske eise dekh ke ham chakit bhaya,
66017007	aur u ainjal bolis, Tum kaahe ke etna chakit hei? Ham i aurat aur u saat muuṛ aur das siñg waala jaanwar jis pe u beiṭhis hei, uske baare meñ samjhaayga.
66017008	Jon jaanwar ke tum dekha hei, u raha to lekin ab nai hei. U gahira gaḍḍha se aapan binaash ke waaste aay waala hei. Dharti pe rahe waala jon ke naam dunia ke bane se pahile laaif ke buk meñ nai likha raha, ulog ab chakit hoi. Ulog u jaanwar jon kabhi raha aur ab nai hei, lekin fir se lauṭ ke aay jaai, uske dekhi.
66017009	Jon koi ke dimaag hei u i baat samajh lei. U saat muuṛ jis pe aurat beiṭhis hei, saat pahaaṛ hei. U muuṛ bhi saat raaja log hei.
66017010	Usman se paañch raaja mar gain hei. Ek abhi raaj kare hei, ek aur abhi nai aais hei. Lekin jab aai, to khali thoṛa roj raaj kari.
66017011	Tum ek jaanwar ke dekha jon pahile raha aur ab nai hei. U jaanwar u saato meñ se ek raaja hei, jon aṭhwa raaja ke rakam lauṭi lekin naas hoy ke khaatir.
66017012	Jon das siñg tum dekha, u aur das raaja log hei, jon abhi tak raaj nai karin hei, aur ulog jaanwar ke sañghe thoṛa ṭaaim ke waaste raaj kari.
66017013	U sab ekke rakam soche hei aur aapan sakti aur adhikaar jaanwar ke de dei.
66017014	I raaja log Memna ke agaiñsṭ laṛaai kari. Lekin u ilog ke haraay dei, kaahe ke wahi sab Raaja ke Raaja aur sab Prabhu ke Prabhu hei. Uske pichchhe chalewaala log chuna gain hei aur khaas aur imaandaar hei.
66017015	Jon paani tum dekha jis pe veshya beiṭhi rahi, u sab log ke bheeṛ, sab jaati aur bhaasha hei.
66017016	U das siñg aur jaanwar u besaram aurat se haiṭ kare lagi. Ulog uske kapṛa faaṛ dei aur uske nañga chhoṛ dei. Tab ulog uske gos khaay lei aur uske deñhi ke jetna bacha hei uske aagi meñ feñk dei.
66017017	Parmeshwar hee hei jon i sab raaja log ke ekke rakam soche ke banaais aur ilog aapan adhikaar jaanwar ke de dei. Aur ilog eise hee karte rahi jab tak jon cheej Parmeshwar bolis hei, sach nai hoy jaai.
66017018	U aurat jon ke tum dekha hei, u ek baṛa siṭi hei jon dunia ke sab raaja ke uppar raaj kare hei.
66018001	Ham ek dusra ainjal ke swarag se aate dekha. Iske lage bahut sakti raha, aur uske mahima se dharti chamkat raha.
66018002	Ainjal chillaais, “Gir gais! Maha siṭi Baibilon gir gais aur ab dushṭaatma ke ghar hei. Aur ab sab rakam ke meila aatma aur meila pakchhi aur sab rakam ke meila jaanwar ke aḍḍa ban gais hei.
66018003	Baibilon ke kharaab aur gañda waain sab des ke nasa meñ kar dees hei. Sansaar ke sab raaja log uske sañghe sutis raha, aur dunia ke sab vyaapaari uske bura chaahat ke kaaran dhani hei.”
66018004	Tab ham swarag se dusra awaaj ke chillaate suna, “Hamaar log, tumme Baibilon se bache ke hei. Uske paap meñ bhaag nai leo aur uske saja nai baaṭo.
66018005	Uske paap asmaan tak lada hei. U jon sab kharaab kaam karis raha Parmeshwar u sab ke yaad karis.
66018006	Uske sañghe wahi rakam karo jeise u dusra ke sañghe karis hei. Jeisan kaam u karis hei uske dugna saja uske deo. Jon cheej milaay ke u dusra ke piyaais hei uske usse dugna piye ke deo.
66018007	U aurat apne aap ke jeewan meñ sab sukh paay ke bitaais. Ab uske dukh aur peeṛa sahe ke inaam deo. “Uske dil ke gahraai meñ Baibilon bolis, ‘Ham Raani hei! Ham kabhi bhi bidhwa nai hoyga ya jaane paayga ki dukhi hoy ke matlab kaa hei.’
66018008	Aur tab, u peeṛa, dukh, bhuuk aur maran ekke roj meñ sahi. Uske mara deñhi ke aagi naas kar dei, kaahe ke uske nyaay kare waala Mahaan Prabhu Parmeshwar hei.”
66018009	Dharti ke sab raaja log jon jon uske sañghe sutin raha aur uske sab sukh baaṭin raha, ulog dukh manaai. Jab ulog u aagi meñ se dhuañ dekhi to roi.
66018010	Uske dukh aur peeṛa se ulog ḍari, aur duur khaṛa hoyke ulog boli, “Haay! Haay! he mahaan aur sakti shaali Baibilon ke siṭi! Ek ghañṭa meñ tumme saja mil gais.”
66018011	Dharti ke ek ek saudaagar roi, kaahe ke ab koi bhi uske maal nai khareedi.
66018012	Koi bhi ulog ke sona, chaañdi, gahna, moti, achchha kapṛa, beijani kapṛa, silk, laal kapṛa, achchha mahke waala lakṛi, haathi ke daañt aur lakṛi ke banaawal cheej, aur iske sañghe peetal, loha aur maabal ke bana cheej nai khareedi.
66018013	Koi bhi ulog ke daalcheeni, masaala, agarbatti, itr, lohbaan aur waain, oliv ke tel, geñhu, aaṭa, gaay-beil, bheṛ-bakri, ghoṛa, rath, gulaam, aur baaki manush nai khareedi.
66018014	Baibilon, jon sab cheej tum chaahta raha u sab tum se bach ke duur chala gais hei. Tumhaar puura mahima aur sab sukh de waala cheej hardam ke waaste gaayab hoy gais hei. Tum kabhi bhi fir se u sab ke nai paayga.
66018015	Uske kaaran sab saudaagar dhani hoy gain hei. Lekin jab ulog uske dukh dekhin to ḍar gain. Ulog duur khaṛa hoy ke, rowat aur dukhi hot rahin.
66018016	Tab ulog chillaain, “Haay! Haay! Baibilon ke mahaan siṭi! Jon sundar kapṛa aur beijani aur laal rang ke kapṛa pahinat rahi. Uske gahna sona aur mahañga patthar aur moti ke rahat raha.
66018017	Fir bhi ghañṭa bhar meñ uske sab dhan naas hoy gais.” Jahaaj ke kepṭan aur yaatri, aur u sab log jon samundar meñ biznes karat rahin, sab duur khaṛa hoy gain.
66018018	Jab ulog uske aagi ke dhuañ dekhin to chillaain, “I siṭi sab se mahaan raha!”
66018019	Ulog jor jor se roin, aur aapan dukh meñ aapan muuṛ pe raakhi bahaain aur bolin, “Haay! Haay! Baibilon ke mahaan nagri! Jon koi bhi i samundar se gujrin, iske dhan se dhani hoy gay rahin. Lekin ek ghañṭa meñ puura siṭi naas hoy gais raha.
66018020	Swarag aur pawitr log prerit aur nabi log i sab se khusi hoy ke chaahi. Parmeshwar ulog ke waaste iske saja de dees hei.”
66018021	Tab ek balwaan ainjal ek baṛa se patthar uṭhaay ke samundar meñ feñk dees. Ainjal bolis, “Yahi rakam Baibilon ke mahaan nagri feka jaai, aur fir se kabhi nai khaṛa hoi.
66018022	Aur tum meñ bina bajaay aur gaana gaay waala baañsuri bajaay aur bigul fuuke waala log ke kabhi nai sunaay dei. Koi bhi kaam kare waala i siṭi meñ aapan dukaan nai kholi, aur chakki peese ke awaaj kabhi bhi sunaay nai dei.
66018023	Baibilon meñ koi bhi jagha batti nai bari, aur dulha dulhin huañ saadi nai kari. Uske saudaagar dunia pe raaj karin, aur uske jaadu se u sab des ke pagla banaain.
66018024	Baibilon ke saṛak pe nabi log ke Parmeshwar ke log ke aur baaki log ke khuun paawa gais.”
66019001	Iske baad, ham swarag meñ maano bahut jan ke awaaj suna, aur ulog chillaat rahin, “Prabhu ke Jay! Ham log ke Parmeshwar ke lage bachaay ke waaste mahaan sakti hei,
66019002	kaahe ke uske nyaay sachcha aur feya rahe hei. U meili veshya aapan saramnaak kaam se dharti ke naas kar dees hei. Lekin Parmeshwar uske nyaay karis hei aur uske sewak log ke khuun ke badla lewe ke khaatir uske daam bhare ke paṛa.”
66019003	Tab bheeṛ chillaais, “Prabhu ke Jay! Uske jarte deñhi se dhuañ nikre ke kabhi band nai hoi.”
66019004	Iske baad, chaubees (24) baṛkuan aur chaar jinda praani, sab siñghaasan ke saamne ghuṭna ṭek ke uske weship kare lagin. Ulog bolin, “Aameen! Prabhu ke Jay!”
66019005	Siñghaasan se ek awaaj bolis, “Agar tum weship karega aur hamaar Parmeshwar se ḍarega, to uske baṛaai karo chaahe tum jon koi bhi ho.”
66019006	Tab ham suna, jeise ek baṛa bheeṛ jon bharbhaṛaate baaṛh aur garajte baadar ke rakam ek sañghe mil gain hei. Ulog bolat rahin, “Prabhu ke Jay! Ham log ke Mahaan Prabhu Parmeshwar ab raaja ke rakam raaj kare hei.
66019007	To ham log aanand aur khusi hoy ke aur uske baṛaai karega. Memna ke saadi ke din aay gais hei, aur uske dulhin taiyaar hei.
66019008	Uske chamke waala, ujjar aur linan se banaawal dulhin ke dres dewa jaai. I linan ke matlab hei u sab achchha cheej jon Parmeshwar ke log karin hei.”
66019009	Tab u ainjal hamme bataais, “Iske likho. Parmeshwar u sab ke aasheesh dei jon ke Memna ke saadi meñ bulaawa gais hei.” Ainjal i bhi bolis, “I sab cheej jon Parmeshwar bolis hei, sab sach hei.”
66019010	Ham ainjal ke goṛ pe gir paṛa aur uske weship kare laga. Lekin ainjal bolis, “I nai karo! Ham ek naukar hei, ṭheek tumhaar aur sab ke rakam jon Yeeshu ke baare meñ parchaar kare hei. Parmeshwar ke chhoṛ ke aur koi ke weship nai karo. Jon koi bhi Yeeshu ke baare meñ bataay hei, u Aatma ke sakti se kare hei.”
66019011	Ham dekha ki swarag khula hei, aur ek ujjar ghoṛa huañ pe hei. Uske sawaar ke "Sach aur Faitful" bola jaat raha, aur u hardam feya rahe hei jab u koi ke nyaay kare hei ya laṛaai pe jaay hei.
66019012	Uske aañkhi aagi ke flaims ke rakam raha, aur u bahut se taaj pahinis raha. Uske naam uspe likhaan raha, lekin khali wahi jaanat raha ki uske naam ke matlab kaa hei.
66019013	U sawaar jon kapṛa pahinis raha u khuun se ḍuba raha, aur uske i naam se jaana jaat raha, “Parmeshwar ke Vachan.”
66019014	Swarag ke sena log ekdam ujjar linan ke kapṛa pahin ke uske pichchhe chalat rahin.
66019015	Uske muh se ek chok talwaar nikar ke sab jaati ke log ke aṭek karis. U loha ke ḍañḍa se raaj kari aur Mahaan Parmeshwar ke gussa, u gaḍḍha meñ jahañ waain bane hei, graip ke kachar ke dekhaai.
66019016	Uske kapṛa aur jaañgh pe i naam likhaan rahi, “RAAJAAOÑ KE RAAJA AUR PRABHUOÑ KE PRABHU”
66019017	Tab ham ek ainjal ke dekha jon suuraj pe khaṛa raha, aur u asmaan meñ jetna chiṛia uṛat rahin u sab pe chillaais, “Aao aur Parmeshwar ke baṛa bhoj meñ bhaag leo!”
66019018	Tum raaja, agua, leeḍas, ghoṛa, sawaar, aajaad log, naukar log, khaas log aur sab koi ke gos khaay sakta hei.”
66019019	Ham jaanwar aur dharti ke sab raaja log ke bhi ek sañghe hote dekha. U sab u ujjar ghoṛa ke sawaar aur uske sena log se laṛaai karin.
66019020	Lekin u jaanwar aur sab jhuuṭa nabi pakṛaay gain. I wahi nabi hei jon jaanwar ke waaste chamatkaar karis raha, ki jisse u sab ke pagla banaai jon sab ke lage jaanwar ke cheenha raha aur muurti ke puuja karat rahin. Jaanwar aur jhuuṭa nabi jinde ek sañghe jarte salfa ke nadi meñ feñk dewa gais.
66019021	Lekin baaki sena, talwaar se maara gain jon ghoṛa ke sawaar ke muh se nikris raha. Chiṛia log mara boḍi pe khuub maja uṛaain.
66020001	Ham dekha ki ek ainjal swarag se aais, uske haath meñ ek gahira kunḍ ke chaabhi aur ek baṛa chain raha.
66020002	U dregan ke ek hajaar saal ke waaste chain se baañdh dees. I wahi puraana saañp hei, jon ke saitaan aur devil ke naam se jaana jaay hei.
66020003	Tab u ainjal dregan ke kuñḍ meñ feñk dees. U uske taala lagaay ke muhar lagaay dees, ki jisse ek hajaar saal tak u dregan koi des ke pagla nai banaay saki. Lekin uske baad, thoṛa ṭaaim ke waaste uske free kar dewa jaai.
66020004	Ham siñghaasan dekha, aur uspe wahi log beiṭhin jon ke nyaay kare ke adhikaar raha. Ham ulog ke aatma ke dekha, jon log ke muuṛ kaaṭ dewa gais raha, kaahe ke ulog Yeeshu ke baare meñ bataais raha aur ulog Parmeshwar ke vachan ke parchaar karin raha. I wahi log rahin jon jaanwar aur muurti ke weship nai karin raha, aur ilog aapan haath aur maatha pe cheenha nai lagwaain raha. I log jinda hoy jaai aur Yeeshu ke sañghe hajaar saal tak raaj kari.
66020005	Yahi log hei jon ke sab se pahile jinda kara jaai, aur yahi log ke aasheesh mili aur pawitr rahi. Dusra maut ke adhikaar ulog pe nai rahi. Ulog Parmeshwar aur Yeeshu ke paadri rahi aur ulog ke saathe hajaar saal tak raaj kari. Koi aur mara log ek hajaar saal tak nai jinda kara gais.
66020007	Ek hajaar saal ke baad, Saitaan ke chhoṛ dewa jaai.
66020008	U dharti ke chaaro bagal Gog aur Magog ke jaati ke bharmaai, aur ulog uske pichchhe laṛaai meñ jaai. Ulog ke pichchhe chale waala log bahut rahi, jetna ki samundar meñ baalu rahe hei,
66020009	aur ulog dharti ke beech meñ se maach karte jaai. Ulog Parmeshwar ke log aur u siṭi jon se ulog prem kare hei uske gher lei. Lekin swarag se aagi aai aur puura sena ke naas kar dei.
66020010	Tab ulog ke bharmaay waala saitaan ke aagi ke kuñḍ aur garam salfa meñ feñk dewa jaai. U huañ pe jhuuṭa nabi aur jaanwar ke sañghe rahi, aur ulog raato din hardam ke waaste peeṛa meñ taṛpi.
66020011	Ham ek baṛa se ujjar siñghaasan dekha aur uspe koi beiṭha raha. Dharti aur asmaan bhaage ke kosis karin, lekin ulog ke bhaage ke koi jagha nai mila.
66020012	Siñghaasan ke aage ham mara admi log ke bhi khaṛa dekha. Huañ sab koi raha, chaahe ulog pahile kuchh bhi raha hoi. Tab kai buk khola gais, aur tab laaif ke buk ke khola gais. Aur u mara log ke nyaay, u buk meñ jon cheej likhaan raha, uske mutaabik kara gais.
66020013	Jon mara log samundar meñ rahin, ulog ke de dewa gay, aur mrityu aur u lok meñ se sab mara ke de dewa gais. Tab sab koi ke uske kaam ke mutaabik nyaay mila.
66020014	Uske baad, maut aur uske raaj ke aagi ke kuñḍ meñ feñk dewa gais. I dusra maut hei.
66020015	Jon koi ke naam laaif ke buk meñ nai likhaan raha, u sab ke aagi ke kuñḍ meñ feñk dewa gais.
66021001	Ham ek nawa asmaan aur nawa dharti dekha. Pahila asmaan aur pahila dharti heraay gais aur koi samundar bhi nai bacha.
66021002	Tab ham u pawitr siṭi, nawa Yarushalam ke Parmeshwar ke lage se swarag se aate dekha. U eise sajis raha jeise ek dulhin aapan pati ke mile ke waaste sajis hei.
66021003	Siñghaasan se ham ek awaaj jor se chillaate suna, Parmeshwar ke ghar ab uske aapan log ke sañghe hei. U wahi log ke sañghe rahi, aur ulog wahi ke rahi. Haañ, Parmeshwar aapan ghar aapan log meñ banaai.
66021004	Ulog ke aañkhi se aañsu wahi pochhi, aur huañ kabhi maut, museebat, peeṛa aur rona nai rahi. I sab puraana jamaana ke baat ab hardam ke khaatir chala gais hei.
66021005	Tab u jon siñghaasan pe beiṭha raha, bolis, Ham sab cheej nawa kar dia hei. Jon cheej ham bola hei u sab likho. Hamaar vachan sach hei aur biswaas kare laayk hei.
66021006	Sab kuchh khatam hoy gais hei! Ham Alfa aur Omega hei, suru aur ant. Jon pyaasa hei, uske ham jeewan ke jal ke sota se free meñ paani piaayega.
66021007	Jon koi baaji jeet lei, ulog ke aasheesh dega. Ham ulog ke Parmeshwar rahega, aur ulog hamaar aapan log rahi.
66021008	Lekin jon log ḍarpok hei, aur u sab log jon imaandaar nai hei, kharaab soche waala log hei, jon jaan se maar dewe hei, ya kharaab kaam kare hei, jaadu kare hei, muurti ke puuja kare hei, ya jhuuṭa hei, ham bataayga ki ulog ke kaa hoi. Ulog ke aagi aur salfa ke kuñḍ meñ feñk dewa jaai. I dusra maut hei.
66021009	Ham saat ainjals meñ se ek ke dekha jiske lage saat aakhri bhayaanak trabals se bhara pyaala raha. U ainjal hamaar lage aay ke bolis, “Aao! Ham tumme dulhin, yaane ke Memna ke waaif ke dekhaayga.”
66021010	Tab Aatma ke madat se, u hamme ek bahut uucha pahaaṛ ke uppar le gais. Tab u hamme pawitr siṭi Yarushalam dekhaais jon swarag se Parmeshwar ke lage se aat raha.
66021011	Parmeshwar ke mahima u siṭi ke braaiṭ banaay dees. U ek mahañga patthar ‘jasper’ ke rakam ekdam ujjar chamkat raha.
66021012	U siṭi ke baarah gaiṭ raha aur uske diwaar moṭa aur uucha raha, aur ek ek gaiṭ pe ainjal pahra det rahin. Ek ek gaiṭ pe Israayel ke baarah ṭraaib ke naam likhaan raha.
66021013	Isman se teen gaiṭ eesṭ meñ raha, teen noth meñ raha, teen aur saauth meñ raha, aur baaki teen wesṭ meñ raha.
66021014	U siṭi baarah faaunḍeishan patthar pe bana raha. Ek ek patthar pe Memna ke baarah prerit ke naam likhaan raha.
66021015	Jon ainjal ham se baat karis raha, uske lage siṭi aur uske gaiṭ aur diwaar naape ke waaste sona ke naape waala sṭik raha.
66021016	Siṭi ek kiub (cube) ke rakam bana raha, kaahe ke u otna uucha raha jetna chauṛa raha. Jab ainjal log siṭi ke naapin, tab u pandra (15) sao meel uucha aur pandra sao meel chauṛa raha.
66021017	Tab ainjal diwaar naapis, aur ham log ke naap ke mutaabik u kareeban dui sao solah (216) feet uucha raha.
66021018	Diwaar ek mahañga patthar (jasper) ke bana raha, aur siṭi asli sona ke bana raha, jon safa glaas ke rakam raha.
66021019	U siṭi ke baarah faaunḍeishan ke patthar sab rakam ke mahañga patthar raha. Pahila jasper (clear) raha, dusra sapphire (blue), tisra agaiṭ (brown aur waaiṭ), chautha emerald (green),
66021020	pañchwa onyx (striped), chhaṭwa carnelian (red), satwa chrysolite (golden), aṭhwa beryl (blue/green) nauwa topaz (yellow), daswa chrysoprase (apple green), gyaarawa jacinth (reddish orange), aur baarahwa amethyst (purple) raha.
66021021	Baarah gaiṭ baarah soliḍ moti ke raha. Siṭi ke rasta asli sona ke bana raha, aur glaas ke rakam raha.
66021022	Ham huañ pe Mandir nai dekha. Maha Shaktiwaala Prabhu Parmeshwar aur Memna uske Mandir rahin.
66021023	Aur siṭi ke chaañd aur suuraj ke jaruurat nai raha. Parmeshwar ke mahima uspe chamkat raha, aur Memna uske laaiṭ raha.
66021024	Sab jaati ke log u siṭi ke laaiṭ meñ chali, aur raaja log aapan khajaana usman laai.
66021025	Uske gaiṭ din bhar khula rahat raha, aur raat kabhi nai aat raha.
66021026	Sab jaati ke mahaan khajaana u siṭi meñ laawa jaai.
66021027	Lekin koi bhi apawitr cheej usman nai aay saki. Koi bhi jon kharaab kaam kari ya jhuuṭ boli huañ nai rahi. Khali wahi jon ke naam Memna ke jeewan ke buk meñ likhaan hei, wahi siṭi meñ rahi.
66022001	Fir ainjal hamme ek nadi dekhaais, jon ekdam safa raha aur uske paani laaif dewat raha. I nadi u siñghaasan se suru bhais raha jon pe Parmeshwar aur Memna beiṭhe rahin.
66022002	Tab u siṭi ke main rasta ke beech meñ bahe lagis. Nadi ke duuno taraf peṛ raha jon meñ baarah rakam ke fal saal ke har mahina lagat raha, u fal laaif det raha aur iske patti ke sab jaati ke log dawaai ke rakam achchha hoy ke kaam meñ laawat rahin.
66022003	Parmeshwar ke saraap ab u siṭi ke log pe nai rahi. Memna aur u siñghaasan pe beiṭhi, aur uske log Parmeshwar ke weship kari
66022004	aur uske aamne saamne dekhi. Parmeshwar ke naam ulog ke maatha pe likhaan rahi.
66022005	Kabhi bhi raat nai hoi, aur jon log huañ rahe hei, ulog ke kabhi bhi batti ya suuraj ke jaruurat nai paṛi. Parmeshwar ulog ke laaiṭ rahi, aur ulog hardam raaj kari.
66022006	Tab hamme bataawa gais, I vachan sachcha hei aur biswaas kare laayk hei. Prabhu Parmeshwar aapan nabi log ke aatma konṭrol meñ rakkhe hei, aur wahi hei jon ainjals ke bhejis ki uske sewak log se dekhaay ki wahi lage kon cheej hoi.
66022007	Yaad rakhna, ham jaldi aayga! Parmeshwar u sab ke aasheesh dei jon i buk ke sandes pe dhyaan dei.
66022008	Hamaar naam Yuhanna hei, hamahi hei jon i sab dekha aur suna raha. Jab ham i sab dekh aur sun lia, tab ham ainjal jon hame sab cheej dekhaais raha, uske aage ghuṭna ṭek lia aur weship kare laga.
66022009	Lekin u ainjal bolis, Eise nai karo! Ham bhi tumhaar rakam ek naukar hei. Ham tumhaar pichchhe chale waala, nabi log, aur jon jon i buk ke baat maane hei, u sab ke daas hei. Parmeshwar hee hei jon ke tumme weship kare ke chaahi.
66022010	I buk ke profasis ke chhipaay ke nai rakkho. I sab cheej bahut jaldi hoi.
66022011	Kharaab log kharaab kaam karte rahi, aur jon meila dil ke hei u fir bhi meila dil ke rahi. Lekin achchha log achchha kaam karte rahi, aur Parmeshwar ke log hardam pawitr rahi.
66022012	Tab hamme bataawa gais, Ham jaldi aayga! Aur jab ham aayga, tab sab ke ulog ke kaam ke mutaabik inaam dega.
66022013	Ham Alfa aur Omega hei, pahila aur aakhri, suru se ant tak.
66022014	Parmeshwar u sab ke aasheesh dei jon aapan kapṛa dhoy lees hei. Ulog ke adhikhaar rahi ki jeewan ke peṛ se fal khaay lewe, aur ulog siṭi ke gaiṭ se ghuse sake hei.
66022015	Lekin siṭi ke bahire kutta, jaadu ṭona kare waala log, kharaab log, hatyaara log, muurti puuja kare waala log, aur sab jon jhuuṭ bole ke laaik kare hei aur ulṭa kaam kare hei, sab rahi.
66022016	Ham Yeeshu hei! Aur hamahi hei jon ainjal ke bheja raha ki sab chech ke waaste tum log ke sab cheej bataay. Ham Ḍeiviḍ ke Baṛa Gharaana ke hei aur ham sabere ke chamke waala taara hei.
66022017	Aatma aur dulhin bole hei, “Aao!” Jon koi i sune hei ulog boli, “Aao!” Agar tum pyaasa hei, aao! Agar tum jeewan de waala paani mañgta hei, aao aur le leo! U free hei!
66022018	Jon koi bhi i buk ke profasi sune hei, ham ulog ke chetaaoni deta hei. Agar tum usman kuchh aur joṛa, to Parmeshwar i buk meñ likhaan museebat ke aur baṛhaay dei aur tumme bhugte ke paṛi.
66022019	Agar tum i profasi se kuchh nikaarega, to Parmeshwar tumme jon i buk meñ likhaan hei, u jeewan ke peṛ aur pawitr siṭi meñ bhaag nai lewe dei.
66022020	Jon i sab baat bolis hei bole hei, “Ham jaldi aayga!” To, Prabhu Yeeshu jaldi aao!
66022021	Ham binti karta hei ki Prabhu Yeeshu tum sab pe daya kari.
