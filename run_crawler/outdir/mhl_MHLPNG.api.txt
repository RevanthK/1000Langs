40001001	-
40001011	Unum unowa fain Yeesus Krais nembesir teeria-ke. Yeesus-na Dewit kerekera-pa imenarek, ne Dewit Abraham nembesir-ke. Aria Abraham muuka Aisak, Aisak muuka Yekop. Yekop muuka Yuuda, ona wiamun epia ikemik. Yuuda muuka erup, Peres ne Sera, wiena onak unuma Tamar. Peres muuka Esron ne Esron muuka Ram. Ram muuka Aminadap ne Aminadap muuka Salmon. Salmon muuka Boas (ne ona onak unuma Reap). Boas muuka Obet. Obet muuka Yesi. Yesi muuka Dewit, eena iiriw Yerusalem owow saria nain. Aria Dewit muuka Solomon. (Ona onak unuma Batseba, mua awona Uria). Solomon muuka Reoboam ne Reoboam muuka Abia. Abia muuka Asa ne Asa muuka Yosafat. Yosafat muuka Yoram ne Yoram muuka Usia. Usia muuka Yotam ne Yotam muuka Ahas. Ahas muuka Esekia ne Esekia muuka Manase. Manase muuka Emon ne Emon muuka Yosaiya. Yosaiya muuka Yekonia. Yekonia ona wiamun epia unow onaiya ikemik nain wi Babilon-ke ekapep wi Isrel wia opap wiena owowa wia pikiwiwkin purer mua wiar aremik.
40001012	-
40001016	Ne aria Babilon-pa nan ikok kiiriw wiena owowa ekapemik nain nembesir teeria nain unuma feenap: Yekonia muuka Sealtiel ne Sealtiel muuka Serubabel. Serubabel muuka Abiut ne Abiut muuka Eliakim. Eliakim muuka Asor ne Asor muuka Sadok. Sadok muuka Akim ne Akim muuka Eliut. Eliut muuka Eleasar ne Eleasar muuka Matan. Matan muuka Yekop. Yekop muuka Yosep, Yosep-na Maria mua-ke, eena Yeesus onak nain. Ne Yeesus, Krais naimik.
40001017	Yeesus nembesir teeria feenap: Abraham muuka-pa wia tuun-ikiwep Dewit-pa imenarek nain ten kuisow erepam. Ne Dewit muuka-pa tuun-ikiwep Babilon purer mua aremik nain pun ten kuisow erepam. Aria Babilon-pa purer mua ikok kiiriw ekapemik nain wia tuun-ekapep Yeesus-pa, nain pun ten kuisow erepam.
40001018	Aria Yeesus Krais imenarek nain feenap. Maria Yosep aawinok naep karuep-puomamik. Ne me wiam aawow ikok Mua Maneka Ewar Eliwa kekanowa-pa uroma wuak. O uroma wuak nain Yosep miimak.
40001019	O mua kema eliwa, naapeya Maria mua unowa mokoka-pa emina me ururowekam naep kema suuwam-ikua, yo kokot muuta piipuinen naek.
40001020	Kema naap wuam-ikok uura inep ikaeya Mua Maneka ensel-ke inawera-pa maakek, “Yosep, Dewit nembesir, no nena emeria Maria aawowa nain kema me pinare. Moram o uroma onaiya ikua nain Mua Maneka Ewar Eliwa kekanowa-pa uroma wuak.
40001021	Ikoka uroma yakiemi muuka muukarinon, ne no unuma feenap fare, Yeesus, naap unufe. Moram ikoka emeria mua pina onimik nain ona wiar iiraremi wia aawinon,” naap maakek.
40001022	Ne iiriw opor kokosa nain Mua Maneka ona profet wia maakeya maem-ikemik naap akena imenarek.
40001023	Opor kokosa nain feenap, “Ikoka wiip takira eliwa oko uroma wuinon. Naap ikok muukareya muuka unuma ‘Emanuel’ naikuan. Unuma nain kemena feenap, Mua Maneka i yiamiya ikaiya.” (Aisaiya 7.14)
40001024	Ne aria Yosep inep ikaeya Mua Maneka ensel-ke naap maakeya iikirak. Ne naap ikok opora nain ookap ona emeria Maria aawok.
40001025	Nain wameiya me inem-ikua, ikip iiwawun Maria muukarek. Ne muuka nain unuma Yeesus naek.
40002001	Aria epa nain Erot-ke Yuudia kame owow saria ikua. Ne Yeesus Yuudia-pa imenarek, Betlehem owowa-pa. Ne aria wi owow oko amis mua wiena owowa-pa ikok mokoma maneka urufap ookap Yerusalem ekapemik, wiena owowa ama urupow kame-pa ikua. Ekapemi wia nokaremik,
40002002	“Ni Yuuda owow saria maneka niar ikowa nain muuk makena epa kaaneke ikua? I ekapemik nain mokoma ama urupow kame-pa wiar urufap ekapemik, o lotu onu naep,” naap maemik.
40002003	Aria Erot opora nain miimap kema unu-unowa wuak. Ne wi Yerusalem pun opora muuta nain kema unu-unowa wuamik.
40002004	Ne wi pris woos mua ne wi sira amis mua Erot-ke wia farep wia nokarek, “Krais epa kaaneke imenarinon?”
40002005	Ne maakemik, “O Yuudia kame Betlehem-pa imenarinon. Moram opora nain iiriw profet oko-ke siisimep-pueya ikua. Nain feenap,
40002006	‘Oo Betlehem, no Yuudia miiwa-pa ikon nain. Yuudia owowa unowa nos-ke owowa meta onaiya ikainan. Moram ikoka Isrel owow unowa fain saria maneka feeke niar imenarinon. Ne os-ke teeria maneka fain baliwep wia urufam-ikainon.’” (Maika 5.2, Yoel 7.42)
40002007	Aria Erot opora nain miimap wi amis mua ekapemik nain kokot wia fareya urupiwkin wia nokarek, “Ni iir kain mokoma imenareya urufaman? Baliwep efa maakeka.” Ne maakemik.
40002008	Ne wi Betlehem wia sesekami wia maakek, “Ni iwami muuka nain baliwep akena akupeka. Akupap imenap-na yo opor amisa sesekomeka. Ne yos pun iir oko-pa iwap o unuma purupinen.”
40002009	Aria wi amis mua nain opora wiar miimap-puami ikiwemik. Wi ikiwem-ikok mokoma iiriw urufamik nain kiiriw urufamik. Mokoma nain miimep iwam-ikaeya ookam-ikemik. Ne ikiwemi muuka ikua nan iimarep ikua.
40002010	Mokoma naap urufap manek akena kemelamik.
40002011	Ne iwap koora nan fuunep, koor kemena ikiwemik-na muuka nain ona onak Maria naap ikemik. Ne wi kemelap keema muuna mikami unuma purupemik. Ne maa eliwa feekiya pekapemik nain wasirkami o wuomamik. Maa eliwa nain feenap, gol, maa tana ikin eliwa ne foma ikin eliwa.
40002012	Ne nan ikaiwkin Mua Maneka-ke inawera-pa feenap wia maakek, “Ni kirep ikiwemi-na Erot me wiar fuuneka.” Naeya era oko aawep iwamik.
40002013	Ne aria wi kirep ikiwiwkin uura kuisow Mua Maneka ensel-ke Yosep inawera-pa maakek, “No muuka ona onak onaiya aawep ikoka kuisow baurarep ikiwep Isip-pa neeke ikeka. Erot muuka nain ifakimekam naep akupinon. Neek ikaiwkin yena nia maakemkun-na kiiriw nainiw ekapeka.”
40002014	Naap maakeya Yosep iikirap uura kuisow Maria ona muuka naap wia aawep baurarep Isip ikiwemik.
40002015	Wi ikiwep neeke ikaiwkin Erot umeya kiiriw nainiw ekapiyen maemik. Wi Isip ikiwemik nain iiriw profet oko opor kokosa feenap maek, “Yo muuka faremkun Isip piipuap kiiriw nainiw ekapinon.” (Hosea 11.1) Wi naap onamik nain opora nain makena arowamik.
40002016	Aria Erot aakisa fan opora miimap maek, “Wi efa peeskimemik, aa.” Neemi samor akena kema bagiwirak. Ne mua wia sesekeya iwap Betlehem ikua kame nan owow-owowa wiar ikiwemik. Ikiwemi muuk gia ne muuka mokoma kuisow ikip erup, teeria nain akena wia ifakimurumemik. Iiriw wi amis mua wia nokareya wi mokoma iir kain urufamik nain maakemik, epa nain tuunap kakeniw nan wia ifakimemik.
40002017	Naeya opora iiriw profet Yeremaiya maek nain makena wiar arek.
40002018	Feenap maek, “Wi Rama-pa omow opariya omomiwkin wiar miimamik. Nain Resel-ke ona muuka wia omawam-ikua. Kema opamik-na wia. Moram o muuka unowa iiwawun wiar fufuraremik.” (Yenesis 35.19, Yeremaiya 31.15)
40002019	Aria naap ikok Erot umeya Mua Maneka ensel-ke Yosep inawera-pa maakek,
40002020	“Muuka nefar ifakimu naep onamik nain iiriw umemik. Naapeya no aakisa maa unowa opap muuka onak ikos wia aawep kirep Isrel ikiweka.”
40002021	Naap maakeya iikirami muuka onak ikos wia aawemi Isrel ikiwemik.
40002022	Wi ikim-ikok meta miimamik, Akelaus-ke wiawi Erot epa wiar aawep Yuudia kame urufam-ikaiya. Naap miimap Yosep neeke ikiwowa keker opak. Ne uura Mua Maneka-ke inawera-pa maakeya Yuudia me ikiwu naep kakeniw Galili kame ikiwemik.
40002023	Ikiwep owowa Nasaret naimik nan pokamik. Naapeya wi profet iiriw opora muuka nain maemik nain makena wiar arek. Opora feenap maemik, “O Nasaret mua-ke naikuan.”
40003001	Aria Yon Baptais-ke Yuudia epa asia nomon manekiw ikiwok. Nan ikok emeria mua unowa opora wia wafuromami feenap wia maakek,
40003002	“Ni kema kireka. Moram, Mua Maneka pika kemena wiar ekowa nain epa aakisa imenarek.” Naap wia maakem-ikua.
40003003	Ne profet Aisaiya-ke iiriw Yon naep feenap maep-puak, “Epa asia nomon manekiw neeke, mua oko-ke feenap farem-ikainon, ‘Ni niena Maneka era eepomami miiwa muu-muuna ikomakek nain kakenomaka,’ naap maem-miawinon.” (Aisaiya 40.3)
40003004	Ne Yon mia suuwowa maa eneka kamel afifiw onimik nain wuap inakirowa maa eneka kanima-pa onimik nain mia ara wame kaikap yiawem-miek. Ne ona maa enowa aawa ne puusum eka.
40003005	-
40003006	Ne wi Yerusalem, wi Yuudia ne wi Yodan eka pona oko-okaiwi-pa ikemik nainiya Yon wiar ekapemik. Ne pina wasirkiwkin Yodan eka-pa wia yasuwam-ikua.
40003007	Ne aria wi Farisi ne wi Sadusi unowiya pun Yon-ke yia yasuwinok naep wiar ekapiwkin wia urufami wia amukarek,
40003008	“Ni teeria faa, ifa upowa-ke. Mua naareke nia maakiwkin yo efar ekapeman? Mua Maneka ikoka miiw mua yiena sira samora yia kiripomiya nain, bauraru naep naiman-i? Ni sira eliwa oniwkin niar urufap maikuan, makena, ni kema kireman.
40003009	Ne nieniw feenap me niam maeka, ‘Abraham i nembesir iperowa-ke, naapeya Mua Maneka yia aawinon.’ Yo makena nia maakiyem, Mua Maneka eliw nia iirarep nomona fain maakeya mua puukami Abraham wiimasip teeria wiar arikuan.
40003010	Aria burir iiriw nomokow onoma-pa wuap-puak. Nomokowa baliwep me makenariya nain ikoka warep mukuna-pa wafufurikuan.
40003011	Aakisa ni kema kiriwkin yos-ke eka-pa nia yasuwiyem. Nain mua yo murarowa-pa imenariya nain kekanowa-ke yo efa nomakek. Yo mua meta marew akeniya o taar teekow mua murarow akena-pa wiar ikem. Os-ke ikoka Ewar Eliwa mukun onaiya nia sesekomaya kekanowa aawowen.
40003012	O wapena sawol opap, wit makena sowa bilik ikua nain baliwep rookasep epa saliwinon. Makena aawep koora-pa sepa wuinon, ne sowa muutitik mukuna me umiya neeke wafureya awem-ikainon.” Yon-ke opora naap wia maakek.
40003013	Aria Yeesus Galili-pa ikok Yodan eka ekapok. Ekapemi Yon wiar fuunek, efa yasuwinok naep.
40003014	Ekapeya maakek, “Yo me nefa yasuwinen, nos-ke efa yasuwowa-ke ikua. Nain moram yos-ke no nefa yasuwinen?”
40003015	Naeya maakek, “Aakisa naap onap-pue. I naap oniyen-na Mua Maneka ona kookalowa nain eliw wiar weeserowiyen.” Naap maeya eliw naep eka porop yasuwak.
40003016	Yasuweya pona urupok. Urupem-ikaeya iinan aapereka aakiarek. Nain mokoka wuak-na Mua Maneka Ewar-ke nepa ibiamun saarik iinan-pa wiar orok.
40003017	Ne aria iinan-pa iwakara-ko feenap maeya miimamik, “Mua fain yena Muuka-ke, yena kema muneka-ke, o manek akena kookaliyem.”
40004001	Aria Mua Maneka Ewar-ke Yeesus aawep epa asia nomon manekiw nain amapikiwok, Satan-ke akiminok naep.
40004002	-
40004003	Nan ikok yam ikua nain fofa ten erepam. Ne samor akena wuailem-ikaeya Satan-ke ekapep maakek, “No Mua Maneka muukiya-na nomona fain maakeya emer ikowa puukinok.”
40004004	Naeya maakek, “Mua Maneka opora feenap wiar siisimiwkin ikua, ‘Maa enowa muutiw me kekanep ikaimik, weetak, Mua Maneka opora iiwawun akena wiar ookami kekanep ikaimik.’” (Lo 8.3)
40004005	-
40004006	Naap maakeya Satan-ke kiiriw aawep Yerusalem amapikiwep tempel koora umua iinan akena-pa wuap maakek, “Mua Maneka opora feenap ikua, ‘Ona ensel wia maakeya baliwep nefa urufikuan,’ ne opor oko feenap, ‘Wi ensel-ke wapena-pa nefa opiwkin nomona merena me nefa mikinon.’ (Someka 91.11-12) Naapeya no Mua Maneka muukiya-na, aria pikine.”
40004007	Naeya maakek, “Mua Maneka opor ara oko pun maek, ‘Mua Maneka-ko me akimimik.’” (Lo 6.16)
40004008	Naap maeya Satan-ke aawep ema maneka amapurupok. Amapurupep nan iimarep ikok miiw unowa ne maa ele-eliwa unow onaiya ikomakek nain ofakowami maakek,
40004009	“No aakisa keema muuna mikap lotu efa oninan-na maa unowa urufin fain nos-ke urufam-ikainan.”
40004010	Naap maakeya maakek, “Satan, no eenap eke! Mua Maneka opora nain feenap maek, ‘Mua Maneka eena niena Maneka-ke, o waisow keema muuna mikami lotu one. O waisow mauwoma.’” (Lo 6.13)
40004011	Naap maakeya o Yeesus piipuap ikiwok. Ne Yeesus waisow ikaeya wi ensel-ke ekapemi ane-kekanowamik.
40004012	Aria Yon koora-pa wuiwkin Yeesus nain meta miimap kirep Galili kame ikiwok.
40004013	Iwami Nasaret me ikiwok. Kapeneam ikiwep nan ikua, owowa nain Galili eka saawirinowa nain pona-pa ikua, kame nain wi Sebulun ne Naptali kerekera miiwa-ke.
40004014	-
40004015	O nan ikua nain iiriw profet Aisaiya opora maek nain makena wiar arek. Opora feenap, “Sebulun ne Naptali miiwa nain ifer maneka urupemi Yodan eka. Miiwa nain unuma Galili, wi owow oko oko mua pun nan taanep ikemik. (Aisaiya 9.1-2)
40004016	Wi epa kokoma-pa ikemik nain parina urufamik. Ne wi umow epa-pa ikemik nain parina-ke wilinemi wia parinarowak.” (Aisaiya 42.7) Opora naap maek.
40004017	Ne aria Yeesus nan ikok opora wia wafuromami maem-miek, “Mua Maneka pika kemena-pa ikowa nain epa faneka. Ni kema kireka!”
40004018	Aria Yeesus Galili eka ponaiw ikiwem-ikok mua erup wia urufak. Wiam erup nain mera aawow mua-ke ne sia wafuram-ikemik, Saimon weepe Andru ikos. Saimon unuma oko Pita.
40004019	Ne wia maakek, “Aria ni ekapep yo yookeka. Ne yos-ke mua wia aawowa nia ofakowinen.”
40004020	Naap wia maakeya ewur akena mera sia nan wuap-puap ookamik.
40004021	Ne naap iram-ikok Sebedi muuka wiam erup wia urufamik. Yems Yon ikos, wis pun wiena wiawi wameiya aasa-pa ikok mera sia fuluwa piitam-ikemik. Ne aria Yeesus-ke wia farek.
40004022	Wia fareya wiawi piipuap o ookamik.
40004023	Aria Yeesus Galili owow unowa nain wiar ikiwep lotu koora-pa Mua Maneka pika kemena-pa ikowa nain opora wia maakem-miek. Ne napum sira-sira wia saliwam-ikua.
40004024	Ne o meta wiar ikiwok nain Siria kame unowa nain miimomakemik. Ne emeria mua napum sira-sira nain amapekapemik. Napuma feenap nain: mia sirirowa, sawur wia anirawowa, puep iikirowa, mia uumarowa, iiwawun naap wia pekapiwkin wia saliwak.
40004025	Ne yakeyak maneka o ookam-miemik. Owowa fain, Galili, Dekapolis ne Yerusalem-pa ikemik nain ikip iiwawun Yuudia ne Yodan eka kame okaiwi-pa ikemik nain pun ekapep ookam-miemik.
40005001	-
40005002	Yeesus yakeyak maneka naap wia urufap ema urupep pokak. Naeya ona teeria pun ookap urupemi o warikap mamaiya pokiwkin opora wia maakek.
40005003	Feenap wia maakek, “Wi emeria mua wiam porop Mua Maneka ooku naep onimik nain wi kemeluk. Moram wi Mua Maneka pika kemena-pa wiar ikaikuan.
40005004	Wi kema fufurarimik nain wi kemeluk. Ikoka Mua Maneka-ke wia saliwinon.
40005005	Wi mua kekelkiya ikaimik nain kemeluk. Miiwa unowa wis-keriw ikaikuan.
40005006	Wi kakeniw ikowa kema manekiw ikemik nain wi kemeluk, wi kema tenikuan.
40005007	Wi mua wia saliwowa kemaiw ikaimik nain, wi kemeluk. Mua Maneka pun wia saliwinon.
40005008	Wi mua kema tumin marew Mua Maneka kemaiw ikemik nain, wi kemeluk. Ikoka Mua Maneka urufikuan.
40005009	Wi saria wiemi sira eliwa wia pokomowimik nain, wi kemeluk. Mua Maneka yena muuka-ke wia nainon.
40005010	Wi mua Mua Maneka opora ookami sira eliwa onimik, ne mua papako-ke wia samoriwkin me piipuimik, wi nain kemeluk. Wi owow iinan Mua Maneka pika kemena-pa wiar ikaikuan.
40005011	Ni yo muuta nain kema nia bagiwirap sirirowa sira-sira niemi wadol opora nia opawuk-na ni kemeleka.
40005012	Ni sirirowa niimik nain iiriw wi profet pun naap wiem-ikemik. Naapeya nis pun kemelow manekiw ikeka, moram ni maa muuna maneka owow iinan-pa niar ikua, ikoka nia kiripominon,” naap wia maakek.
40005013	Aria Yeesus opora oko wia maakemi feenap anianiw wia kaisomak. “Ni miiwa-pa ikeman fain ifer masia saarik ikeman. Ifer masia-ke dabelalep masia ikiwinon-na kamenap oniwkin masia kiiriw imenarinon? Me pepek, dabela naap nain maa enowa-pa wuiwkin maa me afililinon. Naapeya wafuriwkin mua-ke soomaremi akup-ititikuan.
40005014	Ne ni miiw maneka fain parina saarik ikeman. Owowa ema iinan-pa ikua nain me pipilalep ikaiya.
40005015	Ni amisareman, parina isimap amina me pakokor-erimik, weetak. Epa maneka-pa wuiwkin mua koora-pa ikemik nain maa urufimik.
40005016	Naapeya niena sira eliwa nain-ke parina saarik, ariman akena wilinem-ikaeya emeria mua unowa niar urufikuan. Ne sira eliwa oniman nain niar urufap niena Niawi owow iinan-pa ikua nain unuma fakeruk.”
40005017	“Ni feenap efa maiman-i? Yo ekapem nain Moses sira wuomakek nain ne wi profet opora nia maakem-ikemik nain wiar iirarowa naep ekapok, naap efa maiman-i? Weetak, yo me nain ekapem. Yo muut fain ekapem, wi iiriw opora maem-ikemik nain wiar makena arowowa naep ekapem.
40005018	Yo maken akena nia maakiyem, Moses sira wuomakek nain, opor ara gelemuta-ko me mesenalinon, weetak. Sira iiwawun naap ikaeya sira unowa fain iiwawun pepek aromakinon. Naap ikaeya iiwawun aapereka ne miiwa fain weeserinon.
40005019	Naapeya mua eena Mua Maneka sira wuomakek nain ara kuisow wiar puukami mua papako pun naap onowa wia suuwinon-na Mua Maneka pika kemena-pa meta marew akena ikainon. Ne mua eena sira nain baliwep wiar ookami mua oko naap onowa wia maakinon-na Mua Maneka pika kemena-pa unum maneka aawinon.
40005020	Yo makena nia maakiyem, wi Farisi ne wi sira amis mua sira mutumut ook-afurap i mua kakeniw-ke wiam naimik. Nain nis-ke sira unowa ookowa nain me wia nomakowen-na Mua Maneka pika kemena me wiar ekowen.” Naap wia maakek.
40005021	Ne Yeesus kiiriw feenap wia maakek, “Aria iiriw mua iperowa feenap maem-ikemik nain wiar miimami ookam-ikeman, ‘Ni mua me wia ifakimeka, mua-ko naap oninon-na pina wiar ikainon.’
40005022	Nain aakisa yos-ke feenap nia maakinen, mua-ko ona wiamun kema bagiwirinon-na pina wiar ikainon. Ne ona wiamun amukaremi mainon-na, ‘No mua kema momora, kema pukow marew,’ naap maakinon-na pina maneka wiar ikainon. Naeya wi owow woos mua-ke o opora-pa wuowa-ke ikua. Ne mua oko-ko mua oko amukaremi maakinon-na, ‘No momor asia,’ naap maakinon-na umemi epa mukuna ikiwowa-ke ikainon.
40005023	-
40005024	Aria no maa eliwa-ko Mua Maneka patirowa naep pikiwem-ikon. Nain nena niamun nefa amukarowa ikua nain kema suuwap-na maa unowa neeke wuap-puap kirep ikiwep niamun ikos opora kakenap kema eliwa arep ekapemi Mua Maneka patire.
40005025	Aria mua-ko opora-pa nefa wuinok-na anim onoma ewur me wiar arowa ikok era-pa ikiwemi mua nain ikos opora kakeneka. Naeya anim onoma wiarik me nefa pikiwinok. Oko opora me kakenowa ikaeya nefa pikiwep opora nefa nomakep medistret wapena-pa nefa wuinon. Ne wis-ke ami mua wapena-pa nefa wuiwkin koora nefa pekikuan.
40005026	Yo makena maiyem, no koora-pa ikon nain ewur me weeserinan. Nena pina onan nain name sesenarep-na eliw orainan.”
40005027	“Aria iiriw sira eena kae-pa ekapok nain feenap maimik, ‘Soma me oreka.’
40005028	Nain aakisa yos-ke feenap nia maakiyem, mua oko-ko emeria oko mokoka toonep urufinon-na mua nain ona kema-pa emeria nain sira samora wameiya onak nainen.
40005029	Nena mokok okaiwi-ke sira samora onowa nefa mufinok-na pusunowap wafure! Mokoka okaiwi kuisow wafurowa eliw, oko mia ara unowa oram mukuna-pa yoowa aawinan.
40005030	Ne oko, nena wapen okaiwi-ke pina onowa nefa mufinok-na wapena nain puukap wafure! Mia ara nain puukap wafurinan-na eliw, oko nain-ke sira samora-pa nefa mufeya epa samora-pa neeke sirirowa maneka aawem-ikainan.”
40005031	“Ne opora fain pun iiriw maemik, ‘Mua oko-ko emeria iiraremi-na muewowa puukowa opora nain maifa-pa siisimep iwinok.’
40005032	Nain yos-ke feenap nia maakiyem, mua ona emeria iirarowa-ko me ikua. Emeria-ke soma orainon-na makena, eliw iirarinon. Nena emeria pina marew ikua nain iirareya mua oko ookinon-na soma orowa saarik oniya. Ne mua o aawiya nain Mua Maneka mokoka-pa pina onamik wia nainon.”
40005033	“Aria iiriw sira eena kae-pa ekapok nain feenap wiar miimam-ikeman. ‘No opora makena maep koonowan nain makena wia opoma. Ne Mua Maneka opora maakemi makena naep koonowan nain pun kakeniw naap ookam-ike,’ naap maiwkin miimaman.
40005034	Ne aakisa yos-ke feenap nia maakiyem, opora makena maep me koonoweka. Owow iinan unufami opora me koonoweka, moram owow iinan-na Mua Maneka ona pokiya nain samapora-ke.
40005035	Ne miiwa unufami opora me koonoweka, moram miiwa-na Mua Maneka pokami kepura akupiya nain toor-ke. Ne Yerusalem pun me unufeka, moram Yerusalem-na yiena Maneka owowa-ke.
40005036	Ne nena woosa unufami opora me koonowe. Moram ikiwosa kekanowa marew, nena afif onoma kui-kuisow kiripeya kia-i e sepa me imenarinon, weetak.
40005037	Ni opora maiman nain makeniya-na makena naep-pueka ne weetak, aa weetak naep-pueka. Muut naap maeka. Oram opora unowa aakunemi opora oko-ko onowen-na ni wadolalowen.”
40005038	“Aria iiriw kae sira feenap maiwkin ookam-ikeman, ‘Mua-ko nefa arufami mokoka nefar samorinok-na nos pun kiripami mokoka kuisow wiar samore. Ne mua-ko nefa arufami eneka kuisow nefar teekinok-na nos pun kiripami eneka kuisow wiar teeke,’ naap maem-ikemik.
40005039	Nain aakisa yos-ke feenap nia maakiyem, mua-ko sira kamenap nefa oninok-na me kiripoma. Ne mua-ko kumunkura-pa nefa arufinok-na kireya okaiwi-pa eliw nefa arufinok.
40005040	Ne oko pun, mua oko-ko nena mia suuwowa orawin nain opora-pa nefa wuinok-na me asipe. Nain aawemi konim kuruma name wakesimin nain pun nefar aawinok.
40005041	Aria ami mua-ke ona maa unowa akuawomep lawisik epasia amapikiwomep epa neek wuowa nefa maakinok-na nos-ke akuawomami epa nain nomakep lawisik pirirap wue.
40005042	Ne oko pun, mua oko-ko maa nefa nomarinok-na iwe, ne mua oko-ko muuna nefa wuinen nainok-na eliw naakemi iwe.”
40005043	Aria sira fain pun maiwkin miimaman, ‘Owow epaskun niam kookaleka, ne ni nia iiwuarimik nain wia samoram-ikeka.’
40005044	Nain aakisa yos-ke feenap nia maakiyem, niena iiwua wia kookaleka ne wi sirirowa niimik nain feenap oneka, Mua Maneka wia saliweya eliw ikauk naep o fareka.
40005045	Naap onowen-na niena Niawi owow iinan-pa ikua nain yena muuka-ke nia nainon. Moram os-ke ama parina emeria mua eliwa ne samora iiwawun epaskun maneka yia sesekomiya. Ne ipia pun naapiw oniya.
40005046	Aria wi mua nia kookalimik nain muutiw wia kookalowen-na, Mua Maneka sira eliwa niar naep nia kiripominon-i? Weetak. Wi takis aawow mua pun sira naap onimik.
40005047	Ni niena teeria muutiw sira eliwa wia oniman nain sira eliwa-ke nia nainen-i? Weetak, wi mua papako pun sira naapiw onimik. Ne wi owow oko oko teeria pun sira nain ookimik.
40005048	Naapeya ni sira kakeniw akena ikeka, niena Niawi owow iinan-pa ikaiya naap, naap akena ikeka.”
40006001	Aria ni baliwep kema suuweka, unuma niam pirami me naeka, mua unowa yia urufam-ikaiwkin mua wia asipiyen, naap me naeka. Oko niena Niawi owow iinan-pa ikua nain ni sira eliwa onam-ikeman nain me nia kiripominon.
40006002	Aria no mua oorpowa maa wiu naep-na unuma name pirami mua unowa mokok epa-pa me wie. Sira nain wi wadol mua-ke onimik, lotu koora-pa ne era-pa iimarep ikok naap onimik, mua unowa nain yia urufap unuma yia fakeruk naep. Nain yos-ke makena nia maakiyem, wi sira naap onimik nain wia kiripomowa pepek nanek.
40006003	Nain no mua maa-ko wiekam naep-na kokot akena wie. Feenap saarik, wapen akena maa oniya nain wapen asowa me amisarinok nae.
40006004	No sira eliwa onin nain kokot nefar ikainok. Naeya nena Niawi maa kokot onin nain nefar urufap eliw kiripominon.”
40006005	“Aria ni Mua Maneka faru naep-na wi wadol mua sira me wiar ookeka. Wi mua unowa yia urufuk naep lotu koora-pa ne era opopora-pa iimarep ikok Mua Maneka farimik. Nain yos-ke feenap nia maakiyem, wi kiripowa pepek nan aawemik.
40006006	Ne aria, no Mua Maneka faru naep-na nena koor kemena ikiwep omopora upep-puap naisow muuta ikok Mua Maneka fare. Mua unowa me nefa urufuk. Naap oneya nena Niawi me urufimik nain-ke nefa urufap maa mauwa nokarin nain nefa apekarinon.
40006007	Ni o faremi daawalow opora me aakuneka, wi owow oko mua onimik naap. Wi kema naap maimik, i opora maala akena mufiyen-na eliw yiar miiminon, naap maimik.
40006008	Wi onimik naap me oneka. Niena Niawi maa mauwa nokaru naep oniman nain iiriw niar amisarek.
40006009	Naapeya ni Mua Maneka faremi-na feenap maeka, ‘O Auwa, owow iinan-pa ikon nain. No unum maneka nefa fakeram-ikaiyen.
40006010	No miiw mua pika kemena-pa yia wuowa epa nain kererinok. Wi owow iinan-pa opora nefar ookimik ne i miiwa-pa ikemik fain pun opora nefar ookam-ikaiyen.
40006011	Nos-ke yia urufam-ikaeya i enowa pepek yiar ikainok.
40006012	Mua oko sira samora yia onimik nain i me wiar kema suuwimik. Naapeya i pina onimik nain yiar iirare.
40006013	I akimowa-pa me yia wue, ne i sira samora onu naep onamkun-na yiar puuke. Owow iinan ne miiwa fain nos-ke urufin ne kekanowa ne unum maneka nena nefarik, anane naap ikainon. Makena.’ Ni Mua Maneka faremi-na naap maeka.
40006014	Aria mua oko sira samora nia oniwkin nis-ke pina nain wiar iirareka. Ni naap onowen-na niena Niawi owow iinan-pa ikua nain pun pina niar iirarinon.
40006015	Ne sira samora nia oniwkin pina me wiar iirarowen-na niena Niawi pun pina me niar iirarinon.”
40006016	Ne aria ni Mua Maneka faru naep maa enowa emi wuap-na me maatarem-miaweka. Moram wi wadol mua-ke naap onimik, wi mua unowa yia urufap sira eliwa yia nauk naep. Nain nis-ke naap me oneka. Yo maken akena nia maakiyem, wi sira naap onimik nain mua unowa ‘ni sira eliwa’, naap wia maimik nain wi kiripomowa pepek nanek.
40006017	Nis-na maa enowa emi wuowa naep mia niam dubileka, ne afifa fienap palanow manekiw soomareka.
40006018	Naeya nia urufap me nia mauk, ‘Wi faa, maa enowa emi wuap ikemik’, naap me nia mauk. Ni sira naap onowen-na Niawi me urufimik nain-ke waisow niena sira naap niar urufap ni maa kookalem-ikaiman nain eliw niinon.
40006019	Ni miiw maa ele-eliwa fain kerew akena me opaka. Moram miiwa fain maa unowa kuina-ke samorinon, ros opinon ne ikum mua-ke koora fookap ikum niar aawikuan.
40006020	Owow iinan sira nain kema suuwami sira oneka. Naap onowen-na ikoka owow iinan-pa kiripowa nain niar ikainon. Nain kuina-ke me samorinon, ros me opinon ne me niar ikumarikuan.
40006021	Ni miiw maa unowa niar ikainon-na oko ni kema nain manekiw ikowen. Aria owow iinan maa manek akena kema suuwap-na aa, kema nain manekiw ikowen.”
40006022	Aria mokoka yiena mia parina saarik. Mokoka eliwa nefar ikainon-na nena mia tepak parina manekiw nefar ikainon.
40006023	Ne mokoka nefar samorarinon-na kokom miiriw ikainan. Ne sira naap nain no parina-pa ikowa nain parina nefar umeya, aa no kokomiw ikainan.
40006024	Mua kuisow saria erup maa wiar uuwowa nain me pepek. O-ko saria oko kookalep oko mikikira iwinon. Neemi saria oko balisow uuwowa onami saria oko mokoka kapi urufinon. Ne sira naapiw, ni maamuma kookalowa-pa uuwami Mua Maneka uuwomowa nain me pepek.”
40006025	Naapeya nia maakiyem, ni miiwa-pa feek ikowa nain kema me samoraremi maeka, ‘I maa mauwa enimiyen, e eka dabela kaanin aawep enimiyen, ne maa mauwa ainiyen?’ I miiwa-pa ikowa maa enowa ne mia suuwowa muutiw kema suuwiyen-i?
40006026	Nepa iinan-pa birinem-miawimik nain urufeka. Maa enowa-ko me isakimik ne aawep wiena koora-pa-ko sepa me wuimik, weetak. Nain niena Niawi owow iinan-pa ikua nain-ke maa enowa wia urufiya. Ne ni emeria mua, ni me wi nepa saarik maa oram-ke, maken-i? Naapeya kema unu-unowa me wueka.
40006027	Mua eena maa muutitik kema unu-unowa wuiya nain, lawisiw eeyarep uminon-i? Weetak.
40006028	Ne ni moram mia suuwowa muuta nain kemaiw ikaiman? Ni kakala sira kamenap eliwariya nain urufeka, maa uuwowa-ko me onimik ne wiena mia suuwowa-ko me onimik, nain urufowa eliwa.
40006029	Yo makena nia maakiyem, iiriw owow saria maneka Solomon maa bala wuam-ikua nain mua wiar urufap mokoka kuemik. Nain kakala-ke urufowa Solomon maa bala wiar nomakek.
40006030	Aria sipir wowosa ikoka naap ikainon, uurika saniwareya puukap mukuna-pa wafurikuan, maa oram-ke naep. Nain Mua Maneka-ke bala baliwep wiek. Ne ni bala baliwep me nia opawinon-i? Ni faa, naap maemi Mua Maneka baliwep me yia urufiya naeman-yon aa.
40006031	Naapeya ni kema me niam atupeka. I maa kain enimiyen, eka kain enimiyen, ne maa bala kaaneke imeniyen, ni kema naap me wueka.
40006032	Miiw unowa mua unowa maa kookalemi sira nain kema unu-unowa naap wuimik. Ne ni sira naap me ikeka. Ni maa mauwa iiwareman nain niena Niawi owow iinan-pa ikua nain iiriw niar amisarek.
40006033	Naapeya ni Mua Maneka pika kemena-pa wiar ikowa sira nain kiikir wiar ookami baliwep ikeka, ne ni naap ikaiwkin miiw maa unowa fain nia wuominon.
40006034	Naapeya ni karanemi feenap me maeka, ‘Yo uurika kamenap-ko arinen?’ Uurika ona epa onaiya, ona pina onaiya wiar ikua. Naapeya fofa kui-kuisow epa ononer wiar ikua.”
40007001	Ni mua oko me wia tuuneka, oko nis pun Mua Maneka-ke sira nain nia kiripominon.
40007002	Ni sira kamenap wia oniman nain kiripami nis pun naap nia kiripominon. Ne mua oko maa wiiman naap ikoka Mua Maneka-ke pepekiw ni nia kiripominon.
40007003	No nena niamun mokoka maa sakua gelemuta wiar ikua nain urufap iirarominen nain, ne moram nena mokoka maa kakawa nefar ikua nain me name urufin?
40007004	Ne no maa kakawa mokoka-pa nefar ikua nain me kema suuwowa kamenap niamun maakinan, ‘Aamun sa, no maa sakua fain iirarominen.’
40007005	No wadolalin. No kiikir akena maa kakawa nena mokoka-pa nefar ikua nain iirarep-puap maa baliwep urufami niamun maa sakua eliw iirarominan.
40007006	Aria Mua Maneka maa eliwa siowa me wieka, oko maa enowa-ke naep kiremi nia kerawikuan. Ne maa eliwa omod onoma naap nain waaya me wia wafuromaka, oko maa oram-ke naep soomaremi akup-ititikuan.”
40007007	Aria ni Mua Maneka farep maa nokariwkin nia apekarinon. Maa akupap eliw imenowen ne omopora anumiwkin nia paaskominon.
40007008	Moram wi mua maa-ko nokarimik nain eliw wiinon. Ne maa-ko akupimik nain imenikuan, ne omopora anumimik nain eliw wia paaskominon.
40007009	Ni feenap-ko oniman-i e weetak? Muuka-ke enowa naeya nomona aawep onakowen-i?
40007010	Ne mera naeya ifa onakowen-i? Weetak, ni naap me oniman.
40007011	Ni mua samora-ke, nain ni muuka maa eliwa wiowa nain amisareman. Naemi niena Niawi owow iinan-pa ikua nain-ke ni maa nokariman nain maa eliwa kerewa me niiya-i?
40007012	Aria ni mua oko sira eliwa yia onuk naep-na nis pun naapiw wia oneka. Moram Moses sira wuomakek nain ne wi profet opora maem-ikemik nain, sira nain mikap maem-ikemik.”
40007013	“Aria ni omopora siina-pa ikiweka. Moram, omopora maneka nain epa samora ikiwowa era-ke, ne era nain maneka. Mua unow akena era nain ookimik.
40007014	Ne anane eliw ikowa nain omopora siin muuta. Neeke ikiwowa era lawisik yoowiya mua kui-kuisow imenimik.”
40007015	“Aria wi mua wadolalemi i profet-ke wiam maimik nain wia urufami ikeka. Moram wia urufowa-ke wi sipsip saarik, memel muuta ikaimik, nain wiena kema-ke onaiya, siow asia kema saarik.
40007016	Wiena sira-pa wia urufap eliw wia amisarowen. Sira naap, wirimowa-ke makenaremi wain makena eliwa wuinon-i, e suaruwa-ke makenaremi fik makena wuinon-i? Weetak.
40007017	Sira naapiw, nomokow eliwa-ke makenaremi makena baliwep wuiya, nomokow samora-ke makenaremi makena eliwa me wuiya, weetak.
40007018	Nomokow eliwa-ke makenaremi makena samora me wuinon, ne nomokow samora-ke makenaremi makena eliwa me wuinon.
40007019	Aria nomokow samora nain warep pu-puukap mukuna-pa wafurikuan.
40007020	Sira naapiw, wi wadolalimik nain wiena sira-pa kema wiar amisarowen.”
40007021	“Aria mua unowa yo ‘yiena Maneka’ efa naimik, nain mua unowa owow iinan Mua Maneka pika kemena me wiar ikiwikuan. Wi mua yena Auwa owow iinan-pa ikua nain kookalowa wiar onam-ikaimik, muut nainiw owow iinan ikiwikuan.
40007022	Ikoka Mua Maneka miiw mua nia mekawow epa nain imenareya mua unowa ekapemi efa maakikuan, ‘Maneka, is pun yia aawe. I no unuma-pa Mua Maneka opora wia maakem-miemik, sawur wia anirawap ikemik nain wia iirarem-miemik ne no unuma-pa maa miililina imenam-miemik,’ naap efa maakikuan.
40007023	Ne yos-ke arimaniw feenap wia maakinen, ‘Yo-ko me nia amisarem, ni eenap ekeka. Ni mua sira samora-pa ikeman nain-ke,’ naap wia maakinen.”
40007024	“Ni mua opor unowa fain efar miimap ookiman nain ni mua kema-ke. Nain feenap, mua koora kuowa naep miiwa kuap peperowa imenap poka soopap-puap koora kuak, nain saarik.
40007025	Koora baliwep kueya ewar ipia onaiya ekapemi eka luuma iwiya nain koora me teninon. Moram koora nain peperowa iinan-pa kuak.
40007026	Ne ni mua yo opora efar miimap me ookiman nain ni mua momora, kema marewa. Nain feenap, mua koora miiw iinan-pa kuak nain saarik.
40007027	Ne ewar ipia onaiya ekapemi eka luuma iwami koora nain anu-fienami teekeya iiwawun samorarinon, naap saarik.”
40007028	-
40007029	Aria opora nain wia maakep weesereya wi unowa o warikap ikemik nain opora wiar miimap soranemik. Moram opora wia maakek nain ona kekanowa onaiya ikua, ne wi sira amis mua suule wiemik naap weetak.
40008001	Aria Yeesus ema-pa ikok oreya yakeyak maneka o ookap ikiwemik.
40008002	Ikim-ikaiwkin mua oko-ke ookap ekapok. Mua nain mia gigir maneka wiar ikua. Ekapemi Yeesus miir onoma-pa keema muuna mikami maakek, “Maneka, nena kookalep-na eliw efa saliweya mia eliwa arinen.”
40008003	Naap maakeya wapena tiinep o tiimami maakek, “Eliw. No sariare!” Naap maem-ikaeya napuma nain ewursow wiar sariarek.
40008004	Ne mua nain maakek, “Aria no ikiwemi-na mua oko me wia maake. Wi pris wiar ikiweya mia nefar pupuk. Ne Moses sira wuak nain wiar ookami Mua Maneka patireya nefa mauk, ‘O sariarek.’ Naap nefa mauk.”
40008005	Aria Yeesus ikiwep Kapeneam-pa fuuneya irakow teeria woos mua-ke o wiar ekapep omawami maakek,
40008006	“Maneka, yo uuwow mua-ko wapena, kepura wiar umeya koora-pa nan inep ikua, sirirowa maneka aawem-ikaiya.”
40008007	Naap maeya maakek, “Eliw, yo-ko ikiwep urufinen.”
40008008	Ne mua nain-ke maek, “Maneka, no unum maneka-ke, no koora efar ikiwowa nain yo mua eliwa wia. Naapeya feekeriw ikok oram oporiw maeya uuwow mua efar sariarinok.
40008009	Sira-ke feenap ikua. Yo naap, yo yena iimarow mua tepak-pa wiar ikem, ne irakow teeria yo tepak-pa efar ikemik. Yo mua oko ikiwowa suuwamkun eliw ikiwep-puinon. Ne mua oko ekapowa suuwamkun ekapep-puinon. Ne yena uuwow mua uuwowa maakinen-na, eliw mauwinon.”
40008010	Naap maeya opora nain wiar miimap kakaemi teeria maneka nain wia maakek, “Yo maken akena nia maakiyem, mua fain yo kekanowa maken akena-ke efar naiya. Ni Isrel mua kuisow feenap-ko me nia imenam, weetak akena.
40008011	Ne opora fain pun makena nia maakiyem, miiw maneka fain ama urupowa ikip ama orowa, wi mua unowa ekapep Mua Maneka pika kemena-pa ni Isrel nembesir Abraham, Aisak ne Yekop wiamiya maa enimikuan.
40008012	Nain ni Isrel mua-na, ni Mua Maneka pika kemena-pa ikowa nain weetak, sisina-pa ikowen. Ne ikoka Mua Maneka-ke nia iirareya epa kokoma-pa ikowen. Epa neeke ikok anane sirirowa aawowen, omemi enek muuna geegenem-ikowen.”
40008013	Naap wia maakep-puami mua nain maakek, “Aakisa no eliw ikiwinan, maa mauwa maen nain naap akena nefar imenarinon.” Naap maakem-ikaeya uuwow mua nain sariarek.
40008014	Ne aria Yeesus iikirami Pita koora wiar ikiwok. Ikiwok-na Pita emeria onak mia keenep esimsa-pa inep ikaeya urufak.
40008015	Ne wameiya ekap wapena-pa wiar tiimak. Tiimeya napuma nain wiar sariarek. Ne iikirap maa uupomak.
40008016	Ne urerareya mua unowa sawur wia anirawap ikemik nain Yeesus wiar pekapemik. Ne os-ke opora maemi sawur wiar iiraremi napuma pun wia saliwomakek.
40008017	Sira naap onak nain iiriw profet Aisaiya maek nain wiar pepek erak. Opora nain feenap, Os-ke napuma yiar iiraremi mia sirirowa aawimik nain yiar saliwiya.” (Aisaiya 53.4)
40008018	Aria yakeyak maneka ekapep Yeesus warikiwkin naap wia urufap ona teeria wia maakek, “Ni ewur eka okaiwi ekeka.”
40008019	Eku naep onam-ikaiwkin sira amis mua-ke ekap maakek, “Somek mua, no epa kaaneke ikiwinan-na yos pun naap nookam-ikainen.”
40008020	Naeya maakek, “Eliw maen, nain siow asia miiw ona-pa inimik ne nepa wiena unowa onap nan inimik. Ne yo Mua Muuka-ke inow epa marew.”
40008021	Naap maeya ona teeria mua kuisow iikirami maakek, “Oo Maneka, yo nookowa nain yo ikiwep owowa-pa ikok ikoka yena auwa efar umeya soopap-puap nookinen.”
40008022	Naeya maakek, “No yo yooke, wi umiwkin-na neeke wiam soopuk.”
40008023	Aria Yeesus aasa ireya ona teeria pun iramik.
40008024	Ne wi ekap eka gone-pa ariwkin ewar asia iikirami ifera kueya aasa eka taaneya bulunarekam naep onak. Ne Yeesus-na inep ikua.
40008025	Naeya ekap ifimami maakemik, “Maneka sa, i fan mesenalimik ya, yia asipe!”
40008026	Naap maakiwkin wia maakek, “Ni moram naep karanemi keker opiman, yo kekanowa me efar kema suuwiman.” Naap wia maakep iikirami ewar kakankeya ewar puemi eka malin inek.
40008027	Ne wi naap urufap soranemi kema unu-unowa wuap wieniw aakunemi maemik, “Nee, mua fain mua kamenap nain-ke? Ewar ne ifera wia maakeya wiar miimap-puamik.”
40008028	Ne aria wi ekap eka pona okaiwi Gadara miiwa naimik nan fuunemik. Fuunep aasa-pa orop miiwa ekamik. Ekap Yeesus mua erup wia urufak. Wiam erup nain matmat-pa ikok o urufap ookap ekamik. Wi nain sawur-ke wia anirawap ikaiwkin riirinem-miemik. Naapeya wi mua epa nain me soomarimik.
40008029	Ne aria Yeesus farep maakemik, “Ei, Mua Maneka Muuka, mauwa yia onekam naep fan ekapon? No yia samorowa epa eewuar nefar ikua. Nain yia samorekam naep ekapon-i?” Naap maakemik.
40008030	Aria lawisiw epasia-pa waa teeria maneka epa yeem-ikemik.
40008031	Ne aria wi sawur nain-ke Yeesus omawami maakemik, “No yia iirarekam naep-na yia sesekeya ikip waa teeria nain mia-pa wiar ikaiyen.”
40008032	Naap maakiwkin wia maakek, “Ni eenap ekeka.” Naeya wi orop ikiwemi waaya nain wia anirawamik. Naeya waa teeria nain karuw-iwami een fuura-pa oromi eka enep umurumemik.
40008033	Aria wi waaya nepiow mua nain naap urufap baurarep owowa ikiwomakemik. Owowa ikiwep maa imenarek nain nanaremi Yeesus mua wiam erup wia saliwak nain pun wia nanaromamik.
40008034	Ne wi owow mua naap miimap unowiya o urufowa ekapemik. Ekapep naap urufap Yeesus kame yiar piipuinok naep maakemik.
40009001	Aria Yeesus ame epa nain piipuap oromi aasa irap kiiriw eka puukap epamik. Aasa-pa orop ona owowa Kapeneam urupok.
40009002	Urupeya mua wapena kepura iiwawun wiar uumarek nain ika-pa wuap o wiar pekapemik. Ne os-ke yo kekanowa efar kema suuwimik naep mua nain maakek, “Emar, no kema tene, no pina iiwawun nefar iirarem.”
40009003	Naap maeya wi sira amis mua papako nan ikemik nain-ke wieniw opora senam aakunemi wiam maakem-ikemik, “Mua faa, Mua Maneka firekami naap maiya.”
40009004	Nain Yeesus wi kema iiriw wiar amisarek. Ne wia maakek, “Ni moram maa samora kema suuwiman?
40009005	-
40009006	Opora erup fain, ‘No pina nefar iirarem,’ e ‘No iikirap soomare.’ Opora erup fain opora kain maemkun makena urufowen? Yo Mua Muuka miiwa-pa fan ikem nain pina eliw nia iirarominen. Nain ni amisareka naep feenap oniyem.” Naap maemi napum mua nain maakek, “No iikirami nena inow maa aawep koora ikiwe!”
40009007	Naap maakeya iikirap ona koora ikiwok.
40009008	Ne aria wi unowa nain naap urufap keker opap maemik, “Aa, maa faa, maa miililina akena-ke.” Naemi Mua Maneka unuma fakeramik. Moram o kekanowa naap nain mua wieya maa onimik.
40009009	Aria Yeesus epa nain piipuap ikiwem-ikok mua oko urufak. Mua nain unuma Matiu, ne o takis aawow mua-ke. O uuwow epa-pa nan pokap ikaeya urufap maakek, “Yo yooke.” Naap maakeya iikirap ookak.
40009010	Aria Matiu koora wiar ikiwok. Ne ona teeria pun nan pokap ikok maa enem-ikemik. Ne wi takis aawow mua, ne wi pina mua pun nan wiamiya pokap maa enem-ikemik.
40009011	Ne wi Farisi papako naap wia urufap Yeesus teeria wia nokaremik, “Niena somek mua nain moram wi takis aawow mua ne wi pina mua wiamiya pokap maa enimiya?”
40009012	Naeya Yeesus-ke miimap wia maakek, “Mua napum marewa nain ikemika kaikow mua me wiar ikiwimik. Napum mua-ke makena, wis-ke ikemika kaikow mua wiar ikiwimik.
40009013	Ni ikiwep Mua Maneka opor ara oko maek nain kemena baliwep kema suuweka. Mua Maneka-ke maek, ‘Ni mua wia kemalep wia saliwiman nain niar kookaliyem, ne maa eneka aawep yo efa patiriman nain yo me niar kookaliyem.’ (Hosea 6.6) Ni nain kema suuweka. Moram yo me wi mua eliwa wia aawowa nain ekapem, weetak, wi pina mua wia aawowa ekapem.”
40009014	Naap ikok wi teeria Yon Baptais ookam-miemik nain-ke ekapemi Yeesus nokaremik, “I fofa pepekimep maa enowa emi wuimik, ne wi Farisi pun naap onimik. Ne moram no teeria-ke naap-ko me onimik?”
40009015	Naap maiwkin anian wia kaisomami maek, “Mua oko emeria aawep enuma ikaeya ona womar eliwa o wiar ekapimik nain o wameiya ikok maatarem-miawemi enowa emi wuikuan-i? Weetak. Wiimar mua nain umeya iir nain makena, maa enowa emi wuikuan.
40009016	Yo sira enuma feenap saarik, mia suuwowa awona pereneya konim enuma katiwa aawep iinan-pa wuap feekiya me warimik, weetak. Naap onikuan-na konim enuma katiwa wame mufep aaweya mia suuwowa perenep ikua nain iiwawun samorarinon.
40009017	Ne oko feenap, wain enuma meme kanima reenep kekaniya neeke me ototimik, weetak. Naap onikuan-na wain enuma awowa-ke arimep mika-suuweya meme kanima nain pukinon. Ne wain nain fuinon. Ne meme kanima nain pun samorarinon. Naapeya wain enuma meme kanima enuma-pa ototimik. Nain eliw naap ikainon.”
40009018	Aria Yeesus opora nain wia maakem-ikaeya lotu koora woos mua-ke ekapemi keema muuna mikami maakek, “Yo wiipa aakisa akena fan efar umok. Sira eliwa nos-ke ikip wapena mia iinan-pa wiar wueya iikirinok!”
40009019	Naap maakeya iikirami ookap ikiwok. Ne ona teeria pun wiokap ikiwemik.
40009020	Aria ikiwem-ikaiwkin emeria oko-ke Yeesus murarowa-pa ekami mia suuwowa wiar tiimak. Emeria nain mia akaiyarem-ikua nain mokoma ten kuisow erup.
40009021	O feenap kema suuwap konim miirfa wiar tiimak, “Mia suuwowa wiar tiiminen-na sariarinen.” Naap maek.
40009022	Tiimeya Yeesus kirep urufap maakek, “Aite, no me keker opa. No yena kekanowa efar naep naap onan, naep sariaren.” Naeya mia akaiyarem-ikua nain wiar weeserek.
40009023	Aria Yeesus ikiwep mua nain koora-pa wiar fuunek-na wi pia fuurow mua nan pia fuuram-ikemik. Ne wi mua papako pun nan ikok aakunowa maneka aakunemi omemi nunubarem-ikemik.
40009024	Naap wia urufap wia maakek, “Ni unowiya eenap oreka, emeria gelemuta fain me umok, weetak, inep ikua!” Naap maeya o amap-niiremik.
40009025	Aria wi unowa oraiwkin koor kemena ikiwep emeria gelemuta nain wapena-pa opap iikirowak. Ne o iiwawun iikirami iimarek.
40009026	Wi unow onaiya naap urufap ikiwemi meta manekiwkin owow unowa miimamik.
40009027	Aria Yeesus owowa nain piipuap ikiwok. Ikiwem-ikaeya mua mokok opa wiam erup o fare-ookamik, “Dewit nembesir oo, ia kemale aa!” Naap maemik.
40009028	Yeesus ikiwemi koor kemena ikiweya wiam erup nain pun ookamik. Ne os-ke wia maakek, “Ni kema maneka naap efa wuiman-i, yo eliw nia saliwinen, naap-i?” Ne maemik, “Ae, saria naap-na!”
40009029	Ne aria mokoka wiar tiimami wia maakek, “Ni kekanowa efar naeman, naeya niena kookaliman naap imenarinok!”
40009030	Ne wi mokoka wiar wilinek. Ne Yeesus opor kekanowa wia maakek, “Ni ikiwemi mua oko-ko me wia maakeka.”
40009031	Naap wia maakek-na weetak, wi ikiwemi opora nain manekamik.
40009032	Aria Yeesus ona teeria onaiya ikiwem-ikaiwkin mua oko pekapemik. Mua nain sawur-ke anirawiwkin me aakuniya.
40009033	Pekapiwkin Yeesus-ke sawur mia-pa wiar ikua nain iirareya kiiriw aakunek. Wi unowa nain naap urufap soranep kakaemi maemik, “Sii, i iiriw Isrel-pa fan maa feenap nain-ko me imenareya urufam-ikemik!”
40009034	Ne aria wi Farisi-ke maemik, “Sawur wia iirariya nain wi sawur woos mua-ke kekanowa iweya maa naap oniya.”
40009035	Aria Yeesus owowa unowa wiar ikiwep lotu koora-pa Mua Maneka opora wia wafuromam-miek. Mua Maneka pika kemena wiar ekowa nain wia maakemi napum sira-sira nain wia saliwam-miek.
40009036	Naap uuwami emeria mua unowa nain wia urufap manek akena wia kemalek. Moram, wi eliwa me ikemik, wi sipsip saarik wia urufow mua mareweya kema samor manekiw ikaimik.
40009037	Naap wia urufap ona teeria opora anian wia kaisomak, “Nee, manina maa enowa-ke kerew akena ikomakek, nain iwap enowa aawow mua-ke unow marew.
40009038	Naapeya ni manin onoma nokariwkin uuwow mua papako wia sesekinok.”
40010001	Aria Yeesus ona teeria mua ten kuisow erup wia farep uuwowa wiep wia sesekak. Wi sawur wia iiraruk, ne napuma sira-sira wia saliwuk naep wia sesekami ona kekanowa wiek.
40010002	-
40010004	Wi aposel ten kuisow erup nain, wiena unuma feenap: Saimon, unuma oko Pita naek, ne ona weepe Andru pun, ne Sebedi muuka Yems Yon ikos, Filip, Batolomiu, Tomas, Matiu, eena takis aawow mua nain, aria Alfius muuka Yems, Tadeus, ne Saimon eena wi Rom anim onoma wia iirarinen naep onam-ikua mua nain, ne Yuudas Iskariot, os-ke Yeesus wi iiwua wapena-pa wiar wuinon.
40010005	Aria wi teeria nain uuwowa wia sesekami feenap wia maakek, “Ni ikiwemi wi Isrel owowa muutiw wiar ikiweka, ne owow oko-ko me wiar ikiweka, ne wi Samaria owowa pun me wiar ikiweka.
40010006	Wi Isrel muutiw wiar ikiweka, wi Mua Maneka piipuap sipsip saarik mesenalep ikemik.
40010007	Ikiwemi opora feenap manekeka, ‘Mua Maneka pika kemena-pa nia wuowa nain epa mamaiyarek.’ Naap wia maakeka.
40010008	Ne napum mua wia saliweka, ne mua umiwkin-na wia iikiroweka, ne wi mia gigir ikemik nain wia saliweka. Wi mua inasina wia kuiwkin napumaremik nain sawur wia iirareka. Yo kekanowa fain sesa marew niem, naapeya nis pun oram wia asipeka.
40010009	Ni ikiwemi maamuma maneka e gelemuta naap nain feekiya opap me ikiweka.
40010010	Ne niena sikiw maneka me aaweka, mia suuwowa ne meren suuwowa naap nain opap me ikiweka, wapen ore ikiweka. Ne soomarow kuuma pun me opaka. Maa muutitik nain ikoka teeria wia asipiman nain-ke nia asipikuan.
40010011	Ni owow maneka e owow gelemuta naap wiar ikiwep fuunep-na mua baliwep wia nokareka. Mua kain-ke mua eliwa ne kakeniw ikaeya-na mua nain wiar inem-ikok iir oko-pa owow oko ikiweka.
40010012	Aria ni owowa wiar kererep koora ikiwep-na mokomokoka feenap wia maakeka, ‘Ni kema eliwa ikeka,’ naap wia maakeka.
40010013	Ne koor onoma nain-ke kema eliwa nia naakep nia aawemi koora-pa nia wuiwkin-na opor eliwa nain neeke makenarinon. Ne me nia aawiwkin-na opor eliwa wieman nain makena me arinok.
40010014	Ne owowa papako e koora papako wiar fuuniwkin me nia aawiwkin-na, ne opora me nia miimiwkin-na owowa nain piipuami sira wia ofakowami kepur foma tukunep-puami ikiweka.
40010015	Yo maken akena nia maakiyem, ikoka wia mekawow epa-pa wi pina manek akena aawikuan. Iiriw wi Sodom ne Gomora pina muuta nain yoowa aawemik nain lawisiw maneka. Ne wis-ke ikoka pina muuta nain yoowa manek akena aawikuan!”
40010016	“Ni miimeka. Yo nia sesekamkun ni sipsip saarik ikiwemi wi mua siow asia saarik ikemik nain gone-pa uuwowen. Naapeya ni baliwep kema suuwap maa oneka, ne kema meliniw ikeka.
40010017	Nain ni maa urufami ikeka, yo muuta nain mua papako-ke nia opap anim onoma wapena-pa nia wuikuan, ne oko wiena lotu koora-pa nia wuap sarua niarikuan.
40010018	Ne nia opap opora-pa nia wuami nia pikiwep wi anim onom maneka ne owow saria wapena-pa nia wuikuan. Ne wi mokoka-pa yo opor makena nain ariman wia maakowen. Ne wi owow oko-oko mua pun opora nain wia maakowen.
40010019	Ne aria nia opap nia amapikiwiwkin-na ni kema samorarep kema unu-unowa me wueka, ‘opora kamenap maiyen,’ naap me maeka.
40010020	Moram ikoka niena kema-pa opora imenap me aakunowen, weetak. Mua Maneka Ewar Eliwa-ke kema niem-ikaeya aakunowen.
40010021	Ne ikoka yo muuta nain mua oko-ke weepe e wiamun opap pikiweya ifakimikuan. Ne wiawi pun wiena muuka sira naap onikuan, ne muuka wiipa-ke wiena onak wiawi sira naap wia onikuan.
40010022	Ne yo muuta nain mua papako-ke kema nia iririmem-ikaikuan. Ne mua kain-ke kekanep ikaiya nain ikoka miiwa fain weeserow epa-pa Mua Maneka-ke nia aaweya eliw ikowen.
40010023	Ne ni owow oko-pa ikaiwkin nia samoriwkin-na bauraremi owow oko ikiweka. Yo maken akena nia maakiyem, ni ikiwemi Isrel miiwa fain owow unowa me weeser-wuowa ikaiwkin yo Mua Muuka nainiw ekapinen.
40010024	Ne aria suule takira ona somek mua tepak-pa wiar ikaiya. Ne uuwow mua ona saria tepak-pa wiar ikaiya, o iinan me irinon. Suule takira uuwowa balisow oninon-na os pun ona somek mua pepekiw ikainon. Ne sira naapiw uuwow mua uuwowa balisow oninon-na ona saria pepekiw ikainon.
40010025	Aria yo sira eliwa oniyem, nain wi sawur samora Belsebul efa naimik. Naeya ni yena teeria-pa ikeman nain pun opor samora nia maakemi samor akena nia onikuan.”
40010026	“Naapeya ni me wia keker opaka. Moram maa kokotap-puamik nain ikoka ariman arinon, ne maa kokot ikua nain ikoka mua unowa amisarikuan.
40010027	Maa mauwa uura kokot nia maakem nain arimaniw maeka, ne maa mauwa ifan onoma-pa nia maakem nain epa maneka-pa iimarep manekiw maeka.
40010028	Wi mua nia ifakimimik nain mia muutiw niar ifakimimik, ne kukusa niar ifakimowa nain me pepek. Naapeya me wia keker opaka. Ni Mua Maneka ona waisow muuta keker opaka, moram o waisow mia ne kukusa eliw mukuna-pa niar wuinon.
40010029	Ni kema suuweka, nepa fiir maa oram nain maamuma gelemuta wuap aawimik. Nain niena Niawi-ke maa nain kakaltam-ikaiya, o me mainon-na kuisow fuluw me orainon, weetak.
40010030	Nis pun naap baliwep nia kakaltam-ikaiya, naeya niena ikiwos afif onoma kui-kuisow iiriw niar tuunap-puak.
40010031	Naapeya me wia keker opaka, moram nepa unowa nain maa oram-ke, ne nis-ke makena, nia kema suuwap nia kookal-afuriya.
40010032	Naapeya o mua yo yookami mua unowa mokok epa-pa wame wuinon-na yos pun ikoka owow iinan yena Auwa mokok epa-pa o unuma arimaniw unufinen.
40010033	Ne mua-ko mua unowa mokoka-pa mikikira yiinon-na yena Auwa mokok epa-pa o naap oninen.
40010034	Ni kema naap me wueka, yo ni miiw mua pokow eliwa nia pekapomam, naap me maeka, weetak. Yo ekapem fain ikoka irakowa niar imenarinon.
40010035	Naep yo muuta nain niam fo-fookowen. Feenap, ikoka muuka-ke ona wiawi iiwuarinon. Wiipa-ke ona onak iiwuarinon, ne wamekua-ke ona mua onak iiwuarinon.
40010036	Aria mua ona teeria kakeniw-ke o iiwuarikuan.
40010037	O mua ona onak wiawi manek akena wia kookalemi yo manek akena me efa kookaliya nain yo teeria-pa me efar ikainon. Ne o mua ona muuka wiipa manek akena wia kookalemi yo manek akena me efa kookaliya nain pun yo teeria-pa me efar ikainon.
40010038	Ne o mua ona nomokow moke me akuawep yookinon-na, yo teeria-pa me efar ikainon.
40010039	Aria o mua miiwa-pa feeke ona mia kookalowa weeserowinon-na, iiwawun mesenalinon. Ne o mua miiwa-pa feeke yo muuta nain pokow eliwa me aawinon-na ikoka owow iinan-pa Mua Maneka wameiya ikainon.”
40010040	“Ni sira eliwa nia onimik nain yos pun sira eliwa efa onimik wia maiyem. Neemi yo sira eliwa efa onami Auwa eena efa sesekak nain pun sira eliwa onimik.
40010041	Mua oko-ko mainon, fain Mua Maneka profet-ke, naap wia naemi sira eliwa wia onimik nain ikoka Mua Maneka ona profet nain saliwami wis pun sira naap wia saliwinon. Ne mua oko-ko mainon, fain mua kakeniw-ke, naap maemi sira eliwa wia onimik. Nain ikoka Mua Maneka-ke mua kakeniw nain wia saliwami mua nain pun sira naap saliwinon.
40010042	Maken akena, mua ‘O Yeesus teeria-ke’ nefa naep eka dabela-ko nenakiya nain mua nain ikoka kiripowa wiar ikainon.”
40011001	Aria Yeesus ona teeria uuwowa wia sesekami opor amisa wiep-puami wia piipuap kame nain soomarek. Owow unowa nain wiar soomaremi Mua Maneka opora wia wafuromami wia maakem-miek.
40011002	Ne iir nain Yon Baptais koora ekap ikok Yeesus Krais maa unowa onomakek nain meta wiar miimak. Naeya ona teeria wia sesekeya Yeesus wiar ekapemik.
40011003	Ekapep fuunep maakemik, “Mua Maneka mua sesekowa maek nain makena nos-i e mua oko nan ikua, i nain arewiyen?”
40011004	Naeya wia maakek, “Ni kirep ikiwemi Yon maakeka, maa mauwa urufaman nain ne miimaman nain maakeka.
40011005	Feenap, wi mua mokok opa nainiw maa urufimik, wi paara opap ikemik nain kiiriw soomarimik, wi mua mia gigir mane-maneka ikemik nain pun sariarimik, aria wi ifan kuowa kiiriw opora miimimik ne wi umiwkin wia iikirowiyem. Ne wi mua oram nain opor eliwa wia maakemkun miimimik.
40011006	Aria wi mua, yo kema me efa mika-kofimik nain wi kema eliw ikaikuan.”
40011007	Aria teeria nain ikiwiwkin Yeesus-ke Yon maemi yakeyak maneka feenap wia maakek, “Ni iiriw epa asia nomon manekiw nan ikiweman nain, maa mauwa urufowa ikiweman? Ewar-ke sukuwka ifa wuunoweya kiri-kiriya nain urufowa ikiweman-i? Weetak.
40011008	Nain ni maa mauwa urufowa ikiweman? Mua oko mia suuwow eliwa wuiya nain urufowa ikiweman-i? Nain pun weetak, wi mua bala ele-eliwa wuimik nain owow saria maneka koora-pa wiar ikaimik.
40011009	Nain ni maa mauwa urufowa ikiweman? Profet oko-ko urufu naep ikiweman-i? Aa, pepek. Yo makena nia maakiyem, o profet-ke, nain wi profet unowa wia nomakek.
40011010	Iiriw Mua Maneka opora siisimep-puamik nain mua makena naneka. Mua Maneka-ke o naep muuka maakek, o miime, ikoka sesel mua oko sesekinen. Ne os-ke miimep ikiwemi no era eepominon.’ (Malakai 3.10)
40011011	Yo feenap maken akena nia maakiyem, makena, mua unowa miiwa-pa imenaremik nain Yon Baptais-ke wia nomakek. Nain wi Mua Maneka pika kemena-pa wiar ikemik nain wi mua oram akena nain-ke o nomakikuan.
40011012	Aria Yon opora wia maakem-miek ara nain ekapep aakisa ara fan, wi mua samora ne kekanowa-ke Mua Maneka pika wiar teeku naep onimik. Ne mua samora-ke irakowa purupimik.
40011013	Wi iiriw profet unowa nain opora kuisow nainiw ookam-ikaiwkin ikaiwkin Yon imenarek. Ne Moses sira wuomakek nain pun opora kuisow nainiw mikap maek. Ne aakisa epa nain imenarek.
40011014	Iiriw wi profet oko Elaiya saarik imenarinon, naap maem-ikemik nain Yon nanek. Ni opora nain makena naowen-i e weetak, nain niena maa-ke.
40011015	Ni ifana onaiya ikok-na baliwep miimap kema suuweka!
40011016	Nain wi aakis teeria fain maa mauwa maemi sira wiar pepekiminen? Wi teeria faa, wi takir galagala saarik. Feenap, owow uruma-pa pokap ikok teeria oko-ke teeria oko wia faremi maimik,
40011017	‘I pia nia fuuromamkun ni ufowa miatiniman. Ne salel awemkun ni me omomiman,’ naap wiam maimik. Wis pun naap ikemik.
40011018	Iiriw Yon fan ikua nain maa enowa ne eka kekanowa enowa emi wuam-ikua. Naeya wis-ke maemik, ‘Sawur-ke mia-pa wiar ikua aa,’ naap maemik.
40011019	Ne aakisa yo Mua Muuka ekapep maa enowa ne eka enowa emi me yame wuamkun efa maimik, ‘Nee, mua faa, maa enow masia, eka erua. Ne wi takis aawow mua ne wi pina mua womar-ke.’ Naap efa tuunimik. Nain wi eena Mua Maneka amisa wiar aawimik, wi nain-ke ariman wiar wuami wia ofakowikuan, amisa nain maken akena-ke.”
40011020	Aria wi owowa iiriw Yeesus-ke owowa-pa wiar ikok maa miililina onam-miek nain urufap kema kirep sira samora me piipuamik. Naapeya wia amukaremi maek,
40011021	“Aa nefa komarka, ni Korasin ne ni Betsaida, ikoka yoowa aawowen. Yo iiriw ni niar ikok maa miililina nia ofakowam-ikemkun kema me kireman. Nain yo ikip Taiya ne Saidon-pa onekam-na wi iiriw kema kirekamik, pina onamik muuta nain konim irina ainep foma yakiep ikekamik.
40011022	Yo maken akena nia maakiyem, ikoka Mua Maneka ni sira samora nain nia mekawow epa-pa neeke ni pina maneka aawowen, ne wi Taiya ne Saidon pina maneka me aawikuan.
40011023	Aria ni Kapeneam, ni niam purupep iinan-pa niam wuau naep-i? Me pepek. Mua Maneka-ke mukuna-pa nia wafurinon. Moram iiriw maa miililina ni niar ikok onam-ikem, nain ni urufap kema me kireman. Nain iiriw Sodom-pa onekam-na wi kema kiriwkin owowa me mesenalekak, naap ikaeya epa fain epekak.
40011024	Nain yo feenap nia maakiyem, ikoka Mua Maneka nia mekawow epa-pa neeke wi yoowa maneka me aawikuan, ne nis-ke yoowa maneka aawowen.”
40011025	Ne iir nain Yeesus-ke opora kerewa maek, “O Auwa, owow iinan ne miiwa fain onoma nos, yo sira eliwa nefa naiyem. Moram, maa unowa kokot ikua nain wi mua kema ne amis onaiya ikemik nain me wia ofakowan, ne wi mua takir kema saarik ikemik nain wia ofakowan.
40011026	Makena, Auwa, sira naap nain nena kookalowa-pa onan.
40011027	Maa unowa yena Auwa-ke yo wapena-pa efar wuak. Mua kuisow Mua Maneka Muuka me wiar amisarek, Auwa ona waisow Muuka amisarek. Ne mua kuisow yo Auwa me efar amisarek, ne yo o Muuka-ke yaisow amisarem. Ne yo yena kookalep yena Auwa mua papako wia ofakowamkun amisarikuan.
40011028	Ni mua unowa uuwow yoowa opiman nain ne kema pinarep ikeman nain yo efar ekapeka, ne yos-ke kema sonom eliwa niinen.
40011029	Moram yo yaisow mua kema sonom eliwa ne yo yena yame poraiyem, naapeya yo efar ekapep efamiya ikok yo sira efar aaweka, naeya ni kema eliwa imenowen.
40011030	Moram yo uuwowa niemkun akuawiman nain yoowa marew. Ne ni akuwisa-pa niar wuiyem nain pun yoowa marew.”
40012001	Aria iir oko-pa Sabat fofa-pa Yeesus ona teeria unow onaiya wit manin gone erepuma-pa wiar ikiwemik. Ikiwem-ikok ona teeria-ke wuailep wit makena wiar piitap aawep enim-ikiwem-ikemik.
40012002	Naap oniwkin wi Farisi-ke wia urufap Yeesus maakemik, “Ei, no urufe, no teeria fain i Sabat fofa-pa maa me onowa nain onap sira manek akena nain yiar puukamik!”
40012003	Ne wia maakek, “Ni naap yia maiman. Nain iiriw yiena nembesir Dewit sira onak nain Mua Maneka opora-pa siisimep-puamik. Ni nain me-ko urufaman-i? Ona teeria onaiya ikim-ikok wuailemik.
40012004	Ne Mua Maneka lotu koora wiar ikiwep emer ikowa Mua Maneka patirimik nain wiar aawep enemik. Emer ikowa nain wi pris muutiw enimimik ne mua oro-oram wia. Nain wis-ke wiar aawep enemik. Wi sira puukamik, naap-ko wia maemik-i?
40012005	Ne ni, Moses sira wuomakek nain me wiar urufaman-i? Feenap, Sabat fofa-pa maa me uuwowa nain wi pris-ke tempel koora-pa maa eneka paemi Mua Maneka patirami Sabat sira nain puukimik, nain wi pina onaiya ikemik me wia naiman.
40012006	Naapeya yo feenap mainen, makena, tempel koora maa maneka-ke, nain mua kuisow fan ikua nain tempel koora nomakek.
40012007	Aria Mua Maneka-ke opora feenap maek, ‘Ni mua wia kemalowa sira nain kookaliyem. Ne maa eneka-pa efa patiriman nain me niar kookaliyem.’ (Hosea 6.6) Ni opora fain kemena aawekaman-na wi mua sira me puukimik nain oram enuma me wia samorekaman.
40012008	Yo Mua Muuka-ke Sabat sira unowa urufiyem.”
40012009	Aria Yeesus epa nain piipuap ikiwemi lotu koora oko wiar urupok.
40012010	Ne mua oko, wapen okaiwi kuisow wiar samorarep paara opap ikua nain pun nan ikua. Ne wi Farisi-ke Yeesus opora-pa wuau naep nokaremik, “Napum mua Sabat fofa-pa wia saliwimik nain sira Moses wuomakek nain yiar puukimik-i e weetak?”
40012011	Naap nokariwkin os-ke feenap wia maakek, “Aria ni mua Sabat fofa-pa sipsip kuisow miiw ona-pa niar orainon-na kamenap onowen? Sipsip nain akupap me aawowen-i?
40012012	Ni kema suuweka, sipsip maa maneka-ki e mua maa maneka-ke? Naapeya Sabat fofa-pa mua wia asipowa nain sira eliwa.”
40012013	Naap wia maakep-puami mua nain maakek, “No wapena tiine.” Naap maakeya wapena fakerap tiinep sariaremi wapena okaiwi saarik ikua.
40012014	Ne aria wi Farisi naap urufap ikiwemik. Ikiwemi aakunemik, o kamenap onap ifakimiyen naemik.
40012015	Aria Yeesus ifakimowa maemik nain ona miimap owowa nain piipuap owow oko ikiwok. Ne wi emeria mua unow onaiya ookamik. Naeya wi mua napuma wia saliweya sariaremik.
40012016	Ne opora kekanowa feenap wia maakek, “Ni ikiwemi yo meta me efa manekeka.”
40012017	Naap wia maakek nain iiriw Mua Maneka-ke ona profet Aisaiya maakek nain naap pepek erak. Feenap,
40012018	“Mua faa yena uuwow mua-ke, yena iiriw eena pepekimep-puam nain-ke. Yena kema muneka, o waisow yo kema fufurariyem. Ne yena Ewar nain o sesekomamkun miiw unowa fain kakeniw ikowa sira manekap wia maakinon.
40012019	O me riirinemi farem-miawinon. Era-pa opora mane-maneka aakuneya me wiar miimikuan.
40012020	Wi mua kekanowa marewa nain me wia samorinon, ne wi mua iiwawun kua-pa ikemik nain me wia samorowa, wia aawinon. Naap oni-ikim-ikaeya kakeniw ikowa sira miiwa fain epa aawinon.
40012021	Ne aria wi miiw emeria mua o waisow opora wiar opiwkin o unuma-pa eliwa ikaikuan.” (Aisaiya 42.1-4) Mua Maneka-ke naap maek.
40012022	Aria Yeesus nan ikaeya mua oko mokok opa ne opaimika pun uumarek nain wiar amapekapemik. Mua nain sawur-ke anirawiwkin naap arek. Amapekapiwkin saliweya aakisa kuisow aakunemi maa urufak.
40012023	Wi teeria maneka nain naap urufap soranep kakaemi wi-wieniw wiam nokaremi maemik, “Nee, mua fain Dewit muuka nain-ki e kamenion?”
40012024	Nain wi Farisi-ke miimap maemik, “Mua fain sawur woos mua Belsebul-ke kekanowa iweya sawur wia iirariya.”
40012025	Aria Yeesus wi kema nain wiar amisarep wia maakek, “Ni naap efa maeman nain fain kema suuweka, owow oko wi-wieniw wiam fookap irakikuan-na owowa onaiya iiwawun samorarikuan. Ne owowa kuisow mua wiam fookap irakikuan-na kekanep me ikaikuan. Weetak. Ne kerekera pun naap.
40012026	Naapeya Satan pun sira naap, sawur wia iirarinon-na aa, ona teeria wameiya irakek naiyen. Ne wi kamenap kekanep ikaikuan?
40012027	Aria yo Belsebul-ke kekanowa yieya sawur wia iirariyem, naap efa maiman-i? Nain makeniya-na niena teeria sawur wia iirarimik nain mua naareke kekanowa wieya naap onimik? Ikoka wis-ke naap onami ariman wuikuan, ni opora me makena-ke.
40012028	Ne yo Mua Maneka Ewar Eliwa-ke efa kekanoweya sawur wia iirariyem, ni naap efa maep-na amisarowen, Mua Maneka ona pika kemena-pa nia wuowa epa fan imenarek.
40012029	Aria feenap saarik. Mua oko mua kekanowa maa unowa wiar aawekam naep mokomokoka koora wiar ikiwep kekanowa wiar nomakep opap kaikap-puap maa unowa eliw wiar aawinon. Kekanowa me wiar nomakinon-na weetak.
40012030	Mua eena yo efamiya me ikua nain yo iiwua-ke. Ne mua eena yo efamiya me uuwami mua me wia fiirimiya nain wia fafarumeya pukikuan.
40012031	Naapeya nia maakiyem, pina unowa onimik ne Mua Maneka opora firekimik nain, pina wasirkikuan-na pina nain wiar iirarinon. Nain opora aakunemi Mua Maneka Ewar Eliwa firekimik nain pina nain me wiar iirarinon.
40012032	Wi mua yo Mua Muuka efa firekami opora-ko onikuan-na Mua Maneka-ke pina nain wiar iirarinon. Ne wi Ewar Eliwa firekowa opora onikuan-na Mua Maneka-ke pina nain me wiar iirarinon. Pina anane naap wiar ikainon.” Naap wia maakek.
40012033	Ne opora oko feenap wia maakek, “Ni nomokowa urufap maiman, ‘Nomokowa eliwa, makena pun eliwa. Ne nomokowa samora makena pun samora. Naapeya nomokowa makena urufap amisaremik.’
40012034	Ni faa, ifa samora upowa-ke. Ni kamenap onap-ko opor eliwa aakunowen. Moram ni kema-pa sira samora niar taanep ikua. Maa unowa kema-pa ikaeya opaimika-pa kosiep oraiya.
40012035	Mua eliwa ona kema-pa opor eliwa imeniya, ne mua samora ona kema-pa opor samora imeniya.
40012036	Naapeya ni feenap amisareka, wiimar Mua Maneka nia mekawow epa-pa ni mua kema me suuwowa opor samora aakuniman nain pina aawowen.
40012037	Moram niena opor samora-pa maa anima-pa niam wuowen, ne niena opor eliwa aakunowa-pa epa eliwa aawowen.” Naap maek.
40012038	Naap ikok wi sira amis mua ne wi Farisi-ke Yeesus maakemik, “Somek mua, no maa miililina-ko oneya nefar urufiyen.”
40012039	Ne wia maakek, “Ni aakis teeria fain emina kekanep Mua Maneka piipuaman, ne maa miililina-ko yia ofakoweya urufiyen naap maiman-i? Weetak, yo maa me oninen. Ni iiriw profet Yoona kamenap arek nain kema suuwap ileneka.
40012040	Iiriw akena Yoona mera urom tepak-pa ikaeya fofa arow. Ne ikoka Mua Muuka pun sira naap, fofa arow eruw tepak-pa ikainon.
40012041	Ne wiimar Mua Maneka nia mekawow epa-pa wi Niniwe-ke iikirap pina ariman niar wuikuan. Moram, wi iiriw pina onam-ikaiwkin Yoona-ke wiar ikiwep opora manekap wia maakeya miimap kema kiremik. Ne aakisa mua kuisow fan ikua fain-ke o nomakek. Nain o opora nia maakiya nain ni me miimap kema me kiriman.
40012042	Ne iir nain pun Seba woos emeria-ke iikirap ni teeria fain pina ariman niar wuinon. Moram, o iiriw owow saria Solomon amis maneka ne opor eliwa wiar miimekam naep epasia akena-pa ekapok. Ne aakisa mua fan ikua fain-ke Solomon amis maneka wiar nomakek. Nain ni opora me wiar miimiman.”
40012043	Yeesus kiiriw maek, “Aria sawur mua oko mia-pa wiar ikok oromi epa reenowa ikiwep uurarow epa enuma akupam-miawinon.
40012044	Epa me imeninon-na kema-pa feenap mainon, ‘Yo kirep yena epa awona nainiw iwinen.’ Naap maep kiiriw ekapep ona epa awona nain urufinon-na koor kemena gerenek maneka ikua, maa sakua marew.
40012045	Naap urufap kiiriw nainiw ikiwep sawur samor akena ikur okaiwi-pa erup wia aawep ekapep neeke taanikuan. Naeya iiriw mua nain lawisiw samora ikua, ne ikoka iiwawun samorarinon. Ne ni teeria fain pun naap niar imenarinon,” naap wia maakek.
40012046	Aria Yeesus-ke teeria maneka nain wiamiya aakunem-ikaeya ona wiamun ne onak naap ekapemik. Owaruma-pa ikok i wameiya-ko aakuniyen naep wia maakemik.
40012047	Naeya mua oko-ke wia urufap Yeesus maakek, “Nena neene ne niamun unowa owaruma-pa ikok no nefa maimik.”
40012048	Ne mua nain maakek, “Naarew ame yena aite ne aamun unowa-ke?”
40012049	Naap maep ona teeria wiamiya ikua nain wapen miira wia mik-ikiwemi maek, “Ni unowa fain yena aite ne yena aamun-ke.
40012050	Mua eena yena Auwa owow iinan-pa ikua nain kookalowa wiar ookimik nain yena aite, yena ekera ne yena aamun unowa-ke.”
40013001	Aria fofa kuisow nainiw Yeesus koora piipuap orop eka saawirinowa ikiwep pona-pa pokap ikua.
40013002	Ne o ookap warikamik nain mua unow akena. Naapeya orop aasa irap pokap ikok opora wafuram-ikua. Ne yakeyak nain saa-pa iimarep ikok opora wiar miimam-ikemik.
40013003	O maa unow akena aakunemi arekin oporiw wia maakem-ikua. Feenap maek, “Aria iir oko-pa mua oko manina ikiwep maa makena fi-fien-ikiwok.
40013004	Fi-fien-ikiwem-ikaeya makena papako era-pa oromakek nain nepa-ke enek.
40013005	Ne papako nomon miiwa-pa oromakek nain baliwep me eliwarek. Ne ewur akena opa urupok, nain miiwa mareweya fiira miiw tepak me iwak.
40013006	Nomon miiwa pun fiira kerewa me orok, ne ama-ke kuumeya iiwawun ififaromakek.
40013007	Ne makena papako sipir unowa-pa oromakek nain sipira-ke arimemi muok.
40013008	Ne papako miiw eliwa-pa oromakek nain-ke baliwep arimemi makena eliwa wuomakek. Papako eliw akena makenarep pinarep segulalep ikomakek, papako lawisiw eliwa makenarek. Ne papako orena wuomakek, makena naap wuiya.
40013009	Ni ifan onaiya ikok-na opora fain kema wuepeka!”
40013010	Ne aria Yeesus ona teeria-ke ekapep nokaremik, “No moram anane opor unowa wia maakemi arekin opora wia maakin?”
40013011	Ne wia maakek, “Mua Maneka pika kemena wiar ikowa opora nain kokot ikua nain ni yena teeriaiya opora fookap nia maakem, ne wi unowa weetak.
40013012	Naapeya o mua Mua Maneka kema suuwowa kekanow akena kema suuwiya nain Mua Maneka-ke amis maneka iwinon. Ne o mua kema suuwowa kekanowa me opiya nain Mua Maneka-ke amis gelemuta wiar ikua nain iiwawun wiar iirarinon.
40013013	Yo arekin oporiw wia maakiyem, nain moram, wi maa-ko urufowa urufimik ne ifana maa miimowa miimimik nain kema-ke me suuwimik.
40013014	Naapeya opora iiriw Mua Maneka ona profet Aisaiya opora maakek nain wiar pepek erak, feenap, ‘No ikiwep feenap wia maake, “Makena akena, ni teeria fain opora miimowa miimowen, nain kema me suuwowen, ne mokoka maa urufowa urufowen, nain kema-ke me pukowen,” naap wia maake.
40013015	Moram wi teeria fain kema marew ne ifan otota ofomap ikemik, mokoka oparep ikomakemik. Naapeya maa me urufimik. Nain wiena mokoka-ke maa urufekamik ne ifana-ke maa miimekamik-na, ne maa kema suuwap kema kirekamik-na aa eliw, yo wia saliwekam.’ (Aisaiya 6.9-10) Mua Maneka-ke naap maek.
40013016	Naapeya nia maakiyem, ni maa urufiman ne ifana maa miimiman nain kemelam-ikeka!
40013017	Maken akena nia maakiyem, ni aakisa maa urufomakiman nain iiriw wi Mua Maneka profet ne wi mua kakeniw ikemik nain urufowa manek akena kookalemik, nain me urufamik. Ne ni opora miimiman nain wi miimowa manek akena kookalemik, nain me miimamik.”
40013018	“Aakisa ni mua eena manina-pa maa makena fi-fienomakek nain kemena maemkun miimeka.
40013019	Feenap, maa makena eena era-pa oromakek nain feenap, wi mua Mua Maneka pika kemena wiar ekowa opora wiar miimami kemena me aawimik nain Satan-ke opor eliwa kema-pa wiar ikaiya nain wiar iirarinon.
40013020	Maa makena nomon miiwa-pa oromakek nain feenap, wi mua eena Mua Maneka opora wiar miimap kookalemi kemelimik.
40013021	Nain wi kema-pa me wuiwkin epa ekow marew, ne opor nain ookowa muuta nain pina ne opora-ke wia aaweya, ewuriw akena piipuimik.
40013022	Ne maa makena sipir unowa-pa oromakek nain feenap, wi mua opora miimimik nain kema-pa wiar ikaiya. Nain wiena miiw maa unowa fiirimowa nain kema iikirap Mua Maneka opora nain kema-pa kekanowa me wiar opimik. Naeya maa makena me wiar urufimik.
40013023	Ne maa makena miiw eliwa-pa oromakek nain feenap, wi mua eena opora miimap opa-afurami baliwep ookimik. Papako makena unow akena wuiya, ne papako lawisiw unowa wuiya, ne papako oro-orena wuiya. Naapeya wi mua nain uuwowa pun naap.” Naap wia maakek.
40013024	Aria Yeesus kiiriw naapiw arekin opora oko wiemi feenap wia maakek, “Wi mua Mua Maneka pika kemena-pa wiar ikowa feenap saarik. Mua oko maa makena aawep manina-pa fi-fienak.
40013025	Uuwap ekapep owowa-pa ikaeya uura ona iiwua mua-ke ekapep sipir samor wowosa nain aawep manina-pa wiar fi-fien-iraparep-puami ikiwok.
40013026	Ne naap ikok maa eliwa nain eliwaremi makena wuak ne sipir samora nain pun feekiya eliwarek.
40013027	Ne uuwow mua-ke naap urufap ikiwep manin mua nain maakemik, ‘Saria, no nena maa makena eliwa fi-fienan nefa naemik. Nain sira kamenap naep sipira samora nain maa enowa bilik eliwaromakek noma?’
40013028	Ne wia maakek, ‘Yo efa iiwuarow mua-ke naap efa onak.’ Ne maakemik, ‘Naapeya-na ikiwep sipira perekiyen-i?’
40013029	Ne wia maakek, ‘Weetak, naap ikainok. Oko sipira nain perekami maa enowa opa feekiya perekowen.
40013030	Ere-erup naap ikok ariminok. Ne ikoka maa makena aawowa epa nain epeya uuwow mua feenap wia maakinen, “Sipira samora nain kiikir perekap purekap kuumeka. Aria naap onap-puap maa enowa muutiw fiirimep pikiwep yena enow koora-pa sepa wueka.” ’”
40013031	Ne aria Yeesus kiiriw nainiw arekin opora oko wia iromami wia maakek, “Mua Maneka pika kemena wiar ekiwkin teeria manekariya nain feenap saarik, mua oko nomokowa mastet maken mumua aawep manina-pa isakek.
40013032	Nomokowa papako mumua gelemutitik ikomakek, ne mastet mumua nain gelemutitik oram. Nain pia arimowa-ke manin maa muutitik nomakek. Nomokowa nain arimemi eke-ekeka wueya nepa-ke ekapep ekeka-pa unowa aawimik.”
40013033	Naap wia maakep-puami arekin opora oko wia iromami feenap wia maakek, “Mua Maneka pika kemena wiar ekiwkin teeria manekariya nain feenap, emeria oko yis aawep inasin emera onaiya kiripap nan wuap-pueya iiwawun arimiya.” Naap maek.
40013034	Aria opor unowa nain wia maakemi opor makena kemena fookap me wia maakem-ikua. Oram anian wia kaisomak.
40013035	Sira naap onak nain iiriw profet oko-ke opora maek nain makena akena wiar imenarek. Opora feenap, “Yo opora maemi arekin oporiw nia iromiyem. Maa unowa iiriw miiwa fain imenaremi maa kokot ikua nain arekin oporiw iriyem.” (Someka 78.2)
40013036	Aria Yeesus opora wia maakep-puap koora ikiwok. Ne ona teeria-ke ookap ikiwemi maakemik, “No arekin opora wia iromami wia maaken. Sipira manina-pa eliwarek nain aakisa i kemena fookap yia maake.”
40013037	Naeya wia maakek, “Mua maa makena eliwa manina-pa fi-fienak nain Mua Muuka ona,
40013038	ne manina nain miiw maneka fain maem. Maa makena eliwa nain wi emeria mua Mua Maneka opora wiar ookimik nain wia maem. Ne sipir samora nain wi mua sira samora onimik nain wia maem.
40013039	Mua eena sipir samora wowosa manina-pa wafurak nain Satan. Ne wit makena aawow epa nain miiwa fain weeserow epa, ne wi uuwow mua wia maem nain wi ensel.
40013040	Aria sipir samora fiirimep mukuna-pa kuumowa maem nain miiwa fain weeserow epa-pa neeke sira nain imenarinon.
40013041	-
40013042	Wi mua, mua papako wia peeskimiwkin sira samora-pa wakimik nain, ne wi mua sira samora onimik nain Mua Muuka-ke ona ensel wia sesekeya wia fiirimep mukuna anane naap ikaiya neeke wia wafuriwkin omemi enek muuna geegenem-ikaikuan.
40013043	Ne aria wi mua kakeniw ikemik nain-ke Auwa Mua Maneka owowa-pa o wameiya-pa ikok ama parina saarik pariniya ikaikuan. Aria ni ifan onaiya ikok-na opora fain miimap kema wueka!
40013044	Aria Mua Maneka pika kemena wiar ekowa kookalowa nain feenap saarik. Maa eliw akena miiw tepak-pa ikua. Ne mua oko-ke miiwa kuap imenap kiiriw soopak. Ne manek akena kemelami ikiwok. Ikiwemi ona maa unowa wiar ikua naap iiwawun sesekap maamuma aawep ekapemi miiw ara nain wiar sesenarek.
40013045	Ne Mua Maneka pika kemena wiar ekowa kookalowa nain pun feenap saarik. Mua oko omod onoma eliwa nain sesenarekam naep akupam-miek.
40013046	Akupam-miok eliw akena kuisow imenap ikiwemi ona maa unowa sesekap maamuma iiwawun aawep omod onoma nain sesenarek.
40013047	Aria Mua Maneka pika kemena wiar ekowa sira oko pun feenap saarik, mera sia ifera-pa wafurap mera sira-sira unowa aawimik.
40013048	Sia wafurap mera iwap taaneya mufep purupep pona-pa pokap ikok mera mekawimik. Mekawap mera eliwa tel-pa iparimik ne samora wafurimik.
40013049	-
40013050	Ne ikoka miiwa fain weeserow epa-pa sira naap akena imenarinon. Wi ensel-ke orop emeria mua wia mekawap wi mua samora wia fiirimep mukuna neeke wia wafuriwkin omemi wiena enek muuna geegenem-ikaikuan. Ne mua kakeniw ikemik nain eliw ikaikuan.”
40013051	Naap wia maakep weesereya wia nokarek, “Opora nia maakem fain ni-ko kema aaweman-i e weetak?” Ne maemik, “Ae, i kema aawemik.”
40013052	Ne wia maakek, “Sira naapeya-na wi sira amis mua Mua Maneka pika kemena wiar ekap sira unowa baliwep paayar-afurak nain o mua fain saarik oninon. O eena koor onoma mua ona maa eliwa awona enuma onaiya aaporop epa maneka-pa wuap wia ofakowinon.”
40013053	Aria Yeesus arekin opora nain wia maakep-puap wia piipuap ona owowa ikiwok.
40013054	Ikiwep nan ikok lotu koora-pa Mua Maneka opora suule wia onam-ikua. Ne wi opora naap miimap soranemi maemik, “O amis maneka naap nain kaanek aawok? Ne maa miililina onomakiya faa, naareke kekanowa iweya naap oniya noma?
40013055	I amisaremik, ona wiawi koora kuow mua-ke ne ona onak Maria. Ne ona wiamun unowa Yems, Yosep, Saimon ne Yuudas, wi nanemik.
40013056	Ne ona wekera unowa owowa fan-pariw ikemik. Nain o amisa fain kaaneke aawok?”
40013057	Naap maep o me kookalemik. Naeya os-ke wia maakek, “Sira naap ikua, wi owow oko oko mua-ke profet ekima opimik. Ne ona owow onoma-ke ne ona kaka-ke weetak,” naap maek.
40013058	Naapeya o opora me wiar ookiwkin maa miililina unowa me wia ofakowak.
40014001	Aria iir nain owow saria Erot-ke Yeesus meta miimap
40014002	ona uuwow mua wia maakek, “Mua nain-na Yon Baptais-ke. O iiriw ifakimemkun umok nain aakisa kiiriw iikirak. Naapeya kekanowa onaiya ikok maa miililina imeniya,” naap maek.
40014003	Aria Yon umok nain feenap. Erot ona weepe Filip emeria Erodias wiar aawok.
40014004	Naap oneya Yon-ke amukarem-ikua, “No neepe emeria wiar aawon nain sira eliwa me onan!”
40014005	Naap amukareya Yon opap koora-pa wuap baliwep kaikak. Ne ifakimekam naek-na wi Yuuda wia keker opap me ifakimok. Moram wi mua unowa Yon Baptais profet-ke naemik.
40014006	Nan ikaeya iir oko Erot ona imenarek nain mokoma pepek ereya ona fofa neeke enow maneka onak. Ne Erodias wiipa-ke wi tapu maneka mokoka-pa wia ufem-ikomak. Ne Erot ufowa nain wiar urufap mokoka kuok.
40014007	Ne farep maakek, “Yo opor makena maiyem, no maa mauwa-ko kookalep maeya-na kakeniw niinen!”
40014008	Naap maakeya onak wiar ikiweya maakeya orop Erot maakek, “Yo feenap kookaliyem, yo Yon Baptais ikiwosa maiyem. Epira-pa wuap pekapeya urufinen.”
40014009	Erot Yon ifakimowa nain kema wiisarep kema samor maneka ikua. Nain o iiriw ona tapu mokoka-pa yo opora makena maiyem naek. Naapeya wiipa nain maakek, “Eliw, no kema opominen.”
40014010	-
40014011	Naep ona ami mua wia sesekeya Yon koora-pa ikua nain ikiwep imakuna puukap woosa epira-pa wuap amapikiwemi wia ofakowamik. Ne wiipa nain-ke aawep onak amapikiwomak.
40014012	Ne aria Yon teeria-ke meta nain miimap ekapemi sawi napuma mia ara muutiw aawep pikiwep soopamik. Soopap-puap ikiwep Yeesus maakemik.
40014013	Ne Yeesus naap wiar miimap owowa nain piipuap ona waisow aasa aawep ikiwok. Ikiwep epa mua marew-pa neeke ikainen naek. Wi emeria mua unowa o epa ikiwok nain miimap mereniw ookap ikiwemik.
40014014	Naeya o eka okaiwi ekap fuunek-na wi yakeyak wi kiikir ekapep taanep ikemik. Naap wia urufap manek akena wia kemalep wi napum onaiya ikemik nain wia saliwak.
40014015	Ne urerareya ona teeria-ke ekap maakemik, “Epa fain owowa marew, ne urerarek. Naapeya wia sesekeya wiena ikiwep owowa-pa maa enowa-ko wiar sesenaruk.”
40014016	Naap maakiwkin wia maakek, “Weetak, wi me ikiwuk. Nis-ke maa enowa wienakeka!”
40014017	Ne maakemik, “Sa, i emer ikowa ikur ne mera erup, muut naap.”
40014018	Ne wia maakek, “Naapeya-na aawep yo pekapomeka.”
40014019	Pekapiwkin wia maakek, “Wia maakiwkin neeke pokomakuk.” Aria wi pokiwkin emer ikowa ne mera nain aawep iinan mokakemi Mua Maneka sira eliwa naakek. Sira eliwa naakep-puap emera nain wu-wuepap ona teeria wieya emeria mua unowa nain wienakemik.
40014020	Ne wi unow onaiya enep pepek eramik. Ne enakiwa kireya inera-pa iparemik. Inera ten kuisow erup naap taanek.
40014021	Wi teeria maa enemik nain wi emeria ne muuka wiipa me wia tuunamik, wi mua muutiw wia tuunamik nain tausen ikur.
40014022	Aria Yeesus ona teeria kiikir wia sesekeya aasa suuwap orop miimep ikiwep eka okaiwi ikiwemik. Ikiwiwkin ona waisow nan ikok yakeyak wia sesekeya wiena owowa ikiwemik.
40014023	Ikiwiwkin Mua Maneka farekam naep ema urupok. Urupep nan ikaeya kokomarek.
40014024	Ne aria ona teeria aasa-pa ikiwemik nain ikiwep epasia aremik. Ne ewar maneka-ke iikireya eka muun iri-ikiwemi aasa wiar molepam-ikua.
40014025	Naap ikok epa wiiwim naap Yeesus-ke eka iinan-pa soomar-ekapem-ikaeya
40014026	urufap kema tootonep samor akena karanep kiriremi maemik, “Sawur-ke yee!”
40014027	Naap karanem-ikaiwkin wia maakek, “Ni kekaneka. Aa yos-ke. Ni me keker opaka.”
40014028	Ne Pita-ke iikirami maakek, “Maneka, nosiya-na ekape efa naeya orop eka iinaniw nookap ekinen.”
40014029	Naap maeya maakek, “Eliw ekapinan!” O aasa-pa pikinep orop eka iinaniw soomaremi Yeesus ookap ekak.
40014030	Nain ekam-ikok ewar kekanowa nain furewap keker opak. Keker opap bulunarep oromi kiriremi maek, “Maneka sa, yo efa opa aa!”
40014031	Naeya ewur akena wapena wafurami opap maakek, “No moram karanin? Yo kekanowa marew naap efa naen-yon aa!”
40014032	Ne aria wi ekap aasa urupiwkin ewar puok.
40014033	Ne wi mua papako aasa-pa ikemik nain o miir onoma-pa keema muuna mikami maemik, “Maken akena, no Mua Maneka Muuka-ke.”
40014034	Aria wi ekap Genesaret-pa fuunemik.
40014035	Ne wi owowa nain Yeesus urufap os-ke naemik. Naapeya opora sesekiwkin napum mua unowa wia pekapemik.
40014036	Ne Yeesus omawami maakemik, “I mia suuwowa miirfa muutiw nefa tiimami sariariyen noma.” Ne naap onap sariaromakemik.
40015001	Aria naap ikok wi sira amis mua Yerusalem-pa ikemik nain wiam aawep Yeesus wiar ekapep nokaremik,
40015002	“No teeria-ke wapena me yasuwowa maa enimimik. Moram yiena kae sira yiar puukimik?”
40015003	Ne wia maakek, “Ne ni moram naep niena neke sira nain ookap Mua Maneka opora emina-pa wuiman, wuami sira puukiman?
40015004	Mua Maneka feenap oneka nia maek, ‘Niena neene niawi opora wia miimam-ikeka.’ (Eksodas 20.12, Lo 5.16) Ne opora fain pun maek, ‘Muuka-ko onak wiawi opora wia fienami opor samora wiinon-na muuka nain ifakimiwkin uminok.’ (Eksodas 21.17, Wok Pris 20.9) Mua Maneka-ke naap maek.
40015005	-
40015006	Nain ni sira amis mua-ke feenap wia maakiman, ‘No nena neene niawi wia maakinan, “Yo maa unowa niowa ikem, nain iiriw Mua Maneka unuma-pa wuam, naeya ni niowa me pepek.” No naap onap neene niawi me wia kakaltowa pun eliw,’ naap wia maakiman. Naap maemi Mua Maneka sira emina-pa wuami niena sira nain miimowa-pa wuap kekanowiman.
40015007	Ni mua wadola-ke. Naapeya iiriw profet Aisaiya opora maek nain pepek nia maek, Mua Maneka feenap maek,
40015008	‘Wi teeria fain oram opaimika-pa yo unuma efa fakerimik. Nain wiena kema-pa yo me efa kema suuwimik.
40015009	Wi wadolalemi lotu efa onimik. Ne sira wia maakimik nain wiena miiw sira imenap wia ofakowimik.’ (Aisaiya 29.13) Mua Maneka-ke naap maek.”
40015010	Yeesus naap wia maakep-puami emeria mua unowa nain wia farek. Ekapiwkin wia maakek, “Ni opora fain miimap kema aaweka.
40015011	Maa enimiman nain uroma niar oraiya, nain pokowa me nia samoriya, weetak. Ne maa-ko ni kema-pa niar ikok opaimika-pa kosiep oraiya nain-ke pokowa nia samoriya.” Naap wia maakek.
40015012	Naap ikok ona teeria-ke ekap maakemik, “No wi Farisi opora maen nain nefar miimap kema eliwa me nefa naimik. Nain nena amisaren-i?”
40015013	Ne wia maakek, “Maa unowa Auwa iinan-pa ikua nain ona wapena-pa me upomakek nain ikoka perekikuan.
40015014	Naapeya wi me wia kema suuweka, neek ikauk. Wi wiena mokok opo-opaiw wiam aawep pikiwimik nain-ke. Naap onimik nain ikiwemi fuura-pa wakiep iiman iwikuan.”
40015015	Ne aria Pita-ke maakek, “Arekin opora maen nain i baliwep fookap yia maake.”
40015016	Ne wia maakek, “Nis pun kema pukow marewa-kion aa.
40015017	Ni kema-ko me suuwiman-i? Maa enimimik nain oromi uroma yiar oreya siarimik.
40015018	Ne maa mauwa mua kema-pa wiar imenareya opaimika-pa kosiep oraiya nain-ke ona wame samorami pina imeninon.
40015019	Kema samora naap nain-ke sira feenap nain imeniya, mua wia ifakimowa, soma orowa, uruw mia samora, ikumarowa, wadol opora onowa, murarow opora onami wia tuunowa ne sira papako naap nain imeniya.
40015020	Sira naap nain-ke mua pokowa wia samoreya pina imenikuan. Aria wapen yasuwowa marew maa enimimik nain-pa pina me imenikuan, weetak.” Naap wia maakek.
40015021	Aria Yeesus owowa nain piipuap Taiya ne Saidon kame wiar ikiwok.
40015022	Nan ikaeya Kenan owow emeria oko-ke ekapep omawami maakek, “Maneka, Dewit Muuka, yo efa kemalinan-i? Yo wiipa sawur-ke anirawap ikemik. Asipe aa.”
40015023	Naap omawami maakeya opora-ko me kiripomak. Naap oneya ona teeria-ke urufap ekap maakemik, “Ya, emeria fain maa mauwa kookalep maiya nain onomaya ikiwinok, o fan fare-yiokiya!”
40015024	Ne wia maakek, “Yo efa sesekeya orom fain ni Isrel sipsip saarik mesenalep ikeman nain niisow nia asipowa naep orom.”
40015025	Naap maeya emeria nain-ke ekami meren onoma-pa keema muuna mikami maakek, “Maneka, yo efa asipe akena nom!”
40015026	Naeya maakek, “Wiipa muuka maa enowa enakiwa-ko wiar aawep siowa me wienakimik, weetak!”
40015027	Ne emeria nain-ke maakek, “Oo Maneka, no maken akena maen, nain wiena maa enimiwkin sowa wiar ururiya nain siowa eliw wiar enimimik.”
40015028	Naeya maakek, “Aite, yo kekanowa baliwep efar amisaren. Naapeya no maa mauwa kookalin nain naap akena imenarinok.” Naap maeya wiipa wiar sariarek.
40015029	Ne aria Yeesus owowa nain piipuap Galili eka ponaiw ikiwemi ema urupep nan pokap ikua.
40015030	Nan ikaeya teeria maneka ookap ekapemik. Wi mua kuuma, wi meren agagilowa paara wia opap ikua nain, wi opaimik uuma nain, wi mokok opa nain ne napum sira-sira nain wia pekapemik. Wia pekapemi Yeesus miir onoma-pa wiar wuiwkin wia saliwam-ikua.
40015031	Ne wi mua unowa nain naap urufap soranemi kakaem-ikemik. Moram wi opaimik uuma nain aakisa aakunemik, paara wia opap ikua nain wi sariarep soomaremik, ne wi mua kuuma nain sariarep soomaremik, wi mokok opa nain mokoka wilinemi maa urufamik. Wi naap urufap kakaemi Mua Maneka unuma fakeramik.
40015032	Aria naap ikok Yeesus ona teeria wia farep ekapiwkin wia maakek, “Teeria maneka fain wia kemaliyem. Moram yo efamiya ikemik nain aakisa fofa arow kakeniw fan ikemik, ne wi maa enowa wiar weeserek. Naapeya yo oram me wia sesekinen. Oko iwam-ikok era-pa wuailep mia sekurarikuan.”
40015033	Naap maeya maakemik, “Epa owowa marew fain i maa enowa kaan naap imenap teeria maneka fain wienakiyen?”
40015034	Ne wia nokarek, “Ni emer ikowa kamin niar ikua?” Ne maakemik, “I emer ikowa ikur okaiwi-pa erup ne mera gelemutitik yiar ikua.”
40015035	Naeya teeria maneka wia maakeya miiwa-pa pokamik.
40015036	Pokiwkin emer ikowa mera onaiya aawep Mua Maneka sira eliwa naakep-puap wu-wuepap sererkap ona teeria wieya wienakemik.
40015037	Wi enep pepek eramik. Ne maa enowa enakiwa kirek nain inera-pa iparemik nain inera ikur okaiwi-pa erup taanomakek.
40015038	Wi mua muutiw wia tuunamik nain tausen erepam, emeria muuka wiipa me wia tuunamik.
40015039	Aria wia sesekeya owowa ikiwemik. Ikiwiwkin aasa aawep Magadan kame ikiwok.
40016001	Aria wi Farisi ne wi Sadusi Yeesus akimu naep ookap ekapemik. Ekapemi maemik, “No owow iinan kekanowa onaiya ikon. Nain maa miililina-ko oneya nefar urufiyen.”
40016002	Ne wia maakek, “Ni urera ama oromi aapereka oka kireya urufap maiman, ‘Uurika epa wueliwa ikainon.’
40016003	Ne uuriw ama umep urupemi epa rurupareya urufap maiman, ‘Ikoka ipia orainon.’ Ni aapereka maa urufap makena maiman. Nain ni yo maa unowa imenam nain ni mokokiya ookowa nain me amisareman.
40016004	Ni aakis teeria fain ni mua samora-ke, ni Mua Maneka piipuaman. Ni maa miililina-ko oneya urufu naep efa maiman-i? Weetak, yo maa me oninen! Ni profet Yoona iiriw kamenap arek nain-ko kema suuwap ileneka.” Naap wia maakep wia piipuap ikiwok.
40016005	Aria ona teeria pun ookap eka okaiwi ekamik, ne wi emer ikowa kema irinarep me aawemik.
40016006	Ne Yeesus-ke wia maakek, “Ni maa urufap. Wi Farisi ne Sadusi emer ikowa yis nain me wiar aaweka.”
40016007	Aria wi naap miimap wieniw aakunemi maemik, “I emer ikowa mareweya naap maek-yon.”
40016008	Wi naap aakunem-ikemik nain Yeesus iiriw wiar amisarek. Ne wia nokarek, “Ni moram emera marewa nain aakuniman? Yo kekanowa me efar naeman.
40016009	Ni kema me pukowa ikeman-i? Yo iiriw emer ikowa ikur nain sererkamkun mua tausen ikur enemik, ne enakiwa kiromakek nain inera kamin ipareman?
40016010	Ne iir oko emer ikowa ikur okaiwi-pa erup mua tausen erepam wienakemkun enakiwa kiromakeya inera kamin ipareman? Nain kema suuwaman-i e kema irinareman?
40016011	Ni moram kema-ko me aawiman? Yo emera me maem, nain nis-ke emera maeman. Yo maem nain wi Farisi ne wi Sadusi sira wiar uru-urufami ikeka naep nain maem.”
40016012	Ne aria ona teeria aakisa fan kema aawep maemik, “Aa, me emer ikowa yis nain maek, weetak. Wi Farisi ne wi Sadusi sira wiar uru-urufowa maek.”
40016013	Aria naap ikok Yeesus kirep Sisaria Filipai kame ikiwok. Ikiwep nan ikok ona teeria wia nokarek, “Wi emeria mua unowa Mua Muuka fain naareke maimik?”
40016014	Ne maakemik, “Wi papako-ke no Yon Baptais-ke nefa maimik, ne papako-ke no Elaiya-ke nefa maimik, ne papako-ke no Yeremaiya-ki e profet oko-ke, naap nefa maimik.”
40016015	Ne nainiw wia nokarek, “Ne ni, yo naareke efa maiman?”
40016016	Naeya Saimon Pita-ke maakek, “No Krais-ke, no Mua Maneka anane ikaiya nain Muuka-ke.”
40016017	Naap maeya maakek, “Yon muuka Saimon, no kema pukon, kema eliwa no nefar ikainok. Moram no amisa fain me mua-ke nefa maakiwkin maen, weetak. Amisa fain yena Auwa eena owow iinan-pa ikua nain-ke kema nieya maen.
40016018	Naapeya feenap nefa maakiyem, no unuma oko Pita niiyem. Unuma fain kemena ‘nomona’ naimik. Ne nomon iinan neeke yena teeria wia fiirimep epaskun wia wuap neeke wia koonowinen. Ne umowa-ke me wia nomakinon.
40016019	Ikoka owow iinan omopora urufow mua nefa wuinen. Nos-ke maa mauwa miiwa-pa feeke wiar kaikin nain owow iinan pun naap ikainon. Ne pun no miiwa-pa feeke maa mauwa wasirkin nain iinan pun naap wasirkinon.”
40016020	Pita naap maakep-puap ona teeria opor kekanowa wia maakek, “Yo Krais-ke, nain ni mua oko me wia maakeka.”
40016021	Aria iir nain Yeesus ona teeria opora fain wia maakek, “Yo wiimar Yerusalem ikiwep neek ikemkun wi owow woos mua, wi sira amis mua ne wi pris woos mua sirirowa maneka yiemi efa ifakimiwkin uminen. Ne fofa arow-pa yo iikirinen.”
40016022	Naap maeya Pita-ke aawep wiena wenup tenep ekap kakankami maakek, “Ei Maneka, naap me mae! No opora samor aakunen. Maa sira naap nain me nefar imenarinok, weetak akena.”
40016023	Naeya kirep Pita maakek, “Satan, no eenap eke! No era efar puukekam naep onin. Moram no opora maen nain me Mua Maneka kookalowa-ke, nain ona mua kookalowa-ke.”
40016024	Aria naap ikok ona teeria wia maakek, “O mua yo yookekam naep-na, aria ona mia me wame kema suuwowa nomokow moke akuawep sirirowa aawemi yo yookinok.
40016025	O mua ona mia wame kema suuwap sirirowa me aawinon-na ikoka umep iiwawun mesenalinon. Ne mua yo muuta nain mia sirirowa sira-sira aawinon-na Mua Maneka wameiya-pa eliwa ikainon.
40016026	Makena, mua-ko miiw maa unowa iiwawun ona waisow ifemakep aawinon. Nain ona wame ekerap kamenap arinon? Maa mauwiw eliw ikowa nain wame saliwinon? Me pepek.
40016027	Nain wiimar Mua Muuka-ke ona wiawi parin onaiya wiar ekapinon, ona ensel teeria onaiya. Ne epa neeke mua unowa sira eliwa ne sira samora onimik nain wia kiripominon.
40016028	Maken akena nia maakiyem, ni aakisa fan ikeman fain mua papako me umowa ikaiwkin Mua Muuka wi miiw mua ona pika kemena-pa wia wuowa nain imenareya urufowen.”
40017001	Aria fofa ikur okaiwi-pa kuisow ikiweya Yeesus-ke Pita ne Yems ona wiamun Yon wiam arow naap wia aawep ema maneka iinan wia pikiwep wiisow muuta nan ikemik.
40017002	Nan ikok o urufam-ikaiwkin mia sira onaiya imenarek. Ona miira-ke ama saarik wilinek, ne ona mia suuwowa kia melin akena wiar imenarek.
40017003	Ne Moses Elaiya ikos imenarep o wameiya aakunem-ikemik.
40017004	Ne aria Pita-ke Yeesus maakek, “Maneka, eliw akena i fan urupemik! No eliw naeya-na i marari koora arow nia kuomiyen, oko nena, aria oko Moses ne oko Elaiya.”
40017005	Naap maem-ikaeya maa ipisia parin onaiya nain-ke oromi wia wakesimok. Ne aakunowa-ko maa ipisia tepak-pa feenap maek, “Muuka fain yena kema muneka-ke, yo manek akena kookaliyem. Ni opora wiar miimeka.”
40017006	Aria wiam arow nain naap miimap kema tootonep keema wueskap iima ifemakep miira wiam pipilimemik.
40017007	Ne Yeesus-ke ekap wia tiimami wia maakek, “Ni iikireka, me keker opaka!”
40017008	Ne aria wi iikirap mokoka wuamik-na mua wiam erup me wia urufamik, Yeesus waisow nan ikua.
40017009	Aria wi ema-pa orom-ikok Yeesus-ke opor kekanowa wia maakek, “Ni maa aakisa urufaman nain me wia maakeka. Naap ikaeya yo Mua Muuka umep iikiramkun iiwawun maeka.”
40017010	Ne o nokaremik, “Moram naep wi sira amis mua-ke maimik, ikoka Elaiya kiikiriw ekapinon?”
40017011	Ne wia maakek, “Opor makena maimik, Elaiya kiikir ekapemi maa unowa kakenap-puinon.
40017012	Nain aakisa yos-ke nia maakiyem, Elaiya iiriw ekapok, nain o urufap wi amisarep me ilenamik. Ne wiena kookalowa-pa o sira samo-samora onam-ikemik. Ne ikoka Mua Muuka pun sira naapiw samoram-ikaikuan.”
40017013	Naap wia maakeya kema aawemik, Yon Baptais maek, naap maemik.
40017014	Aria wi ema-pa ikok oromik-na yakeyak maneka nan taanep ikemik. Ne mua oko-ke ekap Yeesus miir onoma-pa keema muuna mikami maek,
40017015	“Maneka, yo muuka-ko eliw efar kemalinan-i e weetak? O eliwa me ikaiya, anane puemi mukuna-pa oraiya ne eka-pa oraiya.
40017016	Naapeya nena teeria papako nain wiar amapekapem, nain wi saliwowa me pepek.”
40017017	Naeya wia maakek, “Ni aakis teeria fain, yo opora baliwep me efar opiman, ne ni mua unowiya ikiwos samora-ke. Yo anane niamiya ikainen-i? Ne anane nia asipam-ikainen-i? Aa, no muuka amapepe.”
40017018	Aria muuka pekapeya sawur nain kakankeya ewur akena mia wiar piipuap orok. Ne sariarek.
40017019	Aria naap ikok Yeesus waisow ikaeya ona teeria-ke ekapep nokaremik, “Moram i sawur fain iirarowa me pepek?”
40017020	Naeya wia maakek, “Yo makena nia maakiyem. Nain ni yo opora makena efar opowa kema-pa lawiliw muuta niar ikainon-na ni ema fain eliw maakowen, ‘No feeke iikirap eenek eke!’ Naap maakowen-na eliw naap ekinon. Ni kema naap niar ikainon-na maa muutitik naiman nain makena urufowen.
40017021	Aria ni sawur sira feenap nain wia iirarowa nain oram me wia iirarowen. Niam purimap Mua Maneka faremi eliw iirarowen,” naap wia maakek.
40017022	-
40017023	Aria ona teeria unowa nain iiwawun Galili-pa wiam fiirimep ikaiwkin wia maakek, “Yo Mua Muuka iiwua wapena-pa efa wuiwkin efa ifakimikuan. Ne ikoka fofa arow-pa iikirinen!” Naap maeya ona teeria kema iiwawun samoraremik.
40017024	Aria Yeesus ona teeria wiamiya ekapep Kapeneam-pa fuunemik. Fuuniwkin tempel koora takis aawow mua oko-ke ekap Pita maakemik, “Ni niena somek mua tempel koora takis-ko ariya-i?”
40017025	Ne maakek, “Ae, takis ariya.” Naap wia maakep-puami koor kemena ikiweya Yeesus-ke maakek, “Saimon, no-ko mae. Miiw unowa takis aawimik nain wi owow saria mane-maneka-ke naarew wiar aawimik, ne bisnis takis naarew wiar aawimik? Wiena teeria mua-i e owow oko mua wiar aawimik?”
40017026	Ne Pita-ke maek, “Wi owow oko mua takis wiar aawimik.” Naap maeya Yeesus-ke maek, “Ae, naapeya-na wiena muuka wiipa takis me wiar aawimik nae.
40017027	Nain i Auwa tempel koora takis wuikua, wi takis aawow mua kema me yia bagiwiruk. Naapeya no orop eka-pa kaul wafure. Ne mokomokoka mera mufep aawin nain opaimika iipap maamuma urufinan. Nain aawep pikiwemi tempel koora takis wue. Maamuma nain yiam erup takis wuowa pepek.”
40018001	Iir nain Yeesus teeria-ke ekapep nokaremik, feenap, “Mua Maneka pika kemena-pa ikemik nain mua naareke miimow mua ikainon?”
40018002	Naeya takir gelemuta oko farep ekapeya gone-pa wiar iimarowap-puap
40018003	maek, “Yo makena nia maakiyem, ni kema me kirep takir gelemuta fain saarik me ikowen-na Mua Maneka pika kemena me wiar ekowen.
40018004	Ne sira feenap, o mua ona wame porop takir gelemuta fain saarik ikainon-na ikoka owow iinan-pa maneka ikainon.
40018005	Aria o mua efa kema suuwap takir gelemuta feenap nain saliwinon-na yo efa saliwiya nainen.
40018006	Ne takir gelemuta feenap nain yo opora opam-ikaeya pina onowa ofakoweya oro-booninon-na, mua nain iiriw nomon maneka imakuna-pa wiar kaikap ifer gone-pa wafuriwkin umekak-na eliw.
40018007	Miiwa fain sira samora unowa onimik nain-ke taanep ikua. Makena, sira nain naap imenarem-ikainon, ne wiisak, wi mua sira samora naap onowa wia mufimik nain ikoka pina maneka aawikuan.
40018008	Naapeya ni feenap oneka, niena wapen okaiwi-ki e meren okaiwi-ke sira samora-pa nia pikiwinok-na puukap wafureka. Ne merena e wapen okaiwi kuisow niar ikaeya kema kirep Mua Maneka opora wiar miimam-ikok umep o wameiya-pa eliwa ikowen. Nain eliwa, oko ni merena wapena erup erup ikaeya ni sira samora oni-ikim-ikok umiwkin os-ke mukuna anane ikaiya neeke nia wafurinon.
40018009	Ne sira naapiw mokoka-ke sira samora-pa nia pikiwinok-na mokoka nain pusunowap wafureka. Ne mokoka okaiwi kuisow ikok kema kirep Mua Maneka opora wiar miimam-ikok umep o wameiya-pa eliwa ikowen. Nain eliwa, oko ni mokoka erup niar ikaeya sira samora oni-ikim-ikok umiwkin os-ke mukuna anane ikaiya neeke nia wafurinon.
40018010	Naapeya ni maa urufami ikeka. Takir gelemutitik feenap nain wi oram-ke naep me wia samoreka. Yo nia maakiyem, wi ensel eena takir teeria feenap nain wia kakaltimik nain owow iinan yena Auwa wameiya-pa anane wiar ikaimik. [
40018011	Yo Mua Muuka-ke wi mua mesenalep ikemik nain wia aawowa ekapem.]
40018012	Ne ni fain-ko kema suuweka. Mua oko sipsip andet kuisow wiar ikok kuisow wiar mesenalinon. Aria sipsip papako nain ema-pa wia wuap-puap kuisow mesenalek nain iwap me akupinon-i?
40018013	Yo makena nia maakiyem, ikiwep akupinon. Akup-ikiwep imeninon-na kemelinon. Ne sipsip papako eliw ikemik nain pun wia kemelinon, ne kuisow nain manek akena kemelinon.
40018014	Ne sira naapiw akena niena Niawi owow iinan-pa ikua nain mua takir kema saarik nain kuisow me mesenalinok naep maek.
40018015	Aria, nena teeria epaskun-ke sira samora nefa oninok-na o wiar ikiwep niisow muuta ikok opora nain kakeneka. Ne opora nefa miiminon-na ni niam erup kiiriw kema epaskun arowen.
40018016	Opora me nefa miiminon-na aria mua kuisow erup naap wia aaweya nefamiya ikiwuk. Ne wis-ke sira kamenap arep pina naap imenan nain opor onoma niar amisarep opora nain niar kakenuk.
40018017	Ne wis pun opora me wiar miiminok-na aria yo yookimik teeria wia fiirimep wi wapena-pa wiar wue. Ne wi opora maakiwkin emina kekan-afurap opora me miiminok-na aria sisina-pa wueka, wi owow oko mua ne wi takis aawow mua sisina-pa wia wuimik naap.
40018018	Yo makena nia maakiyem, ni unowiya niam fiirimep sira samora onimik nain wia kakenowen-na owow iinan-pa pina marew ikaikuan. Ne ni mua-ko sisina-pa wia wuowen-na aria wi owow iinan unum marew ikaikuan.
40018019	Aria yo kiiriw nia maakinen, mua niam erup kema kuisow wuap maa mauwa kookalep yena Auwa faremi nokarowen-na o eena owow iinan-pa ikaiya nain nia apekarinon.
40018020	Moram mua niam erup arow naap yo unuma-pa niam fiirimep ikok yo efa kema suuwowen-na yena ni niamiya ikainen.”
40018021	Ne aria Pita-ke iikirap ekami maek, “Maneka, yo yena teeria epaskun-ke sira samora efa onowa kamin areya yo kiripominen? Ikur okaiwi-pa erup naap-i?”
40018022	Ne Yeesus-ke maakek, “Naap weetak. Feenap, ten ikur okaiwi-pa erup, kiiriw nainiw tuunowa ikur okaiwi-pa erup (77) naap arinok. Sira samora naap nefa oni-ikiwinok.
40018023	Moram Mua Maneka pika kemena-pa ikowa nain fain saarik. Iir oko owow saria-ke ona uuwow mua wia farek, ekapep muuna efar wuamik nain kiripomuk naep.
40018024	Aria muuna kiripowa onoma wuami mokomokoka mua oko pekapemik. Mua nain iiriw muuna manek akena, maamuma ten milion naap wiar ikua.
40018025	Ne muuna kiripomowa me pepekeya owow saria-ke wia maakek, ‘Mua fain opap ona emeria muuka wiipa pun wia aawep ne wiena maa unow onaiya iiwawun wia sesekiwkin mua oko-ke sesenarep wia aawuk. Ne muuna nain weeserowinok.’
40018026	Naap maeya mua nain-ke ona saria nain miir onoma-pa keema muuna mikap omawami maakek, ‘Aa, saria, yo efa kemale aa. Yo naap ikok muuna fain iiwawun welawinen!’
40018027	Naeya saria nain-ke kemalep piipuap muuna nain pun wiar welawak.
40018028	Aria mua nain oromi ona uuwow epaskun oko urufak. Mua nain iiriw o muuna wiar arek, maamuma andet kuisow naap. Mua nain urufap imakuna opap farerekami maakek, ‘Yo muuna efar wuan nain aakisa kuisow kiripome.’
40018029	Naap maakeya uuwow epaskun nain-ke miir onoma-pa keema muuna mikami maakek, ‘Aa, yo efa kemale aa! Ikoka muuna nain iiwawun kiripominen!’
40018030	Naap maakek-na wia. Mua nain-ke opap pikiwemi anim onoma wia maakeya koora-pa wuamik, neek ikok muuna nain iiwawun welawap orainok naep.
40018031	Aria naap oneya uuwow mua papako-ke sira naap wiar urufap kema eliwa me ikemik. Naeya wiena saria wiar ikiwemi nain nanaromamik.
40018032	Ne saria nain-ke mua nain farep ekapeya amukaremi maakek, ‘No mua samora-ke! No iiriw yo efar omomeya muuna nain me nefar kema suuwowa nefar iirarem.
40018033	Nain nos-ke aakisa moram naep nena uuwow epaskun nain me kemalen, yo nefa kemalem naap?’
40018034	Naap amukarep-puap wi anim onoma wapena-pa wiar wueya koora-pa wuamik. Neek ikok muuna nain iiwawun kiripomap orainok naep.
40018035	Aria yena Auwa owow iinan-pa ikua nain sira naapiw nia oninon. Niena teeria epaskun sira samora nia oniwkin-na niena kema-pa kiripowa maowen-na sira naap nia oninon.”
40019001	Aria Yeesus opor unowa nain wia maakep weesereya Galili piipuap Yuudia kame urupok. Urupemi Yodan eka kame okaiwi puukap ekak.
40019002	Nan ikok mua unowa ookam-miemik nain napuma wia saliwak.
40019003	Nan ikaeya wi Farisi papako-ke ookap ekapep akimami feenap nokaremik, “Mua ona emeria opor onoma marew, nain ona kookalowa-pa emeria iirariya nain i Moses sira wuomakek nain yiar puukiya-i e weetak?”
40019004	Naeya wia maakek, “Ni Mua Maneka opor ara oko-ko me urufiman-yon aa? Feenap, o miiw maa unowa tawerarep emeria mua onaiya wia onak.
40019005	Wia onap-puap maek, ‘Naapeya mua emeria aawep ona onak wiawi wia piipuap emeria ikos epaskun ikauk.’ (Yenesis 2.24)
40019006	Naapeya wiam teekap ononer me ikaimik, weetak, wiam erup ememiria ikaimik. Mua Maneka ememiria wia wuak nain wiam erup wiam teekap-puowa-ko me ikua.”
40019007	Naap wia maakeya wi Farisi-ke kiiriw nainiw nokaremik, “Makena, nain moram Moses-ke sira fain yia wuomak, mua ona emeria iirarekam naep-na maifa siisimep emeria nain iwep iirarinok naek?”
40019008	Ne wia maakek, “Nain ni emina kekaniwkin Moses-ke sira nain nia wuomak. Nain iiriw Mua Maneka miiwa onak nain sira naap-ko me wuak.
40019009	Aakisa yos-ke nia maakiyem, mua ona emeria soma me oraiya nain oram maneka iirarep emeria oko aawinon-na mua nain-ke soma orok naiyem.”
40019010	Naap maeya ona teeria-ke iikirap maakemik, “Naap nain oram ikowa eliw-yon.”
40019011	Ne wia maakek, “Sira nain mua unowa ookowa me pepek. Mua Maneka-ke mua kui-kuisow naap wia wueya eliw oso-osena ikaimik.
40019012	Mua emeria me aawimik nain onoma unowa. Papako wiena onak-ke naap wia muukarimik, papako wiena mua-ke mia wiam samorimik ne papako Mua Maneka uuwowa onomu naep emeria me wia aawimik. Naapeya o mua naap nain emeria me aawowa pun eliw.” Yeesus-ke naap maek.
40019013	Aria wi takir muutitik Yeesus wiar amapekapemik, wapena ikiwosa-pa wiar wuap Mua Maneka fareya kekanowa aawuk naep. Ne ona teeria-ke onak wiawi wia kakankami iiraremik.
40019014	Naeya Yeesus-ke wia maakek, “Ni moram naep muutitik fain wia iirariman? Efar ekapuk. Moram Mua Maneka pika kemena nain wi takir muutitik feenap nain-ke kemena wiar ekikuan.”
40019015	Naap maep wapena ikiwosa-pa wiar wuami kekanowa wiep-puami ikiwok.
40019016	Ne aria iir oko mua oko-ke Yeesus ookap ekapep nokarek, “Somek mua, yo sira eliwa kamenap onap anane Mua Maneka wameiya ikok eliwa ikainen?”
40019017	Naeya maakek, “Moram maa eliwa nain efa nokarin? Mua Maneka-ke ona waisow eliw ikaiya. No anane o wameiya ikainen naep-na, Moses sira wuomakek nain baliwep akena ooke.”
40019018	Naap maeya mua nain-ke maakek, “Sira kaanin akena nain baliwep ookinen?” Naeya maakek, “Sira feenap, mua me wia ifakime, soma me ore, maa me wiar ikumare, wadol opora me wia ife.
40019019	Nena neene niawi opora wia miime, ne mua oko pun wia kookale, nena name kookalin naap.”
40019020	Naeya mua nain-ke maakek, “Yo sira unowa nain iiwawun ookurumem, nain sira eliwa kain akena fienam?”
40019021	Ne Yeesus-ke maakek, “Aria no sira eliwa-pa ikok anane eliw ikainen naep-na no ikiwemi nena maa unowa nain iiwawun sesekomake. Ne maamuma neeke imenap wi mua oorpowa nain wia asipe. Naap oninan-na no owow iinan-pa maa ele-eliwa akena nain nefar ikainon. Aria ekapep yo yooke.”
40019022	Aria mua nain naap miimap miikapura pain-ikiwok. Moram o maa unowa akena wiar ikua.
40019023	Ikiweya Yeesus ona teeria wia maakek, “Makena, wi maamuma mua Mua Maneka pika kemena wiar ekowa nain yoowa akena, maa unowa wiar ikua nain-ke wia opap ikua.
40019024	Yo nainiw nia maakiyem, feenap, maa eneka maneka wuara gelemuta-pa ikiwowa nain yoowa. Ne wi maamuma mua Mua Maneka pika kemena wiar ekowa nain yoowa akena.”
40019025	Aria ona teeria opora nain miimap samor akena soranep maemik, “Naapeya Mua Maneka mua kuisow-ko me wia aawinon-i?”
40019026	Naap maiwkin mokoka toonep wia urufami maek, “Mua Maneka pika kemena wiar ekowa nain mua wieniw me pepek, nain Mua Maneka-ke eliw wia aawinon. Moram maa unowa onowa maek nain pepek eliw oninon.”
40019027	Ne aria Pita-ke iikirami maek, “Aria i kamenap ariyen? I yiena maa unowa piipuap no nookam-miawimik.”
40019028	Ne wia maakek, “Yo maken akena nia maakiyem, wiimar epa kireya Mua Muuka unum maneka aawep ona pokow epa eliwa-pa pokinon. Ne ni yo yookiman nain pun ikoka unum maneka aawep ni Isrel kerekera maneka ten kuisow erup nain wia urufam-ikowen.
40019029	Ne wi mua yo muuta nain wiena owowa piipuami wiamun, wekera, onak, wiawi, muuka wiipa pun wia piipuamik. Ikoka Mua Maneka wia ane-maisomami baliwep akena wia saliwinon. Ne wi Mua Maneka wameiya anane eliwa ikaikuan.
40019030	Aria wi unowa aakisa miimowa-pa ikemik nain ikoka murarikuan ne wi murarowa-pa ikemik nain miimow mua ikaikuan.” Naap maek.
40020001	Aria Yeesus arekin opora feenap maek, “Mua Maneka pika kemena-pa wiar ikowa nain nanar fain saarik. Mua oko uuriw akena iikirap ikiwok, mauwow mua wia aawemkun yena wain piita-ko saliwomuk naep.
40020002	Ikiwep mua wia aawemi wia maakek, ‘Ni uuwowa fofa kuisow sesa fuluwa kui-kuisow niinen.’ Eliw naiwkin wia aawep mauwowa wia sesekak.
40020003	Ne ama urupep iinan-pa areya nainiw ikiwok-na mua papako fofa epa-pa oram maneka nan iimarep ikomakiwkin wia urufak.
40020004	Ne wia maakek, ‘Ni-ko ikiwep yo wain piita-pa-ko mauweka. Ne ikoka sesa kakeniw niinen.’
40020005	Naap wia maakeya eliwa naep ikiwemik. Aria ama pokap ikaeya nainiw ikiwemi sira naapiw onak. Ne ama moke ifaneya nainiw ikiwemi sira naapiw onak.
40020006	Ne aria urer akena naap, kiiriw fofa epa ikiwok-na mua papako oram maneka nan iimarep ikaiwkin wia nokarek, ‘Ni oram maneka mauwowa marew fan ikomakeman nain moram?’
40020007	Ne wis-ke maakemik, ‘I uuwowa-ko me yia aawemik oo.’ Naeya wia maakek, ‘Ni ikiwep wi mua papako yo wain piita-pa uuwam-ikaimik nain wiamiya uuweka.’ Ne ikiwemik.
40020008	Aria ama orop kokoma teneya manin onoma nain-ke ona uuwow woos mua maakek, ‘Uuwow mua wia farep sesa wie. Wi mua uuwowa murarep kereremik nain-ke miimuk, ne mua mokomokoka kereremik nain-ke muraruk.’ Naap maakek.
40020009	Aria wi mua aakisa fan uuwowa kereremik nain maamuma fuluwa kui-kuisow wiemik.
40020010	Ne wi mua uuriw akena uuwowa onoma wuamik nain sesa aawowa ekapemi kema-pa maemik, ‘Aa, i sesa lawisik maneka opiyen.’ Naap maep kema wuam-ikemik-na weetak, wis pun sesa epaskun naap opamik.
40020011	Aria wi sesa naap opap urufap manin onom mua nain amukaremi maakemik,
40020012	‘Wi mua murarep kereremik nain lawisiw muuta uuwamik. Ne i ama iriniya uuwami oospowa fienamik. Nain no sesa epaskun maneka yien!’
40020013	Naap amukariwkin manin onom mua-ke uuwow mua oko maakek, ‘Emar, yo sira samora-ko me nefa onam, weetak. Yo maamuma fuluwa kuisow niowa nain iiriw yiam erup aakunep opora kaikamik, ae-na?
40020014	Naapeya no naap aawep ikiwe. Yo yena kookalowa-pa sesa niem nain naap wi mua murarep kereremik nain pun wiowa maem.
40020015	Maamuma yena maamuma-ke, ne yo yena kookalowa-pa oniyem, naareke efa mainon? Yo sira eliwa wia onam nain no moram naep efa mokepin?’ Naap maakek.”
40020016	Aria arekin opora nain welawami wia maakek, “Naapeya wi mua Mua Maneka pika kemena-pa wiar ikemik nain, wi murarowa-pa ikemik nain ikoka miimikuan ne wi miimowa-pa ikemik nain ikoka murarikuan.”
40020017	Aria Yeesus Yerusalem urupem-ikok era-pa ona teeria ten kuisow erup nain wia aawep kua wia pekap wia maakek,
40020018	“Aria miimeka, i aakisa Yerusalem ikiwimik. Ikoka neeke Mua Muuka opap wi pris woos mua ne sira amis mua wapena-pa wuikuan.
40020019	Opap opora-pa wuami ifakimowa opora anumap owow oko mua wapena-pa wiar wuikuan. Ne wis-ke sarua waremi firekami niirow opora onap nomokow moke-pa patot warikuan, ne uminon. Umep fofa arow-pa iikirinon.” Opora naap wia maakek.
40020020	Aria naap ikiwem-ikok Sebedi emeria ona muuka erup wia aawep Yeesus wiar ekamik. Ekap miir onoma-pa keema muuna mikap ikok maakek, “I maa-ko kookalep epamik.”
40020021	Naeya nokarek, “No maa mauwa kookalin?” Ne os-ke maek, “No owow saria maneka areya-na yo muuka erup fain no wameiya-pa, oko-okaiwi pokuk.”
40020022	Ne wia maakek, “Ni maa amisarep efa nokareman-i? Yo efa samorami sirirowa yiimik nain nis pun eliw aawowen-i? Ni pepek-i?” Ne maemik, “Ae, i eliw aawiyen.”
40020023	Naeya wia maakek, “Eliw, yo sirirowa aawiyem fain ikoka nis pun aawowen. Nain yo oko-okaiwi efar pokowa efa nokareman nain me yo maa-ke, weetak. Epa nain iiriw yena Auwa-ke wia pepekimep-puomak, wi nain neeke pokikuan.” Naap maek.
40020024	Ne aria Yeesus ona teeria mua papako-ke opora nain miimap wiam erup nain wia kema bagiwiramik.
40020025	Naeya Yeesus-ke epowa wia maakeya epiwkin wia maakek, “Ni amisareman, miiw unowa wi owow oko saria-ke sira kekanow akena wia urufam-ikemik. Ne wiena woos mua pun maimik, wi emeria mua i tepak-pa yiar ikok opora yiar miimam-ikauk.
40020026	Nain ni sira naap nain me oneka. Ni teeria fain mua-ko woos mua maneka arekam naep-na wame poromi taar teekow mua niar ikainok.
40020027	Ne mua-ko miimowa-pa niar ikainen naep-na uuwow mua puukap ni tepak-pa niar ikainok.
40020028	Moram Mua Muuka pun naap, me ni mua-ke yo tepak-pa efar ikok mauwomuk naep ekapem, weetak. Yo ni nia asipekam naep ekapem. Ne umep emeria mua pina wiar iiraremi wia aawinen.” Naap wia maakek.
40020029	Aria Yeesus ona teeria unowiya Yeriko-pa ikok ikiwem-ikaiwkin wi yakeyak maneka wiokap ikiwemik.
40020030	Mua mokok opa wiam erup era pona-pa pokap ikemik. Ne Yeesus fan ekapiya maiwkin miimap faremik, “Maneka oo, Dewit nembesir, i-ko yia kemale oo.”
40020031	Ne wi Yeesus ookam-miemik nain-ke wia kakankami wia maakemik, “Ni poporareka.” Ne wia, kerew akena farem-ikemik, “Oo Maneka, Dewit nembesir, i-ko yia kemale aa!”
40020032	Aria Yeesus ikim-ikok naap miimap iimarep wia farek. Ekapiwkin wia nokarek, “Yo kamenap nia asipinen?”
40020033	Ne maakemik, “Aa Maneka, i mokoka-ko yia saliweya maa urufiyen.”
40020034	Naap maiwkin wia kemalep mokoka wiar opak. Mokoka wiar opeya ewursow maa urufamik. Ne Yeesus murarep ookamik.
40021001	Aria wi ikiwep Yerusalem mamaiyarem-ikok owowa unuma Betfage naimik nan fuunemik, owowa nain Oliw ema kame kiira-pa ikua. Nan ikok Yeesus ona teeria mua erup wia sesekak.
40021002	Ne wia maakek, “Owowa eefin ikiwep donki muuka iimarow eremina onak onaiya kaikap-puamik nain urufowen. Urufap-na ifara wasirkap onak onaiya aawep pekapomeka.
40021003	Ne mua-ko nia nokarinok-na feenap maakeka, ‘Yiena saria mauwowa wiar ikaeya aawimik.’ Naap maakowen-na eliw aaweka nia naakinon.”
40021004	Ne opora naap imenarek nain iiriw profet opora maek nain naap akena imenarek.
40021005	Feenap maep-puak, “Wi Yerusalem wiipa wia maakeka, ‘Ni urufeka, niena owow saria fan urupem-ikaiya! O mua kekelka ikaiya nain-ke, ne donki iinan-pa pokap urupem-ikaiya. Donki nain aakisa fan arimok, iimarow eremina ikua.’” (Aisaiya 62.11, Sekaraiya 9.9)
40021006	Aria wiam erup ikiwemi Yeesus wia maakek naap akena onamik.
40021007	Donki muuka onak naap aawep wia pekapep iwemik. Ne wiena mia suuwowa papako nain donki iinan-pa ikowiwkin Yeesus iinan pokap ikiwok.
40021008	Ne yakeyak maneka wiena mia suuwowa era-pa ikow-ikiwemik, ne papako nomokow mekira pu-puukap era-pa wu-ikiwemik.
40021009	Yeesus wi yakeyak maneka gone-pa wiar ikiwem-ikua, mua papako miimemik ne papako muraremik. Faremi ikiwem-ikemik, “Oo, Dewit nembesir unuma wiar fakerikua! Eena Mua Maneka unuma-pa ekapiya nain Mua Maneka-ke kema eliwa iwinok! I Mua Maneka unuma fakerikua!” (Someka 118.26) Naap ma-ikiwem-ikemik.
40021010	Aria Yeesus ikiwep Yerusalem-pa fuuneya yakeyak maneka o urufap soranep kema unu-unowa wuap wieniw wiam nokaremik, “Nee, mua nain naarewe-ke?”
40021011	Ne mua papako-ke wia maakemik, “Mua nain-na Yeesus-ke, wi Galili kame Nasaret mua-ke. O Mua Maneka profet-ke.”
40021012	Aria Yeesus tempel pika kemena ikiwok-na wi epa nain maa sesekam-ikaiwkin wia urufak. Naap wia urufap wia fa-faemi maamuma kiripap tempel maamuma wiimik nain esimsa wiar anu-fienomakek, ne nepa ibiamun sesekam-ikemik nain pun pokow maa wiar anu-fi-fienak.
40021013	Ne wia maakek, “Mua Maneka opora siisimep-puamik nain feenap maek, ‘Yena koora-na yo efa kema suuwap efa farowa epa-ke.’ (Aisaiya 56.7) Nain nis-ke ikum mua koora arowaman.”
40021014	Aria naap wia maakep nan ikaeya wi mua mokok opa ne wi mua kepur samora nain wiar epamik. Ne wia saliwomakek.
40021015	Sira naap oneya takir muutitik-ke naap urufap kakaem-ikok faremi maem-ikemik, “Dewit Nembesir unuma fakerikua!” Naeya wi pris woos mua ne wi sira amis mua unowa naap urufap kema bagiwiramik.
40021016	Naapeya Yeesus nokaremik, “Moram wi takira unuma nefa purupemi farimik nain, me wia poporarowin? No me miimin-i?” Ne wia maakek, “Yo miimam-ikaiyem. Nain ni Mua Maneka opora maek nain me urufaman-i? Feenap maek, ‘Takir muutitik ne wi muuka meseka enem-ikaimik nain kema wia iikiroweya no unuma baliwep akena nefa fakerikuan.’ (Someka 8.2) Naap maek.”
40021017	Naap wia maakep-puap wia piipuap oromi Betani owowa wiar ikiwep nan inek.
40021018	Aria epa wiimeya uuriw Yeesus iikirap ona teeria onaiya Yerusalem kiiriw nainiw urupok. Urupem-ikok wuailek.
40021019	Wuailep nomokowa fik era pona-pa ikaeya urufak. Ne makena-ko aawep eniminen naep ekap urufak-na wia, makena marew, ifa muutiw ikua. Naap urufap nomokowa nain maakek, “No ikoka me makenarinan!” Naap maem-ikaeya ona mokoka-pariw ififarek.
40021020	Ne ona teeria-ke naap urufap soranep maemik, “Nee, sira kamenap naep nomokowa fain aakisa kuisow ififarep-puak noma?”
40021021	Naap maiwkin wia maakek, “Yo maken akena nia maakiyem. Ni kema unowa me wuowa yo opora kekanowa efar opam-ikok-na nis pun eliw naap onowen. Nis pun yo nomokowa fik maakemkun ififarek, ni naap eliw onowen. Neemi maa maneka, ema pun eliw maakowen, ‘No iikirami ifera-pa name wafure,’ naap maakowen-na eliw naap arinon.
40021022	Ni opora kekanowa efar opap koonowap ikok Mua Maneka maa-ko nokarowen-na eliw aawowen.” Naap wia maakek.
40021023	Aria Yeesus tempel pika kemena ikiwok. Nan ikok Mua Maneka opora suule wia onam-ikaeya wi pris woos mua, wi owow woos mua unow onaiya wiar epap nokaremik, “Ei, no inon sira onan nain naareke nefa sesekeya nain onan? Ne naareke kekanowa niemi uuwowa fain niek?”
40021024	Naap nokariwkin wia maakek, “Ne yos pun opora kuisow-ko nia nokarinen, ne ni opora yo pepek kiripomowen-na yo kekanowa naareke yieya sira-sira oniyem nain nia maakinen.
40021025	Feenap, iiriw Yon-ke eka-pa wia yasuwam-ikua nain naareke sesekeya naap onak? Mua Maneka-ke uuwowa iwok-i e wi mua-ke maakemik?” Naeya wi-wieniw aakunemi maem-ikemik, “I kamenap maiyen? I feenap maiyen-na, ‘Mua Maneka-ke uuwowa nain iwok,’ naap maiyen-na yia mainon, ‘Naap nain moram opora me wiar opaman?’
40021026	Ne i feenap maiyen-na, ‘Yon uuwowa nain wi mua-ke maakemik,’ naap maiyen-na yia samorikuan. Moram wi mua unowa fain Yon Baptais Mua Maneka profet-ke naimik.”
40021027	Naap maep maakemik, “I me amisaremik.” Naeya wia maakek, “Naapeya-na yos pun me nia maakinen, mua naareke mauwowa fain yiek.”
40021028	Aria Yeesus opora oko wia maakek, “Aria aakisa opora fain efar miimap kema suuweka. Feenap, mua oko muuka wiam erup ikemik. Ne muuk iperowa wiar ekap maakek, ‘Aa, muuka, no ikoka-ko ikiwep wain piita saliwe.’
40021029	Ne muuka-ke maakek, ‘Yo miatinem.’ Wiawi naap maakep sela marewarep ikok kema kirep aakisa fan wain piita mauwowa ikiwok.
40021030	Naap ikok muuk kapa maakeya maakek, ‘Eliw, yos-ke ikiwinen.’ Wiawi eliw naakek nain me ikiwok.
40021031	Aria opora nain ni-ko maeka, muuka kaanin-ke wiawi opora opak?” Ne maakemik, “Iperowa-ke.” Naap maiwkin wia maakek, “Yo maken akena nia maakiyem, wi takis aawow mua ne wi era emeria wi kiikir miimep Mua Maneka pika kemena wiar ekikuan, ne ni weetak.
40021032	Moram Yon Baptais ekapok nain era nia ofakowami nia maakek, ni pina wasirkiwkin Mua Maneka-ke pina nia iirarominon. Naap nia maakek, nain nis-ke opora me wiar miimaman. Ne wi takis aawow mua ne wi era emeria kema kirep o opora miimamik. Ne ni sira naap wia urufaman, nain ni kema me kirep opora me wiar ookaman.” Naap wia maakek.
40021033	Ne aria arekin opora oko wia iromak, “Aria ni opora fain-ko miimeka. Mua oko ona miiwa-pa wain piita onap nomoniw pika warikak. Ne eruwa kuak, ikoka wain makena neeke wuap ititap eka urupeya aawikuan. Ne iinan koora pun kuak. Onap-puap wain piita nain mua oko wapena-pa wia wuap-puomami owow oko epasia ikiwok.
40021034	Nan ikok wain makena aawowa saana-pa ona uuwow mua wia sesekak, wain makena-ko aawep pekapomuk naep.
40021035	Wi iwap fuuniwkin wi teeria nain-ke iikirami wia fa-faemi oko arufamik, oko oram enuma ifakimemik ne oko nomon ika waremik.
40021036	Ne aria naap ikok kiiriw papako wia sesekak. Teeria nain lawisik unowa. Ne wis pun sira naapiw wia onamik.
40021037	Ne naap ikok kema feenap wuap ona muuka sesekak, ‘Yo yena muuka sesekamkun ekima opikuan.’
40021038	Ne muuka sesekeya ikiwok. Ikiwep fuuneya urufap wi-wieniw maemik, ‘Nee, ona muuka nanek. Ikoka os-ke wiawi epa wiar aawinon. Arika, ifakimikua. Ne miiwa ne maa onoma is-ke wiar aawiyen!’
40021039	Naap maep muuka nain opap pika okaiwi-pa wafurap ifakimiwkin umok.
40021040	Ne aria ni-ko maeka, ikoka miiw onoma nain kiiriw ekapemi wi mua nain kamenap wia oninon?”
40021041	Ne maakemik, “O ekapemi wi mua samora nain samor akena wia ifakimeya umikuan. Ne wain piita nain teeria oko wiinon. Ne wi teeria eliwa nain ikoka wain makena aawow saana-pa makena aawemi okaiwi ona iwikuan.” Naap maakemik.
40021042	Ne wia maakek, “Ni pepek maeman. Ne Mua Maneka opora ara siisimep-puamik fain-ko me urufaman-i? Feenap, ‘Poka iiriw koora kuow mua-ke samora-ke naep iiraremik. Aakisa poka nain-keriw koor umua poka arep ikua. Maa nain Mua Maneka-ke naap oneya anirak. Ne i urufap soranep kakaemik.’ (Someka 118.22-23, Aisaiya 28.16)
40021043	Naapeya nia maakiyem, Mua Maneka pika kemena wiar ekowa nain ni me wiar ekowen, weetak. Wi owow oko oko Mua Maneka opora wiar miimap ookimik nain-ke kemena wiar ekikuan.
40021044	Ni opora me miimiman nain feenap arowen, poka nain iinan-pa oraiman nain oona iiwawun ku-kuep sowa-sowa arowen. Ne poka nain-keriw ni mia-pa niar oromi nia ifemakeya ni iiwawun ititalep mefa kuowen.” Naap wia maakek.
40021045	Aria o wi pris woos mua ne wi Farisi arekin oporiw wia mae-ekapok nain miimap furewamik, opor unowa nain i yia maiya, naap maemik.
40021046	Naemi iir nain o opu naep maemik-na yakeyak maneka o profet-ke naemik. Naapeya wia keker opamik.
40022001	Aria Yeesus kiiriw nainiw arekin opora oko feenap wia iromami maek,
40022002	“Mua Maneka pika kemena-pa ikowa nain sira feenap ikua. Owow saria maneka-ko ona muuka emeria aaweya enow maneka onak.
40022003	Onap weesereya ona uuwow mua wia sesekeya ikiwep womar unowa iiriw opor amisa wiep-puak nain wia maakemik, maa enowa nain ekapuk naek. Ikiwep wia maakemik-na wi miatinep me wiokamik.
40022004	Ne kiiriw uuwow mua papako wia sesekami wia maakek, ‘Ni ikiwep opora iiriw amisa wiep-puam nain wia maakeka, “Yo maa enowa iiriw opep ikua. Ne maa eneka eliwa ifakimep uupep-puam. Maa muutitik iiriw onomakem. Ni aakisa ekapeka!” Ikip naap wia maakeka.’
40022005	Ne wi ikiwep wia maakemik-na opora me wiar miimamik. Wi wiena kookalowa-pa uuwowa oko ikiwomakemik, oko ona manina ikiwok, oko ona uuwowa oko ikiwok,
40022006	ne wi papako-ke iikirami wi uuwow mua nain wia opap emina wia ururowami wia ifakimemik.
40022007	Naap oniwkin owow saria nain-ke kema samor akena bagiwirap ona ami mua wia sesekeya ikiwep mua teeria nain wia ifakimemi koora wiar kukumakemik.
40022008	Naap onap-puami ona uuwow mua papako wia farep wia maakek, ‘Yo maa enowa iiriw opep ikua, wi mua wia maakem nain wi maa me efar enimuk, wi neek ikauk.
40022009	Naapeya ni aakisa ikiwep era maneka opopora-pa neeke iimarep ikok wi mua momor wia urufap wia maakiwkin iiwawun ekapuk.’
40022010	Naap wia maakeya ikiwep era opopor unowa naap iimarep mua wia urufap wia maakiwkin ekapomakemik. Mua eliwa ne mua samora pun iiwawun momor wia aawiwkin ekapemik. Ekapep koora maneka nain iiwawun takunemik.
40022011	Aria owow saria nain wi mua wia urufinen naep koor kemena ikiwok-na mua oko urufak. O mia suuwowa eliw marew, muewow maa enowa bala me wuak. Naap urufap maakek,
40022012	‘Emar, no muewow maa enowa yiar ekapon nain mia suuwowa me niemik nain no kamenap ekapon?’ Naap maakeya mua nain opora marewarek.
40022013	Naemi owow saria nain-ke wia maakek, ‘Mua fain wapena kepura wiar kaikap amaporop owaruma-pa wafuriwkin epa kokoma-pa ikainok. Epa eena ikaimik nain wi omemi enek muuna geegenem-ikowa-ke.’”
40022014	Yeesus opora nain wia iromap-puap kiiriw wia maakek, “Mua Maneka mua unowa wia fariya, nain papako muutiw wiar ekiwkin wia aawinon.”
40022015	Aria wi Farisi-ke wiam fiirimep opora anumap feenap maemik, “Yeesus akimamkun opora-ko samoreya-na opap ifakimiyen.”
40022016	Opora nain aakunep-puap wiena teeria papako wia sesekiwkin wi Erot teeria mua papako wia aawep wiam ane-wafurap Yeesus wiar ikiwemik. Ikiwep maakemik, “Somek mua, i sira nefar amisaremik, no opora makena main. No Mua Maneka opora ifana wiarin nain era makena ookin. I mua yia mekawap me aakunin, weetak, opora me kiri-kiripin.
40022017	Aria no aakisa opora fain-ko yia maake, no kamenap main, Rom saria maneka Siisar takis wuowa yia maakek nain, wuiyen-na Moses sira wuomakek nain puukiyen-i e weetak?”
40022018	Wi wadol sira iiriw wiar amisarek. Naapeya wia maakek, “Ni mua opaimik kiri-kirowa-ke! Ni moram yo opora-pa korininok naep naap efa nokareman?
40022019	Aria ni takis wuiman maamuma nain yiiwkin niar urufinen.”
40022020	Ne iwiwkin opap ikok wia nokarek, “Aria maamuma fain mua naarew kukusa ne unuma-ke wiar ikua?”
40022021	Ne maakemik, “Siisar kukusa-ke.” Naeya wia maakek, “Naapeya-na Siisar maamuma ona iweka ne maa mauwa Mua Maneka wiarik, nain ona kakeniw iweka.”
40022022	Opora naap maeya miimap soranep opaimika tenemik. Ne ikiwemik.
40022023	Aria fofa kuisow nainiw wi Sadusi-ke Yeesus wiar ekapemik. Wi feenap maimik, mua umimik nain kiiriw me iikirikuan.
40022024	Ne o nokaremik, “Somek mua, sira iiriw Moses wuak nain feenap, ‘Mua oko emeria aawep muuka marew ikok umeya-na ona wiamun-ke apura nain eliw wiar aawep weepe muuka imenominok.’
40022025	Aria kaka kuisow wi mua ikur okaiwi-pa erup ikemik. Ne iperowa-ke kiikir emeria aawep muuka wiipa me imenowa ikok umok.
40022026	Umeya o ookap onarowa-ke apura nain aawok. Ne os pun muuka marew ikok umok. Ne kiiriw oko-ke apura nain aawok nain pun naap ikok umok. Ne teeria nainiw akena emeria kuisow nain aawep umomakemik.
40022027	Naap ikok apura nain pun umok.
40022028	Teeria kuisow nainiw emeria kuisow. Aria nain wiimar iikirow epa-pa mua naarew emeria wiar ikainon?”
40022029	Naeya wia maakek, “Ni maa amisarowa saarik efa nokariman. Moram ni Mua Maneka opora nain urufap kemena baliwep me amisareman, ne ona kekanowa pun me wiar amisareman.
40022030	Wiimar nainiw iikirow epa-pa emeria mua wi ensel saarik ikaikuan. Wi muewowa marew.
40022031	Aria wi umep iikirowa nain Mua Maneka opora siisimep-puamik nain-ko me urufaman-i? Mua Maneka feenap maek,
40022032	‘Abraham, Aisak ne Yekop wi wiam arow, nain yo wiena Mua Maneka-ke.’ (Eksodas 3.6) Makena, wi umemik nain Mua Maneka wia urufam-ikaiya. Naapeya wi wiimar iikirowa wiar ikainon.”
40022033	Naap maeya wi yakeyak maneka kakaemi opaimika tenemik.
40022034	-
40022035	Aria Yeesus wi Sadusi opora wia nomakeya wi Farisi-ke miimap wiam fiirimep opora aakunemik. Aakunep sira amis mua oko sesekamik. O ikiwep Yeesus opora-pa akimekam naep nokarek,
40022036	“Somek mua, Moses sira wuomakek nain sira kain manek akena?”
40022037	Naeya maakek, “Sira fain, ‘No Mua Maneka kookale, mia, kema, woosa iiwawun manekiw kookale.’
40022038	Sira nain-ke manek akena-ke.
40022039	Ne oko feenap, ‘Mua oko wia kookale, nena name kookalin naap.’
40022040	Sira erup nain Moses sira wuomakek nain mikap maek, wi iiriw profet opora maem-ikemik nain pun sira erup nain akena mikami maemik.” Naap wia maakek.
40022041	Aria wi Farisi papako ekapemi Yeesus wameiya-pa fiirimiwkin wia nokarek,
40022042	“Ni Krais kamenap maiman? O naarew nembesir-ke?” Ne maakemik, “Dewit nembesir-ke.”
40022043	-
40022044	“Naeya kiiriw wia maakek, “Makena maeman. Nain Ewar Eliwa-ke Dewit kema iweya Krais maemi maek, ‘Mua Maneka-ke yena Maneka efar maakek, “No yena aken ekeria-pa efar pokap ikaeya no iiwua iiwawun no kepur tepak-pa wia wuinen.” ’ (Someka 110.1)
40022045	Dewit ona nembesir nain ‘Yena Maneka-ke’ naek. Ona nembesir nain kamenap ona Maneka wiar ikainon?”
40022046	Naap maeya wi opora kuisow-ko me kiripomamik, iiwawun bauserap ikomakemik. Ne iir nain opora nokarowa me pepekeya nokarowa iiwawun piipuamik.
40023001	Wi yakeyak maneka ne ona teeria pun ikaiwkin Yeesus-ke opora wia maakek.
40023002	Feenap maek, “Wi Farisi ne wi sira amis mua, wi Moses sira wuomakek nain aakunep amisar-afuramik.
40023003	Naapeya wi opora nia maakimik nain ookeka. Ne wi sira-sira onimik nain me wiokeka. Moram wi maa nia maakimik nain wiena pun me onimik.
40023004	Ni sira unowa ookowa nia suuwimik, nain wiena sira nain gelemuta-ko me ookimik. Ne pun lawisiw muuta-ko me nia asipimik.
40023005	Ne wiam irami feenap onimik. Mua Maneka faremi bokis gelemuta eena ekima-pa ne akua-pa kaikimik nain wi bokis lawisiw maneka onimik. Ne konim miirfa fuula maa-maala nain wuap lotu ikiwimik. Wi emeria mua yia urufap wi mua makena-ke yia mauk naep naap onimik.
40023006	Ne maapor epa-pa wi epa eliwa-pa pokiyen naimik. Ne lotu koora-pa pokow eliwa miimowa-pa ikua nain kookalimik.
40023007	Ne fiirimow epa-pa mua tetera-ke yia naemi ‘Oo somek mua’ naap yia faruk naep kookalimik. Wi sira naap onimik.
40023008	Aria ni yo teeria, ni somek mua me niam naeka, moram ni unowa fain ni niamun epia ikeman ne niena Maneka mua kuisow akena.
40023009	Ne ni Auwa kuisow owow iinan-pa niar ikua. Naapeya miiw mua oko auwa maneka naemi me fareka.
40023010	Ne pun niena saria kuisow akena, o waisow ne o Krais-ke. Naapeya saria maneka me niam naeka.
40023011	Ni teeria fain woos mua ikainok-na ni tepak-pa niar uuwam-ikainok.
40023012	Moram sira-ke feenap ikua, o mua unuma wame purupiya nain ikoka poraikuan. O mua unuma wame poraiya nain ikoka unum maneka iwikuan.”
40023013	“Aria ni sira amis mua ne ni Farisi, ni ikoka samor akena aawowen. Ni wadol mua-ke. Mua Maneka pika kemena wiar ekowa nain nis-ke era wiar mika-puukiman. Ne niena pun me ekiman, ne wi mua papako eku naep onimik nain wia mika-puukiman. [
40023014	Ne ni emer apura wia peeskimemi maa unowa wiar ifemakiman. Ne wadolalemi yia miimuk naep Mua Maneka farowa maala mufiman. Aa, ni wadol sira nain-pa ikoka yoowa manek akena aawowen.]
40023015	Ni somek mua ne ni Farisi nefa komarka, ni ikoka samora akena aawowen. Ni mua wadola-ke. Wi mua-ko i teeria yiar arinok naep mia me niam kema suuwap owowa unowa wiar ikiwemi opora wia maakiman. Ne mua kuisow ni teeria niar ekak. Ne ni nieniw sira naap onami epa mukuna ikiwowen. Ne os-ke ni niokami epa samora pun ikiwemi iiwawun samor aawinon.
40023016	Ni mokok opa, ni maiman, i sira unowa suule wiiyen. Ni feenap wia maakiman, ‘Ni opora maep koonowu naep-na tempel koora unufami opora maiman nain makena me arinon. Ni gol tempel koora-pa ikua nain unufami opora maowen-na ni opora nain ookami maa onowen,’ ni naap wia maakiman.
40023017	Ni momora, kema pukow marewa-ke. Tempel koora maa maneka-ki e gol tempel koor kemena-pa ikua nain maa maneka-ke? Tempel-ke ikaeya gol nain maa maneka ariya.
40023018	Aria ni fain pun wia maakiman, ‘Ni opora maep koonowu naep-na maa patirow esimsa unufowen-na nain pun makena me arinon. Ne ni maa eneka pikiwep patirow esimsa iinan-pa wuiman nain unufap opora makena ookami maa onowen.’ Ni naapiw akena wia maakiman.
40023019	Ni faa, mokok opa akena-ke! Maa kain-ke maneka? Maa eneka maa maneka-ki e nomon esimsa nain maneka-ke? Nomon esimsa-ke ikaeya maa eneka iinan-pa wuiwkin eliwa ariya.
40023020	Naapeya wi patirow esimsa unufami opora maken akena naimik. Neemi maa eneka esimsa iinan-pa wuimik nain pun epaskun arep anirap eliw akena arinon.
40023021	Ne ni tempel koora unufami opora maken akena maowen-na Mua Maneka ona anane nan ikaiya nain pun unufami maowen.
40023022	Ne ni opora maken akena maemi owow iinan unufowen-na Mua Maneka ona pokow epa pun unufowen. Neemi Mua Maneka opora nia miimam-ikaeya ni opora maken akena maowen.
40023023	Ni sira amis mua ne ni Farisi, ni mua wadola-ke. Ni ikoka samor aawowen. Ni Mua Maneka patiru naep maa muutitik, maawa ne lombu, naap fiirimep mokoka ten kuisow arowap mokok kuisow pikiwep Mua Maneka patiriman. Ni sira muutitik ookiman, nain ni sira maneka nain me ookiman. Sira feenap nain, opora make-makeniw ookowa, mua oko wia kemalep wia saliwowa ne Mua Maneka opor makena wiar opap ookowa. Sira eliwa unowa nain anane ookam-ikok maa muutitik nain okaiwi Mua Maneka patirekaman-na eliwa. Nain ni naap me oniman.
40023024	Ni somek mua faa, mokok opa akena-ke. Niena maa epira karia-ke oreya kekelka muuta iirariman, ne maa eneka samora-ko maa-pa niar ikaeya me urufowa iiwawun iriniya muiman.
40023025	Aria ni sira amis mua ne ni Farisi, ni samor aawowen. Ni wadol mua akena-ke! Ni mia muura iiraru naep niena urupa epira naap oram mikikira yasuwiman ne kemena me yasuwiman. Nain ni ikum sira ne niena mia kookalowa niar taanep ikua.
40023026	Ni Farisi faa, ni mokok opa akena-ke. Ni niena urupa epira kemena pun yasuwowa saarik aremi sira samo-samora iirareka. Naeya ni sira eliwa-pa ikowen.
40023027	Ni sira amis mua ne ni Farisi, ni wadol mua-ke, ni samor aawowen. Ni feenap saarik, mua wia soopimik nomon ona nain ofa kiaiw ifimik. Mikikira-pa urufowa eliw oram ne tepak mua oona-ke taanep ikomakek, ne maa samo-samora pun nan ikomakek.
40023028	Nis pun sira naap, mua unowa mokok epa-pa ni sira eliwa. Nain niena kema tepak wadol sira-ke ne sira samora-ke niar taanep ikomakek.
40023029	Ni somek mua ne ni Farisi, ni wadol mua-ke, ni samor akena aawowen! Wi iiriw profet ne wi mua kaken eliwa ikemik nain wia ifakimiwkin umemik nain wia soopamik. Ne nis-ke wia soopowa epa wiar saliwami dubil akena wuiman.
40023030	Ne nieniw niam maiman, ‘I iiriw yiena nembesir epa-pa ikekamik-na wi sira wiokami wi profet me wia ifakimekamik,’ naap maiman.
40023031	Ni anane naap maiman nain ariman niam wuiman. Wi iiriw profet wia ifakimem-ikemik nain, ni nembesir niar ikemik.
40023032	Naap nain iiriw niena nembesir sira samora onowa onoma wuamik nain ookami wia ifakim-ikip uuwowa nain welaweka.
40023033	Ni ifa akena-ke, ni ifa upowa-ke ikeman! Mua Maneka ni mua samora-ke nia naemi epa samora me nia sesekinon-i? Ni baurarowa me pepek.
40023034	Naapeya wi profet ne wi mua kema pukowa ne somek mua wia sesekamkun papako wia ifakimowen, papako nomokowa moke-pa patot wia warowen ne papako lotu koora-pa wia arufowen. Ne wia fa-faem-ikaiwkin owow oko-oko-pa purer mua arem-miawikuan. Naap wia onam-ikowen.
40023035	Naapeya ni maa urufap! Ni pina aawowen. Wi mua eliwa miiwa-pa fan ikemik nain wia ifakimiwkin aka miiwa-pa fan orok. Sira naap nain iiriw Abel ifakimok nain-pa onoma wuap ekapep ekapep Berekia muuka Sekaraiya-pa. Sekaraiya-na tempel koora ne maa patirimik esimsa gone-pa ifakimeman.
40023036	Yo maken akena nia maakiyem, wia ifakimemik nain pina nain ni teeria fain-ke akuawep yoowa akena aawowen.” Naap wia maakek.
40023037	Aria Yeesus Yerusalem opariya omok, “Oo ni Yerusalem, emawa, nis-ke anane wi profet wia ifakimiman! Ne Mua Maneka mua papako wia sesekeya niar ekapimik nain pun nomon ika wiariman. Emawa, ni emeria mua yena kemena-pa nia wuap nia kakaltekam oo. Aara eena muuka eewua tepak-pa wia wuiya, yo naap nia onekam naep onam-na niena miatineman.
40023038	Aa, Mua Maneka iiriw nia piipuak, ni mikikira nia uumow mua marew, ni maatarep ikowen.
40023039	Yo nia maakiyem, ikoka yo me efa urufowen. Ne wiimar feenap maemi-na efa urufowen, ‘Yiena Maneka Mua Maneka unuma-pa wiar ekapok nain unuma purupiyen.’”
40024001	Aria Yeesus tempel koora-pa ikok orop ikiwem-ikaeya ona teeria-ke wiar ekap tempel koora nain urufap kakaemik. Naeya wia maakek,
40024002	“Ae makena, ni koora maa ele-eliwa fain urufap kakaiman-i? Yo maken akena nia maakiyem, ni koora urufiman fain ikoka nomona kuisow nomon oko iinan-pa me ikainon, weetak. Pika nain ikoka iiwawun te-teekiwkin ururomakinon.”
40024003	Aria naap wia maakep-puap Oliw ema urupok. Nan pokap ikaeya ona teeria wiisow ookap urupemik. Urupep maakemik, “I baliwep yia maake, maa maen nain iikamin akena-ko imenarinon? Maa mauwa-ke imenareya i ilenap amisarep maiyen, no ekapowa maen nain miiwa weeserow epa nain faneka, naap maiyen.”
40024004	Naeya wia maakek, “Ni maa uru-urufami ikeka, oko wi mua oko-ke ekapep nia peeskimikuan.
40024005	Ikoka mua unowa ekapemi yo efa unufami maikuan, ‘Yo Krais-ke,’ naap maemi emeria mua unowa wia peeskimikuan.
40024006	Aria irakowa feekeriw miimowen ne wi epasia-pa irakowa meta wiar miimowen. Ni nain me keker opaka. Makena, sira nain ikoka owow unowa pun wiar imenarowa-ke. Nain miiwa weeserow epa eewuar ikua.
40024007	Owow unowa ikoka wi-wieniw irakikuan ne owow oko saria-ke owow oko irakowa fee-feekeriw arikuan. Miiw unowa weniw maneka imenarinon, ne maa ofofona pun imenaromakinon.
40024008	Nain yoowa aawow epa onoma wuak nain-ke. Wi emeria muukaru naep sirirowa aawimik naap.
40024009	Iir nain yo muuta nain nia opap nia samorami nia ifakimikuan. Miiw unowa wi mua unowa nia iririmem-ikaikuan.
40024010	Iir nain emeria mua unowa yo opora ookam-ikok piipuikuan. Naap onami wi-wieniw wiam fo-fookap wiam siriremi oko-ke iiwua mua kokot wia maakiwkin yo teeria mua wia opap wia samorikuan. Naap wia onikuan.
40024011	Ne mua unowa wadolalemi i profet-ke wiam maemi mua unowa wia peeskimikuan.
40024012	Wi teeria nain sira samo-samora naap oni-ikiwiwkin sira maneka eena mua oko wia kookalowa sira nain iiwawun mesenalinon.
40024013	Nain wi mua kekanep yo opora baliwep ookimik nain-ke anane eliw ikowa imenikuan.
40024014	Ne ikoka Mua Maneka pika kemena-pa ikowa opor eliwa nain miiwa unowa fain pikiwiwkin epa aawinon. Ne iir nain mua unowa sira wiam furewap maikuan, ‘Mua Maneka opora makena-ke.’ Naap ikok miiwa weeserow epa imenarinon.
40024015	Epa nain maa samora akena tempel koor kemena-pa me ikowa nain neeke iimarep ikaeya urufowen. Maa eena iiriw profet Daniel maek nain. Ni opora fain miimiman nain kemena baliwep aaweka.
40024016	Maa naap imenareya wi Yuudia-pa ikemik nain baurarep ema urupomakuk.
40024017	Wi mua koor iinan-pa ikok-na neekeriw bauraruk, koor kemena ikiwep maa unowa me aawuk.
40024018	Ne wi mua manina-pa ikok-na owowa kirep ekapep konim kuruma me aawuk.
40024019	Wiisak aa, wi emeria urom onaiya ne wi muuk wesusa onaiya ikemik nain kamenap arikuan?
40024020	Naapeya ni Mua Maneka fariwkin maa samora nain dabel saana-pa e Sabat fofa-pa me imenarinok.
40024021	Moram sirirowa samor akena ikoka imenarinon. Nain iiriw miiwa fain imenaremi maa naap-ko me imenarem-ikua, iir nain iiwawun imenarinon. Imenareya nain ikoka nainiw weetak.
40024022	Wi yoowa aawow epa nain Mua Maneka-ke ona teeria wia nanikap-puak nain wia kema suuwap epa samora nain ara-pa puukinon. Me puukekak-na mua kuisow me ikekamik.
40024023	Epa nain mua oko-ke nia maakikuan, ‘Krais faneka,’ e ‘O eenan ikua.’ Naap nia maakiwkin-na me wia miimeka.
40024024	Moram mua unowa wadolalemi yo Krais-ke naikuan. Ne papako-ke wadolalemi yo profet-ke wiam naikuan. Naap maemi mua unowa wia mufemi maa miililina sira-sira imenam-ikaikuan. Naap onami Mua Maneka ona teeria wia nanikap-puak nain pun wia peeskimu naep onikuan.
40024025	Miimeka, maa ikoka imenarowa nain yo aakisa iiwawun nia maakem fanek.
40024026	Naapeya mua-ko nia maakiwkin-na, ‘O ekapep epa asia nomon manekiw nan ikua,’ naap nia maakiwkin-na neeke me ikiweka. Wi maikuan-na, ‘Urufeka, o fan-pariw pipilalep ikua,’ naap maikuan-na me wia miimeka.
40024027	Moram Mua Muuka miiwa oraiya nain ona ilen onaiya ikua. Feenap saarik, aapereka-ke wilinemi epa unowa nain iiwawun iiwkinon. Ama urupowa ne ama orowa kame iiwawun parina-keriw arinon.
40024028	Ne pun fain saarik, kiisua maa-ko umep ikaeya urufap pamua onaiya takunep ikaikuan, naap akena ariman urufikuan.
40024029	Aria epa samora nain weeserem-ikaeya ama umep kokoma teninon ne siiwa pun me wilininon. Mokoma-ke tenep ururomakinon, ne aapereka iinan maa unowa kekekrarinon.
40024030	Iir nain Mua Muuka wame ilenowa maa iinan-pa imenareya miiw unowa teeria naap urufap kema wiisarep omomikuan. Ona kekanowa ne mia parina onaiya maa ipisia-pa orom-ikaeya urufikuan.
40024031	Ne os-ke puuw kerew akena fuurami ona ensel wia sesekeya miiw unowa ikiwikuan. Ikiwep ona iiriw wia nanikap-puak nain wia aawep wia fiirimikuan, miiw okaiwi-pa iwap ikip miiw okaiwi-pa.
40024032	Naapeya ni nomokowa fik urufap kema aaweka. Nomokowa nain gulowa enuma mikami ifa wueya urufap maiman, ‘Aa, ama saana mamaiya arek.’
40024033	Sira naap, ni maa unowa nain naap akena imenareya urufap kema aawep maowen, ‘Aa, Yeesus ekapowa mamaiya akena arek.’
40024034	Naapeya yo opora makena nia maakiyem, wi teeria fain mua papako me umowa ikaiwkin maa nain imenaromakinon.
40024035	Aapereka miiwa onaiya ikoka mesenalinon, ne yo opora-ke me efar mesenalinon, anane naap ikainon.
40024036	Maa imenarowa epa kain-pa imenarowa nain mua me amisaremik. Wi ensel pun me amisaremik ne yo Muuka pun me amisarem. Auwa ona waisow amisarek.
40024037	Aria iiriw ekera Noa ikowa-pa sira onam-ikemik nain ikoka Mua Muuka ekapiya nain pun sira naap akena onam-ikaikuan.
40024038	Epa nain eka luuma me imenarowa ikaeya wi maa enow maneka onami eka enemi, wiam muewowami naap oni-ikim-ikemik. Naap ikaiwkin Noa aasa maneka urupep kemena ikiwok.
40024039	Ne aria wi naap momor maneka ikaiwkin eka luuma maneka-ke ekapemi iiwawun wia welawak. Aria wiimar Mua Muuka ekapow fofa-pa sira naap akena imenarinon.
40024040	Feenap, iir nain mua wiam erup manina-pa mauwam-ikaiwkin-na Mua Maneka-ke oko aaweya oko neeke ikainon.
40024041	Emeria wiam erup pun naap, wit makena ititam-ikaiwkin-na oko aaweya oko neeke ikainon.
40024042	Naapeya ni kema wuepap maa uru-urufami ikeka. Moram niena Maneka ekapow fofa nain ni me wiar amisareman.
40024043	Ni kema aaweka, feenap, koor onoma wi ikum mua uura ekapowa wiar amisarinon-na wia wuap ikainon. Naeya wi ekapep koora me wiar fookikuan.
40024044	Naapeya nis pun naap ikeka, Mua Muuka ekapowa nain urufami ikeka, oko o ewur me ekapinon naem-ikaiwkin ekapemi oram nia soranowap-puinon.
40024045	Aria feenap, uuwow mua eliwa ne kema onaiya ikua nain ona saria-ke woos mua wuinon, ona uuwow epaskun wia urufami maa enowa ama pepek wienakinon.
40024046	Uuwowa baliwep faem-ikaeya ona saria ekapep naap urufinon-na kema eliw ikainon.
40024047	Yo maken akena nia maakiyem, o ikoka ona saria-ke woos mua wueya maa unowa os-ke urufominon.
40024048	Aria oko mua nain ona kema-pa mainon, ‘Yena saria ewur me ekapinon.’
40024049	Naap naemi uuwow epaskun wia aruf-iraparemi ona womar wiamiya eka eruaremi momor yiawem-ikainon.
40024050	Aria iir oko yo saria me efar ekapinon, naap naem-ikaeya saria nain feekeriw fuuninon.
40024051	Ekapemi naap urufap samor akena arufami sisina-pa wafureya wi wadol mua ikaimik neeke wiamiya ikok omemi enek muuna geegenem-ikainon.”
40025001	Ne Yeesus kiiriw feenap wia maakek, “Mua Maneka pika kemena wiar ekowa nain feenap saarik. Mua oko emeria aawowa owow oko ikiwok. Ne emeria nain ona tuuk ten kuisow arua kui-kuisow isimap mua nain miira puukowa ikiwemik.
40025002	Wi emeria ikur kema pukowa ne ikur naapiw kema pukowa marewa.
40025003	Wi emeria kema onaiya nain arua eka osena onaiya aawep feekiya iwamik.
40025004	Ne wi emeria kema marewa nain weetak, eka osena-ko me aawemik.
40025005	Wi ikiwem-ikok me miirowamik. Ne era-pa nan arewap ikok ikok mokoka-ke wiar awaweya inemik.
40025006	Inep ikok uur gone-pa feenap fariwkin miimamik, ‘Mua nain fanek oo! Ni iwap era-pa aaweka oo.’
40025007	Ne emeria teeria nain iikirami arua saliwamik.
40025008	Ne wi kema marewa nain-ke wi papako wia maakemik, ‘I arua eka yiar weeserek noma, ni eka lawiliw-ko yia asipeka.’
40025009	Naeya wi papako nain-ke wia maakemik, ‘Weetak, i niiyen-na yiena me yiar pepek erinon. Ni ikiwep niena-ko sesenareka.’
40025010	Aria wi ikiwep ikaiwkin mua nain ekapok. Ne wiam ikur nan arewap ikemik nain o aawep ekapemi koor kemena ikiwiwkin omopora upemik.
40025011	Ne aria emeria wiam ikur muraremik nain urupemi omopora anumami maemik, ‘Maneka oo, omopora yia teekoma oo,’ naap maakemik.
40025012	Ne wia maakek, ‘Weetak akena, yo-ko me nia amisarem,’ naap wia maakek.”
40025013	Arekin opora nain wia maakep weesereya feenap wia maakek, “Naapeya ni kema wuepap maa urufami ikeka. Moram, yo kiiriw ekapowa nain ni ama ne fofa me efar amisareman.”
40025014	Yeesus kiiriw maek, “Mua Maneka pika kemena-pa ikowa nain feenap saarik. Iir oko mua oko owow epasia ikiwekam naep ona uuwow mua wia farek. Ekapiwkin maamuma wi wapena-pa wiar wuak.
40025015	Mua oko maamuma tausen ikur, oko tausen erup ne oko tausen kuisow, naap wiep-puap ikiwok. Mua kui-kuisow uuwow sira wiar amisarep naap wiek.
40025016	Aria uuwow mua maamuma tausen ikur iwok nain ewur akena ikiwep maamuma nain aawep mauwowa onak. Uuwami ewar maamuma tausen ikur naapiw imenak.
40025017	Ne mua oko maamuma tausen erup iwok nain pun naap, ikiwep uuwami tausen erup naapiw imenak.
40025018	Ne aria mua oko maamuma tausen kuisow iwok nain-ke ikiwemi miiwa kuap maamuma nain soopak.
40025019	Wiena saria nain mokom unowa ikiweya kirep ekapemi maamuma wiek nain wiar amisarekam naep wia farek. Ne wi ekapemik.
40025020	Mua maamuma tausen ikur iwok nain-ke ekap ewar maamuma nain ofakowami maakek, ‘Saria, no maamuma yien nain yo ikiwemi mauwap ewar maamuma tausen ikur naapiw imenam.’
40025021	Naeya ona saria-ke maakek, ‘Se-ek eliw oram, no yena uuwow mua eliwa-ke, maamuma manek marewa nain aawep mauwowa baliwep faen. Naapeya woos mua nefa wuamkun no uuwow maneka urufam-ikainan. No epeya yena ikos ikok palanow manekiw ikaiyen.’
40025022	Ne mua maamuma tausen erup iwok nain pun epami maakek, ‘Saria, no ikiwemi maamuma yien nain aakisa urufe, maamuma fainiw uuwami tausen erup naapiw imenam!’
40025023	Naeya saria-ke maakek, ‘Eliw oram, no mauwow mua eliwa-ke. No maa manek marewa nain aawep mauwowa baliwep faen. Naapeya nos pun woos mua nefa wuinen. No epeya yena ikos ikok palanow manekiw ikaiyen.’
40025024	Aria naap ikok mua maamuma tausen kuisow iwok nain-ke ekapemi maek, ‘Saria, yo sira nefar amisarem, no mua kekanowa ne mua riirinowa-ke. No anane wi mua oko manina-pa maa enowa wiar aawin, ne wi mua oko manina-pa maa isakemik nain wiar ifemakep aawin.
40025025	Naapeya oko maamuma nefar mesaliminen naep keker opap maamuma yien nain ikip miiwa-pa soopap-puam. No urufe! Nena maamuma fanek.’
40025026	Naeya ona saria-ke maakek, ‘No uuwow mua samora-ke ne pun lebuma-ke. Yo mua oko manina-pa maa enowa wiar aawiyem nain, ne maa wiar ifemakiyem nain no amisar-afurap yo efa maen-i?
40025027	Naap nain moram maamuma nain maamuma koora-pa me wuomen? Naeya yena ekapemi ewar maamuma onaiya aawekam.
40025028	Aria ni maamuma nain wiar aaweka. Aawep mua oko maamuma tausen ten kuisow onaiya ikua nain iweka.
40025029	Moram sira feenap ikua, wi mua maa unowa wiar ikua nain aawep uuwimik nain ikoka maa unowa akena wiinen. Naeya wi maa kerew akena wiar ikainon. Ne wi mua maa unowa marewa uuwow marew wuap-puimik nain iiwawun wiar iirarinen.
40025030	Aria ni uuwow mua samora fain epa kokoma-pa wafuriwkin neeke ikok omemi enek muuna geegenem-ikainok.’”
40025031	Aria Yeesus nainiw maek, feenap, “Iir nain Mua Muuka unum maneka ne mia pariniya ekapinon ne ona ensel unowa pun o warikap ekapikuan. Ekapemi owow saria maneka pokow epa-pa pokeya
40025032	miiw unowa emeria mua ekapep miir onoma-pa wiam fiirimiwkin wia mekawap teeria erup wia wuinon. Sipsip nepiow mua sipsip meme onaiya ikaiwkin wia mekawiya naap wia mekawinon.
40025033	Wi mua eliwa nain ona aken ekeria-pa wia wuinon ne wi samora nain asow ekeria-pa wia wuinon.
40025034	Naeya aken ekeria-pa wiar ikemik nain wia maakinon, ‘Ni ekapeka, yena Auwa-ke kema eliwa niek, yena muuka nia naep epa iiriw ona pika kemena-pa nia wuap-puomak nain pepek erowaweka. Epa eena iiriw miiwa onami nia wuap-puomak nain.
40025035	Moram yo iiriw wuailem-ikemkun maa enakeman, kema enekaremkun eka enakeman. Ne yo owowa oko niar ikiwemkun efa aawep baliwep efa wuaman.
40025036	Ne yo saporma ikemkun konima yeeman, napumarep e koora ekap ikemkun efa karuem-ikeman.’
40025037	Naap wia maakeya wi sira eliwa ookam-ikemik nain-ke nokaremik, ‘Maneka, iir kain no wuailem-ikaeya maa enowa nenakemik ne kema enekareya eka nenakemik?
40025038	Ne epa kain no owowa yiar ikiwep fuuneya nefa aawep baliwep nefa wuamik? Ne saporma ikaeya konima niemik?
40025039	Ne iir kain napumarem-ikaeya e koora ekap ikaeya nefa karuem-ikemik?’
40025040	Naap nokariwkin os-ke wia maakinon, ‘Yo feenap nia maakinen, makena, ni sira kamenap onami yena teeria mua oko maa marewa nain wia asipaman nain, yo efa asipaman nia naiyem.’
40025041	Naap wia maakep weesereya kirep wi teeria asow ekeria-pa ikemik nain wia maakinon, ‘Ni unowa fain eenap ekeka, Mua Maneka-ke sirirowa niinon! Ni ekap mukuna anane ikaiya neeke ikowen. Epa eena ona Mua Maneka Satan ne wi ensel samora wia wuap-puomak nain.
40025042	Yo iiriw wuailemkun maa-ko me enakeman ne eka naemkun me enakeman.
40025043	Ne yo owow oko-pa niar ikiwemkun me efa aawep pokomowaman ne saporma ikemkun konima-ko me yeeman. Yo napumarep e koora ekap ikemkun me efa karuem-ikeman.’
40025044	Naap wia maakep wia iirareya nokarikuan, ‘Maneka, i iir kain-pa no wuailem-ikaeya, kema enekarem naeya, aria owowa yiar ikiweya, saporma ikaeya, napumarep ikaeya ne koora ekap ikaeya no sira eliwa naap-ko me nefa onamik?’
40025045	Naap nokariwkin wia maakinon, ‘Sira fain, wi mua oko maa marewa nain me wia asipam-ikeman nain yos pun me efa asipaman nia naiyem,’ naap wia maakek.
40025046	Naapeya wi teeria nain ikoka epa samora wia sesekeya wi sirirowa anane naap aawem-ikaikuan. Ne wi teeria sira eliwa ookam-ikemik nain owowa anane eliw ikowa neeke ikiwikuan.”
40026001	Aria Yeesus opora nain wia maakep weesereya ona teeria wia maakek,
40026002	“Ni amisareman, fofa erup ikiweya Pasowa maapora naikuan. Ne fofa neeke Mua Muuka opap nomokow moke-pa patot warikuan,” naap maek.
40026003	Ne aria wi pris woos mua wi owow woos mua unowiya pris woos mua Kaiafas koora-pa wiam aawep aakunemik,
40026004	Yeesus kamenap onap kokot opap ifakimowa nain.
40026005	Aakunemi maemik, “Maapora epa-pa me opikua, oko wi yakeyak maneka-ke iiwua yia purupomikuan.”
40026006	Aria Yeesus Betani-pa ikok Saimon koora-pa wiar ikua. Mua nain iiriw mia gigir mane-maneka onaiya ikok sariarek.
40026007	Ne aria Yeesus nan ikok maa enem-ikaeya emeria oko-ke ekapok. Ekapemi sanda botol opaimika wuepap o ikiwosa-pa sawikomak. Sanda nain sesa maneka.
40026008	Yeesus teeria-ke naap urufap muninemi wi-wieniw aakunemik, “Sa, maa eliwa nain moram wesusak ya.
40026009	Nain sesekekamik-na maamuma maneka aawep wi maamuma marew ikemik nain wiekamik.”
40026010	Naap aakunemik nain Yeesus kema iiriw wiar amisarep wia maakek, “Ni moram emeria fain kema wiar samoriman? O sira eliw akena efa onak.
40026011	Ni mua maa marewa nain anane niamiya ikaiwkin eliw wia asipam-ikowen. Ne yo anane niamiya me ikainen.
40026012	Emeria fain sira naap efa onak nain yo efa soopowa nain mia kiikir efar saliwap-puiya.
40026013	Naapeya makena nia maakiyem, ikoka miiw unowa-pa yo opor eliwa nain wia maakem-miawemi o sira eliwa efa onak nain pun wia maakikuan. Ne os pun kema suuwikuan.”
40026014	Ne aria ona teeria mua ten kuisow erup nain, mua oko Yuudas Iskariot naimik nain-ke wi pris woos mua wiar ikiwok.
40026015	Ne wia nokarek, “Yo maa mauwa yiiwkin Yeesus ni wapena-pa nia wuominen?” Naap wia maakeya maamuma niiyen naemi maamuma tuunap siliwa maamuma ten arow naap iwemik.
40026016	Naeya Yeesus wi wapena-pa wiar wuowa nain era wia imenam-ikomak.
40026017	Aria emer kekanowa enowa maapora kerereya Yeesus teeria-ke nokaremik, “Nee, i kaaneke ikiwep Pasowa maapora maa enowa onomiyen?”
40026018	Naeya wia maakek, “Ni owow maneka ekap mua oko wiar fuunep feenap maakeka, ‘I someka mua-ke maek, “Yo epa fan efar kererek, naapeya yena teeria onaiya no koora-pa feeke Pasowa enowa onu naep naimik.”’”
40026019	Naap wia sesekeya ikiwep ona wia maakek naap epa saliwami Pasowa enowa onamik.
40026020	Aria urera Yeesus ona teeria onaiya ikip fuunemik.
40026021	Wi pokap maa enem-ikok wia maakek, “Yo makena nia maakinen, ni mua kuisow ikoka wi iiwua wapena-pa efa wuinon.”
40026022	Wi naap miimap kema samorarep mua kui-kuisow o nokaremik, “Maneka, yo me efa maen-yon aa?”
40026023	Naeya wia maakek, “I maa enemi mua yo efamiya emer ikowa kakawa epaskun maa eka epira-pa suuwap enimimik nain, mua oko-ke naap efa oninon.
40026024	Ae, makena, yo Mua Muuka ikoka umowa nain opora iiriw Mua Maneka opora-pa siisimep-puamik naap akena arinon. Aa wiisak, mua eena yo wi iiwua wapena-pa efa wuiya nain samor aawinon. Onak me muukarekak-na eliw-yon.” Naap maek.
40026025	Yuudas mua eena o iiwua wapena-pa wiar wuowa nain-ke iikirap maek, “Maneka, yo efa maen-yon aa?” Naeya Yeesus-ke maakek, “Ae, pepek maen.”
40026026	Aria wi maa enem-ikok Yeesus-ke emer ikowa opap Mua Maneka sira eliwa naakep-puap wu-wuepap wienakemi maek, “Aawep enimeka. Fain yena mia-ke.”
40026027	Ne wain urupa opap Mua Maneka sira eliwa naakep-puap wiemi wia maakek, “Ni unowiya enimeka.
40026028	Eka fain yena aka-ke. Opor enuma eena Mua Maneka ni niamiya kaikiya nain yena aka fainiw koonowinon. Aka efar oromi miiw unowa emeria mua pina wiar iirarinon.
40026029	Yo nia maakiyem, yo wain eka aakisa enimiyem fain kiiriw nainiw me eniminen, weetak. Naap ikok yena Auwa pika kemena-pa ikok wain eka enuma oko niamiya eniminen,” naap maek.
40026030	Aria wi someka awep-puap oromi ikiwep Oliw ema urupemik.
40026031	Wi ikiwem-ikok Yeesus-ke ona teeria wia maakek, “Ikok uura yo efa samoriwkin ni unowa fain baurarowen. Moram Mua Maneka opora iiriw siisimep-puamik nain maek, ‘Ikoka sipsip nepiow mua waremkun sipsip wiar baurarep pukikuan.’ (Sekaraiya 13.7)
40026032	Nain yo ikoka umep ikok iikirap Galili ikiwep neeke nia arep ikainen.”
40026033	Naap wia maakeya Pita-ke maakek, “Wi unowa fain ikoka baurarikuan-na yo wia, me nefa piipuinen.”
40026034	Naeya maakek, “Yo maken akena nefa maakiyem, ikok uura aara me farowa ikaeya no sailemi maem-ikainan, mua fain yo me amisarem. Naap sailowa arow arinan.”
40026035	Ne Pita-ke kekanemi maakek, “Weetak, yo naap me mainen. I eliw ikos yia ifakimuk, nain yo me sailinen.” Naap maeya Yeesus teeria unowiya Pita maek naapiw maemik.
40026036	Aria nan ikok Yeesus ona teeria unow onaiya epa Getsemani naimik nain ikiwemik. Ikip fuunep wia maakek, “Ni feeke pokap ikaiwkin yo feek ekap Mua Maneka farinen.”
40026037	Ne ekami Pita ne Sebedi muuka erup, Yon Yems ikos naap wia maakeya ookap ekamik. Kema samor-ko peelalemi kema pinarep
40026038	wia maakek, “Yo kema manek akena samorariyem, yo fan umiyem. Ni me ineka, feeke pokap ikeka.”
40026039	Ne lawisik ekap keema wueskap iima ifemakep Mua Maneka faremi maek, “Oo Auwa, no era oko-ko ikainok-na no nena suusa yiep-puan nain perekome! Nain yo oram maiyem, nena kookalowa muutiw ooke.”
40026040	Mua Maneka naap farep-puap kirep epami wiam arow nain wia urufak-na wi inep ikemik. Ne Pita ifimami maakek, “Niam arow, ni lawisiw muuta pokap ikowa nain ni ewur ineman.
40026041	Ni me ineka. Mua Maneka farem-ikeka. Naap onowen-na akimowa-pa me oro-boonowen. Niena kema-ke yo yookowa kookaliman, nain mia-ke palanow marew.”
40026042	Naap wia maakep-puap kiiriw ekap Mua Maneka faremi maek, “Oo Auwa, nena suusa yiep-puan nain me perekowa pun eliw. Yo nena kookalowa nefar ookap uminen.”
40026043	Naap maep kiiriw epak-na wi mokoka samor akena pinarep iiriw inep puemik.
40026044	Naap mokok kokot wia urufap-puami nainiw ekap Mua Maneka farek, opora iiriw maek nain kiiriw maek.
40026045	Naap iki-ikok nainiw epami wia maakek, “See, ni naap inep ikowen-i? Ni iikirap urufeka, yo Mua Muuka efa opap wi mua samora wapena-pa wiar wuowa nain mamaiya arek.
40026046	Arika, iikiriwkin ikiwikua. Urufeka, mua yo iiwua wapena-pa efa wuowa nain nan ekapiya.”
40026047	Aria naap wia maakem-ikaeya Yuudas ekapep fuunek, eena ona teeria mua nain. Ne mua teeria maneka o wameiya ekapemik nain wi pris woos mua ne wi owow woos mua-ke wia sesekiwkin kuuma fura naap aawep ekapemik.
40026048	Yuudas-ke amisa iiriw wiep-puak, “Yo ekami mua nain opap wuakemkun-na maeka, mua makena naneka. Naeya ekap opaka.”
40026049	Ne aria o Yeesus wiar ekami maek, “Oo, somek mua,” naap maemi opap wuakek.
40026050	Naap oneya Yeesus-ke maakek, “Emar, no kamenap onekam naep-na onap-pue,” naap maek. Ne wi teeria maneka nain ekami opamik.
40026051	Ne aria wiam arow wameiya ikemik nain mua oko-ke iikirap fura maala aawep pris woos mua uuwow mua ifana wiar puukeya orok.
40026052	Ne Yeesus-ke maakek, “No fura nain neek wue. Mua fura opimik nain wiena kiripowa fura-pa umikuan.
40026053	Yo yena Auwa maakinen-na wi ensel teeria maneka ten kuisow erup wia sesekeya ewur akena ekapemi efa asipikuan. Yo naap onowa me pepek-i?
40026054	Auwa eliw naap oninon, nain yo sirirowa aawiyem nain Mua Maneka ona opora yo efa maek nain, kamenap naep makena arinon?”
40026055	Naap wia maakep-puap kiremi iiwua teeria maneka nain wia maakek, “Ni yo mua samora-ke efa naiman-i? Naeya fura kuuma onaiya efa opowa ekapeman. Yo anane tempel koora-pa pokap ikok suule wia onam-ikem, nain yo me efa opaman.
40026056	Aa-na eliw, maa unowa aakisa efa oniman fain iiriw wi profet efa maemik nain makena arowaman,” naap wia maakek. Ne aria ona teeria-na o piipuap bauraremik.
40026057	Aria wi teeria Yeesus opap aawep pris woos mua unuma Kaiafas naimik nain koora wiar pikiwemik. Wi sira amis mua ne wi owow woos mua iiriw wiam aawep nan ikemik.
40026058	Ne aria Pita pun Yeesus ememin ookami ikiwep koora nain pika nain kererek. Kererep sisin pika kemena ikiwep wi ami mua wiamiya pokap ikua, sira kamenap-ko imenariya nain amisarekam naep.
40026059	Aria wi pris woos mua ne wi Kaunsel Maneka unowiya Yeesus ifakimowa nain wadol opora papako imenap neeke ifakimiyen naemik.
40026060	Naap onamik-na pina-ko me wiar imenamik. Teeria maneka ekapemi wadol opora mikamik pun naap, pina-ko me wiar imenamik. Naap ikok mua erup iikirami maemik,
40026061	“Mua fain naap maek, ‘Yo eliw Mua Maneka tempel koora wiar te-teekap fofa arow muuta kiiriw enuma kuainen,’ naap maek.”
40026062	Ne aria pris woos mua-ke iikirami o maakek, “Wi fain opora unowa nefa mikimik nain no opora-ko me wia kiripominan-i?”
40026063	Naap nokarek-na opora-ko me kiripomak. Ne pris woos mua-ke kiiriw maakek, “Mua Maneka anane ikaiya nain nefa miimam-ikaeya no opora makena mae, aria no Krais-ki? No Mua Maneka Muuka-i?”
40026064	Naeya maakek, “Ae, no pepek efa maen. Nain yo feenap nefa maakiyem, ikoka Mua Muuka Mua Maneka Kekanowa Akena nain aken ekeria-pa wiar pokap ikok maa ipisia onaiya iinan-pa orom-ikaeya urufowen!” Naap maek.
40026065	Opora muut nain pris woos mua-ke kema bagiwirap ona mia suuwowa pere-perekami maek, “Opor papako o maemik nain me wiar kema suuwiyen. Ona opora aakisa maek nain wiar miimaman-i? Mua Maneka firekiya ya.
40026066	Aria ni kema kamenap maiman?” Ne wis-ke iikirami maemik, “Mua Maneka firekiya, naapeya uminok akena.”
40026067	Naap maemi opeka waremi arufamik. Ne wi papako-ke kumunkura-pa arufami maakemik, “No Krais-ki?
40026068	Naapeya-na nena mokoka-pa yia urufowa saarik kakeniw yia mae, nos-ke efa arufan, naap mae.”
40026069	Aria Pita pika kemena-pa wi wionarep pokap ikaeya uuwow emeria oko-ke ekap maakek, “Nos pun Galili mua Yeesus nain wameiya ikon.”
40026070	Naap maeya wi mua unowa mokok epa-pa wadolalemi maek, “No maa mauwa maen? Yo me amisarem.”
40026071	Naap maep-puap oromi omopora maneka-pa iimarep ikaeya emeria oko-ke urufap wi mua nan ikemik nain wia maakek, “Mua fain-na Nasaret mua Yeesus teeria nain-ke.”
40026072	Ne kiiriw nainiw wadolalemi maek, “Mua iinan, maken akena maiyem, yo mua nain me amisarem!”
40026073	Naap iki-ikok wi mua nan iimarep ikemik nain-ke ekap maakemik, “Makena, nos pun wi teeria-ke. I nena aakunowa iwakara-pa nefa amisaremik, no me sailinan!”
40026074	Naap maiwkin sailemi maek, “Maken akena, yo mua nain-ko me amisarem. Yo opora fain wadolalinen-na samor aawinen.” Naap maeya aara farek.
40026075	Aara fareya Yeesus iiriw Pita maakek nain kema wiar epak, “No ikoka aara me farowa ikaeya me efa amisarem naep sailowa arow arinan.” Opora nain kema suuwap pika kemena-pa orop kema samorarep kerew omok.
40027001	Aria uuriw epa wiimeya wi pris woos mua wi owow woos mua unowiya wiam aawep aakunemik. Aakunemi Yeesus ifakimowa nain era akupamik.
40027002	Aakunep-puap Yeesus wapena wiar kaikap Pailat wiar pikiwemik. Pailat eena Rom anim onoma maneka ikok kame nain urufam-ikua.
40027003	Ne aria Yeesus opora-pa wuami ifakimu naep oniwkin Yuudas naap miimap kema samorarek. Naapeya maamuma wiar aawok nain kiiriw pikiwep wi pris woos mua ne wi owow woos mua naap wiemi wia maakek,
40027004	“Yo pina onam. Yo mua pina marew nain ni wapena-pa niar wuamkun opaman.” Naeya wis-ke maakemik, “Maa nain i maa marew, nena pina-ke!”
40027005	Naap maakiwkin maamuma nain tempel koor kemena-pa wafurap-puami ikiwemi ufua orok.
40027006	Ne aria wi pris woos mua-ke maamuma nain aawemi maemik, “Maamuma fain mua aka sesa-ke. Naapeya tempel koora uuwowa neeke wiowa weetak, oko yiena sira puukiyen.”
40027007	Naep wi aakunep maamuma nain aawep mua amina onimik nain miiwa wiar sesenaremik. Wi owow oko mua fan yiar ikok umimik nain neeke wia soopuk, naap maemik.
40027008	Naapeya aakisa miiw ara nain unuma, “Aka orow miiwa” naimik.
40027009	-
40027010	Ne profet Yeremaiya iiriw opora maek nain makena wiar arek. Opora feenap maek, “Iiriw wi Isrel-ke o uminok naep maamuma naap puukap-puamik. Ne wi maamuma nainiw mua amina onimik nain miiwa wiar sesenaremik, Mua Maneka efa maakek naap onamik.” (Sekaraiya 11.12-13, Yeremaiya 19.1-13, 32.6-9)
40027011	Aria wi Yeesus pikiwep Rom anim onoma maneka Pailat miir onoma-pa iimarowamik. Ne os-ke nokarek, “No mae, no wi Yuuda owow saria-ki?” Nokareya maek, “Opora pepek nan maen.”
40027012	Ne naap ikok wi pris woos mua ne wi owow woos mua naap opora mikamik-na opora kuisow-ko me wia kiripomak, weetak.
40027013	Naapeya Pailat-ke nokarek, “Opor unowa nefa onimik nain me wia miimin-i?”
40027014	Naap maakek-na opora-ko me wia kiripomak, weetak akena. Naapeya Pailat-ke naap urufap kema unu-unowa wuami maek, “Mua faa, kamenap nain-ke.”
40027015	Aria Pailat anane Pasowa maapora-pa sira feenap oniya, wi mua koora ekap ikemik nain wi owow mua kookalowa-pa mua kuisow unuma wiar unufiwkin piipuiya.
40027016	Ne iir nain mua oko Barabas naimik nain koora ekap ikua. Mua nain mua samoriya meta wiar amisaremik.
40027017	Naapeya yakeyak maneka ekapep taaniwkin Pailat-ke wia nokarek, “Ni mua naarew kookaliman? Naeya mua nain wasirkinen. Barabas-i e Yeesus eena Krais naimik nain-i?”
40027018	Naap wia nokarek, moram o amisarek, mua unowa Yeesus ookiwkin wi Yuuda woos mua-ke kema bagiwirap opora-pa wuamik.
40027019	Aria nan pokap ikok opora wiar miimam-ikaeya ona emeria-ke opora sesekomak. Feenap maakek, “No mua pina marewa nain sira kamenap me one. Moram yo uura inawera-pa o urufap yoowa manek akena aawem.” Naap maakek.
40027020	Ne aria wi pris woos mua, ne wi owow woos mua onaiya iikirap wi yakeyak maneka nain kema wia mikami wia maakemik, “Ni Barabas unuma unufiwkin o piipuinok. Ne Yeesus ifakiminok,” naap wia maakemik.
40027021	Ne Pailat-ke yakeyak maneka nain kiiriw wia nokarek, “Mua erup, nain ni mua naarew kookaliwkin piipuinen?” Ne faremik, “I Barabas kookalimik.”
40027022	Ne wia nokarek, “Mua Yeesus Krais naimik nain kamenap oninen?” Ne wi unow onaiya faremi maemik, “Nomokow moke-pa uminok!”
40027023	Ne wia nokarek, “Moram, o pina kain onak?” Naap maek-na weetak, piikirami kerew faremi maemik, “Nomokow moke-pa uminok akena!”
40027024	Aria Pailat naap urufak, wi lawisiw akena nainiw efa faremi yo iiwua purupomikuan naek. Yo kiiriw aakunowa me pepek naep eka epira aawep wi mua unowa mokok epa-pa wapena yasuwami wia maakek, “Yo wapena fan yasuwiyem, yo pina marew. Mua fain aka orowa nain niena maa-ke!”
40027025	Ne wi unow onaiya faremi maemik, “O aka oraiya nain pina nain eliw yiena mia-pa yiar ikainok. Ne yiena muuka wiipa pun pina nain aawuk!”
40027026	Naap maiwkin Pailat-ke Barabas piipueya orok. Ne Yeesus wi ami mua wapena-pa wiar wueya saru-pu-puukap aawep pikiwemik, nomokow moke-pa wuowa naep.
40027027	Naap ikok wi ami mua-ke Yeesus aawep wiena pika maneka amapikiwemik. Nan ikok wi ami mua papako wia fariwkin taanep o warikamik.
40027028	Ona mia suuwowa wiar iirarep mia suuwowa oka wuomamik.
40027029	Ne ifar suusa aawep wasiep ikiwosa-pa orowawap ufua kuuma aawep wapen akena-pa opawamik. Naap onap-puap keema muuna mikap niirow opora opawami maemik, “Oo maneka, wi Yuuda owow saria!”
40027030	Naap maemi opeka waremi ufua kuuma opawamik nain wiar aawep ona ikiwosa-pa aruf-iraparemik.
40027031	Aria weesereya mia suuwowa oka nain iirarep ona mia suuwowa kiiriw wuomap pikiwemik, nomokow moke-pa patot waru naep.
40027032	Wi Yeesus pikiwem-ikok era-pa mua oko miirowamik, mua nain unuma Saimon, ona owowa Sairini. Wi ami mua-ke o Yeesus nomokow ara nain akuawomowa suuwamik.
40027033	Wi ikiwemi epa unuma Golgota naimik nan fuunemik. (Unuma nain kemena feenap, “I mua woos oona.”)
40027034	Nan fuunep Yeesus wain eka maa masia onaiya kiripap-puamik nain onakemik. Eka nain akimak-na miatinek.
40027035	Ne o opap konima wiar iirarep nomokow moke-pa patot waremik. Naap onap-puap ona mia suuwowa wiar aawep satu niirep sererkap kui-kuisow wiar aawemik.
40027036	Naap onap nan pokap ikok urufam-ikemik.
40027037	Ne aria o opora-pa wuamik nain opor onoma siisimep ona woos erekina-pa wuamik. Opora feenap siisimemik, “MUA FAIN YEESUS-KE, WI YUUDA OWOW SARIA.”
40027038	Ne ikum mua wiam erup pun nomokow moke-pa patot wiaremik, oko Yeesus aken ekeria-pa wuamik, ne oko asow ekeria-pa.
40027039	Ne wi mua papako nan irap erap naem-ikemik nain-ke o mokakemi amap-niirowa sira-sira onami maakem-ikemik,
40027040	“Aa, no tempel koora teekap fofa arow muuta kiiriw enuma kuainen naen. Naapeya aakisa nena name asipe. No Mua Maneka muukiya-na nomokow moke-pa ikon nain ore!”
40027041	Ne wi pris woos mua, wi sira amis mua ne wi woos mua pun niirowa opawam-ikemik.
40027042	Feenap maemik, “Mua oko wia asipam-ikua, ne aakisa ona wame asipowa me pepek oo! Aa, o i Isrel saria maneka-ki? Naapeya ikoka kuisow nomokow moke-pa ikua nain oreya-ko i urufap maken akena naiyen!
40027043	O Mua Maneka sira kekanowa wiar opiya ne pun ona muuka-ke wame naiya, naapeya ikoka kuisow Mua Maneka-ke asipeya nomokow moke-pa orainok. I urufu!” Naap maemik.
40027044	Ne wi ikum mua wiam erup o wameiya-pa nomokow moke-pa patot wiaremik nain, wis pun o firekamik.
40027045	Aria naap ikok unun ama naeya miiw maneka kokoma-ke iiwawun muep ikaeya ikip ama arow arek.
40027046	Urera ama arow naap arem-ikaeya Yeesus kerew faremi maek, “Eli, Eli, lama sabaktani.” Opora nain kemena feenap, “Yena Mua Maneka, yena Mua Maneka, moram efa piipuan?”
40027047	Naap fareya mua papako nan iimarep ikemik nain-ke miimap maemik, “Ei, o Elaiya fariya!”
40027048	Ne mua oko-ke karuwiw ikip wauroma aawep eka masia-pa suuwap kuum kapa-pa mikap ninimami opaimika-pa wuomak.
40027049	Ne wi papako-ke maemik, “Naap iki-ikainok. Uru-urufap, Elaiya ekapep asipiya nain-ko urufikua!”
40027050	Lawisiw naap ikok Yeesus kerewa faremi umok.
40027051	Ne aria are nain akena tempel koor kemena-pa konim maneka sererep ikua nain-ke onaiw gone-pa perenep kakawa erup arek. Ne maa ofofona urupemi nomon mane-maneka-ke pukomakek.
40027052	Ne matmat epa nomona pun pukomakeya Mua Maneka teeria unowa iiriw umemik nain kiiriw iikiramik.
40027053	Iikirap naap ikemik. Ne ikoka Yeesus umep ikok iikiriya nain wi unowiya Yerusalem ikiwep ariman yiawiwkin wia urufikuan.
40027054	Ne aria are nain maa ofofona ne maa unowa naap imenaromakeya ami woos mua ona teeria onaiya Yeesus urufam-ikemik nain kema tootonep maemik, “Makena ya, mua fain Mua Maneka Muuka-ke!”
40027055	Ne wi emeria papako pun lawisik epasia-pa ikok Yeesus urufam-ikemik. Wi teeria eena iiriw Galili-pa uuwam-ikaeya ookap kakaltam-miok ekapep fan ikemik.
40027056	Wi emeria papako unuma feenap: Maria, ona owowa Makdala, Maria oko Yems Yosep ikos wiena onak ne Sebedi emeria.
40027057	-
40027058	Aria maamuma mua oko unuma Yosep, ona owowa Arimatia. Ne os pun Yeesus opora wiar opam-ikua. Ne aria urera ama orom-ikaeya o Pailat wiar ikiwep maakek, “Yo Yeesus sawi napuma eliw aawep soopinen-i e kamenap?” Ne Pailat-ke eliw naakek. Naeya oromi ikiwok.
40027059	Ikiwep Yeesus sawi napuma nomokow moke-pa amaporop konim kia enumiw wasiep amapikiwok.
40027060	Pikiwep miiw ona enuma Yosep ona kuap-puomamik nan wuak. Nan wuap oromi nomon ebebiria maneka kiripap ekap miiw ona nain ofomap-puami ikiwok.
40027061	Naap onam-ikua nain Makdala owow emeria Maria, ne Maria oko nain, wis pun lawisiw epasia-pa iimarep urufam-ikemik.
40027062	Aria kokomarep epa wiimeya wi pris woos mua ne wi Farisi wiam aawep Pailat wiar ikiwep
40027063	maakemik, “Saria, i mua wadola nain iiriw mokok enuma ikok opora feenap maek nain wiar kema suuwimik. ‘Ikoka fofa arow weesereya yo kiiriw iikirinen,’ naap maek.
40027064	Naapeya no mua papako-ko wia sesekeya ikiwep matmat-pa neeke fofa arow naap wia wuap ikauk. Oko ona teeria-ke ikiwep sapuka nain ikum aawep-puap wadolalemi maikuan, ‘O iikirak.’ Iiriw wadolalek nain lawisiw naa-naap. Ne ikoka wadol opora fain-ke iiwawun epa fiifinarinon.”
40027065	Naeya Pailat-ke wia maakek, “Eliw, niena naap kema suuwap-na ami mua wia sesekiwkin iwap baliwep wia wuap ikauk.”
40027066	Naap wia maakeya ikiwep miiw ona nomona nain miiw tanaiw kiira ookap ilenap-puamik. Naap onap-puap mua wia pepekimiwkin epa nain wuap ikemik.
40028001	Aria Sabat fofa weesereya Sande epa wiiwim Makdala owow emeria Maria, ne Maria oko naap Yeesus mokoka karuowa iwamik.
40028002	Wi ikiwep mamaiya arem-ikaiwkin maa ofofona maneka-ke imenarek. Ne Mua Maneka ensel owow iinan-pa oromi nomon ona ofomap-puamik nain opap kirip-pekap-puap nomona nain iinan-pa pokap ikua.
40028003	Ona miira aapereka wilinowa saarik wilinem-ikua, ne mia suuwowa nain aakafua saarik kia akena.
40028004	Ne wi ami mua nan ikemik nain naap urufap soranep karanemi kema puep iwami miiwa-pa wakiemi puep ikemik.
40028005	Aria ensel-ke wi emeria nain ekapep fuuniwkin wia maakek, “Ni mia me fufueka, ni Yeesus nomokow moke-pa umok nain urufowa ekapeman.
40028006	O fan me ikua, iiriw iikirak, iiriw nia maakem-ikua naap. Ni epap o wuamik fain urufeka.
40028007	Urufap-puap kirep ikiwep ona teeria feenap wia maakeka, ‘Yeesus iiriw iikirak. Ne kiikir Galili ikiwinon. Ni neeke ikiwep urufowen!’ Naap wia maakeka. Yo fan nia maakem, ni ikiweka.”
40028008	Aria wi kirep ona teeria wia maaku naep ipetar-ikiwemik. Makena wi keker opamik, nain opora nain miimap manek akena kemelamik.
40028009	Wi naap ipetarem-ikaiwkin Yeesus ona wiar imenarep wia ane-puukak. Wi naap urufap wameiya wiar ekap meren onoma-pa wiam wafurami lotu onamik.
40028010	Ne wia maakek, “Ni me keker opaka, ikiwemi yena teeria wia maakiwkin wi Galili ikiwep neeke efa urufuk.”
40028011	Aria emeria wiam erup nain ikiwem-ikemik-na wi ami mua papako nan ikemik nain, wis pun maa naap urufap baurarep wi pris woos mua ikip wia maakemik.
40028012	Ne aria wi pris woos mua wi owow woos mua onaiya wiam aawep aakunep sira feenap onamik. Wi ami mua maamuma maneka wiemi
40028013	wia maakemik, “Ni ikiwemi opora fain manekeka. ‘Uura i inep ikemkun ona teeria-ke sawi napuma nain ekapep ikum aawemik,’ naap maeka.
40028014	Ne opora nain-ke ikiwep anim onoma maneka ifana wiar oreya-na ni opora marew, ikoka yiena kakeniyen.” Naap wia maakemik.
40028015	Aria wi mua maamuma nain aawep opora nain manekamik. Naapeya wi Yuuda unowa opora nain-ke ikip manekarek. Ne aakisa opora nain pun naap maem-ikaimik.
40028016	Aria Yeesus teeria ten kuisow nainiw kuisow nain Galili ikiwep fuunep ema oko urupemik, iiriw ona wia maakek naap.
40028017	Wi urupep o urufap keema muuna mikap o lotu onamik. Nain wi papako-ke urufap kema unu-unowa wuamik.
40028018	Naeya Yeesus-ke wiokap epami wia maakek, “Aakisa Auwa-ke kekanowa unum maneka onaiya yieya yos-keriw owow iinan ne miiwa iiwawun urufami wia nomakep ikem.
40028019	Naapeya ni miiw unowa, owow unowa ikiwep wia maakiwkin opora efar opap yena teeria efar aruk. Ne wia yasuwami Auwa, Muuka ne Ewar Eliwa unuma-pa wia yasuweka.
40028020	Ne yo opora nia maakem-ikem nain iiwawun suule wiem-ikaiwkin yo opora efar ookam-ikauk. Yena anane niamiya ikainen, ikiwep iiwawun miiwa weeserow epa-pa.”
41001001	Aria Yeesus Krais Iinan Mua Maneka muuka-ke. Ona opor eliwa ne sira eliwa onak nain wiar amisarep siisimemik. Opor onoma feenap.
41001002	Iiriw ekera Mua Maneka-ke ona opora muuka maakek nain profet Aisaiya-ke wiar amisarep feenap siisimok, “No miime, ikoka sesel mua oko sesekinen. Ne os-ke miimep ikiwemi no era eepominon. (Malakai 3.1)
41001003	Ne ikoka epa asia nomon manekiw nan feenap faremi maem-ikainon, ‘Niena Maneka era saliwomaka ne era kakenomaka!’” (Aisaiya 40.3)
41001004	Aria opora naap ikaeya Yon Baptais epa asia nomon manekiw nan kererep mua unowa opora naap wia wafuromami feenap wia maakek, “Ni unowiya kema kirep pina wasirkiwkin-na nia yasuwamkun Mua Maneka-ke pina niar iirarinon.”
41001005	Iir nain wi Yuudia ne Yerusalem owow maneka emeria mua unowa Yon wiar ikiwemik. Ne pina wasirkiwkin Yodan eka-pa wia yasuwam-ikua.
41001006	Yon mia suuwowa maa eneka kamel afifiw onimik nain wuap inakirowa maa eneka kanima-pa onimik nain mia ara kaikap yiawem-miek. Ne maa enowa aawa ne puusum eka nain enem-ikua.
41001007	Ne opora wia wafuromami feenap maem-ikua, “Mua oko yo murarep ekapinon. O kekanowa-ke yo kekanowa efar nomakek. Yo mua meta marew akeniya o taar teekow mua murarow akena-pa wiar ikem.
41001008	Yo aakisa oram eka-pa nia yasuwiyem. Ne ikoka os-ke ekapemi Ewar Eliwa nieya ni anane kekanep ikowen.”
41001009	Aria iir nain Yon wi emeria mua opora wia maakem-ikaeya Yeesus Galili kame-pa ikok ona owowa Nasaret piipuap ekapok. Yon wiar ekapeya Yodan eka-pa yasuwak.
41001010	Ne Yeesus eka pona urupem-ikok maa oko urufak, maa nain aapereka aakiareya Mua Maneka Ewar-ke nepa ibiamun saarik imenarep o wiar orok.
41001011	Aria iinan-pa mua iwakara-ko feenap maeya miimamik, “No yena Muuka-ke, yena kema muneka-ke. Yo manek akena nefa kookaliyem.”
41001012	Aria ewur akena Mua Maneka Ewar-ke Yeesus aawep epa asia nomon manekiw nan amapikiwok.
41001013	Ne fofa ten erepam nan ikaeya Satan-ke kema akimam-ikua. Ne epa nain pun maa eneka asia unow akena. O nan ikaeya wi ensel-ke ekapemi ane-kekanowamik.
41001014	Aria Yon opap koora-pa wuiwkin Yeesus Galili kame wiar ikiwok. Ikiwep Mua Maneka opor eliwa emeria mua wia maakem-ikua.
41001015	Feenap maem-ikua, “Iiriw Mua Maneka epa pepekimok nain aakisa kererek. Mua Maneka pika kemena-pa ikowa nain epa fanek. Ni kema kireka. Ne pun Mua Maneka opora kekanowa opaka.”
41001016	Iir oko Yeesus Galili eka saawirinowa pona-pa ikiwem-ikok Saimon urufak, ona weepe Andru ikos ikaiwkin. Wiam erup mera aawow mua-ke, ne eka-pa mera sia wafuram-ikemik.
41001017	Ne wia maakek, “Aria, ni ekapep yo yookeka. Ne yos-ke mua wia aawowa nia ofakowinen.”
41001018	Naap wia maakeya ewur akena mera sia nan wuap-puap ookamik.
41001019	Aria naap iram-ikok Sebedi muuka wiam erup, Yems Yon ikos wia urufak. Wi wiena aasa-pa ikok mera sia fuluwa piitam-ikemik.
41001020	Wia urufap wia fareya wiawi piipuap o ookamik, wiena wiawi wi mauwow mua wiamiya aasa-pa nan ikemik.
41001021	Wi teeria nain Yeesus wameiya Kapeneam ikiwemik. Ikiwep nan ikaiwkin Sabat fofa naeya lotu koora ikiwemik. Koor kemena-pa Yeesus-ke Mua Maneka opora suule wia onak.
41001022	Ne wi opora wiar miimap soranemik. Moram o opora wia maakek nain ona kekanowa onaiya ikua. Ne wi sira amis mua suule wiemik naap weetak.
41001023	Ne mua oko lotu koora-pa nan ikua. Mua nain sawur-ke anirawap ikaeya Yeesus urufap kiriremi maek,
41001024	“No Nasaret mua Yeesus, no maa mauwa yia onekam naep fan ekapon? I yia samorowa naep-i? Yo nefa amisarem, no Mua Maneka-ke nefa sesekak nain-ke!”
41001025	Naap maeya Yeesus-ke kakankami maakek, “No poporaremi mua fain piipue!”
41001026	Naap maakeya sawur mua mia-pa wiar ikua nain ikiwemi uufun-iraparemi kerew akena kiriremi piipuak.
41001027	Ne wi nan ikemik nain-ke naap urufap soranep opaimika tenep erap ikemik. Ne wi-wieniw aakunemi maemik, “Nee, sira fain kamenap nain-ke? Opora faa enuma-ke. Mua fain kekanowa onaiya ikok sawur wia maakeya opora wiar miimamik.”
41001028	Naapeya Yeesus meta manekarowa ewurareya Galili kame mua unowa nain miimamik.
41001029	Ne Yeesus ona teeria onaiya lotu koora piipuap oromi Saimon Andru ikos koora wiar ikiwemik. Ne Yems, Yon ikos pun wi wiokamik.
41001030	Saimon emeria onak mia keenep esimsa-pa inep ikua. Wi fuuniwkin Yeesus maakemik.
41001031	Naeya emeria nain wiar ekap wapena-pa opap iikiroweya napuma nain wiar sariarek. Ne maa wia uupomak.
41001032	Ne urera ama oreya napum mua unowa Yeesus amapekapomakemik. Wi emeria mua sawur-ke wia anirawap ikemik nain pun wia pekapemik.
41001033	Ne unow akeniya koora nain iiwawun takunemik. Koor omopora pun iiwawun mua-keriw aremik.
41001034	Ne Yeesus-ke napum sira-sira aawemik nain iiwawun wia saliwomakek. Ne wi sawur pun mia-pa unow akena wia iirarek. Ne wi sawur nain o amisaremik. Naapeya wi aakunowa nain emi wia wuak.
41001035	Ne iir oko-pa uuriw akena epa kokoma ikaeya Yeesus iikirami epa oko mua marewa nain ikiwok. Ikiwep nan ikok Mua Maneka kema suuwami farem-ikua.
41001036	Nan ikaeya Saimon ame-ke murarep o akup-ikiwemik.
41001037	Ikip imenap maakemik, “Nee, mua unowa no nefa akupimik.”
41001038	Ne wia maakek, “I owowa papako mamaiya nain ikiwu. Yo Mua Maneka opora owowa nain pun wia maakinen. Moram yo mauwowa muut nain orom.”
41001039	Aria o Galili kame-pa naap ikiwemi lotu koora-pa Mua Maneka opora wia wafuromami sawur wia iirarem-miek.
41001040	Aria iir oko mua oko mia gigir maneka nain-ke Yeesus wiar ekapemi keema muuna mikap omawami maek, “Aa, nena kookalep-na eliw efa saliweya mia eliwa arinen.”
41001041	Naap maakeya Yeesus-ke kemalep wapeniw tiimami maakek, “Eliw. No sariare!”
41001042	Naap maem-ikaeya napuma nain weeseremi mia eliwa wiar imenarek.
41001043	-
41001044	Ne Yeesus-ke sesekami opora kekanowa maakek, “Yo nefa saliwam nain ikiwemi mua oko me wia maake. Wi pris wiar ikiweya mia nefar pupuk. Ne Moses sira wuak nain wiar ookami Mua Maneka patireya nefa mauk, ‘O sariarek.’ Naap nefa mauk.”
41001045	Naap maakek-na wia, ikiwemi feenap maem-miek, “Yeesus-ke efa saliwak.” Naeya owow unowa nain Yeesus meta wiar miimamik. Naapeya o owow maneka wiar ikiwowa me pepek. Ne baurarep epa mua marew neeke ikiwep nan ikua. Ne wia, owow unowa emeria mua-keriw wiar ekapem-ikemik.
41002001	Aria fofa erup naap weesereya Yeesus nainiw Kapeneam owowa ikiwok. Ne emeria mua unowa o ekapep koor oko-pa ikua nain meta miimap
41002002	ekapep koora nain takunemik. Ne koora epa wuara belemuta-ko me ikua, weetak akena. Koor kemena ne omopora iiwawun taanep siinarek. Ne Yeesus Mua Maneka opora wia maakem-ikua.
41002003	Wia maakem-ikaeya mua erepam napum mua oko ika-pa wuap amapekapemik. Mua nain wapena kepura iiwawun wiar uumarek.
41002004	Koora iiwawun takuneya wi Yeesus wiar pepowa me pepek. Naapeya wi koor iinan purupemik. Ne Yeesus ikua pepek nan maa muutitik iirarep wuara-pa napum mua nain ika-pa ikaeya ifariw kaikap momasia akena piipuiwkin Yeesus miir onoma-pa wiar orok.
41002005	Ne Yeesus yo kekanowa efar kema suuwimik naep mua nain maakek, “Emar, no pina iiwawun nefar iirarem.”
41002006	Naeya wi sira amis mua nan pokap ikemik nain-ke wiena kemaiw feenap maem-ikemik,
41002007	“Nee, moram mua fain naap maiya? O me Mua Maneka-ke, ne opora naap maiya. Mua Maneka ona waisow pina yiar iirariya. Naap aakuniya nain Mua Maneka firekiya.”
41002008	Wi naap maemik nain Yeesus iiriw kema wiar amisarek. Ne naapeya wia nokarek, “Ni moram yo opora maem nain kema unu-unowa wuiman?
41002009	Opora erup fain, ‘No pina nefar iirariyem’, e ‘No iikirap inow maa aawep soomare.’ Opora kain mua fain maakemkun makena urufowen?
41002010	Yo Mua Muuka miiwa-pa fan ikem nain pina eliw nia iirarominen. Nain ni amisareka naep feenap oniyem.”
41002011	Ne maemi napum mua nain maakek, “Yo nefa maakiyem, no iikirap inow maa aawep koora ikiwe.”
41002012	Naap maakeya wi unowa nain urufam-ikaiwkin iikirap inow maa opap soomarek. Ne wi naap urufap soranep eneka teekami Mua Maneka unuma fakerami maemik, “I iiriw sira feenap nain-ko me urufam-ikemik.”
41002013	Aria iir oko Yeesus Galili eka saawirinowa pona-pa ikiwem-ikaeya yakeyak maneka o wiar ekapep warikamik. Ne os-ke Mua Maneka opora wia wafuromak.
41002014	Ne naap ikiwemi Alfius muuka Liwai urufak. Mua nain koor oko-pa takis wiar aawem-ikua. Urufap ekami maakek, “Yo yooke.” Naap maakeya iikirap ookak.
41002015	Wi takis aawow mua nain ne wi pina mua, wi unowiya Yeesus ookam-miemik. Iir nain Yeesus ona teeria onaiya Liwai koora wiar ikiwep nan maa enemik.
41002016	Wi teeria nain pun Yeesus wameiya maa enem-ikaiwkin wi Farisi ne sira amis mua-ke naap wia urufap Yeesus teeria wia nokaremik, “O moram wi takis aawow mua ne wi pina mua wiamiya maa enimiya?”
41002017	Naeya Yeesus-ke wia miimap feenap wia maakek, “Mua napum marewa nain ikemika kaikow mua me wiar ikiwimik. Napum mua-ke makena, wis-ke ikemika kaikow mua wiar ikiwimik. Yo me wi mua eliwa wia aawowa ekapem, weetak, wi pina mua wia aawowa ekapem.”
41002018	Aria Yon Baptais teeria ne wi Farisi teeria fofa pepekimep maa enowa emi wiam wuimik. Ne iir oko wi naap oniwkin mua papako-ke ekapep Yeesus nokaremik, “Ei, Yon teeria ne wi Farisi teeria fofa pepekimep maa enowa emi wuimik. Moram no teeria naap-ko me onimik?”
41002019	Naap maiwkin anian wia kaisomami maek, “Mua-ko emeria aawep enuma ikaeya ona womar wiar ekapimik nain o wameiya ikok maa enowa emi wuikuan-i e weetak? Weetak. Mua nain wiamiya ikaeya enowa emi me wuikuan.
41002020	Mua nain ona umeya iir nain makena, maa enowa emi wuikuan.
41002021	Yo sira enuma feenap saarik, mia suuwowa awona pereneya konim enuma katiwa aawep iinan-pa wuap feekiya me warimik, weetak. Naap onikuan-na konim enuma katiwa wame mufep aaweya mia suuwowa perenep ikua nain iiwawun samorarinon.
41002022	Ne oko feenap, wain enuma meme kanima reenep kekaniya neeke me ototimik, weetak. Naap onikuan-na wain eka enuma awowa-ke arimep mika-suuweya meme kanima nain pukinon. Naeya wain eka nain fuemi weeserinon. Ne meme kanima nain pun samorarinon. Naapeya wain enuma, meme kanima enuma-pa ototimik.”
41002023	Aria iir oko Sabat fofa-pa Yeesus ona teeria unow onaiya wit manin gone erepuma-pa wiar ikiwemik. Ikiwem-ikok ona teeria-ke wit makena wiar piitap aawep enim-ikiwem-ikemik.
41002024	Naap oniwkin wi Farisi-ke Yeesus maakemik, “Ei, no urufe! I Sabat fofa-pa maa me onowa nain no teeria-ke onimik. Moram Sabat fofa sira yiar puukiman?”
41002025	-
41002026	Ne wia maakek, “Ni naap yia maiman. Nain iiriw yiena nembesir Dewit sira onak nain Mua Maneka opora-pa siisimep-puamik. Ni nain me-ko urufaman-i? Dewit iir nain Abaiyata pris woos mua ikaeya ona teeria onaiya wuailep Mua Maneka lotu koora ikiwep emer ikowa Mua Maneka patirimik nain wiar aawep enemik. Emer ikowa nain wi pris muutiw enimimik ne mua oro-oram wia. Aria Dewit emera nain wiar aawep enemi ona teeria wienakek. Wi sira puukamik, naap-ko wia maimik-i?”
41002027	Ne nainiw wia maakek, “Sabat fofa-na Mua Maneka-ke mua uuraruk naep fofa nain wuak, me mua samoraruk naep wuak.
41002028	Yo Mua Muuka-ke Sabat sira unowa urufiyem.”
41003001	Aria Yeesus Sabat fofa-pa nainiw lotu koora ikiwok. Ne mua oko wapena paara opak nain pun ikiwep nan ikua.
41003002	Ne wi nan ikemik nain Yeesus wuap ikemik, mua nain saliwami Sabat sira yiar puukinon-na opora-pa wuiyen, naap maemik.
41003003	Naap wuap ikaiwkin Yeesus-ke mua wapena paara opak nain maakek, “No iikirap feeke eke.”
41003004	Naap maakep-puap wi Farisi wia nokarek, “Sabat fofa-pa Mua Maneka sira kamenap yia maakek? Mua wia asipiyen-i e mua wia samoriyen? Mua wia saliwiyen-i e wia samoriyen?” Naap wia nokarek nain wi oram bauserap ikemik, opora-ko me kiripomamik.
41003005	Wi mua me wia kemaliwkin Yeesus kema samorar-afurak. Ne pasiriw wia mokak-ikiwemi napum mua nain maakek, “No wapena tiine.” Naap maakeya wapena fakerap tiineya wiar sariarek.
41003006	Ne wi Farisi koora piipuap orop ikiwemi saria maneka Erot teeria unowiya wiam fiirimep aakunemik, Yeesus kamenap onap ifakimowa nain era akupamik.
41003007	-
41003008	Aria Yeesus ona teeria onaiya owowa nain piipuap Galili eka saawirinowa oromik. Ne yakeyak maneka pun wi wiokamik. Yeesus maa miililina onomakek nain meta wiar miimap ekapemik. Wi papako Galili kame-pa, ne papako Yuuda owow maneka Yerusalem-pa ekapemik. Papako Idumia-pa ekapemik, papako Yodan eka kame okaiwi-pa, papako Taiya ne Saidon kame-pa ekapemik.
41003009	Yakeyak manek akena, naapeya Yeesus-ke ona teeria wia maakeya aasa kuisow opap ikemik. Ikoka emeria mua takunep efa suuw-irapariwkin-na aasa orainen naek.
41003010	Moram o napum mua unow akena wia saliwak. Naapeya napum mua papako-ke i-ko ikip tiimap sariariyen naep wiam suuw-iraparem-ikemik.
41003011	Ne wi mua sawur-ke wia anirawap ikemik nain Yeesus urufap miir onoma-pa wiam wafurami faremi maem-ikemik, “No Iinan Mua Maneka Muuka-ke.”
41003012	Ne Yeesus-ke kekanowa wia maakek, “Yo Mua Maneka Muuka ariman me efa wueka.”
41003013	-
41003014	Aria iir oko-pa Yeesus ema urupep nan ikok wi mua wia kookalek nain wia fareya wiar ekapemik. Teeria nain wi “aposel” wia naek. Wis-ke anane efamiya ikaikuan ne wia sesekamkun ikiwep Mua Maneka opora emeria mua wia maakikuan.
41003015	Ne kekanowa wiemkun wi sawur mia-pa wiar ikemik nain wiar iirarikuan, naap maek.
41003016	-
41003019	Wi mua ten kuisow erup wia pepekimok nain wiena unuma feenap: Saimon, unuma oko Pita naek, Sebedi muuka wiam erup, Yems Yon ikos, unuma Boanesis wia naek, unuma nain kemena feenap, mua paranowa-ke. Andru, Filip, Batolomiu, Matiu, Tomas, Alfius muuka Yems, Tadeus, Saimon, eena wi Rom anim onoma wia iirarinen naep onam-ikua, mua nain, ne Yuudas Iskariot, os-ke Yeesus wi iiwua wapena-pa wiar wuinon.
41003020	Aria Yeesus ona teeria onaiya ema-pa ikok oromi koora oko ikiwemik. Ne yakeyak maneka nainiw ookap ekapemik. Naap taaniwkin maa enowa naemik-na me pepek.
41003021	Ne Yeesus ona kerekera-ke opora naap miimap maemik, “O momorarek”, naapeya o aawowa ekapemik.
41003022	Ne wi Yerusalem sira amis mua papako ekapemik nain-ke Yeesus urufap feenap maemik, “Sawur woos mua Belsebul-ke mia wiar irak. Ne kekanowa iweya sawur wia iirariya.”
41003023	Ne aria Yeesus opora naap miimap wia fareya epiwkin arekin opora feenap wi iromak, “Satan wi-wieniw kamenap wiam iirarikuan?
41003024	Aria owow oko mua wi-wieniw irakep omanarikuan-na owowa nain kekanowa me ikaikuan.
41003025	Ne pun kerekera oko wi-wieniw irakikuan-na wi epaskun ikok kekanowa ikowa nain wiam sererkikuan.
41003026	Ne Satan pun sira naapiw, ona teeria wia samo-samorami wia sererkinon-na wi kamenap kekanep ikaikuan? Iiwawun samorarikuan.
41003027	Feenap saarik, mua oko mua kekanowa maa unowa wiar aawekam naep mokomokoka koora wiar ikiwep kekanowa wiar nomakep opap kaikap-puap maa unowa eliw wiar aawinon. Kekanowa me wiar nomakinon-na weetak.
41003028	Yo makena nia maakiyem, wi pina unowa onimik nain ne Mua Maneka opora firekimik nain wi pina wasirkikuan-na pina wiar iirarinon.
41003029	Ne wi Ewar Eliwa firekowa opora onikuan-na Mua Maneka-ke pina me wiar iirarinon. Weetak akena. Pina nain anane naap wiar ikainon.”
41003030	Yeesus Mua Maneka kekanowa-pa sawur wia iirareya wi Farisi-ke maemik, “O Satan kekanowa-pa sawur wia iirarek.” Naapeya opora nain wia maakek.
41003031	Aria Yeesus wiamun teeria wiena onak wiamiya ekapep koor miira-pa iimarep ikok mua oko maakemik, Yeesus maakeya orainok naep.
41003032	Ne mua teeria maneka o warikap pokap ikemik nain-ke maakemik, “Nena neene ne niamun unowa owaruma-pa ikok no nefa ikumimik,” naakemik.
41003033	-
41003035	Naap maakiwkin feenap maek, “Naarew ame yena aite ne yo aamun unowa-ke?” Neemi wi o warikap pokap ikemik nain wia uruf-ikiwemi maek, “Ni unowa fain yena aite ne yena aamun-ke. Mua eena Mua Maneka kookalowa wiar ookimik nain yena aite, yena ekera ne yena aamun unowa-ke.”
41004001	-
41004002	Aria iir oko-pa Yeesus ikiwep Galili eka pona-pa opora wia maakem-ikua. O ookap warikamik nain mua unow akena. Naapeya orop aasa irap ekap gone-pa ikok arekin oporiw wia maakem-ikua. Ne yakeyak nain saa-pa iimarep ikok opora wiar miimam-ikemik. O maa unow akena aakunemi arekin oporiw wia maakem-ikua. Feenap maek,
41004003	“Ni miimeka. Iir oko mua oko manina ikiwep maa makena fi-fien-ikiwok.
41004004	Fi-fien-ikiwem-ikaeya makena papako era-pa oromakek nain nepa-ke enek.
41004005	Papako nomon miiwa-pa oromakek nain baliwep me eliwarek. Ne ewur akena opa urupok, nain miiwa mareweya fiira miiw tepak me iwak.
41004006	Nomon miiwa pun fiira kerewa me orok, ne ama-ke kuumeya ififaromakek.
41004007	Makena papako sipir unowa-pa oromakek nain sipira-ke arimemi mueya me makenarek.
41004008	Ne papako miiw eliwa-pa oromakek nain-ke baliwep arimemi makena eliwa wuomakek. Nain papako ururowa wuak, papako lawisik eliwa wuak, ne papako ururowa marew wuak.”
41004009	Opora nain maep-puap wia maakek, “Ni ifan onaiya ikok-na opora fain kema wuepeka.”
41004010	Aria yakeyak maneka nain ikiwiwkin Yeesus waisow muuta ikua. Ne ona teeria mua ten kuisow erup nain ne wi mua papako onaiya wiam aawep ekap opora nain kemena nokaremik.
41004011	Naeya feenap wia maakek, “Mua Maneka pika kemena-pa wiar ikowa opora nain kokot ikua. Ni yena teeriaiya opora fookap nia maakem. Ne wi teeria papako arekin opora wia iromiyem.
41004012	Moram wi miimamik nain kema me pukemik. Iiriw profet Aisaiya sira wia maek nain pun feenap, ‘Wi maa urufowa urufamik ne opora miimowa miimamik, nain kema me pukemik. Kema pukekamik-na kema kirekamik. Ne Mua Maneka-ke pina wiar iirarekak.’” (Aisaiya 6.9-10)
41004013	Ne wia maakek, “Ni arekin opora kemena nain me amisareman-i? Naap nain ni arekin opora oko kamenap amisarowen?
41004014	Aria mua wit makena fi-fienak nain opora kemena feenap. Mua maem nain Mua Maneka opora wia wafuromak.
41004015	Maa makena manin era-pa oromakek nain wi feenap, Mua Maneka opora miimimik, nain ewur akena Satan-ke opora kema-pa wiar iirariya.
41004016	Maa makena nomon miiwa-pa oromakek nain wi feenap, Mua Maneka opora miimap kookalemi kemelimik.
41004017	Nain wi kema-pa me wuiwkin epa ekow marew, ne opora nain ookowa muuta nain pina ne opora-ke wia aaweya, ewuriw akena piipuimik.
41004018	Ne maa makena sipir unowa-pa oromakek nain feenap, wi mua opora miimimik nain kema-pa wiar ikaiya.
41004019	Nain wiena miiw maa unowa fiirimowa nain kema iikirap Mua Maneka opora nain kema-pa kekanowa me wiar opimik. Naeya maa makena me wiar urufimik.
41004020	Aria maa makena miiw eliwa-pa oromakek nain feenap, wi mua Mua Maneka opora wiar miimap wiar opa-afurami baliwep ookimik. Wi baliwep makenarimik. Papako makena unowa wuiya, papako lawisik unowa, ne papako unow akena wuiya. Wi mua papako sira naap onimik.”
41004021	Naap ikok nainiw arekin opora oko wia iromak, “Wi parina isimap esimsa iinan-pa me wuowa amina pakokor-erimik-i e esimsa tepak-pa wuimik-i? Weetak, esimsa iinan-pa wuimik.
41004022	Mua Maneka opor kemena aakisa kokot ikomakek nain ikoka ariman wiar arinon. Ne maa kokot ikua nain ikoka wasirkiwkin ariman ikainon.
41004023	Ni ifan onaiya ikeman, naeya ni opora baliwep miimeka,” naap maek.
41004024	Ne kiiriw wia maakek, “Opora miimap baliwep kema suuweka. Mua Maneka opora miimap amisarowen-na os-ke opor amisa nainiw nieya amis maneka aawowen.
41004025	Wi mua Mua Maneka opora kekanowa kema suuwimik nain os-ke amis maneka wiinon. Ne wi mua kema baliwep me suuwimik nain amis gelemuta wiar ikua nain os-ke iiwawun wiar iirarinon.”
41004026	Yeesus aakun-ikiwemi arekin opora oko wia iromak. Feenap maek, “Wi mua Mua Maneka pika kemena wiar ekiwkin teeria manekariya nain feenap saarik, mua oko wit makena aawep ona miiwa-pa wafufurak. Naap onap-puap ona uuwow oko-pa ikok oram inepiw iikiram-ikua.
41004027	Naap ikok ikok wit makena nain opa urupep maayarep wowosa wuinon. Maa makena onaiw kamenap maayarep makenariya nain me amisarek.
41004028	Makena miiwa-pa ikok opa onaiw urupiya. Maayarep wowosa wuap makena toonemi biliwariya.
41004029	Biliwareya mua nain ikiwemi makena pu-puukap aawiya.”
41004030	Ne Yeesus nainiw opor oko maek, “Mua Maneka pika kemena wiar ekiwkin teeria manekariya nain maa mauwa maemi nain ileninen?
41004031	Aa feenap saarik, mua oko nomokowa mastet maken mumua aawep manina-pa isakek. Nomokowa papako mumua gelemutitik ikomakek, ne mastet nain mumua gelemutumut oram.
41004032	Mumua gelemuta nain upiwkin opa urupemi ekeka unowa wuomakinon. Nomokowa papako naap wia. Ne ekeka mane-maneka unowa wuomakeya nepa-ke ekapep ekeka-pa unowa aawimik.” Naap maek.
41004033	-
41004034	Yeesus Mua Maneka opor unowa wia maakemi arekin oporiw wia maakem-ikua. Wi opora oko kemena baliwep imeniwkin nainiw opor oko wia maakem-ikua. Opor kemena-ko me wia maakem-ikua. Oram arekin opora wia iromam-ikua. Ne ona teeria wiamiya wiisow muuta ikok opor kemena balisow fookap wia maakem-ikua.
41004035	Ne iir nain urera ama orom-ikaeya Yeesus ona teeria wia maakek, “Arika, i eka kame okaiwi ekikua.”
41004036	Ne wi mua teeria maneka nan ikaiwkin wia piipuap orop aasa Yeesus ikua nain urupemik. Ne aasa papako pun wi wiokamik.
41004037	Aria wi aasa-pa ekam-ikaiwkin ewar asia maneka iikirak. Ewar wuunemi ifer umukut kuemi aas tepak orom-ikua. Ne aasa eka lawisiw akena taanekak.
41004038	Ne Yeesus aas murarowa-pa eminowa wuap inep ikua. Ne ona teeria-ke ifimami maakemik, “Somek mua sa, i kema me yia suuwin-i? I fan mesenalimik ya.”
41004039	Naeya iikirap ewar kakankak, “No yarumare!” Ne eka pun opora kekanowa maakek, “No malin ine!” Ne ewar puemi eka malin inek.
41004040	Ne Yeesus-ke ona teeria wia maakek, “Ni moram naap keker opiman? Ni yo kekanowa me efa naiman-i?”
41004041	Wi kema tootonep wi-wieniw aakunem-ikemik, “Nee, mua fain kamenap nain-ke? Ewar ne eka o opora wiar miimimik ya.”
41005001	Aria Yeesus ona teeria onaiya ikiwep kame okaiwi fuunemik. Epa nain wi Gerasa miiwa-ke.
41005002	-
41005005	Ne aria Yeesus aasa piipuap oreya mua oko-ke urufap karuwiw ekapok. Mua nain iiriwiw sawur-ke anirawap ikemik. O piawemi nomon ona matmat-pa neeke piawiwkin mia wame pu-puukami uura amirika naap omem-miawiya. Seniw kaikimik-na, uufunemi sen nain pu-puukiya.
41005006	Ne mua nain Yeesus urufap karuwiw ekapemi o miir onoma-pa keema muuna miiwa-pa mikeya
41005007	-
41005008	Yeesus-ke maakek, “Sawur, mua fain piipuap ikiweka.” Naeya mua momora nain-ke kiriremi maek, “Yeesus, Iinan Mua Maneka Muuka, yo efa samorekam naep ekapon-i? Mua Maneka unuma-pa nefa maakiyem, yo me efa samore!”
41005009	Naeya Yeesus-ke nokarek, “No unuma kamenap?” Naap nokareya maek, “Yo unuma Pamua. Moram i yiam unowa ikemik.”
41005010	Naemi i epa oko-pa me yia sesekinok naep sisewaremik.
41005011	Epa nain waa teeria ema kiira-pa nan yeem-ikemik.
41005012	Aria wi sawur nain-ke Yeesus omawami maakemik, “I yia sesekeya mua fain piipuap waa teeria nain mia-pa wiar ikaiyen.”
41005013	Naeya eliw wia naek. Ne sawur nain orop waa teeria anirawamik. Waaya tausen erup naap ikomakek nain karuw-iwami een fuura-pa oromi eka enep umurumemik.
41005014	Ne wi waaya nepiow mua nain naap urufap bauraremik. Ikiwemi owow unowa ne owow maneka ikiwep wia maakemik. Ne owow mua unowa maa imenarek nain urufu naep ikiwemik.
41005015	Wi ikiwep Yeesus urufamik-na mua iiriw sawur anirawap ikua nain sariarep nan pokap ikua. Ikiwosa eliwa wiar ekapeya konima ainep nan pokap ikua. Wi naap urufap keker opamik.
41005016	Wi mua maa urufamik nain-ke Yeesus maemi mua sawur onaiya ikaeya saliwak nain wia nanaromamik. Ne Yeesus sawur wia sesekeya waaya wiar iramik nain pun wia nanaromamik.
41005017	Wi naap miimap Yeesus kame yiar piipuinok naep maakemik.
41005018	Aria Yeesus orop aasa iram-ikaeya mua eena saliwak nain-ke omawami maakek, “Yo nookinen aa.”
41005019	Naeya iiraremi maakek, “Weetak, no nena owowa ikiwemi Mua Maneka nefa kemalep kamenap nefa saliwak nain nena owow mua ne nena kaka wia maake.”
41005020	Naap maakeya Dekapolis kame ikiwep Yeesus o saliwak nain wia maakem-miek. Ne wi naap miimap soranemik.
41005021	Aria Yeesus ona teeria onaiya aasa irap kirep Galili eka kame okaiwi nainiw ekamik. Ekap aasa me purupowa ikaiwkin mua teeria maneka o ookap ekapep warikamik.
41005022	-
41005023	Ne lotu koora woos mua oko unuma Yairus naimik nain ekapok. Yeesus urufap meren onoma-pa keema muuna mikap maara mikami omawami maakek, “Emawa. Yo wiip gelemuta samor akena efar napumarep umekam naep oniya. Sira eliwa no-ko ekapep nena wapena o mia-pa wiar wueya sariarinok aa.”
41005024	Naeya o ookap ikiwem-ikaeya yakeyak maneka o warikap ikiwemik.
41005025	-
41005026	Ne emeria oko pun nan ikua. O mia akaiyarem-ikua nain mokoma ten kuisow erup. Ikemika kaikow mua wiar ikiwem-ikua nain-ko me sariarek. Napuma naap wiar ikua. Ne maamuma pun weeser-wuak ne napuma iiwawun wiar kurumarek.
41005027	-
41005028	Emeria nain Yeesus maiwkin miimap ekapok. Ne mua teeria maneka wiamiya Yeesus murarep ookami ona kemaiw maek, “O mia suuwowa wiar tiiminen-na sariarinen.”
41005029	Naap maep mamaiya ekap mia suuwowa wiar tiimak. Ne mia akaiyarem-ikua nain wiar weeserek. Ne o wame furewak-na mia iiwawun sariarek.
41005030	O Yeesus tiimeya ewuriw akena kekanowa wiar ikiwok nain wame furewap kiremi wia nokarek, “Nee, naareke mia suuwowa efar tiimak?”
41005031	Naeya ona teeria-ke maakemik, “Sa, mua unowa nefa warikap suuw-iraparimik, naeya nefa tiimak nain i kamenap amisariyen? Ne naap yia nokaren?”
41005032	Ne Yeesus mua naareke efa tiimak naep mua unowa wia mokak-ikiwok.
41005033	Ne wia, emeria eena sariarek nain wame furewap kema tootonek. Ne ekap Yeesus wameiya-pa keema muuna miiwa-pa mikap maakek, “Makena, yos-ke napumarep konima nefar tiimap sariarem.”
41005034	Naeya maakek, “Aite, yo kekanowa efar naep naap onan, naep sariaren. Ikiwep kema eliwiw ike. No napuma nefar weeserek.”
41005035	Aria Yeesus maem-ikaeya mua papako Yairus koora-pa ikemik nain-ke ekapep o maakemik, “No wiipa iiwawun umok aa. Somek mua moram maneka pikiwinan, neek ikainok.”
41005036	Ne Yeesus wi opora me wiar miimowa woos mua nain maakek, “No kema me tootone, kekanowa makena efar nae.”
41005037	-
41005038	Naap maakep-puap mua papako wia iirarep Pita, Yems ne Yon wiam arow naap wia aawep woos mua nain koora wiar ikiwemik. Ikiwep fuunemik-na emeria mua unowa omem-ikaiwkin wia urufak.
41005039	Ne koora urupep wia maakek, “Ni moram kerew omomiman? Wiipa me wiar umok. Inep ikua.”
41005040	Naap wia maakeya amap-niiremik. Naeya unowa nain wia iirarek. Wiipa nain onak wiawi, ne ona teeria mua wiam arow nain, wi muutiw o ookap koor kemena ikiwemik.
41005041	Ekami wiipa nain wapena wiar opap maakek, “Talita kum.” Opora nain kemena feenap, “Wiip takira, nefa maakiyem, no iikire.”
41005042	Naap maakeya iikirap soomarek. O mokoma ten kuisow erup. Ne wi nan ikemik nain naap urufap manek akena soranemik.
41005043	Ne Yeesus-ke opor kekanowa wia maakek, “Yo sira onam fain me wia maakeka. Aakisa wiipa maa enowa-ko onakeka.”
41006001	Aria Yeesus ona teeria unowiya owowa nain piipuap ona owowa ikiwok.
41006002	Ne ona owowa-pa ikok Sabat naeya lotu koora ikiwemik. Koor kemena-pa nan Mua Maneka opora suule wia onak. Ne wi opora wiar miimap soranep wi-wieniw aakunemik, “Opora fain kaaneke aawok? Ne amis maneka nain naareke iwok? Ne kamenap onap kekanowa onaiya ikok maa miililina oniya?
41006003	I amisaremik, o koora kuow mua-ke. O Maria muuka-ke, ne ona wiamun unowa, Yems, Yoses, Yuudas ne Saimon, wi nanemik. Ona wekera owowa fan-pariw ikemik.” Naap maemi miatinep opora me wiar miimamik.
41006004	Ne Yeesus-ke wia maakek, “Sira naap ikua, wi owow oko oko mua-ke profet ekima opimik. Ne ona owow onoma-ke ne ona kaka-ke, ona weepe, ona wiamun-ke weetak,” naap maek.
41006005	Owowa nan ikua nain maa miililina me onak. Wi napum mua papako muutiw wia saliwak.
41006006	Wi owowa nain emina kekanep opora me wiar miimamik nain manek akena kema wia suuwak. Ne nan owowa papako ikiwep Mua Maneka opora wia maakem-miek.
41006007	Aria iir oko-pa Yeesus ona teeria ten kuisow erup nain wia fareya ekapiwkin uuwowa wiemi mua erup-erup wia sesekak. Wia sesekami sawur wia iirarowa kekanowa wiek.
41006008	Ne wia maakek, “Ni ikiwemi wapena oram akena ikiweka. Raapa, maa enowa ne maamuma me aaweka. Oram soomarow kuuma muutiw opap ikiweka.
41006009	Meren suuwowa suuweka ne mia suuwowa erup me suuweka, kuisow muuta.
41006010	Ikiwemi owowa kain kereriwkin mua-ko nia aawiwkin-na, neeke wiar inem-ikeka. Ne mauwowa welawap owowa nain piipuap owow oko ikiweka.
41006011	Ne owow oko nain me nia aawiwkin-na, ne opora me nia miimiwkin-na owowa nain piipuami sira wia ofakowowa epak kepur foma tukunep-puap ikiweka.”
41006012	Yeesus teeria mua ten kuisow erup nain wiam ere-erup aremi ikiwemik. Owow unowa nain ikiwep wia maakem-miemik, “Ni kema kirep sira samo-samora piipueka akena,” nain wia maakemik.
41006013	Ne sawur wia anirawap ikemik nain pun wiar iirarem-ikemik. Ne wi napum mua wel mia-pa wiar ifiwkin sariarem-ikemik.
41006014	-
41006016	Aria Yeesus meta wiar manekareya wi emeria mua opora ononer maemik. Papako-ke maemik, “O Yon Baptais-ke. Iiriw umok nain nainiw iikirak. Naapeya kekanow onaiya ikok maa miililina onam-ikaiya.” Ne papako-ke maemik, “O Elaiya-ke. Iiriw Mua Maneka-ke aawep iinan purupok nain aakisa nainiw sesekeya orok.” Ne papako-ke maemik, “O profet oko-ke, wi iiriw eker profet saarik.” Ne Erot-ke Yeesus meta wiar miimap maek, “Os-na Yon Baptais-ke. Yo iiriw yena ami mua wia maakemkun o imakuna puukiwkin umok nain. O umok nain aakisa kiiriw iikirak.”
41006017	-
41006019	Opora maek nain onoma feenap. Erot sira samora onak, weepe Filip emeria wiar aawok. Emeria nain unuma Erodias. Ne Yon Baptais-ke ikiwep amukaremi maakem-ikua, “No neepe emeria wiar aawon nain sira puukan.” Muut nain Erot-ke ami mua wia sesekeya Yon opap koora-pa wuamik. Ne Erodias pun kema bagiwirap o ifakimowa maek. Nain Erot-ke koora-pa wuap baliwep urufam-ikua.
41006020	Moram o amisarek, Yon mua sira eliwa ne Mua Maneka-ke sesekak. O Yon opora wiar miimowa kookalem-ikua, nain kema erup arem-ikua.
41006021	Ne Erodias Yon ifakimowa nain era akupam-ikua. Ne iir oko Erot ona onak muukarek nain fofa wiar kerereya, nain kema suuwowa naep enow maneka onak. Ne Galili kame anim onoma ne wi ami mua mane-maneka ne owow saria unowa wia fariwkin koora wiar ekapep maa enemik.
41006022	Maa enem-ikaiwkin Erodias wiipa-ke ekapep wia ufomak. Ne Erot ne wi nan ikemik nain urufap manek akena kemelamik. Ne Erot-ke wiipa nain maakek, “No maa mauwa kookalin? Maa maeya nena kookalowa-pa niinen.
41006023	Yo maken akena nefa maakiyem, no maa mauwa efa maakinan-na yo eliw niinen. Maa unowa ne miiwa okaiwi naeya-na eliw fookap okaiwi niinen.”
41006024	Naeya wiipa-ke onak nokarek, “Aite, yo maa mauwa maemkun yiinok?” Ne onak-ke maakek, “Naap maake, ‘Yon Baptais imakuna puukap ikiwosa yee.’”
41006025	Naap maakeya ewur akena kirep Erot maakek, “Ikoka kuisow, Yon Baptais imakuna puukap ikiwosa epira-pa wuap pekapep yee.”
41006026	-
41006028	Naap maakeya Erot kema samorarek, o Yon ifakimowa miatinek. Nain ona tapu mokoka-pa opora maken akena wiipa nain maakek. Naapeya opora opominen naep eliw naakek. Ne ami mua oko sesekami maakek, “Ewur akena ikiwep Yon imakuna puukap ikiwosa pekapoma.” Naeya o ikiwep Yon imakuna puukap ikiwosa epira-pa wuap pekapep wiipa nain iwok. Ne wiipa-ke pikip onak iwok.
41006029	Aakisa fan Yon teeria meta miimap ekapep sawi napuma aawep pikip nomon ona-pa wuamik.
41006030	Aria Yeesus ona teeria wiam erup-erup owow unowa ikiwemik nain kiiriw kirep ekapemik. Ekapemi Yeesus wiar fiirimep wiena uuwamik nain maakemi opora wia maakem-miemik nain pun maakemik.
41006031	Wi fiirimep ikaiwkin emeria mua unowa wia urufu naep ikip ekapep naem-ikemik. Naap onam-ikaiwkin wi maa enowa me pepek. Naapeya Yeesus-ke ona teeria wia maakek, “Arika, i epa oko mua marewa-pa neeke ikiwep lawisik uurarikua.”
41006032	-
41006033	Ne wi oromi aasa suuwap epa mua marew nain ikiwemik. Ne wi owow unowa nain wia urufap amisaremik. Ne wis pun karuwiw ikiwep wi kiikir fuunep ikaiwkin Yeesus ona teeria onaiya ikiwep fuunemik.
41006034	Yeesus ame fuunep aasa-pa orop ekak-na emeria mua unowa wi kiikir ekapep ikemik nain wia urufap wia kemalek. Moram wi sipsip saarik, wia urufow mua mareweya momor maneka ikemik. Naapeya Mua Maneka opora wia maakem-ikua.
41006035	Wia maakem-ikaeya ikip urerarek, ne ona teeria-ke ekap maakemik, “Sa, ama orok ya, ne epa fain enowa marew.
41006036	Naapeya wia sesekeya ikip owowa-pa maa enowa-ko wiar sesenaruk.”
41006037	Ne wia maakek, “Nis-ke maa enowa-ko wienakeka.” Ne maemik, “Sa, maamuma maneka-pa maa enowa aawowa saarik. I maamuma andet erup naap wafurap enowa sesenarep wienakiyen-i? Me pepek.”
41006038	Ne wia nokarek, “Ni maa enowa kamin niar ikua? Ikip urufeka.” Ne wi ikip urufap maakemik, “Emer ikowa ikur ne mera erup yiar ikua.”
41006039	Ne wia maakek, “Wia maakiwkin wiam aawep teeria teeria pokuk.”
41006040	Naeya wi teeria-pa pokamik, papako mua ten ikur naap wiam aawep pokamik, ne papako mua andet kui-kuisow naap wiam aawep pokamik.
41006041	Ne Yeesus-ke emer ikowa ikur ne mera erup nain aawep iinan mokakemi Mua Maneka sira eliwa naakep-puap emera wu-wuepap ona teeria wieya wienakemik. Ne mera erup nain pun naap onap sererkap wieya wienakemik.
41006042	Wi maa enep pepek eramik,
41006043	ne emer ikowa ne mera enakiwa kiromakeya fiirimep inera-pa iparemik. Nain inera ten kuisow erup taanek.
41006044	Emeria mua unowa nain enep iiwawun pepek eramik. Ne mua muutiw wia tuunamik, nain tausen ikur naap.
41006045	Aria ewur akena Yeesus ona teeria wia sesekeya orop aasa suuwap miimep eka kame okaiwi Betsaida ikiwemik. Wi ikiwiwkin yakeyak maneka nain wiena owowa wia sesekeya ikiwomakemik.
41006046	Ikiwiwkin o Mua Maneka kema suuwekam naep ema urupok.
41006047	Ne urer akena oromi saa-pa iimarep ona teeria aasa onaiya eka gone-pa ikaiwkin wia urufak.
41006048	Wi okaiwi ekowa nain ewar maneka-ke wia fienam-ikua. Naap ikok epa wiiwim naap o eka iinan-pa soomar-ikiwep wiar fuunek.
41006049	-
41006050	Ne wia nomakekam naep onam-ikaeya o urufap sawur-ke naep kema tootonep samor akena kiriremik. Ne os-ke wia maakek, “Ni kekaneka. Aa yos-ke. Ni me keker opaka.”
41006051	Naap wia maakemi aasa ireya ewar puok. Ne wi samor akena soranep opaimika tenemik.
41006052	Yeesus eena maa enowa wienakek nain urufamik, nain o kekanowa me kema suuwamik. Iiwawun kema irinaremik.
41006053	Aria wi ekap Genesaret kame kererep aasa pona-pa kaikamik.
41006054	Wi aasa piipuap urupemik-na wi owow mua Yeesus urufap amisaremik.
41006055	O urufap kirep karuwiw ikiwep wiena owowa napum mua unowa esimsa-pa wia wuap Yeesus ikua nan pikiwemik.
41006056	O ikiwemi owowa wiar kererem-ikaeya wi napum mua unowa epa maneka-pa wia wuam-ikemik. Ne wi napum mua Yeesus urufap maakem-ikemik, “Emawa, nena mia suuwowa miirfa nefar opap sariariyen aa.” Ne mia suuwowa wiar opamik nain sariaremik.
41007001	Aria iir oko-pa wi Farisi ne wi sira amis mua Yerusalem-pa ikemik nain wiam aawep Yeesus wiar ekapemik.
41007002	Nan ikok Yeesus teeria wia urufamik, wi sira me ookami wapena me yasuwowa maa enemik.
41007003	Wi Farisi ne wi Yuuda wiena weke sira ookami wapena baliwep yasuwap maa enimimik.
41007004	Ne fofa epa-pa enowa wiar sesenarimik nain wiena koora ekapep baliwep yasuwap enimimik. Sira nain iiriw wiena weke-pa ekapok. Urupa, amina ne epira pun naap yasuwimik.
41007005	Ne aria wi Farisi nain naap wia urufap Yeesus nokaremik, “Moram no teeria-ke i sira ona iiriw kae-pa ekapok nain me yiar ookimik? Wapena me yasuwowa maa enimimik.”
41007006	Ne wia maakek, “Ni wadol mua akena-ke. Iiriw ekera profet Aisaiya opora maek nain pepek nia maek, Mua Maneka feenap maek, ‘Wi teeria fain oram opaimika-pa yo unuma efa fakerimik. Nain wiena kema-pa me efa kema suuwimik.
41007007	Wi wadolalemi lotu efa onimik. Ne sira wia maakimik nain wiena miiw sira imenap wia ofakowimik.’ (Aisaiya 29.13)
41007008	Aria ni Mua Maneka opor makena nain fieniman, ne niena neke sira nain ookiman.”
41007009	Yeesus opora nain wia maakemi opora fain wia maakek, “Aa, ni Mua Maneka opora wiar fienowa baliwep akena amisareman. Niena sira ooku naep Mua Maneka opora wiar fieniman. Ni sira fain baliwep oniman.
41007010	Iiriw ekera yiena nembesir Moses Mua Maneka-ke maakeya sira feenap wuak, ‘Niena neene niawi opora wia miimam-ikeka. Muuka-ko onak wiawi opora wia fienami opor samora wiinon-na muuka nain wia ifakimiwkin uminok.’ Naap maek.
41007011	Nain nis-ke feenap wia maakiman, ‘Niena neene niawi wia maakowen, “Yo maa unowa niowa ikem, nain iiriw Mua Maneka unuma-pa wuam, naeya ni niowa me pepek.”’
41007012	Ni sira nain wia maakiwkin wiena onak wiawi me wia asipimik.
41007013	Ni naap onami Mua Maneka sira yia maakek nain fienap niena sira ookap mua naap wia maakiman. Ni anane sira unowa naapiw oniman.”
41007014	Wi Farisi teeria ne wi sira amis mua opora nain wia maakep-puap emeria mua nan ikemik nain wia fareya ekapiwkin feenap wia maakek, “Ni opora fain efar miimap kema aaweka.
41007015	Maa enimiman nain uroma niar oraiya, nain pokowa me nia samoriya, weetak. Ne maa-ko ni kema-pa niar ikok opaimika-pa kosiep oraiya nain-ke pokowa nia samoriya.
41007016	Aria ni woosa onaiya ikok-na opora fain miimap kema aaweka.”
41007017	Aria opora naap wia maakep-puami wia piipuap koora ikiwok. Koora-pa ikaeya ona teeria-ke arekin opora nain kemena nokaremik.
41007018	-
41007019	Naeya wia maakek, “Nis pun kema pukow marewa-kion aa. Ni kema-ko me suuwiman-i? Maa enowa enimiwkin uroma niar oraiya nain me nia samoriya, weetak. Moram maa enimimik nain kema me wiar oraiya. Oromi urom tepak-pa ikaiya, ne naap ikok siarimik.” Opora nain maemi maa momor enowa pun eliw, fariarowa marew naek.
41007020	Ne opor oko feenap maek, “Sira samora onowa kema-pa wiar ikaeya pina onimik nain-ke wia samorinon.
41007021	Moram kema samora fain mua kema-pa urupiya: uruw mia samora, maa wiar ikumarowa, mua wia ifakimowa, soma orowa,
41007022	maa ifemakep aawowa, murarow opora wia onowa, opor wadola, opor samo-samora aakunowa, maa unowa kema wiar kuowa, opor oram wia ifowa, wiena unuma wiam pirowa, Mua Maneka kema suuwowa marew iraparem-miowa.
41007023	Sira samo-samora nain-ke kema-pa wiar imenarep pina imenikuan.”
41007024	Yeesus opora nain wia maakep-puap iikirap Taiya kame wiar ikiwok. Fuunep koor oko wiar ikiwep nan ikua. Ne o nan ikua nain me efa amisaruk naek-na weetak. Wi owow mua unowa iiriw amisaremik.
41007025	-
41007026	Ne emeria oko nan ikua nain opora miimap ewur akena wiar ekapok. Emeria nain Grik opora aakuniya ne Sairofonesia-pa arimok. Ona wiipa gelemuta sawur-ke anirawap ikaiwkin Yeesus wiar ekapok. Ekapemi o miir onoma-pa keema muuna mikap omawami maakek, “Emawa, yo wiipa sawur-ke efar anirawap ikemik. Sira eliwa, no wia iirare aa.”
41007027	Naeya feenap maakek, “I Yuuda, kiikir yiena muuka wiipa maa enowa wienakimik. Muuka wiipa maa enakiwa wiar aawep siowa wienakowa nain sira-ko me ikua.”
41007028	Naap maeya emeria nain-ke maakek, “Oo Maneka, no pepek maen, nain takira maa enem-ikaiwkin sowa ururiya nain siowa-ke eliw wiar enimimik.”
41007029	Ne Yeesus-ke maakek, “No naap maen nain makena, aakisa eliw ikiwinan. Wi sawur nena wiipa mia-pa wiar ikemik nain iiriw piipuamik.”
41007030	Ne o koora ikiwok-na ona wiipa wiar sariarep esimsa-pa inep ikaeya urufak. Sawur iiriw piipuap ikiwemik.
41007031	Aria Yeesus Taiya kame-pa nan ikok kirep oromi Saidon owowa wiar fuunep oromi Dekapolis kame-pa puukap ikiwemi Galili eka saawirinowa-pa fuunek.
41007032	Nan ikaeya mua papako-ke mua oko aawep amapekapemik. Mua nain ifana kuok, ne aakunowa omaiwa-pa aakuniya. Mua nain pekapep Yeesus omawami maakemik, “Sira eliwa, no mua fain wapena mia-pa wiar wueya sariarinok aa.”
41007033	Naap maakiwkin Yeesus-ke mua nain aawep kua teekap ekak. Ne wapen tetelka ifana-pa wiar suuwap wapen tetelka oko opeka wuap omaiwa wiar tiimak.
41007034	Naap onami maara painep iinan mokakep, ewar kerew mufemi feenap maek, “Efata.” Opora nain kemena feenap, “Paaske”.
41007035	Naap maeya ewuriw akena ifana wiar sariareya maa miimap opora baliwep aakunek.
41007036	Yeesus mua nain saliwap-puap epap wi emeria mua wia maakek, “Ni mua papako me wia maakeka.” Naap wia maakek-na wia. Wi ikiwemi mua unowa wia maakiwkin meta manekarek.
41007037	Ne aria emeria mua papako nain miimap manek akena soranep maemik, “Pepek. O maa mauwa oniya nain eliw akena oniya. Maa fain pun pepek onak, wi ifana kuemik nain wia saliwak. Ne wi mua omaiwa-pa aakunemik nain wia saliweya baliwep aakunimik.”
41008001	Aria iir oko emeria mua unowa nainiw ekapep Yeesus wiar fiirimemik. Naap ikok wi enowa weetakeya Yeesus ona teeria wia fareya ekapiwkin wia maakek,
41008002	“Teeria maneka fain wia kemaliyem. Moram yo efamiya ikemik nain aakisa fofa arow fan ikemik, ne maa enowa wiar weeserek.
41008003	Wi papako epasia-pa ekapemik. Yo owowa wia sesekinen-na ikiwemi wuailep mia sekurarikuan.”
41008004	Naeya maakemik, “Epa fain owowa marew. I enowa kamenap imenap teeria maneka fain wienakiyen?”
41008005	Ne wia nokarek, “Ni emer ikowa kamin niar ikua?” Ne maakemik, “Ikur okaiwi-pa erup.”
41008006	Naeya teeria maneka wia maakeya miiwa-pa pokamik. Ne o emer ikowa nain aawep Mua Maneka sira eliwa naakep-puap wu-wuepap sererkap ona teeria wieya wienakemik.
41008007	Ne mera gelemutitik nain pun wiar aawep Mua Maneka sira eliwa naakep-puap sererkap ona teeria wieya wienakemik.
41008008	Wi enep pepek eramik. Ne maa enowa enakiwa kiromakek nain inera-pa iparemik nain inera ikur okaiwi-pa erup taanomakek.
41008009	Emeria mua unow akena, tausen erepam naap.
41008010	Aria wia sesekeya ikiwiwkin ona teeria onaiya aasa irap Dalmanuta kame ikiwemik.
41008011	Aria wi Farisi teeria papako-ke ekapep Yeesus oporiw irakemi maakemik, Mua Maneka kekanowa iwinon-na maa miililina-ko oninok naep.
41008012	Ne Yeesus kema pinarep ewar maneka aawemi maek, “Sa, ni emeria mua moram anane mokoka afililowa muuta nain maa miililina one efa maakiman? Yo makena nia maakiyem, yo aakisa maa miililina me oninen. Weetak akena.”
41008013	Naap wia maakep-puap wia piipuap ona teeria onaiya aasa irami eka pona kame okaiwi ekamik.
41008014	Iir nain Yeesus ona teeria kema irinarep emer ikowa-ko me aawemik. Kuisow akena wiar ikua.
41008015	Ne Yeesus-ke opora anian wia kaisomak, “Ni maa urufap! Ni wi Farisi ne Erot teeria emer ikowa yis me wiar aaweka.”
41008016	Naap wia maakeya wi-wieniw aakunemi maemik, “Nee, i emer ikowa mareweya naap maek-yon.”
41008017	Wi naap muninem-ikaiwkin Yeesus kema wiar amisarep wia maakek, “Ni moram emera marewa muuta nain aakuniman. Ni kema pukow marew-i? Ni maa me urufiman-i? Ni kema korineman-i?
41008018	Ni mokoka niar ikua, nain maa me urufaman. Ni ifana niar ikua, nain opora me miimaman. Ni maa kema irinareman-i?
41008019	Iir oko-pa yo emer ikowa ikur nain sererkamkun wi mua tausen ikur enemik, ne emera kirek nain inera kamin ipareman?” Ne maakemik, “Inera ten kuisow erup iparemik.”
41008020	Ne nainiw wia nokarek, “Ne yo emera ikur nain sererkamkun mua tausen erepam enemik nain emera kirek nain inera kamin ipareman?” Ne maemik, “Inera ikur okaiwi-pa erup.”
41008021	Ne wia maakek, “Ni nain kema-ko me pukeman-i?”
41008022	Aria Yeesus ona teeria onaiya ekap Betsaida owowa kereremik. Ne mua papako-ke mua mokok opa oko aawep o wiar pekapemik. Pekapemi omawami maakemik, “Mua fain tiimeya mokoka wiar sariarinok aa.”
41008023	Ne mua nain wapena wiar opap ikos owow erepura ekap mokoka-pa opeka tuenep mia wiar opap nokarek, “No maa-ko urufin-i?”
41008024	Naeya maa urufap maek, “Yo wi mua soomarimik nain wia urufiyem, nain wi nomokowa saarik.”
41008025	Naap maeya mokoka nainiw wiar opeya iiwawun sariarep maa baliwep urufak.
41008026	Ne Yeesus-ke sesekami maakek, “No nena koora ikiwe. Owowa goneiw me ikiwe.”
41008027	Aria Yeesus ona teeria onaiya Sisaria Filipai kame ikiwemi owow unowa nain wiar ikiwemik. Ikiwem-ikok ona teeria wia nokarek, “Wi emeria mua unowa, yo naareke efa maimik?”
41008028	Naeya maemik, “Wi papako-ke no Yon Baptais-ke nefa maimik. Wi papako-ke no Elaiya-ke nefa maimik, ne wi papako-ke no profet oko-ke nefa maimik.”
41008029	Ne nainiw wia nokarek, “Ne ni, yo naareke efa maiman?” Naeya Pita-ke maek, “No Krais-ke. Mua Maneka-ke nefa sesekak nain-ke.”
41008030	Naap maeya opora kekanowa wia maakek, “Yo mua nain-ke, nain me wia maakeka.”
41008031	Aria Yeesus opor oko feenap wia maakek, “Yo Mua Muuka-ke, ikoka sirirowa maneka aawinen. Ne wi owow woos mua, wi pris woos mua, ne sira amis mua-ke yo mikikira yiikuan. Ne efa ifakimiwkin umep fofa arow-pa iikirinen,” naap maek.
41008032	Ne opora nain ariman akena wia maakeya Pita-ke aawep wiena wenup tenep ekap kakankak.
41008033	Ne Yeesus kirep ona teeria wia mokakemi Pita kakankami maakek, “Satan, no eenap eke! No opora maen nain me Mua Maneka kookalowa-ke, weetak, nain ona mua kookalowa-ke.”
41008034	Naap ikok wi teeria maneka ne ona teeria wia fiirimep wia maakek, “O mua yo yookekam naep-na, aria ona mia me wame kema suuwowa nomokow moke akuawep sirirowa aawemi yo yookinok.
41008035	O mua ona mia wame kema suuwap sirirowa me aawinon-na ikoka umep iiwawun mesenalinon. Ne mua yo muuta nain mia sirirowa sira-sira aawinon-na Mua Maneka wameiya-pa eliwa ikainon.
41008036	Makena, mua-ko miiw maa unowa iiwawun ona waisow ifemakep aawinon. Nain ona wame ekerap kamenap arinon?
41008037	Maa mauwiw eliw ikowa nain wame saliwinon? Me pepek.
41008038	Aakisa miiwa fain emeria mua unowiya Mua Maneka opora me miimimik ne pun sira samo-samora onimik. Ne o mua yo yookowa nain emina ururep yo opora efar mesaliminon-na, wiimar yo Mua Muuka-ke wi ensel wiamiya Auwa Mua Maneka unum maneka ne parina-pa oromi mikikira iwinen.”
41009001	Ne nainiw wia maakek, “Yo maken akena maiyem, Mua Maneka ona kekanowa onaiya miiw mua ona pika kemena-pa wia fiirimiya nain ni aakisa fan ikeman fain mua papako me umowa ikok maa nain imenareya wiar urufowen.” Naap wia maakek.
41009002	Aria fofa ikur okaiwi-pa kuisow naap ikiweya Yeesus-ke Pita, Yems ne Yon naap wia aawep ema maneka wia amapikiwep wiisow muuta nan ikemik. Naap ikok urufam-ikaiwkin mia sira onaiya imenarek,
41009003	ne ona mia suuwowa pun mokom pauwura saarik wilinem-ikua, kia akena. Kia nain mokoka nefa mikinon.
41009004	Aria mua wiam erup, Elaiya Moses ikos imenarep o wameiya aakunem-ikemik.
41009005	-
41009006	Ne naap wia urufap Pita-ke manek akena kema tootonep maa me kema suuwowa maek, “Ei, somek mua, eliw akena i fan urupemik. I feek ikok marari koora arow nia kuomiyen, oko nena, oko Moses ne oko Elaiya.”
41009007	-
41009008	Naap maem-ikaeya maa ipisia-ke oromi wia wakesimok. Ne aakunowa-ko maa ipisia tepak-pa feenap maek, “Mua fain yena Muuka akena-ke. Ni opora wiar miimeka.” Naeya Pita ame kiremik-na wi nainiw me wia urufamik. Yeesus waisow nan ikua.
41009009	Aria wi ema-pa orom-ikok Yeesus opor kekanowa wia maakek, “Ni maa urufaman nain mua papako me wia maakeka. Ikoka yo Mua Muuka umep ikok iikiramkun wia maakowen.”
41009010	Wia maakek nain kemaiw naap ikemik. Wi wieniw nain aakunemi maemik, “Umep ikok iikirowa maek nain maa mauwa maek?”
41009011	Naemi o nokaremik, “Moram wi sira amis mua-ke maemik, ‘Elaiya kiikiriw ekapinon’?”
41009012	Ne wia maakek, “Makena, Elaiya kiikir ekapep maa unowa kakenap-puinon. Moram Mua Maneka opora feenap maek, ikoka miiw mua-ke Mua Muuka sirirowa iwemi mikikira iwikuan. Eena opora fain ikoka makena imenarinon nain.
41009013	Yo makena nia maakiyem. Elaiya iiriw ekapok ne wi mua-ke wiena kookalowa-pa o sira samo-samora onamik, Mua Maneka opora maek naap.”
41009014	Aria wi ema-pa oromi wiena teeria papako wiar ekapemik-na ona teeria papako wi sira amis mua-ke oporiw wiamiya irakem-ikemik. Ne yakeyak maneka wia warikap wia urufam-ikemik.
41009015	Yeesus wiar ekapem-ikaeya wi unowiya o urufap soranep karuwiw ookap ikip ane-puukamik.
41009016	Ne Yeesus-ke ona teeria wia nokarek, “Ni maa mauwa oporiw wiamiya irakem-ikaiman?”
41009017	Ne mua oko-ke ekap maakek, “Oo somek mua. Yo muuka no amapekapomem, sawur-ke anirawiwkin me aakuniya.
41009018	Sawur-ke anirawap miiwa-pa ipiskeya wakiya. Ne opek fafela maala maala oromi enek muuna geegenem-miawiya. Ne wapena merena tiinurumep ikaiya. Ne nena teeria sawur nain iirareka wia naakem-na wi me pepek.”
41009019	Ne Yeesus-ke wia maakek, “Ni aakis teeria fain yo opora baliwep me efar opiman. Yo anane maneka naap niamiya ikainen-i? Ne anane nia asipam-ikainen-i? Aa, no muuka amapepe.”
41009020	Naeya muuka nain amapekapomamik. Ne sawur nain-ke Yeesus urufap muuka nain nan-pariw samor akena ipiskeya miiwa-pa wakiep ini-kiri-kiremi opek fafela onaiya wuam-ikua.
41009021	Ne Yeesus-ke wiawi wiar nokarek, “Napuma fain iikamin aawok?” Ne wiawi-ke maek, “Iiriw takir gelemuta ikok aawok.
41009022	Ne anane maneka sawur-ke ifakimekam naep mukuna-pa ipiskiya, ne eka-pa ipiskeya wakiya. Ne no pepek naep-na i yia kemalep yia asipe.”
41009023	Naeya maakek, “No moram opora naap maen, ‘No pepek naep-na’? No Mua Maneka kekanowa wiar nainan-na maa main nain eliwa nefar arinon.”
41009024	Ne mua nain-ke kerew maek, “Yo Mua Maneka kekanowa makena-ke wiar naiyem, nain yo kema ere-erup ariyem. No efa kekanoweya yo Mua Maneka opora baliwep opinen.”
41009025	Ne yakeyak maneka ekapemi suuw-iraparu naep onamik. Ne Yeesus-ke naap wia urufap sawur nain kakankami maakek, “No opaimik marew, ifan momora. Yos-ke nefa maakiyem, no takira fain piipue. No nainiw mia-pa me wiar are.”
41009026	Sawur nain kakankeya samor akena kiriremi takira nain anu-fieneya putu-patanem-ikaeya piipuap ikiwok. Ikiweya takira nain nan puep ikua, umowa saarik. Ne naap urufap maemik, “O umok.”
41009027	Ne Yeesus-ke wapena-pa opap iikiroweya iimarek.
41009028	Naap ikok Yeesus ona teeria wiamiya koora ikiwep wiisow ikok nokaremik, “Moram i sawur fain iirarowa me pepek?”
41009029	Naeya wia maakek, “Ni niena kekanowa-pa sawur sira naap nain iirarowa me pepek. Mua Maneka farep ona kekanowa-pa iirarowa nain-ke pepek. Era oko-ko me ikua.”
41009030	Aria Yeesus ona teeria onaiya owowa nain piipuap ikiwemi Galili kame gone puukap ikiwemik, i epa kaaneke ikemik nain mua papako me yia amisaruk naek.
41009031	Moram wiisow ikok ona teeria suule wiekam naep. Ne aria feenap wia maakek, “Yo Mua Muuka wi iiwua wapena-pa efa wuiwkin efa ifakimikuan. Ne fofa arow-pa iikirinen.”
41009032	Naap wia maakek, nain wi kema me aawemik, ne o nokarowa pun keker opamik.
41009033	Aria wi ikiwemi Kapeneam owowa fuunemik. Fuunep koora ikiwemik. Koora-pa ikok Yeesus ona teeria wia nokarek, “Ni era-pa ekapem-ikok maa mauwa aakuneman?”
41009034	Wia nokarek-na wi popor maneka ikemik. Moram mua naareke wiena woos mua ikainon, wi nain aakun-ekapem-ikemik.
41009035	Ne aria Yeesus pokap ona teeria mua ten kuisow erup nain wia fareya ekapiwkin wia maakek, “O mua eena woos mua ikowa kookalep-na iiwawun wame porop taar teekow mua wame arowinok.”
41009036	Naap wia maakep takir gelemuta oko aawep gone-pa wiar iimarowap opap kemenimep ikok wia maakek,
41009037	“O mua yo efa kema suuwap takir gelemuta feenap nain saliwinon-na yo efa saliwiya nainen. Ne me yo yaisow, weetak, Auwa efa sesekak nain pun saliwiya nainen.”
41009038	Aria Yon-ke Yeesus maakek, “Somek mua, mua oko no nefa unufami sawur wia iirarem-ikaeya urufamik. Ne mua nain me i teeria-ke. Naapeya o nainiw naap me oninok naep maakemik.”
41009039	Naeya Yeesus-ke wia maakek, “Weetak, uuwowa nain me wiar puukeka, naap onam-ikainok. O mua yo unuma-pa maa miililina oniya nain opor samora ewur me efa oninon.
41009040	Mua me yia samoriya nain, yiena teeria-ke naeka.
41009041	Yo makena nia maakiyem, wi mua ni Krais teeria-ke nia naemi eka dabela nienakimik nain Mua Maneka-ke sira eliwa nain wia kiripominon.” Naap maek.
41009042	Ne nainiw maek, “Takir gelemuta feenap nain yo opora opam-ikaeya mua oko-ke pina onowa ofakoweya oro-booninon. Mua nain iiriw nomon maneka imakuna-pa wiar kaikap ifer gone-pa wafuriwkin umekak-na eliwa.
41009043	Ne ni wapena-pa pina onap-na wapena nain puukap iirareka. Wapena kuisow ikok kema kirep Mua Maneka opora wiar miimam-ikok umep anane o wameiya-pa eliwa ikowen. Oko wapena erup ikok sira samora oni-ikim-ikok umiwkin Mua Maneka-ke epa samora-pa nia wafureya mia yoow manekiw ikowen.[
41009044	Epa samora nain ilua-ke mia niar enem-ikaikuan. Ne mia yoow manekiw ikowen, me weeserinon.]
41009045	Ne niena meren okaiwi-ke sira samora-pa nia pikiwinok-na puukap iirareka. Merena kuisow ikok kema kirep Mua Maneka opora wiar miimam-ikok umep o wameiya-pa ikowen. Oko merena erup ikok sira samora oni-ikim-ikok umiwkin os-ke epa samora-pa nia wafurinon.[
41009046	Epa samora nain ilua-ke mia niar enem-ikaikuan. Ne mia yoow manekiw ikowen.]
41009047	Ne niena mokok okaiwi-ke sira samora-pa nia pikiwinok-na mokoka nain pusunowap iirareka. Mokok okaiwi muutiw ikok kema kirep Mua Maneka opora wiar miimam-ikok umep o wameiya-pa ikowen. Oko mokoka erup ikok sira samora oni-ikim-ikok umiwkin os-ke epa samora-pa nia wafurinon.
41009048	Epa nain ilua-ke mia niar enem-ikaikuan. Ne anane maneka mia yoow manekiw ikowen, me weeserinon.”
41009049	Ne opora oko naap wia maakek, “Maa enowa ifer masia wuimik nain enowa eliw akena. Mua pun sira naap, Mua Maneka naep yoowa aawikuan-na ikoka eliw ikaikuan.
41009050	Ifer masia maa eliwa-ke. Oram ikok dabelalep masia ikiwinon-na, kamenap oniwkin masia kiiriw imenarinon? Weetak, me pepek. Ifera maa enowa-pa wuamkun maa enowa eliwa ariya. Ne nis pun naap ifera saarik ikok mua oko wiamiya eliwa ikowa sira nain imeneka.”
41010001	Aria Yeesus Galili kame piipuap Yuuda kame naap ikiwemi Yodan eka puukap okaiwi ekak. Nan ikaeya mua teeria maneka o ookap ekapemik. Ne opor unowa wia maakek, ona anane oniya naap.
41010002	Opora wia maakem-ikaeya wi Farisi-ke ekapep o akimami feenap nokaremik, “Mua ona emeria iirariya nain Moses sira wuomakek nain puukiya-i e weetak?”
41010003	Ne wia maakek, “Moses iiriw sira wuomakek nain kamenap nia maakek?”
41010004	Naeya maakemik, “Sira fain yia wuomak, mua ona emeria iirarekam naep-na maifa siisimep emeria nain iwep eliw iirarinok naek.”
41010005	Naeya wia maakek, “Ni emina kekanep opor onom marew nain emeria oram maneka wia iirariman. Naapeya Moses-ke sira nain wuak.
41010006	-
41010009	Ni fain miimeka. Mua Maneka opora feenap ikua, ‘Iiriw ekera Mua Maneka-ke miiw maa unowa tawerarep emeria mua onaiya wia onak. Naapeya mua ona onak wiawi wia piipuap emeria ikos epaskun ikauk.’ Naapeya wi wiam teekap ononer me ikaimik, weetak, wiam erup ememiria ikaimik. Mua Maneka ememiria wia wuak nain wiam erup wiam teekap-puowa-ko me ikua.” Naap wia maakek.
41010010	Opora wia maakep-puap koora ikiweya ona teeria-ke muewow sira nain nainiw nokaremik.
41010011	Ne wia maakek, “O mua ona emeria iirarep emeria oko aawinon-na mua nain emeria nain ikos soma oraikuan.
41010012	Ne emeria pun naap, ona mua piipuap mua oko aawinon-na soma orainon.”
41010013	Aria wi takir muutitik Yeesus wiar amapekapemik, wapena ikiwosa-pa wiar wueya kekanowa aawuk naep. Ne ona teeria-ke onak wiawi wia kakankami iiraremik.
41010014	Naap wia urufap kema bagiwirap wia maakek, “Takira me wia iirareka, efar ekapuk. Moram Mua Maneka pika kemena nain wi takir muutitik feenap nain-ke kemena wiar ekikuan.
41010015	Yo makena nia maakiyem. Ni mua takir kema saarik me ikok Mua Maneka opora me miimowen-na Mua Maneka pika kemena-pa me wiar ikowen.”
41010016	Opora nain wia maakep takira nain wia aawep wapena ikiwosa-pa wiar wuami kekanowa wiek.
41010017	Ne Yeesus iikirap ikim-ikaeya mua oko-ke karu-ookak. Ikip keema muuna miiwa-pa mikap maakek, “Somek mua eliwa. Yo sira kamenap onap anane Mua Maneka wameiya ikok eliwa ikainen?”
41010018	Naeya Yeesus-ke maakek, “No moram eliwa efa naen? Mua eliwa-ko me ikaimik. Mua Maneka waisow eliwa-ke.
41010019	Moses sira wuomakek nain no amisaren, feenap: mua me wia ifakime, soma me ore, maa me wiar ikumare, wadol opora me wia ife, mua wia peeskimemi maa me wiar aawe, neene niawi opora wia miime.”
41010020	Naeya mua nain-ke maek, “Somek mua, yo iiriw takira ikok sira nain iiwawun ookam-ikok arimep aakisa mua arem.”
41010021	Ne Yeesus-ke kookalep mokoka toonep urufami maakek, “Makena, nain no maa kuisow akena onowa-ke nefar ikua. No ikiwep nena maa unowa nain iiwawun sesekomake. Sesekap maamuma aawep wi mua oorpowa nain wia asipe. Naap oninan-na owow iinan-pa maa eliw akena nain nefar ikainon. Aria ekapep yo yooke.”
41010022	Mua nain naap miimap miikapura pain-ikiwok. Moram o maa unowa akena wiar ikua.
41010023	Ikiweya Yeesus-ke mokak-ikiwemi ona teeria wia maakek, “Aa emawik, wi maamuma mua Mua Maneka pika kemena wiar ekowa nain yoowa akena. Maa unowa nain-ke wia opap ikua.”
41010024	Ona teeria opora naap miimap soranemik. Ne nainiw wia maakek, “Makena, Mua Maneka pika kemena wiar ekowa nain yoowa akena, maa unowa wiar ikua nain-ke wia opap ikua.
41010025	Sira fain saarik, maa eneka kamel wuara gelemuta-pa ikiwowa nain yoowa. Ne wi maamuma mua Mua Maneka pika kemena wiar ekowa nain yoowa akena.”
41010026	Ona teeria opora naap miimap manek akena soranemik. Ne wi-wieniw aakunemi maemik, “Naap nain Mua Maneka mua kuisow-ko me wia aawinon-i?”
41010027	Naeya mokoka toonep wia urufami maek, “Mua Maneka pika kemena wiar ekowa nain mua wieniw me pepek, nain Mua Maneka-ke eliw wia aawinon. Moram o maa onowa maek nain pepek eliw oninon.”
41010028	Naeya Pita-ke maakek. “Aa, i yiena maa unowa piipuap no nookam-miawimik.”
41010029	Ne Yeesus-ke maakek, “Yo makena nia maakiyem. Wi mua yo muuta nain ne yo opora eliwa muuta nain wiena miiwa, owowa piipuami weepe, wiamun, onak wiawi ne wiena muuka, wiipa pun wia piipuamik. Wi teeria nain ikoka Mua Maneka-ke wia ane-maisomami baliwep akena wia saliwinon.
41010030	Ikoka onak ne weepe unowa, wiamun, ne wiipa, muuka unowa, ne miiwa ne maa unowa kerew akena wiar ikainon. Ne mua papako-ke sira samora wia onami wia samo-samorikuan. Naap ikok umep Mua Maneka wameiya-pa ikok eliwa ikaikuan.
41010031	Ne wi mua aakisa miimowa-pa ikemik nain ikoka murarikuan. Ne wi aakisa murarowa-pa ikemik nain miimow mua ikaikuan.”
41010032	Aria iir oko Yeesus ona teeria onaiya Yerusalem ikiwemik. O miimeya ona teeria murarep ookami kema unu-unowa arem-ikemik. Ne mua unowa wi wiokamik nain pun keker opamik. Ne os-ke ona teeria ten kuisow erup nain wia aawep kua ekap ikoka o kamenap onikuan nain wia maakemi maek,
41010033	“Ni miimeka. I Yerusalem urupem-ikaimik. Ikoka neeke Mua Muuka opap wi pris woos mua ne sira amis mua wapena-pa wuikuan. Wis-ke opora-pa wuami ifakimowa opora anumap owow oko mua wapena-pa wuikuan.
41010034	Ikoka teeria nain-ke firekami opeka warikuan. Ne samor akena sarua warep-puap ifakimiwkin uminon. Ne fofa arow-pa iikirinon.”
41010035	Aria Sebedi muuka erup Yems, Yon ikos ikip Yeesus maakemik, “Somek mua. I maa kuisow fain kookalimik, ae yia nainan-i?”
41010036	Ne wia nokarek, “Ni niam erup maa mauwa kookaliman, maeka.”
41010037	Naeya maakemik, “I feenap kookalimik, no ikoka saria maneka arin nain i yiam erup oko-okaiwi-pa nefar pokiyen.”
41010038	Naap maiwkin wia maakek, “Ni maa amisarep efa nokareman-i? Yo ikoka efa samoriwkin sirirowa aawowa nain nis pun eliw aawowen-i? Yo sirirowa aawinen nain nis pun aawiyen naiman-i?”
41010039	Ne wiam erup-ke maemik, “Ae, i eliw aawiyen.” Naeya wia maakek, “Eliw, yo sirirowa aawiyem fain ikoka nis pun aawowen, ne yo efa samorimik nain nis pun naap nia samorikuan.
41010040	Nain yo oko-okaiwi efar pokowa nain me yo maa-ke. Epa nain iiriw Mua Maneka ona wia pepekimep-puomak, wi nain neeke pokikuan.” Naap maek.
41010041	Ne aria Yeesus ona teeria papako opora nain naap miimap wiam erup nain wia kema bagiwiramik.
41010042	Ne Yeesus-ke epowa wia maakeya epiwkin wia maakek, “Ni amisareman, miiw unowa wi owow oko saria-ke sira kekanow akena wia urufam-ikemik. Ne wiena iimarow mua pun maimik, wi emeria mua i tepak-pa yiar ikok opora yiar miimam-ikauk.
41010043	Nain ni sira naap me oneka. Ni teeria fain yo woos mua maneka arekam naep-na wame poromi taar teekow mua niar arinok.
41010044	Ne o mua miimowa-pa niar ikainen naep-na uuwow mua puukap ni tepak-pa niar ikainok.
41010045	Moram yo Mua Muuka pun naap, me ni mua-ke yo tepak-pa efar ikok mauwomuk naep ekapem, weetak. Yo nia asipekam naep ekapem. Ne umep emeria mua pina wiar iiraremi wia aawinen.”
41010046	-
41010047	Aria Yeesus ona teeria wiamiya ikiwep Yeriko owowa fuunemik. Ne Yeriko piipuap yakeyak maneka wiamiya ikiwem-ikaiwkin mua mokok opa-ko nan ikua, unuma Batimias. Mua nain Timias muuka-ke, o anane era pona-pa pokap ikok maamuma wia nomarem-ikaiya. Nan pokap ikok feenap miimak, “Yeesus, Nasaret mua fan ekapiya.” Naap miimap faremi maek, “Oo, Yeesus, Dewit nembesir, yo efa kemale aa!”
41010048	Naeya mua unowa nain-ke kakankami maakemik, “No poporare.” Kakankamik-na wia, kerew akena farem-ikua, “Oo, Dewit nembesir, yo efa kemale aa!”
41010049	Yeesus ikim-ikok iimarep maek, “Mua nain fariwkin ekapinok.” Ne mua mokok opa nain faremi maakemik, “No kema me samorare, iikirap ekape. Nefa fariya.”
41010050	Maakiwkin ona mia suuwowa anian wuak nan wafurap pipikap iikirami ikiwok.
41010051	Ne Yeesus-ke nokarek, “Yo kamenap nefa asipinen?” Naeya maek, “Oo Maneka. Mokoka efar saliweya maa urufinen.”
41010052	Naeya maakek, “No yo kekanowa efa naeya mokoka nefar sariarek. No eliw ikiwinan.” Aria mokoka wiar sariareya maa urufap Yeesus ookak.
41011001	-
41011002	Yeesus ona teeria onaiya ikiwemi Yerusalem mamaiyarem-ikok Betfage ne Betani owowa fuunemik. Owowa erup nain Oliw ema kiira-pa ikua. Nan ikok ona teeria mua erup wia sesekami wia maakek, “Ni owowa eefin ikiwep donki eremina-ko kaikap-puamik nain urufowen. Mua-ko me irowa ikemik. Nain urufap-na ifara wasirkap aawep pekapeka.
41011003	Aria mua-ko nia nokarinok-na, ‘Ni moram naap oniman?’ Naeya maakeka, ‘Yiena saria mauwowa wiar ikaeya aawimik. Ikoka nainiw sesekeya pekapikuan.’”
41011004	Aria wi ikiwep donki nain urufamik, pika omopora-pa kaikap-puiwkin ikua, era pona-pa.
41011005	Urufap wasirkam-ikaiwkin mua papako-ke wia nokaremik, “Ei, ni moram donki wasirkiman?”
41011006	Ne wi Yeesus opora wia maakek naap wia maakemik. Ne wi eliw naiwkin aawemik.
41011007	Donki pikiwep wiena mia suuwowa papako iinan-pa ikowamik. Ne Yeesus donki iinan-pa pokap ikiwok.
41011008	Ikim-ikaeya yakeyak maneka wiena mia suuwowa era-pa ikow-ikiwemik. Ne mua papako owow erepura-pa nomokow mekira pu-puukap era-pa wu-ikiwemik.
41011009	Yeesus wi yakeyak maneka gone-pa wiar ikiwem-ikua, mua papako miimemik ne papako muraremik. Faremi ikiwem-ikemik, “Mua Maneka unuma fakerikua! Mua eena Iinan Mua Maneka unuma-pa ekapiya nain Mua Maneka-ke kema eliwa iwinok!
41011010	Yiena nembesir Dewit iiriw saria maneka ikua, nain ikoka os-ke i teeria maneka fain saria maneka yiar ikaeya eliwa ikaiyen! Ne Mua Maneka teeria nain yia kekanowinon! I Mua Maneka unuma fakerikua!”
41011011	Naap faremi Yeesus pikiwemi Yerusalem kereremik. O fuunep tempel koor kemena ikiwok. Ne maa unowa wiar uruf-ikiwep-puap orop ona teeria wiamiya Yerusalem piipuap kiremi Betani owowa ikiwemik, ama orom-ikaeya.
41011012	Aria Yeesus Betani-pa nan inep epa wiimeya uuriw ona teeria wiamiya Yerusalem ikiwem-ikok wuailek.
41011013	Wuailep nomokowa fik ifa unowa onaiya ikaeya urufak. Makena-ko aawep enimekam naep mamaiya ekap urufak-na makena weetak. Makena marew, ifa muutiw ikua. Moram iir nain nomokowa fik makenarowa epa eewuar ikua.
41011014	Naap urufap nomokowa nain maakek, “No nainiw me makenarinan, makena me nefa enimuk! Weetak akena.” Naap maek nain ona teeria pun miimamik.
41011015	Aria wi ikiwep Yerusalem kereremik. Ne Yeesus tempel koor kemena ikiwok-na wi mua maa sesekami maa sesenarem-ikemik. Naap wia urufap wia iiraremi maamuma kiripap tempel maamuma wiimik nain esimsa wiar anu-fienomakek. Ne nepa ibiamun sesekam-ikemik nain pun pokow maa wiar anu-fi-fienak.
41011016	Ne naap onami maa unowa tempel koor pika kemena-pa pikip pekapem-ikowa nain emi wia wuak.
41011017	Ne wia maakek, “Mua Maneka-ke opora wiar siisimep-puamik nain me urufiman-i? Feenap maek, ‘Yena koora-na wi owow unowa mua ekapep yo efa kema suuwap efa farow epa-ke.’ Nain nis-ke ikum mua koora arowaman.”
41011018	Mua unowa Yeesus opora naap miimap kakaemik. Naapeya wi pris woos mua ne sira amis mua onaiya nain miimap keker opap Yeesus ifakimu naep era akupamik.
41011019	Ne urer akena Yeesus ona teeria onaiya Yerusalem piipuap kiiriw nainiw ikiwemik.
41011020	-
41011021	Ne ikip nan ikok uuriw nainiw iikirap ikiwem-ikok nomokowa fik nain urufamik-na iiwawun ififarek. Ne Pita-ke nain urufap kema suuwap Yeesus maakek, “Somek mua, urufe. Inon nomokowa fik amukaren nain aakisa iiwawun ififarek.”
41011022	-
41011023	Ne Yeesus-ke maakek, “Ni Mua Maneka opora wiar opaka. O mua Mua Maneka opora opap ikok kema me ere-erup arinon, o kema maneka maa nain makena efar imenarinok naep ema fain maakinon, ‘No iikirap ifera-pa name wafure.’ Yo makena nia maakiyem, nain ikoka makena wiar imenarinon.
41011024	Ne yo makena nia maakiyem, ni maa kookalep Mua Maneka faremi kema maneka maa nokaremi maa nain makena imenarinon naowen-na ikoka niena maeman naap niar imenarinon.
41011025	Ni Mua Maneka faremi mua oko sira samora nia onamik nain kema suuwap-na kema me bagiwireka, pina nain wiar iirareka. Ni sira naap onowen-na niena Niawi owow iinan-pa ikua nain pun pina niar iirarinon. [
41011026	Ni mua papako sira samora nia onimik nain pina me wiar iirarowen-na Niawi iinan-pa ikua nain pun pina me niar iirarinon.]”
41011027	-
41011028	Aria Yeesus ona teeria onaiya kiiriw nainiw Yerusalem ikiwemik. Fuunep Yeesus tempel pika kemena ikiwem-ikaeya wi pris woos mua, sira amis mua ne wi owow woos mua unow onaiya o wiar ekamik. Ekap nokaremik, “Ei, no sira eena onin fain naareke nefa sesekeya naap onin? Ne naareke kekanowa niemi uuwowa fain niek?”
41011029	Ne wia maakek, “Yos pun opora-ko nia nokarinen. Yo opora kakeniw kiripomowen-na yo kekanowa naareke yieya sira-sira oniyem nain nia maakinen.
41011030	Feenap, iiriw Yon Baptais eka-pa wia yasuwam-ikua nain Mua Maneka-ke uuwowa iwok-i e wi mua-ke maakemik? Aria yo nain kiripomeka.”
41011031	-
41011032	Naeya wi-wieniw uuwunemi maemik, “I kamenap maiyen? I feenap maiyen-na, ‘Mua Maneka-ke uuwowa nain iwok,’ naap maiyen-na yia nokarinon, ‘Naap nain ni moram opora me wiar opaman?’ O mua-ke maakiwkin uuwak, opora naap maowa pun me pepek.” (Wi naap maowa keker opamik. Moram wi emeria mua unowa, Yon Baptais-na profet-ke naemik.)
41011033	Wi opora nan korinep maakemik, “I me amisaremik.” Ne wia maakek, “Naapeya-na yos pun me nia maakinen, mua naareke uuwowa fain yiek.”
41012001	Aria Yeesus arekin opora feenap wia iromak, “Mua oko wain piita onap nomoniw pika warikak. Ne eruwa kuak, ikoka wain makena neeke wuap ititap eka urupeya aawikuan. Ne iinan koora pun kuak. Onap-puap mua oko wapena-pa wia wuap-puomami owow oko epasia ikiwok.
41012002	-
41012003	Nan ikok wain makena aawow saana-pa ona uuwow mua oko sesekak, wain makena-ko wiar aawep pekapominok naep. O iwap fuuneya wi teeria nain-ke opap aruf-iraparep oram sesekiwkin kirep ikiwok.
41012004	Ne mua oko sesekak. Ne os pun naapiw onamik, ikiwosa wiar fookami emina ururowami oram sesekiwkin ikiwok.
41012005	Ne nainiw oko sesekak. Nain iiwawun ifakimemik. Ne mua unowa naap wia sesekam-ikua. Wi nain pun papako wia aruf-iraparemik ne papako iiwawun wia ifakimemik.
41012006	Ne aria mua nain mua kuisow ona muuka sesekowa ikua. Muuka kuisow nain senam kookaliya, nain sesekak. Kema naap maek, ‘Ikoka muuka efar urufap ekima opikuan.’ Kema naap wuap muuka sesekeya ikiwok.
41012007	Ikiwep fuuneya urufap wi-wieniw maemik, ‘Nee, ona muuka nanek. Ikoka os-ke wiawi epa wiar aawinon. Arika, ifakimikua. Ne miiwa ne maa onoma is-ke wiar aawiyen!’
41012008	Naap maep muuka nain opap ifakimemik. Ne sawi napuma mufep pikip pika okaiwi-pa wafuramik.
41012009	Aria ikoka miiw onoma nain ekapemi kamenap wia oninon? Ni kema suuweka. Ikoka ikiwep wi teeria nain wia ifakimurumep manina nain mua papako wapena-pa wiar wuinon.”
41012010	Ne nainiw wia maakek, “Mua Maneka opora siisimep-puamik fain-ko me urufaman-i? Feenap, ‘Poka iiriw koora kuow mua-ke samora-ke naep iiraremik. Aakisa poka nain-keriw umua poka arep ikua.
41012011	Maa nain Mua Maneka-ke naap oneya anirak. Ne i urufap soranep kakaemik.’” (Someka 118.22-23)
41012012	Aria wi nain miimap furewamik, i yia maek, naap maemi opu naep onamik-na me pepek. Mua unowa taanep ikaiwkin wi keker opamik. Naapeya kiiriw kirep ikiwemik.
41012013	-
41012014	Aria naap ikok wi Farisi ne wi Erot teeria-ke wiena teeria mua papako wia sesekamik. Ikip Yeesus nokariwkin opora samoreya-na opora-pa wuau naep. Wi ikiwep Yeesus akimami nokaremik, “Somek mua, i nefa amisaremik. No opor makena main. No mua-ko me wia keker opin. I mua yia mekawap me aakunin, weetak, opora me kiri-kiripin. No Mua Maneka opora ifana wiarin nain era makena ookin. Aria aakisa kamenap main? Rom saria maneka Siisar takis wuowa yia maakek nain wuiyen-na Moses sira wuomakek nain puukiyen-i e weetak?” Naap nokaremik.
41012015	Ne wi wadol sira iiriw wiar amisarek. Naapeya wia maakek, “Ni moram opora-pa korininok naep efa nokareman? Maamuma kuisow-ko yiiwkin niar urufinen.”
41012016	Ne iwiwkin urufap opap ikok wia nokarek, “Maamuma fain mua naarew kukusa ne unuma-ke wiar ikua?” Ne maemik, “Siisar kukusa-ke.”
41012017	Naeya wia maakek, “Naapeya-na Siisar maamuma nain ona iweka, ne maa mauwa Mua Maneka wiarik, nain kakeniw naap iweka.” Naap maeya miimap soranep opaimika tenemik.
41012018	Aria wi Sadusi teeria-ke maimik, mua umimik nain ikoka me iikirikuan. Naapeya wi ekapep Yeesus akimami nokaremik,
41012019	“Somek mua, sira iiriw Moses wuak nain feenap yia siisimep-puomak, ‘Mua oko emeria aawep muuka marew ikok umeya-na wiamun-ke apura nain eliw wiar aawep ona weepe muuka wiipa wia imenominok.’
41012020	-
41012022	Aria kaka kuisow nain mua ikur okaiwi-pa erup ikemik ne iperowa-ke kiikiriw emeria aawok. Ne muuka wiipa me imenowa ikok umok. Umeya wiamun o ookap onarek nain-ke apura wiar aawok. Ne os pun muuka marew ikok umok. Ne kiiriw oko-ke apura nain aawok nain pun naap ikok umok. Ne teeria nainiw akena emeria kuisow nain aawep umomakemik, muuka-ko me imenamik. Ne naap ikok apura nain pun umok.
41012023	Teeria kuisow nainiw emeria kuisow, ne ikoka wi iikirow epa-pa mua naarew emeria wiar ikainon?”
41012024	Ne Yeesus-ke wia maakek, “Ni Mua Maneka opora nain urufap kemena baliwep me amisareman, ne ona kekanowa pun me wiar amisareman. Naapeya maa amisarowa saarik opora aakuniman.
41012025	Wiimar iikirow epa-pa wi emeria mua wi ensel saarik ikaikuan. Wi muewowa marew.
41012026	Aria wi umep iikirowa nain Moses opora siisimep-puak nain me wiar urufaman-i? Iiriw nomokow gelemuta wilinem-ikaiya nan Mua Maneka-ke Moses maakek, ‘Abraham, Aisak ne Yekop wi wiam arow, nain yo wiena Mua Maneka-ke.’
41012027	Makena, wi umemik nain Mua Maneka wia urufam-ikaiya. Naapeya wi wiimar iikirowa wiar ikainon. Naapeya ni pepek me maeman.”
41012028	Aria wi uuwunem-ikaiwkin sira amis mua oko ekapok. Yeesus opora baliwep akena wia kiripam-ikomaya miimap nokarek, “Nee, Moses sira wuomakek nain sira kain-ke manek akena?”
41012029	Ne Yeesus-ke maek, “Sira manek akena nain feenap, ‘Ni Isrel miimeka, yiena Maneka Mua Maneka waisow.
41012030	Yiena Maneka Mua Maneka kookaleka, mia, kema, uroma, woosa iiwawun manekiw kookaleka.
41012031	Ne sira kekanowa oko feenap, emeria mua oko wia kookaleka, niena niam kookaliman naap. Sira unowa nain-ke sira erup fain me nomakek.’” Naap wia maakek.
41012032	Ne sira amis mua nain-ke maakek, “Somek mua. Makena, no pepek maen. Yiena Maneka waisow, Mua Maneka oko-ko me ikua.
41012033	I yiena kema-pa o kookalikua, yiena woosa-pa, ne o uuwowa kekanowa uuwomikua. I emeria mua oko wia kookalikua, yiena yiam kookalimik naap. Sira erup fain manek akena, maa eneka ne maa papako-pa Mua Maneka patirimik nain iiwawun nomakek.”
41012034	Mua nain opora pepek akena kiripeya Yeesus-ke maakek, “No Mua Maneka teeria-pa wiar ikowa mamaiya aren.” Naap maeya wi keker opap mua kuisow nainiw Yeesus me nokaremik.
41012035	Yeesus tempel koora pika maneka-pa ikok suule wia onam-ikua. Ne wia nokarek, “Wi sira amis mua-ke maimik, ‘Krais Dewit nembesir-ke,’ nain kamenap?
41012036	Iiriw Ewar Eliwa-ke Dewit kema iweya maek, ‘Mua Maneka-ke yena Maneka maakek, “No yo aken ekeria-pa efar pokap ikaeya wi iiwua iiwawun no kepur tepak-pa wia wuinen.” ’ (Someka 110.1)
41012037	Dewit ona nembesir nain ‘Yena Maneka-ke’ naek. Ona nembesir nain kamenap ona Maneka wiar ikainon?” Emeria mua unowiya Yeesus opora wiar miimap ifana afililamik.
41012038	-
41012040	Aria Yeesus opora wia maakemi maek, “Ni sira amis mua wia uru-urufap. Wi mia suuwowa maa-maala wuap soomarem-miawimik. Ne fiirimow epa-pa mua tetera-ke yia naemi baliwep yia ane-puukuk naep kookalimik. Ne lotu koora-pa epa eliwa ne pokow eliwa-pa pokowa kookalimik, ne maa enow epa-pa wi miimowa-pa pokowa kookalimik. Ne emer apura wia peeskimemi maa unowa wiar ifemakimik, ne wadolalemi Mua Maneka farowa maala mufimik. Wi wadol sira nain-pa ikoka pina manek akena aawikuan.”
41012041	Ne Yeesus nan ikok ikip wi maamuma wuimik nain mamaiya-pa pokak. Pokap ikok mua papako tempel koora uuwowa maamuma wuam-ikaiwkin wia urufam-ikua. Wi maamuma mua-ke maamuma mane-maneka wuam-ikemik.
41012042	Ne emer apura oko-ke ekapep maamuma gelemuta erup wuak, maamuma oka erup pepek.
41012043	-
41012044	Aria Yeesus-ke naap urufap ona teeria wia fareya ekapiwkin wia maakek, “Wi maamuma mua-ke maamuma maneka wuamik, nain wiena osena wiar ikua nain wuamik. Ne apura fain maa unowa weetak. O maamuma muuta wiar ikua nain iiwawun fan wuak. Makena nia maakiyem, o wuak nain Mua Maneka mokoka-pa manek akena wuak, ne wi mua papako maamuma wuamik nain maneka wia.”
41013001	Aria Yeesus tempel koora-pa orop ikiwem-ikaeya ona teeria mua oko-ke koora nain urufami maakek, “Somek mua, urufe. Tempel koora faa, nomon mane-maneka, ne pika bala eliw akena.”
41013002	Naeya maakek, “Ae makena, no koor maneka fain urufap main-i? No koora urufin fain ikoka nomona kuisow nomon oko iinan-pa me ikainon, weetak. Pika nain ikoka iiwawun te-teekiwkin ururomakinon.”
41013003	-
41013004	Aria Yeesus Oliw ema urupep nan pokap ikua. Ema nain tempel koora okaiwi-pa ikua. Nan pokap ikaeya Pita, Yems, Yon ne Andru wiam erepam o wiar ekap nokaremik, “Baliwep yia maake, no maa yia maaken nain iikamin akena-ko imenarinon? Maa mauwa-ke kiikir imenareya i ilenap maiyen, no maa maen nain naneka.”
41013005	Naeya wia maakek, “Ni maa uru-urufami ikeka, oko mua oko-ke nia peeskimikuan.
41013006	Ikoka mua unowa ekapemi yo unuma efa unufami maikuan, ‘Yo Krais-ke’. Naap onami emeria mua unowa wia peeskimikuan.
41013007	Aria irakowa feekeriw miimowen ne wi epasia-pa irakowa meta wiar miimowen. Ni nain me keker opaka. Makena, sira nain ikoka owow unowa pun wiar imenarowa-ke. Nain miiwa weeserowa epa eewuar ikua.
41013008	Owow unowa ikoka wi-wieniw irakikuan ne owow oko saria-ke owow oko irakowa fee-feekeriw arikuan. Miiw unowa weniw maneka imenarinon, ne maa ofofona pun imenaromakinon. Nain yoowa aawowa epa onoma wuak nain-ke. Wi emeria muukaru naep sirirowa onoma wuimik naap.
41013009	Ne iir nain ni niam uru-urufap. Ikoka yo muuta nain mua papako-ke nia opap lotu koor kemena-pa sarua niarikuan. Ne opora-pa nia wuami anim onoma ne saria maneka wapena-pa nia wuikuan. Naeya wi mokoka-pa yo opor makena nain wia maakowen.
41013010	Sira nain ewur me imenarinon, yo opor eliwa nain miiw unowa iiwawun pepek wiar ikiweya nain imenarinon.
41013011	Aria nia opap opora-pa nia wuiwkin ni keker opap kema unu-unowa feenap me wueka, ‘I opora kamenap maiyen noma?’ Iir nain Mua Maneka Ewar-ke kema nieya wia maakowen. Moram opora nain me niena kakeniw opora-ke, Ewar Eliwa-ke kema nieya maowen.
41013012	Ne ikoka yo muuta nain mua oko-ke ona wiamun e weepe opap pikiweya wia ifakimikuan. Ne wiawi wiena muuka naap wia onikuan, ne muuka wiipa-ke wiena onak wiawi sira naap wia onikuan.
41013013	Ne mua unowa yo muuta nain nia iririmem-ikaikuan. Ne ni kekanep yo opora baliwep ookiman nain anane eliw ikowa imenowen.”
41013014	Ne aria Yeesus-ke nainiw maek, “Ikoka maa samor akena tempel koora-pa me ikowa nain neek iimarep ikaeya urufowen.” (Ni opora fain unufap kemena aaweka.) “Maa naap imenareya wi Yuudia kame-pa ikemik nain baurarep ema urupomakuk.
41013015	Wi mua koor iinan-pa ikok-na neekeriw bauraruk, koor kemena ikiwep maa unowa me aawuk.
41013016	Ne wi mua manina-pa ikok-na owowa kirep ekapep konim kuruma me aawuk.”
41013017	“Wiisak aa, wi emeria urom onaiya, ne muuk wesusa onaiya ikemik nain kamenap arikuan?
41013018	Naapeya ni Mua Maneka fariwkin maa samora nain dabel saana-pa me imenarinok.
41013019	Moram sirirowa samor akena imenarinon. Nain iiriw miiwa fain imenaremi maa naap-ko me imenarem-ikua, iir nain iiwawun imenarinon. Imenareya nain ikoka nainiw weetak.
41013020	Wi yoowa aawow epa nain Mua Maneka-ke ona teeria wia nanikap-puak nain wia kema suuwap epa samora nain ara-pa puukinon. Me puukekak-na mua kuisow me ikekamik.
41013021	Epa nain mua oko-ke nia maakikuan, ‘Krais faneka,’ e ‘Eenan ikua.’ Naap nia maakiwkin-na me wia miimeka.
41013022	Moram mua unowa wadolalemi yo Krais-ke naikuan. Ne papako-ke wadolalemi yo profet-ke wiam naikuan. Naap maemi mua unowa wia mufemi maa miililina sira-sira imenam-ikaikuan. Naap onami Mua Maneka ona teeria wia nanikap-puak nain pun wia peeskimu naep onikuan.
41013023	Naapeya ni maa uru-urufap. Maa unowa nain iiriw nia maakurumem.”
41013024	“Aria epa samora nain weeserem-ikaeya ama umep kokoma teninon ne siiwa pun me wilininon.
41013025	Mokoma-ke tenep ururomakinon ne aapereka iinan maa unowa kekekrarinon.
41013026	Iir nain Mua Muuka ona kekanowa ne mia parina onaiya maa ipisia-pa orom-ikaeya urufikuan.
41013027	O ekapemi ona ensel wia sesekeya miiw unowa ikiwep ona iiriw wia nanikap-puak nain wia aawep wia fiirimikuan, miiw okaiwi-pa iwap ikip miiw okaiwi-pa.”
41013028	“Aria ni nomokowa fik urufap kema aaweka. Nomokowa nain gulowa enuma mikami ifa wueya urufap maiman, ‘Aa, ama saana mamaiya arek.’
41013029	Sira naap, maa nain naap akena imenareya urufap kema aawep maowen, ‘Aa, Yeesus nainiw ekapowa mamaiya akena arek.’
41013030	Naapeya yo maken akena nia maakiyem, wi teeria fain mua papako me umowa ikaiwkin maa nain imenaromakinon.
41013031	Aapereka miiw onaiya ikoka mesenalinon, ne yo opora-ke me mesenalinon, anane naap ikainon.”
41013032	“Maa imenarowa epa kain-pa imenarowa nain mua me amisaremik. Wi ensel pun me amisaremik ne Muuka pun me amisarek. Auwa ona waisow amisarek.
41013033	Naapeya ni maa uru-urufami ikeka, momor maneka me ikeka. Moram ni maa nain imenarowa fofa me amisareman.
41013034	Nain feenap saarik, mua oko owow oko epasia ikiwekam naep ona uuwow mua wia maakek, uuwowa ononer wiemi baliwep uuwam-ikauk naep. Ne koor urufow mua koora baliwep urufam-ikainok naakek. Uuwowa wiep-puap ikiwok.
41013035	-
41013036	Naapeya nis pun wi uuwow mua saarik maa uru-urufami ikeka. Koor onoma iikamin ekapinon nain me wiar amisareman. Urera ekapinon-i, uura aara farem-ikaeya-i, e epa wiiwim-i. Oko ni uuwow mua inep ikemik naap ikaiwkin ekapinon.
41013037	Yo opora nia maakiyem fain emeria mua unow onaiya nia maakiyem. Naapeya ni uru-urufami ikeka.”
41014001	Wi Yuuda Pasowa ne emer kekanowa enowa maapora ere naap onikuan. Ne wi pris woos mua ne sira amis mua Yeesus kokot ifakimu naep opora anumamik.
41014002	Maemik, “I maapora fofa-pa me ifakimiyen, oko wi yakeyak maneka nain-ke yia urufap iiwua yia purupomikuan.”
41014003	Aria Yeesus Betani-pa ikok Saimon koora-pa wiar ikua. Mua nain iiriw mia gigir mane-maneka onaiya ikok sariarek. Yeesus nan ikok maa enem-ikaeya emeria-ko sanda feekiya ekapok. Sanda nain sesa manek akena. Ekapep botol opaimika wuepap sanda Yeesus ikiwosa-pa sawikomak.
41014004	Naap oneya mua papako nan ikemik nain naap urufap o maemi wi-wieniw maemik, “Sa, sanda nain oram maneka nan wesusak ya.
41014005	Nain sesekekamik-na maamuma andet arow naap eliw aawep wi mua maa marewa nain wiekamik.” Naap maemi emeria nain kakankamik.
41014006	Ne Yeesus-ke wia maakek, “Neek efa oninok, ni me amukareka. Ni moram kema wiar samoriman? O sira eliw akena efa onak.
41014007	Wi mua maa marewa nain anane niamiya ikaikuan, ne niena kookalep-na eliw wia asipam-ikowen. Ne yo wia, anane niamiya me ikainen.
41014008	Emeria fain yo kema efa suuwap ona kema-pa naap efa onak. Yo ikoka efa soopowa nain os-ke sira eliwa onami mia kiikir efa saliwak.
41014009	Yo maken akena nia maakiyem, ikoka yo opor eliwa owow unowa nain wia maakem-miawemi o sira eliwa efa onak nain pun wia maakikuan. Ne os pun kema suuwikuan.”
41014010	Yeesus teeria mua ten kuisow erup nain mua oko unuma Yuudas Iskariot. Os-ke Yeesus wi wapena-pa wiar wuinen naep wi pris woos mua wiar ikiwok.
41014011	Ikiwep opora wia maakeya miimap kemelami feenap maakemik, “No ikoka nefa sesenariyen.” Ne Yuudas ikip kema suuwam-ikua, ikoka kamenap onap Yeesus wi wapena-pa wiar wuinen, nain era akupam-ikua.
41014012	Aria emer kekanowa enowa maapora kerereya wi Yuuda sipsip muuka ifakimep Pasowa enow maneka onamik. Iir nain Yeesus teeria-ke o nokaremik, “Nee, i epa kaanek ikiwep maa enowa onomiyen?”
41014013	Naeya mua erup wia sesekami wia maakek, “Ni owow maneka ikiweka. Ikiwep neeke mua oko urufowen, eka amina opap niar ekapem-ikaeya urufap-na wameiya ikiweka.
41014014	Ikiwemi koora kaanek fuunep-na koor onoma nain maakeka, ‘Yiena somek mua nefa maek, “Yo koor kemena epa wuap-puomen nain are kaaneke ikua? I ikoka yena teeria onaiya Pasowa maa enowa neeke enimiyen naek.”’
41014015	Naap maakiwkin samapora iinan koor kemena manekiw nia ofakowinon. Epa iiriw kakenap-puamik. Maa enowa neeke yia onomaka.”
41014016	Aria wiam erup ikiwep Yerusalem kererep Yeesus wia maakek naap imenamik. Ne nan ikok maa enowa onamik.
41014017	Aria urera Yeesus ona teeria onaiya fuunep koora nain ikiwemik.
41014018	Nan maa enem-ikok Yeesus-ke maek, “Yo maken akena nia maakiyem, mua kuisow i yiamiya ikua, os-ke ikoka yo iiwua wapena-pa efa wuinon. Mua nain yo efamiya maa enem-ikaiya.”
41014019	Naap maeya wi kema samorarep mua kui-kuisow o nokaremik, “Yo me efa maen-yon aa?”
41014020	Naeya wia maakek, “Ni mua ten kuisow erup fain mua kuisow-ke sira naap efa oninon. Mua eena ikos epaskun emera maa eka epira-pa suuwap enimimik nain.
41014021	Ae, makena, yo Mua Muuka ikoka umowa nain opora iiriw Mua Maneka opora-pa siisimep-puamik naap akena arinon. Aa wiisak, mua eena wi iiwua wapena-pa efa wuiya nain ikoka samor aawinon, onak me muukarekak-na eliw-yon.”
41014022	Aria wi maa enem-ikok Yeesus emer ikowa aawep opap Mua Maneka sira eliwa naakep-puap wu-wuepap wienakemi maek, “Aawep enimeka. Fain yena mia-ke.”
41014023	Ne wain urupa opap kiiriw Mua Maneka sira eliwa naakep-puap wienakeya enemik.
41014024	Enem-ikaiwkin wia maakek, “Fain yena aka-ke. Opor enuma eena Mua Maneka ni niamiya kaikiya nain yena aka fainiw koonowinon. Aka efar oromi miiw unowa emeria mua pina wiar iirarinon.
41014025	Yo makena nia maakiyem, yo wain eka aakisa enimiyem fain kiiriw nainiw me eniminen, weetak. Naap ikok yena Auwa pika kemena-pa ikok wain eka enuma oko niamiya eniminen.”
41014026	Yeesus opora maep weesereya wi lotu someka awep-puap oromi ikiwep Oliw ema urupemik.
41014027	Ne Yeesus ona teeria wia maakek, “Ni ikoka yo efa piipuap baurarowen. Moram Mua Maneka opora iiriw siisimep-puamik nain feenap, ‘Yo sipsip nepiow mua waremkun sipsip wiar baurarep pukikuan.’ (Sekaraiya 13.7)
41014028	Nain yo umep ikok Mua Maneka kekanowa-pa iikirap Galili kame ikiwemkun ni murarep yookowen.”
41014029	Ne Pita-ke maakek, “Wi unowa fain baurarikuan-na yo yaisow me nefa piipuinen.”
41014030	Naeya maakek, “Yo maken akena nefa maakiyem, ikok uura aara farowa erup me areya no sailemi maem-ikainan, mua fain yo me amisarem. Naap sailowa arow arinan.”
41014031	Naeya Pita-ke kekan-afurami maek, “Weetak, yo naap me mainen. I eliw ikos yia ifakimuk, nain yo me sailinen.” Ne wi unowiya opora kuisow nainiw maemik.
41014032	Aria wi ikiwep epa oko Getsemani naimik nan kereremik. Ikip fuunep ona teeria wia maakek, “Ni feek pokap ikaiwkin yo feek ekap Mua Maneka farinen.”
41014033	-
41014034	Ne ekami Pita, Yems ne Yon wia maakeya ookap ekamik. Kema samor-ko peelalemi kema pinarep wia maakek, “Yo kema manek akena samorariyem, yo fan umiyem. Ni me ineka, feek pokap ikeka.”
41014035	Ne lawisik ekap keema wueskap iima ifemakep Mua Maneka farek, “Oo Auwa, era oko-ko ikainok-na yo yoowa me aawinen-yon.”
41014036	Ne nainiw maek, “Auwa, maa kamenap nain no eliw oninan. Nena suusa yiep-puan nain perekome. Nain yo oram maiyem, nena kookalowa muutiw ooke.”
41014037	Mua Maneka farep-puap wiam arow nain wiokap epak-na wi inep ikemik. Ne Pita maakek, “Saimon, no moram inen? No lawiliw muuta pokap ikowa nain no ewur inen.
41014038	Ni me ineka. Mua Maneka farem-ikeka. Naap onowen-na akimowa-pa me oro-boonowen. Niena kema-ke yo yookowa kookaliman, nain mia-ke palanow marew.”
41014039	Naap wia maakep-puap nainiw ekak. Ekap kiiriw Mua Maneka faremi opora iiriw maek nain nainiw maek.
41014040	Naap maep epak-na wi mokoka samor akena pinarep iiriw inep puemik. Ne wia iikiroweya opora maakowa kema marewaremik.
41014041	Ne kiiriw ekap Mua Maneka farep-puap nainiw epak. Nain-ke arow arek. Ne wia maakek, “See, ni naap oram inep ikowen-i? Ni inow epa weeserek. Yo Mua Muuka efa opap wi mua samora wapena-pa wiar wuowa nain mamaiya arek.
41014042	Ni iikiriwkin ikiwikua. Urufeka, yo iiwua wapena-pa efa wuowa mua nain fanek.”
41014043	Aria naap maem-ikaeya Yuudas ekapep fuunek, eena ona teeria mua nain. Ne mua teeria maneka o wameiya ekapemik nain wi pris woos mua, sira amis mua ne wi owow woos mua-ke wia sesekiwkin fura, kuuma aawep ekapemik.
41014044	Ne Yuudas amisa iiriw wiep-puak, “Ekami mua nain opap wuakemkun-na maeka, mua makena naneka. Naeya ekap opaka. Ne baliwep urufeka, me baurarinok.”
41014045	Aria Yuudas kererep Yeesus wiar ekami maek, “Oo somek mua.” Naap maemi Yeesus opap wuakek.
41014046	Naap oneya mua teeria maneka nain ekap o opamik.
41014047	Ne Yeesus teeria mua oko-ke ona fura maala mufep pris woos mua uuwow mua ifana wiar puukeya orok.
41014048	Ne Yeesus-ke wia maakek, “Ni yo mua samora-ke efa naiman-i? Naeya fura kuum onaiya efa opowa ekapeman.
41014049	Yo anane tempel koora-pa ikok suule wia onam-ikem, nain me efa opaman. Aa-na eliw, ni aakisa sira efa oniman fain Mua Maneka opora efa maek nain maken akena arek.”
41014050	Ne ona teeria-na o piipuap bauraremik.
41014051	-
41014052	Wi Yeesus opap pikim-ikaiwkin takira oko murarep wiokam-ikua. O mia suuwowa me wuak, konima muutiw wame baguserap ikua. Wi o urufap opiwkin konima wiar ululeya saporma baurarek.
41014053	Aria wi Yeesus opap pris woos mua koora wiar pikiwemik. Pikiwep neeke ikaiwkin wi pris woos mua, sira amis mua, ne wi owow woos mua ekapep wiam fiirimemik.
41014054	Pita pun Yeesus ememin ookami pika tepak ikiwok. Ikiwep wi ami mua wiamiya pokap epia arem-ikua.
41014055	-
41014056	Aria wi pris woos mua ne wi Kaunsel Maneka unowiya Yeesus ifakimowa nain wadol opora papako imenap neeke ifakimiyen naemik. Teeria maneka ekapemi wadol opora mikamik pun pina-ko me wiar imenamik. Opor unowa maemik nain me makena.
41014057	-
41014058	Ne mua papako-ke iikirami opora wiar kiripami wadol opora arowami maemik, “O opora naap maeya miimamik, ‘Tempel koora eena mua-ke wapeniw kuamik fain ikoka yos-ke te-teekinen. Te-teekap fofa arow muutiw kiiriw enuma kuainen, me wapeniw kuainen,’ naap maek,” naemik.
41014059	Wi aakunemik nain opora momorar-iraparek.
41014060	Ne pris woos mua-ke iimarep Yeesus nokarek, “Wi fain opor unowa nefa mikimik nain no opora-ko me wia kiripominan-i?”
41014061	Naap nokarek-na opora-ko me wia kiripomak, popor maneka ikua. Ne pris woos mua-ke kiiriw nokarek, “No Krais-ki? No Mua Maneka muuka-ki?”
41014062	Ne Yeesus-ke maek, “Ae, yos-ke. Ni ikoka Mua Muuka Mua Maneka Kekanowa Akena nain aken ekeria-pa wiar pokap ikok maa ipisia onaiya iinan-pa orom-ikaeya urufowen!”
41014063	-
41014064	Opor muut nain pris woos mua-ke kema bagiwirap ona mia suuwowa pere-perekami maek, “Opor papako o maemik nain me wiar kema suuwiyen. Ona opora aakisa maek nain wiar miimaman-i? Mua Maneka firekiya ya. Aria ni kamenap maiman?” Ne wi unowiya maemik, “Mua Maneka firekiya, naapeya uminok akena.”
41014065	Ne mua papako-ke iikirami o opeka waremik. Mokoka konimiw wiar kaikap arufami maakemik, “Nena mokoka-pa yia urufowa saarik mae, naareke nefa arufak.” Ne wi ami mua-ke aawep ikiwemi kiiriw arufamik.
41014066	-
41014068	Ne aria Pita nan epia arem-ikaeya pris woos mua uuwow emeria oko-ke ekapemi urufap kakeniw o mokakemi maek, “Nos pun Nasaret mua Yeesus wameiya ikon.” Ne Pita-ke sailemi maek, “No maa mauwa maen? Yo me amisarem.” Naap maep-puap orop pika omopora-pa nan iimarep ikaeya aara farowa kuisow arek.
41014069	Nan ikaeya uuwow emeria nain-ke kiiriw urufap wi mua wameiya-pa ikemik nain wia maakek, “Mua fain pun wi teeria nain-ke.”
41014070	Naeya nainiw sailek. Ne naap iki-ikok wi mua o wameiya-pa ikemik nain-ke maakemik, “Makena, nos pun wi teeria nain-ke. No Galili mua-ke.”
41014071	Ne maek, “Yo makena maiyem. Mua eena ni maiman nain yo me amisarem. Yo wadolalinen-na samor aawinen.”
41014072	Naap maeya aara nainiw farek. Nain-ke erup arek. Aara fareya Yeesus iiriw Pita maakek nain kema wiar epak, “Aara farowa erup me areya nos-ke me efa amisarem naep sailowa arow arinan.” Ne nain kema suuwap samor akena omok.
41015001	Aria uuriw epa wiimeya wi pris woos mua, wi owow woos mua ne wi sira amis mua wiam aawep Yeesus ifakimowa nain opora aakunemik. Wi teeria nain Kaunsel Maneka wia naimik. Aakunep-puap o aawep kaikap pikiwep Pailat wapena-pa wuamik.
41015002	Ne Pailat-ke o nokarek, “No mae, no wi Yuuda owow saria maneka-ki?” Naeya maek, “Opora pepek nan maen.”
41015003	Ne wi pris woos mua-ke wadol opora unowa ifemik.
41015004	Naapeya Pailat-ke kiiriw nokarek, “Opor pina unow akena nefa mikimik nain me miimin-i? No opora kuisow-ko me wia kiripominan-i?”
41015005	Naap maakek-na opora kuisow-ko me wia kiripomak. Naapeya Pailat kema unu-unowa wuak.
41015006	Aria Pailat anane Pasowa maapora-pa sira feenap oniya, wi mua koora ekap ikemik nain wi owow mua kookalowa-pa mua kuisow unuma wiar unufiwkin piipuiya.
41015007	Aria iir oko-pa wi Yuuda mua wi Rom irakow mua wiamiya irakep mua wia ifakimep koora ekap ikemik. Wi teeria nain mua oko unuma Barabas.
41015008	Aria wi emeria mua Pailat wiar ekapep fiirimep maakemik, “No sira anane onin naap one. Mua kuisow-ko piipueya orainok.”
41015009	Ne Pailat-ke maek, “Yo niena Yuuda owow saria maneka fain piipuinen-i?”
41015010	Pris woos mua kema wiar amisarek, mua unowa Yeesus ookiwkin kema bagiwirap opora-pa wuamik.
41015011	Naapeya Yeesus piipuinen naep onak. Ne wi pris woos mua-ke yakeyak wia maak-iwamik, “Ni Barabas unuma unufeka, naeya o piipuinok.” Naap wia maakiwkin Barabas unuma unufamik.
41015012	Ne Pailat-ke kiiriw wia nokarek, “Ne niena Yuuda owow saria maneka naiman fain kamenap oninen?”
41015013	Naeya kerew akena faremi maemik, “Nomokow moke-pa uminok!”
41015014	Naeya kiiriw wia nokarek, “Moram, o pina kain onak?” Ne wia, wi unow maneka piikirami kerew faremi maemik, “Nomokow moke-pa uminok akena!”
41015015	Naeya Pailat-ke wi yakeyak kema siinuk naep Barabas piipuak. Ne Yeesus wi ami mua wapena-pa wiar wueya saru-pu-puukap pikiwemik, nomokow moke-pa wuowa naep.
41015016	Ne aria wi ami mua-ke Yeesus aawep wiena pika maneka kemena pikiwemik. Pikiwemi wi ami mua papako wia fariwkin unowiya kereremik.
41015017	Ne ona mia suuwowa wiar iirarep mia suuwowa oka aawep wuomamik. Ifar suusa aawep wasiep ikiwosa-pa orowawamik.
41015018	Naap onap amap-niiremi wapena iinan siikap maemik, “Oo, maneka, wi Yuuda owowa saria!” naap maemik.
41015019	Ne ufua kuumiw woosa-pa arufami opeka waremik. Ne amap-niiremi keema muuna miiwa-pa mikap maemik, “Oo, owow saria maneka.”
41015020	Naap onap-puap mia suuwowa oka nain kiiriw iirarep ona mia suuwowa nainiw suuwomamik. Naap onap-puap nomokow moke-pa wuau naep pikiwemik.
41015021	Aria wi Yeesus pikiwem-ikok Saimon miirowamik. Mua nain owowa Sairini, ne os pun Alesanda Rufus ikos wiawi-ke. O Yerusalem ikiwem-ikaeya miirowamik. Urufap wi ami mua-ke Yeesus asipinok naep nomokow moke akuawowa suuwamik.
41015022	Ne wi Yeesus epa unuma Golgota naimik nain pikiwemik. Unuma nain kemena feenap, “I mua woos oona” naimik.
41015023	Ikip epa nan fuunep wain eka masia onaiya kiripap-puamik nain onakiwkin miatinek.
41015024	Ne o mia suuwowa iiwawun wiar iirarep opap nomokow moke-pa patot waremik. Ne mia suuwowa wiar sererku naep satu niiremik. Niirep mua kuisow kuisow mia suuwowa wiar aawu naep.
41015025	Uuriw ama ikur okaiwi-pa erepam naap nomokow moke-pa wuamik.
41015026	Ne o opora-pa wuamik nain opor onoma siisimep ona woos erekina-pa wuamik. Opora feenap siisimemik, “WI YUUDA OWOW SARIA-KE.”
41015027	Aria ikum mua wiam erup pun nomokow moke-pa patot wiaremik, oko Yeesus aken ekeria-pa wuamik, ne oko asow ekeria-pa.[
41015028	Mua Maneka opora iiriw siisimemik nain aakisa maken akena imenarek. Feenap, “Krais-na wi mua samora teeria-pa wuap maemik.”]
41015029	Aria wi emeria mua nan irap erap naem-ikemik nain-ke urufap imakuna pirip-poromi firekami maemik, “Aa. Iiriw nos-ke maen, ikoka tempel koora maneka nain teekap fofa arow muuta enuma kuainen naen.
41015030	Aria aakisa nena name asipap nomokow moke-pa ikon nain ore.”
41015031	Ne wi pris woos mua pun o firekami wi-wieniw aakunemi maemik, “Mua oko wia asipam-ikua, ne aakisa ona wame asipowa me pepek.
41015032	O naap maek, ‘Yo Krais-ke, yo Isrel owow saria maneka-ke.’ Owow saria manekiya-na nomokow moke-pa oreya urufap makena nefa naiyen.” Aria pina mua wiam erup eena o wameiya-pa nomokow moke-pa patot wiaremik nain pun o firekamik.
41015033	Aria unun ama naeya miiw maneka iiwawun kokoma-ke muep ikaeya ikip ama arow arek.
41015034	Naap ikok ikip urera ama arow-pa Yeesus-ke Mua Maneka faremi maek, “Eloi, Eloi, lama sabaktani!” Opora nain kemena feenap, “Yena Mua Maneka, yena Mua Maneka, no moram efa piipuan?”
41015035	Naap maeya wi wameiya-pa iimarep ikemik nain-ke miimap maemik, “Ni miimeka, o Elaiya fariya.”
41015036	-
41015037	Ne mua oko karuw-ikiwep wauroma aawep eka masia-pa suuwap kuuma kapa-pa mikap ninimekam naep onami maek, “Naap iki-ikainok. Uru-urufap, Elaiya ekapep asipiya nain-ko urufikua!” Naap aakunem-ikaiwkin Yeesus kerew akena farep-puap umok.
41015038	Aria konim maneka tempel koor kemena-pa sererep ikua nain gone-pariw perenep kakawa erup arek.
41015039	Ne ami woos mua o wameiya-pa iimarep ikua nain-ke naap urufap maek, “Makena ya, mua fain Mua Maneka Muuka-ke!”
41015040	-
41015041	Aria emeria papako lawisik epasia-pa ikok naap urufam-ikemik. Wi eena iiriw o Galili-pa ikua nain o ookap kakaltam-miok Yerusalem ekapep fan ikemik. Emeria wiam arow nain unuma feenap: Maria, ona owowa Makdala, oko pun Maria, Yems gelemuta Yoses ikos wiena onak-ke, ne oko Salome.
41015042	-
41015043	Aria Arimatia mua oko unuma Yosep, o wi Yuuda Kaunsel teeria-ke. Mua nain sira eliwa, ne o Krais ekapowa nain ikumam-ikua. Feenap, “Uurika Sabat fofa-ke, aakisa maa unowa saliwikua.” Naap maep Pailat me keker opak. Urera wiar ikiwep nokarek, “Yo Yeesus sawi napuma eliw aawep soopinen-i?”
41015044	Pailat Yeesus iiriw umok nain miimap soranek. Ne makena amisarekam naep ami woos mua farep nokarek.
41015045	Ne os-ke maakek, “Iiriw umok.” Naeya Yosep maakek, “Eliw, no aawep pikip soope.”
41015046	Naeya Yosep ikiwep konima kia maala sesenarep ekapep sawi napuma nomokowa-pa amaporop konimiw wasiep pikiwep nomon ona-pa wuak. Wuap-puap nomon ebebiria maneka suuw-ekap omopora ofomak.
41015047	O naap onam-ikua nain wi emeria wiam erup, Makdala owow emeria Maria, ne Maria oko, Yoses onak, wi naap urufam-ikemik.
41016001	Aria Sabat fofa weesereya emeria wiam arow, Makdala owow emeria Maria, ne Maria oko Yems onak, ne Salome, wi ikiwep sanda sesenaremik, Yeesus sawi napuma-pa ifowa naep.
41016002	Ne Sande uuriw epa wiiwim naap iikirap matmat ikiwemik.
41016003	Wi-wieniw aakun-ikiwemik, “Nee, naareke nomon maneka omopora ofomap-puamik nain yia paaskominon noma?” Naap mae-ikiwem-ikemik.
41016004	Wi ikip fuunep mokoka wuamik-na nomon ebebiria maneka nain iiriw suuw-ekap-puamik.
41016005	Naap urufap nomon ona nain tepak ikiwemik-na takira-ko urufamik. Takira nain aken ekeria-pa pokap ikua, mia suuwowa kia manekiw. Naap urufap samor akena soranep rurukerap naap ikemik.
41016006	Ne takira nain-ke wia maakek, “Ni kema me tootoneka. Ni Nasaret mua Yeesus eena nomokow moke-pa umok nain urufowa ekapeman-i? O fan me ikua. Iiriw iikirak. O eena wuamik fain urufeka.
41016007	Ni ikiwep ona teeria wia maakemi Pita pun maakeka. ‘O iiriw miimep Galili kame ikiwok. Ni ikiwep neek urufowen, iiriw nia maakek naap.’ Naap wia maakeka.”
41016008	Wi naap miimap kema manek akena tootonep karuemik. Wi kema tootonep mua era-pa wia urufamik nain opora-ko me wia maakemik.
41016009	Aria Yeesus umep Sande uuriw akena iikirak. Iikirap ikip Makdala owow emeria Maria wiar imenareya urufak. Emeria nain iiriw sawur samora ikur okaiwi-pa erup anirawap ikaiwkin Yeesus-ke wia iirarek.
41016010	Os-ke Yeesus urufap ekapep ona teeria kema samorarep omem-ikaiwkin wia maakek,
41016011	“Yeesus iiriw iikirak. Yo yena mokoka erup urufam.” Wia maakek-na opora me wiar miimamik.
41016012	Aria iir oko Yeesus teeria mua wiam erup Yerusalem piipuap epa oko ikiwem-ikaiwkin Yeesus ona wiar imenarek.
41016013	Ne aakisa fan o urufap amisarep kiiriw kirep Yerusalem ekapep ona teeria unowa nain wia maakemik-na opora me wiar miimamik.
41016014	Aria naap ikok Yeesus teeria mua ten kuisow kuisow koora-pa ikok maa enem-ikaiwkin ona wiar imenarek. Wi o urufamik nain wia maakiwkin opora me makena-ke naep me wiar miimamik. Naapeya wia amukarek.
41016015	Ne wia maakek, “Ni owow unowa ikiwemi yena opor makena eliwa fain wia maakem-miaweka.
41016016	Ne wi opora efar opimik nain eka-pa wia yasuwiwkin Mua Maneka teeria-pa ikauk. Ne opora me efar opimik nain yo teeria-pa me efar ikaikuan. Ikoka umep samor aawikuan.
41016017	Aria wi yo opora efar opap makena-ke efa naimik nain ikoka Mua Maneka kekanowa-pa feenap onikuan, wi mua sawur wia anirawiwkin ikemik nain yo unuma-pa wia iirarikuan. Ne opor ononer aakunikuan.
41016018	Wi ifa samora opikuan-i e maa samora enimikuan-na me samor aawikuan. Wi napum mua mia-pa wapena wuiwkin sariarikuan.” Naap wia maakek.
41016019	Yiena Maneka Yeesus opora wia maakep weesereya Mua Maneka-ke aawep iinan purupeya o aken ekeria-pa wiar pokap ikua.
41016020	Ne ona teeria-ke owow unowa ikiwep o opor eliwa nain wia maakem-miawemik. Ne yiena Maneka wiamiya ikok opora wiar kekanoweya maa miililina unowa onamik.
42001001	Aria, Tiofilus, maa unowa iiriw yiar imenarek nain mua unowa nain urufap siisimemik.
42001002	Onoma-pa imenar-ikiwok naap. Maa imenarek nain mua papako-ke wiena mokok onaiya urufap maiwkin opora nain ookamik. Wi mua unowa nain Mua Maneka mauwowa-pa ikemik, ne wis-ke opora fain yiemik.
42001003	Naapeya yos pun nanar fain siisimep no sesekominen. Maa imenarek nain opor onoma fain kakeniw akena wia nokarep siisimiyem.
42001004	Naapeya no eliw amisarinan, opora nefa maakemik fain maken akena.
42001005	Iiriw Yuuda owow saria Erot ikowa-pa, pris oko-ko nan ikua, unuma Sekaraiya, o Abiya kerekera-ke, ne wi teeria nain tempel koora uuwow mua-ke. Ona emeria pun Aron nembesir-ke, unuma Elisabet.
42001006	Wiam erup Mua Maneka mokok epa-pa eliw akena ikemik. Mua Maneka sira ne opora wiar ookap sira kakeniw ikemik.
42001007	Nain wiam erup muuka marew ikemik, wi oram ikok panemik.
42001008	-
42001009	Ne iir oko-pa Sekaraiya wiena teeria unow onaiya mauwowa wiar kerereya tempel koora ikiwemik. Ne Mua Maneka mokok epa-pa wiena uuwow sira ookami Sekaraiya pepekimiwkin tempel koor kemena ikiwok, maa tana ikin eliwa kuumemi kawus wuowa naep.
42001010	Ikiwep ikaeya emeria mua unowa epa maneka-pa ikok Mua Maneka farem-ikemik.
42001011	Ne Sekaraiya koor kemena-pa nan ikaeya Mua Maneka ensel-ke wiar imenarek. Imenarep maa wuowa esimsa mamaiya, asow ekeria-pa wiar iimarep ikua.
42001012	Ensel urufap soranemi mia fufuep kema unu-unowa wuak.
42001013	Ne ensel-ke maakek, “Sekaraiya no me keker opa. Moram iiriw no Mua Maneka farep nokaren nain opora nefa miimak. No emeria ikoka uroma wuap muukarinon, muukareya muuk unuma Yon nae.
42001014	No manek akena kemelinan, ne emeria mua unowa pun kemelikuan.
42001015	Muuka nain Mua Maneka mokoka-pa unum maneka ikainon. Onak uroma-pa wiar ikaeya Mua Maneka Ewar Eliwa o wiar ikainon. Arimep wain eka ne eka kekanowa oko me eniminon.
42001016	Ikoka os-ke wi Isrel emeria mua wia maakeya kema kirep Mua Maneka ookikuan.
42001017	Ne profet Elaiya sira ne kekanowa saarik ikok miimep ikaeya Mua Maneka mua eena sesekowa maep-puak nain ikoka imenarinon. Sira feenap oninon, mua unowa kema wia kiripeya wiena muuka wiamiya kema eliwiw ikaikuan, ne mua opora fienimik nain, wi kema kirep mua kakeniw ikaimik nain sira wiar aawikuan. Os-ke wia kakeneya, kakenarep ikok Mua Maneka mua eena sesekowa maep-puak nain ekapowa arep ikaikuan.” Ensel-ke Sekaraiya naap maakek.
42001018	Naeya maakek, “Yo kamenap amisarinen, no opora fain maken-i e weetak? Moram yo emeria ikos panemik.”
42001019	Naeya ensel-ke maakek, “Yo ensel Gebriel-ke, yo anane Mua Maneka wameiya ikaiyem. Ona efa sesekeya opor eliwa fain nefa maakowa ekapem.
42001020	Aria, yo opora fain makena-ke me efar nain, naapeya no aakunowa marew naap ikok ikip emeria nefar muukareya iiwawun aakuninan,” ensel-ke naap maakek.
42001021	Aria Sekaraiya tempel koor kemena-pa epa ekam-ikaeya wi emeria mua o arewap ikok kema unowa wuam-ikemik, maa mauwa-ke imenareya senam akena epa ekam-ikaiya noma!
42001022	Naap ikok o oromi me aakunek. Aakunowa me pepek, naapeya wapeniw wia maakem-ikua. Naeya maemik, “Tempel koor kemena-pa maa onaiya-ko urufak,” naap maemik.
42001023	Naap ikok, Sekaraiya mauwow epa wiar weesereya, ona owowa ikiwok.
42001024	Naap ikok ona emeria Elisabet uroma wuak. Uroma wuap siiwa ikur koora-pa muutarep ikua.
42001025	Feenap maek, “Yo me muukarem-ikem nain wi unowa mokoka-pa emina ururem-ikem. Nain Mua Maneka-ke efa kemaleya uroma wuap aakisa emin ururowa efar weeserek.”
42001026	Siiwa ikur Elisabet urom onaiya ikaeya Mua Maneka-ke ensel Gebriel sesekeya Galili kame owow oko ikiwok, unuma Nasaret.
42001027	Wiip takira eliwa oko mua pepekimep-puomamik nain wiar imenarek, unuma Maria. Mua nain unuma Yosep, ne Dewit nembesir teeria-ke.
42001028	Aria Gebriel-ke imenarep Maria maakek, “Amirika, Mua Maneka no nefa kookaliya.”
42001029	Naeya opora nain miimap samor soranep kema unu-unowa arep maek, “Opora fain kamenap nain-ke?”
42001030	Ne ensel-ke maakek, “Maria, no me keker opa. Mua Maneka nefa kookalep nefamiya ikaiya.
42001031	No ikoka uroma wuinan. Uroma wuap muukaremi muuka unuma Yeesus nae.
42001032	O ikoka unum maneka ikainon. Ne feenap maikuan, Iinan Mua Maneka Muuka-ke. Ne ikoka Mua Maneka-ke owow saria wuinon, iiriw ona nembesir Dewit ikua naap.
42001033	Yekop nembesir teeria os-ke saria wiar ikainon. Ne anane naap wia urufam-ikainon.” Ensel-ke naap maakek.
42001034	Naeya maek, “No naap maen nain ikoka kamenap efar imenarinon? Yo oram ikem, yo me muewem.”
42001035	Naeya ensel-ke maakek, “Ikoka Ewar Eliwa nefar oraeya Mua Maneka kekanowa-ke nefa wakesimeya uroma wuinan. Naapeya no muuka nain ikoka feenap maikuan: Mua Maneka o pepekimok nain-ke, ne Mua Maneka Muuka-ke.
42001036	Ne nena noopan Elisabet panek, nain muuka uroma-pa wiar ikua. Iiriw maem-ikemik, o muukarowa me pepek naemik, nain aakisa urom onaiya ikua. Ne siiwa ikur iiriw ikiwok.
42001037	Mua Maneka onowa maek nain onowa me pepek-ko me ikua.”
42001038	Ne Maria-ke maek, “Yo Mua Maneka uuwow emeria-ke. No maen naap eliw efar imenarinok.” Aria naap maeya piipuap ikiwok.
42001039	Naap ikok iir oko Maria ona owowa piipuap ewur akena ema owowa wiar ikiwok. Ema unowa nain Yuudia kame-pa ikua.
42001040	Ikiwep owowa wiar fuunep Sekaraiya koora wiar ekap woopan Elisabet urufap amirika naakek.
42001041	Elisabet-ke Maria amirika naeya miimap muuka uroma-pa wiar ikua nain-ke patanemi galiwarek. Ne Ewar Eliwa-ke Elisabet kema iweya
42001042	kerewa maek, “Mua Maneka kema eliwa nieya no eliw ikon, ne no unuma nain emeria unowa wia nomakek. Muuka no uroma-pa nefar ikua nain pun Mua Maneka-ke kema eliwa iwinon.
42001043	Yo emeria oram-ke, ne no yena Maneka onak-ke yo efar ekapon.
42001044	No kererep amirika efa naeya nefa miimamkun muuka uroma-pa efar ikua nain kemelap patanemi galiwarek.
42001045	No emeria opor miimowa-ke, Mua Maneka nefa maakek naap oninon nain eliw naen, naapeya Mua Maneka kema eliwa niinon.”
42001046	Ne aria Maria-ke maek, “Yo Mua Maneka unuma fakeriyem,
42001047	O efa aawow mua-ke, ne os-ke anane efa asipeya kema eliwiw ikaiyem.
42001048	Yo emeria oram-ke, nain ona uuwow emeria efa wuap efa kemalek. Naap oneya ikoka emeria mua unowa efa maikuan, Mua Maneka-ke kema eliwa iwok, naap efa maikuan.
42001049	Moram Mua Maneka kekanowa nain-ke maa maneka onomakomek, o unuma eliw akena.
42001050	Emeria mua o opora wiar miimimik nain wia kemaliya, wiena muuka, wiimasip ne nembesir pun naap akeniw ikiwem-ikainon.
42001051	Mauwowa kekanowa oniya, ne mua unowa wiena unuma wiam purupimik nain wia iirareya bauraromakemik.
42001052	Wi owow saria os-ke unuma wia poraiya, ne mua unum marewa nain wia fakeriya.
42001053	Wi mua wuailimik nain maa eliwa wieya pepek erimik. Ne mua maa unowa wiar ikomakek nain, oram wia sesekeya ikiwimik.
42001054	I Isrel ona uuwow mua wiar ikemik nain yia asipak, yia kemalep me yia piipuak.
42001055	Yiena nembesir Abraham ame wia maakek naap, ‘nena teeria ne nena nembesir teeria anane nia urufinen,’ naap maep naap oniya.” Maria someka naap awok.
42001056	Aria siiwa arow nan Elisabet wameiya ikok kiiriw kirep ona owowa ikiwok.
42001057	Naap ikok Elisabet uroma yakiemi muuka muukarek.
42001058	Mua Maneka o kemalek nain muukareya ona owow epaskun ne ona samapora opora miimap unowiya kemelamik.
42001059	Ne sande kuisow ikiweya muuka mia kanima puukowa naep unowiya ekapemik. Ne ona wiawi unuma Sekaraiya iwu naep maemik.
42001060	Ne onak-ke maek, “Weetak, unuma Yon naiyen.”
42001061	Naeya maakemik, “Ni niam erup niena samapora unuma naap-ko me niar ikua.”
42001062	Naap maemi wapeniw wiawi nokaremik, muuka unuma kamenap farinan.
42001063	Ne maa siisimow maa-ko pekapomuk naep wapeniw wia maakeya pekapep iwiwkin feenap siisimok, “Unuma Yon.” Naap oneya kema unowa wuamik.
42001064	Naap siisimep-puap ona omaiwa wiar kakenareya kiiriw aakunemi Mua Maneka unuma fakerak.
42001065	Ona owow epaskun naap urufap kema tootonemik. Ne opora nain manekarep ikiwep Yuudia kame ema owow unowa wiar kerereya nain uuwunemik.
42001066	Mua unowa opora nain miimap kema suuwap maemik, “Muuka nain ikoka arimep mua kamenap ikainon noma?” Naap maemik. Moram Mua Maneka kekanowa o wameiya ikua.
42001067	Aria Sekaraiya Ewar Eliwa-ke kema iweya profet saarik maek,
42001068	“I Maneka unuma fakeriyen, yiena Isrel Mua Maneka. Moram ona i yia kema suuwam-ikok kiiriw yia aawok.
42001069	-
42001070	Opora iiriwiw ona profet unowa wieya wiar maemik nain aakisa makena arek. Ona uuwow mua Dewit nembesir teeria murarowa-pa imenarimik nain mua eliwa ne kekanowa iimarowak, nainiw yia aawowa nain.
42001071	Os-ke i iiwua ne wi mua urom meka yia onimik nain wapena-pa wiar ikemkun yia aawinon.
42001072	-
42001073	Naap onami yiena nembesir unowa wia kemalep ona opor makena ne eliwa iiriw ona wia maakep koonowak nain kema suuwap maa imenak. Opor maken akena nain iiriw yiena nembesir Abraham maakep koonowak nain.
42001074	-
42001075	Ne yiena iiwua wapena-pa yia aaweya i keker opowa marew, o kema suuwami mauwowa eliw wiar opiyen, opora wiar kema suuwami sira eliwa-pa ikaiyen, miiwa-pa feek ikok ona yia urufam-ikaeya naap onam-ikaiyen.
42001076	Muuka, no ikoka naap nefa unufikuan, Mua Maneka Iinan Akena ona profet eliwa-ke, naap nefa maikuan. No ikoka miimep yiena Maneka era eepominan.
42001077	Era eepomaya os-ke imenarep pina yia iiraromami Mua Maneka wiar ikiwowa era yia ofakowinon.
42001078	Moram Mua Maneka ona yia kemalep ikoka o sesekeya epa wiimow parina saarik iinan-pa yiar ekapinon.
42001079	Ne i mua kokoma-pa ikaimik nain ne umowa keker opimik nain parina yiinon. Ikoka os-ke sigar yia opomaya sira eliwa-pa ikaiyen.” Sekaraiya someka naap awok.
42001080	Naap ikok muuka nain arimep kema suuwowa eliwa aawep kekanek. Arimep ikiwep epa asia nomon manekiw nan ikua, ikoka wi Isrel mokok epa-pa ariman arinon.
42002001	Naap ikaeya Rom saria maneka Ogastus-ke ona woos mua wia maakeya owow unowa emeria mua unuma wiar aawemik.
42002002	-
42002003	Iiriw unuma-ko me wia aawem-ikemik. Ne Siria kame Kuirinius anim onoma ikowa-pa, emeria mua unuma wiar aawowa iir nain onoma wuamik. Ne wi unowa wiena owow onoma ikiwiwkin unuma wiar siisimemik.
42002004	Aria Yosep Dewit nembesir teeria-ke, ne wi unuma wuau naep Maria ikos ikiwemik. Maria eena o pepekimep-puomamik emeria nain. Wi Nasaret owowa piipuap Yuudia kame ikiwemi ona nembesir Dewit owowa Betlehem ikiwemik.
42002005	Maria urom onaiya ikok ikiwemik.
42002006	Wi ikiwep owowa nan ikaiwkin Maria uroma yakiowa epa wiar mamaiyarek. Inow koora epa sesa wuap inimik nain epa taaneya wiam erup koor oko bulmakau pika-pa inemik. Nan ikok Maria uroma yakiek.
42002007	Muuka muukarep konima aawep wasiep bulmakau maa enimiya ika-pa nan inawap wuak.
42002008	-
42002009	Aria epa ara oko-pa wi sipsip urufow mua uura epa maneka-pa sipsip urufam-ikaiwkin Mua Maneka ensel-ke wiar imenarek. Mia parina onaiya wiar imenareya urufap keker opamik.
42002010	Ne ensel-ke wia maakek, “Ni me keker opaka. Ni miimeka, yo opor eliwa nia pekapomiyem. Opor eliwa fain emeria mua miimap kemelikuan.
42002011	Feenap, aakisa fan Dewit owowa-pa emeria oko muuka muukarek. Muuka nain ikoka pina niar iirarow mua ikainon. O Krais-ke ne yiena Maneka-ke.
42002012	Ni ikiwemi feenap urufap amisarowen, muuka nain konimiw wasiep bulmakau maa enow ika-pa inawap wuiwkin ikua. Naap urufap-na amisareka, muuka maemik nain makena faneka.”
42002013	Naap maep ikaeya ensel kerew akena iinan-pa imenaremik. Ne Mua Maneka unuma fakerami maemik,
42002014	“Mua Maneka unuma fakeriyen. Wi mua Mua Maneka wia kemaliya nain riirinowa marew kema eliwiw ikaikuan.” Faremi naap maemik.
42002015	Ne wi teeria nain wia piipuap kiiriw iinan urupemik. Urupiwkin wi sipsip urufow mua wi-wieniw aakunemi maemik, “Arika, i Betlehem ikiwep maa imenarek nain-ko urufikua, Mua Maneka ensel sesekeya yia maakek nain.”
42002016	Wi iikirap ipetar-ikiwemik. Ikiwep koora fuunep Maria Yosep ikos wiena muuka wameiya ikaiwkin wia urufamik. Muuka nain bulmakau maa enow ika-pa inawap wuiwkin ikua.
42002017	Naap urufap opora manekamik, ensel-ke opora wia maakek naap.
42002018	Mua unowa opora nain miimap soranep kakaemik.
42002019	Aria Maria pun opor unowa nain miimap ona kema-pa nain kema suuwam-ikua.
42002020	Ne wi sipsip urufow mua kirep ikiwemi Mua Maneka unuma fakeram-ikemik. Moram maa unowa urufamik ne miimamik nain ensel wia maakek naapiw akena imenarek.
42002021	Sande kuisow ikiweya muuka nain mia kanima puukomami unuma Yeesus naemik. Onak uroma marew ikaeya ensel-ke muuka unuma Yeesus iwok.
42002022	Yeesus onak muukarep ikok epa maneka orowa epa wiar pepek ereya, mua ikos muuka aawep Yerusalem pikiwemik. Moses sira wuak nain ookami Mua Maneka iwiyen naemik.
42002023	Moram Mua Maneka sira kekanowa siisimemik nain feenap, “Muuka ookikir akena muukarimik nain Mua Maneka iweka.” (Eksodas 13.12)
42002024	Wi Mua Maneka sira maek naap ookami patiru naep ibiamun onaiya ikiwemik. Sira-ke naap maek, ibiamun kia gelemuta erup-i e oko ibiamun muuka erup naap aawep patireka.
42002025	-
42002026	Aria mua oko Yerusalem-pa ikaiya, unuma Simeon, o mua kaken eliwa-ke ne Mua Maneka sira wiar ookam-ikua. Ne mua oko-ko Isrel yia aawowa nain arewap ikua. Ne Ewar Eliwa anane o wameiya ikaiya. Wameiya ikok iiriw kema-pa maakek, “Simeon no ewur me uminan, weetak. Mua Maneka Krais sesekiya nain urufap-puap uminan,” naap maakek.
42002027	Ne iir nain Ewar Eliwa-ke kema iweya tempel koora ikiwok. Yeesus onak wiawi sira ookami muuka sira-ko onu naep pekapiwkin
42002028	os-ke wiar aawep kemenimep, Mua Maneka unuma fakerami maek,
42002029	“Yiena Maneka, yo nena uuwow mua-ke, aakisa kema eliwa naap ikok uminen, iiriw efa maaken naap.
42002030	Moram yena kakeniw mokoka-pa muuka fain urufam, muuka eena ikoka yia aawinon nain.
42002031	Nos-ke naap onan, owow unowa emeria mua unowa urufuk naep.
42002032	O parina saarik, ikoka owow oko teeria unowa parina wieya amisa aawikuan, ne i Isrel teeria unum maneka yiinon.”
42002033	Simeon Yeesus opora naap maeya onak wiawi ikos kema unu-unowa wuamik.
42002034	-
42002035	Ne Simeon-ke ni kema eliwiw ikeka naep-puap kiiriw Maria maakek, “No miime. Mua Maneka-ke muuka fain naep pepekimok, i Isrel mua unowa o opora wiar fienimik nain wakikuan, ne mua unowa o opora wiar miimimik nain eliwa ikaikuan. O ikoka ariman ikaeya mua unowa opora wiar firekimik nain wiena kema suuwowa samora nain ariman wiar arinon. Ne no onak pun ikoka kema peelalinan.” Simeon-ke naap maakek.
42002036	Ne oko, Mua Maneka profet emeria oko nan ikua, unuma Ana. O Fanuel wiipa-ke, wi Aser nembesir teeria-ke. Emeria nain iiriw wiip takira ikok muewep mokoma ikur okaiwi-pa erup mua wameiya ikua.
42002037	Naap ikok mua wiar umeya apura ikok panek. Ne aakisa mokoma ten ikur okaiwi-pa arow ne erepam aawok. O tempel koora me piipuam-ikua. Maa enowa emi wuap anane Mua Maneka farem-ikua. Ne amirika ne uura Mua Maneka uuwowa wiar opam-ikua.
42002038	Iir nain os pun ekapep Mua Maneka unuma fakerami mua unowa miimuk naep muuka nain maek, wi eena Mua Maneka-ko i Yerusalem yia aawinok naep arewap ikemik nain. O muuka nain maemi opora ariman wia maakek.
42002039	Yosep ame Mua Maneka sira unowa nain iiwawun onomakep kiiriw kirep wiena owowa Nasaret ikiwemik, Galili kame.
42002040	Muuka nain arimemi kema pukep amisa eliwa aawep kekanek, ne Mua Maneka kemelowa o wiar ikaiya.
42002041	Yeesus onak wiawi anane Pasowa maapora maneka naeya Yerusalem ikiwem-ikemik.
42002042	Yeesus mokoma ten kuisow erup aawok iir nain maapora epa kerereya Yerusalem feekiya ikiwemik.
42002043	Ne maapora nain weesereya kiiriw kiremik, wiena owowa ekapu naep. Ne muuka Yerusalem-pa nan ikua nain me amisaremik.
42002044	Wiam erup kema feenap wuamik, iiriw emeria mua papako wiokak, naap naemik. Ekapem-ikok kema suuwap muuka akupamik. Wiena samapora ne owow epaskun wiamiya-ko urufu naemik-na weetak.
42002045	Me imenamik. Ne kiiriw kirep akupami Yerusalem ekapemik.
42002046	Akupam-ikok fofa arow-pa o tempel koora-pa ikaeya urufamik. Somek mua unowa gone-pa wiar pokap ikok opora wiar miimami wia nokarem-ikua.
42002047	Mua unowa opora wiar miimam-ikemik, ne amisa pun ne opora wia kiripam-ikomak nain naap urufap kakaemi eneka teekamik.
42002048	Aria wiam erup imenap soranep onak-ke maakek, “Aa muuka, no moram naap yia onan? I niawi ikos kema samorarep no nefa akupam-miawemik.”
42002049	Naeya wia maakek, “Ni moram efa akupiman? Yo yena Auwa koora-pa feeke wiar ikowa-ke, ni nain me amisareman-i?” Naap wia maakek.
42002050	Ne wiam erup opora nain kemena me aawemik.
42002051	Aria o onak wiawi wiokap Nasaret ikiwemik. Ne anane onak wiawi opora wiokam-ikua. Ne ona onak opor unowa nain kema-pa wuap naap ikua.
42002052	Naap ikok Yeesus arimep amisa eliw akena aawok. Mua Maneka ne mua unowa pun o manek akena kookalemik.
42003001	-
42003002	Rom owow saria maneka Siisar Taiberius mokoma ten kuisow ikur owow saria arek. Ne iir nain Sekaraiya muuka Yon ikiwep epa asia nomon manekiw nan ikua nain Mua Maneka-ke kema iwok. Iir nain Yuudia anim onom maneka Pontius Pailat-ke ikua. Ne Erot o tepak-pa ikok Galili kame urufam-ikua, ne ona wiamun Filip-ke Ituria ne Trakonitis urufam-ikua, ne Lisanias-ke Abilene kame urufam-ikua. Iir nain Aanas Kaiafas ikos pris woos mua ikemik.
42003003	Aria, Mua Maneka-ke Yon kema iweya Yodan eka pona owow unowa nain ikiwok. Ikiwep feenap wia maakem-ikua, “Ni unowiya kema kirep pina wasirkiwkin-na nia yasuwamkun Mua Maneka-ke pina niar iirarinon.”
42003004	Sira naap onak nain iiriwiw profet Aisaiya-ke opora maeya wiar siisimiwkin ikua, “Epa asia nomon manekiw neeke, mua oko-ke feenap farem-ikainon, ‘Ni yiena Maneka era eepomami miiw muu-muuna ikomakek nain kakenomaka.
42003005	Era kokor unowa nain soopiwkin ikainok, ema mane-maneka, gelemutumut pun fo-fookiwkin orainok. Era meka-meka ikomakek nain kakenurumeka ne nomona era-pa ikomakek nain iirareka.
42003006	Naap oniwkin Mua Maneka era yia sererkomiya nain unowiya urufikuan.’” (Aisaiya 40.3-5) Naap maek.
42003007	Emeria mua unowa Yon wiar ekapemik, yia yasuwinok naep. Ekapiwkin wia maakek, “Ni teeria faa, ifa upowa-ke. Mua naareke nia maakiwkin yo efar ekapeman? Mua Maneka ikoka miiw mua yiena sira samora yia kiripomiya nain bauraru naep naiman-i?
42003008	Ni sira eliwa oniwkin niar urufap maikuan, makena, ni kema kireman. Nieniw feenap me niam maeka, ‘Abraham yiena nembesir iperowa-ke, naapeya Mua Maneka yia aawinon.’ Yo makena nia maakiyem, Mua Maneka eliw nia iirarep nomona fain maakeya mua puukami Abraham wiimasip teeria wiar arikuan.
42003009	Aria burir iiriw nomokow onoma-pa wuap-puamik. Nomokowa kain-ke oresa wuiya nain, ikoka waromakep mukuna-pa wafufurikuan.”
42003010	Naap maeya mua unowa-ke nokaremik, “I kamenap oniyen?”
42003011	Ne wia maakek, “Mua mia suuwowa erup wiar ikua nain mua oko marewa nain iwinok. Mua maa enowa wiar ikua nain pun naapiw oninok,” naap wia maakek.
42003012	Ne takis aawow mua, wis pun Yon yia yasuwinok naep wiar ekapep nokaremik, “Somek mua, i kamenap oniyen?”
42003013	Ne wia maakek, “Maamuma wiar aawiman nain nia pepekimomamik naap kakeniw wiar aaweka, unow akena me wiar aaweka,” naap wia maakek.
42003014	Ne ami mua papako pun nokaremik, “Ne i kamenap oniyen?” Ne wia maakek, “Ni mua wia samorami maamuma me wiar aaweka. Ne wia wadolalowap opora-pa me wia wueka. Niena uuwow sesa kakeniw aawiman nain naapiw ikeka,” naap wia maakek.
42003015	Ne wi Krais arewap ikemik nain wiena kema-pa maem-ikemik, “Mua fain Krais-ki e weetak?”
42003016	Ne Yon-ke wia maakek, “Yo eka-pa nia yasuwiyem. Mua oko-ko ikoka ekapinon, o kekanowa-ke yo kekanowa efar nomakek. Yo mua meta marew akeniya o taar teekow mua murarow akena-pa wiar ikem. Os-ke ikoka Ewar Eliwa mukun onaiya nia sesekomaya kekanowa aawowen.
42003017	O wapena sawol opap, wit makena sowa bilik ikua nain baliwep rookasep epa saliwinon. Makena aawep koora-pa sepa wuinon, ne sowa muutitik mukuna me umiya neeke wafureya awem-ikainon.” Naap maek.
42003018	Ne opora papako pun wia wafuromami Mua Maneka opor eliwa unowa wia maakek.
42003019	Aria owow saria maneka Erot-ke pina samora unowa onam-ikua. Ne pina oko ona weepe emeria Erodias wiar aaweya Yon-ke amukarek.
42003020	Sira samora muuta nain amukareya oko feenap onak, Yon me efa amukarinok naep opap koora-pa wuak.
42003021	Mokomokoka Yon koora me ekowa ikok emeria mua unowa wia yasuwami Yeesus pun yasuwak. Ne Yeesus-ke Mua Maneka farem-ikaeya, iinan aapereka-ke aakiareya
42003022	Ewar Eliwa-ke o wiar orom-ikaeya nepa ibiamun saarik urufamik. Ne iinan-pa iwakara-ko feenap maek, “No yena muuka-ke, yena kema muneka-ke. Yo manek akena nefa kookaliyem.”
42003023	Iir nain Yeesus mokoma ten arow naap aawep ikok ona mauwowa onoma wuak. Aria emeria mua unowa feenap maemik, “O Yosep muuka-ke”. Yosep Eeli muuka-ke.
42003024	Eeli Matat muuka-ke, Matat Liwai muuka-ke, Liwai Melki muuka-ke, Melki Yanai muuka-ke ne Yanai Yosep muuka-ke.
42003025	Yosep Matatias muuka-ke, Matatias Amos muuka-ke, Amos Nahum muuka-ke, Nahum Esli muuka-ke, ne Esli Nagai muuka-ke.
42003026	Nagai Mat muuka-ke, Mat Matatias muuka-ke, Matatias Semen muuka-ke, Semen Yosek muuka-ke ne Yosek Yoda muuka-ke.
42003027	Yoda Yoanan muuka-ke, Yoanan Resa muuka-ke, Resa Serubabel muuka-ke, Serubabel Sealtiel muuka-ke ne Sealtiel Neri muuka-ke.
42003028	Neri Melki muuka-ke, Melki Adi muuka-ke, Adi Kosam muuka-ke, Kosam Elmadam muuka-ke ne Elmadam Er muuka-ke.
42003029	Er Yosua muuka-ke, Yosua Elieser muuka-ke, Elieser Yorim muuka-ke, Yorim Matat muuka-ke, ne Matat Liwai muuka-ke.
42003030	Liwai Simeon muuka-ke, Simeon Yuuda muuka-ke, Yuuda Yosep muuka-ke, Yosep Yonam muuka-ke ne Yonam Eliakim muuka-ke.
42003031	Eliakim Melea muuka-ke, Melea Matata muuka-ke, Matata Natan muuka-ke ne Natan Dewit muuka-ke,
42003032	Dewit Yesi muuka-ke, Yesi Obet muuka-ke, Obet Boas muuka-ke, Boas Salmon muuka-ke ne Salmon Nason muuka-ke.
42003033	Nason Aminadap muuka-ke, Aminadap Atmin muuka-ke, Atmin Arni muuka-ke, Arni Eesron muuka-ke, Eesron Peres muuka-ke, Peres Yuuda muuka-ke.
42003034	Yuuda Yekop muuka-ke, Yekop Aisak muuka-ke, ne Aisak Abraham muuka-ke, Abraham Tera muuka-ke ne Tera Nahor muuka-ke.
42003035	Nahor Seruk muuka-ke, Seruk Reu muuka-ke, Reu Pelek muuka-ke, Pelek Eber muuka-ke ne Eber Sela muuka-ke.
42003036	Sela Kainan muuka-ke, Kainan Apaksat muuka-ke, Apaksat Siem muuka-ke, Siem Noa muuka-ke ne Noa Lamek muuka-ke.
42003037	Lamek Metusela muuka-ke, Metusela Enok muuka-ke, Enok Yaret muuka-ke, Yaret Mahalalel muuka-ke ne Mahalalel Kenan muuka-ke.
42003038	Kenan Enos muuka-ke, Enos Set muuka-ke, Set Adam muuka-ke ne Adam Mua Maneka muuka-ke.
42004001	Ewar Eliwa-ke Yeesus kekanoweya Yodan eka-pa nan ikok kiiriw kirep ikiwok. Ikiwem-ikaeya Ewar Eliwa-ke o aawep epa asia nomon manekiw nan amapikiwok.
42004002	Ne fofa ten erepam epa nan ikaeya Satan-ke o akimam-ikua. Epa maala naap enow marew ikok wuailowa furewak.
42004003	Wuailem-ikaeya Satan-ke ekapep maakek, “No Mua Maneka muukiya-na, nomona fain maakeya emer ikowa puukinok.”
42004004	Naeya maakek, “Mua Maneka opora feenap wiar siisimiwkin ikua, ‘Maa enowa muutiw me kekanep ikaimik, weetak.’” (Lo 8.3)
42004005	-
42004006	Naeya Satan-ke aawep iinan purupep owow unowa nain aapereka wilinowa saarik ewur akena ofakowami maakek, “Miiw maa unowa fain yena-ke, yena kookalep mua oko eliw iwinen.
42004007	Naapeya no keema muuna mikap lotu efa oninan-na, maa unowa fain eliw niinen, naeya no mua unumiya ikainan.”
42004008	Naeya maakek, “Mua Maneka opora feenap maek, ‘Mua Maneka niena Maneka-ke, o waisow keema muuna mikami lotu one. O waisow mauwoma.’” (Lo 6.13-14) Naap maek.
42004009	-
42004011	Naeya kiiriw Yeesus Yerusalem pikiwep tempel koor umua iinan akena-pa wuap maakek, “Mua Maneka opora feenap ikua, ‘Ona ensel wia maakeya baliwep nefa urufikuan,’ ne opor oko feenap, ‘Wi ensel-ke wapena-pa nefa opiwkin nomona merena me nefa mikinon.’ (Someka 91.11-12) Naapeya no Mua Maneka muukiya-na, aria pikine.”
42004012	Naeya maakek, “Mua Maneka opora feenap ikua, ‘Mua Maneka-ko me akimimik.’” (Lo 6.16) Naap maakek.
42004013	Satan o akimowa sira-sira akimap-puap piipuap ikiwok, iir oko-pa nainiw akiminen naek.
42004014	-
42004015	Yeesus Ewar Eliwa kekanowa onaiya ikok kiiriw Galili kame kirep ikiwok. Nan ikaeya meta wiar manekamik. O nan ikok anane lotu koor unowa wiar ikiwep opor eliwa wia maakem-ikua nain emeria mua unowa unuma wiar purupemik.
42004016	Aria Yeesus ona owowa Nasaret ikiwok, eena iiriw takir ikok nan arimep mua arek nain. Nan ikok Sabat fofa kerereya lotu koora ikiwok, anane oniya naap. Lotu koora-pa ikok Mua Maneka opora unufinen naep iimarek.
42004017	Ne profet Aisaiya opora siisimok nain maifa iwiwkin wasirkap opora fain wia unufomak,
42004018	“Mua Maneka Ewar yo efamiya ikua. Mua Maneka ona efa sesekeya yo feenap oninen. Opor eliwa wi mua oorpowa wia maakinen, wi mua pina wia wasiep ikua nain wia wasirkominen. Wi mokoka oparep ikemik nain wia saliwinen. Wi yoowa aawem-ikaimik nain wia asipami wia wasirkominen.
42004019	Ne Mua Maneka epa eliwa aakisa yiar imenarek nain wia maakinen.” (Aisaiya 61.1-2)
42004020	Opora nain unufap-puap maifa wasiep lotu wia asipow mua nain iwep pokak. Aria wi nan ikemik nain osiw mokakem-ikemik.
42004021	Ne wia maakek, “Aakisa Mua Maneka opora miimaman nain maken akena arek.”
42004022	Ne opor eliwa wia maakek nain kema suuwamik-na makena. Naeya maemik, “Nee, mua fain Yosep muuka-ke, ne amisa kamenap aawep opora naap aakuniya?”
42004023	Ne os-ke maek, “Makena, yo naap efa maemi opora fain efa maowen, ‘Ikemika kaikow mua, no mua papako wia saliwin ne nena mia pun name saliwe. No iiriw Kapeneam-pa uuwam-mien nain nefar miimamik nain aakisa nena owow onoma feeke naap oneya-ko nefar urufiyen,’ ni naap efa maowen-yon.
42004024	Yo maken akena nia maakiyem, Mua Maneka profet opora maiya nain ona owow onom mua opora me wiar miimimik.
42004025	-
42004026	Makena, iiriw profet Elaiya ikowa-pa mokoma arow enakiwa ipia me oraeya owow unowa weniw maneka wiar imenarek. Ne apura unowa i Isrel-pa ikemik, nain Mua Maneka-ke Elaiya me wiar sesekak, wia naapowa nain. Weetak, owow epasia Saidon kame muutiw sesekeya, Sarefat owowa wiar ikiwep apura oko asipak.
42004027	Ne iir oko profet Elisa ikowa-pa i Isrel mua unowa mia gigir mane-maneka onaiya ikemik nain mua kuisow-ko me saliwak, weetak. Siria owow mua Naaman waisow saliwak.”
42004028	Naap wia maakeya opora nain wiar miimap kema bagiwirap
42004029	iikirami o iiraremik. Owowa nain ema-pa ikua, naapeya opap ema kiira pikiwep okaiwi fuura-pa wafuru naep onamik.
42004030	Ne wia, o kirep wi gone wia fookap orok.
42004031	Orop ikiwep Galili owow oko Kapeneam naimik nan wiar kererek. Nan ikok anane Sabat fofa-pa Mua Maneka opora suule wia onam-ikua.
42004032	Opora nain kekanowa onaiya ikua, naapeya miimap soranemik.
42004033	Aria mua oko lotu koor kemena-pa nan ikua. Mua nain sawur-ke anirawap ikaeya Yeesus urufap kiriremi maek,
42004034	“Aa! Yeesus, Nasaret mua, no maa mauwa yia onekam naep fan ekapon? I yia samorowa naep-i? Yo nefa amisarem, no Mua Maneka-ke nefa sesekak nain-ke.”
42004035	Naap maeya Yeesus-ke kakankami maakek, “No poporaremi mua fain piipue!” Kakankeya sawur mua mia-pa wiar ikua nain ikiwemi anu-fieneya wakiek. Mua nain me samorak.
42004036	Ne wi nan ikemik nain naap urufap soranep opaimika tenep erap ikemik. Ne wi-wieniw maem-ikemik, “Nee! Opora fain kamenap nain-ke? Mua faa, kekanowa onaiya ikua, sawur wia maakeya miimap mua wia piipuap ikiwimik,” naap maemik.
42004037	Naapeya Yeesus meta kame nain manekareya owow unowa miimamik.
42004038	Aria Yeesus iikirap lotu koora-pa oromi Pita koora wiar ikiwok. Pita emeria onak mia keenep esimsa-pa inep ikua, naapeya Yeesus maakemik, emeria nain saliwinok naep.
42004039	Ne o ekap wameiya-pa iimarep napuma nain wiar iirareya sariarek. Sariarep ewursow iikirap maa wia uupomak.
42004040	Ne aria, urera ama orom-ikaeya wi napum sira-sira wiar ikua nain Yeesus wiar pekapemik. Ne o wapena napum mua mia iinan-pa wiar wuami wia saliwak.
42004041	Naap oneya wi sawur mia-pa wiar ikemik nain pun wia piipuap ikiwemik. Ikiwemi faremik, “No Mua Maneka Muuka-ke!” Naap fariwkin wia kakankak, yo Krais-ke, nain ariman me efa mauk.
42004042	Uuriw akena Yeesus owowa nain piipuap epa oko mua marewa nain ikiwep nan ikua. Ne emeria mua unowa pun o akup-ikiwep imenamik. Ne o me yia piipuap ikiwinok naep asipamik.
42004043	Naeya wia maakek, “Yo Mua Maneka pika kemena-pa ikowa opora fain owow papako wiar ikiwep wia maakinen. Moram yo muut nain efa sesekak.”
42004044	Naap maep Yuudia kame wiar ikiwep lotu koor unowa-pa opora wia maakem-miek.
42005001	Iir oko-pa Yeesus Genesaret eka saawirinowa saa pona-pa iimarep ikaeya emeria mua unowa o wiar ekapemi wiam mika-fifien-iwamik, Mua Maneka opora wiar miimu naep.
42005002	Aasa erup saa pona-pa ookowap-puiwkin ikaeya urufak. Mera aawow mua-ke aasa purupep orop mera sia yasuwam-ikemik.
42005003	Ne Yeesus orop Saimon aasa wiar irap ona maakeya aasa suuweya lawisiw ekak. Naeya aasa-pa pokap ikok emeria mua opora wia maakem-ikua.
42005004	Opora wia maakep-puap naap ikok Saimon maakek, “Aasa suuwap gone ekap sia wafureka.”
42005005	Naeya maek, “I uura pun senam akena uufunemik nain mera kuisow-ko me aawemik. Ne aakisa nos-ke maeya eliw sia kiiriw wafurinen.”
42005006	-
42005007	Wi nainiw wafurap mera unow akena aawiwkin mera sia nain puekam naep onak. Ne sia wafurimik nain mua papako aasa oko-pa ikaiwkin wia faremik, ekapep yia asipuk naep. Ne ekap aasa ere-erup mera ipariwkin ipariwkin aasa bulunarekam naep onak.
42005008	Naeya Saimon-ke naap urufap Yeesus miir onoma-pa keema muuna mikap maek, “Maneka, yo pina mua-ke, yo efamiya me ike.”
42005009	Moram mera unow akena aawemik nain urufap wi unowiya kema tootonemik.
42005010	Sebedi muuka erup, Yems Yon ikos Saimon uuwow epaskun-ke, wis pun kema tootonemik. Ne Yeesus-ke Saimon maakek, “No kema me tootone, ikoka emeria mua sira feenap wia aawinan.”
42005011	Naap wia maakeya aasa pona purupep maa unowa nan piipuap o ookamik.
42005012	Aria Yeesus owow oko-pa ikaeya mua oko mia gigir mane-maneka onaiya ikua nain o urufap ekap miir onoma-pa keema muuna mikap omawami maakek, “Maneka, nena kookalep-na eliw efa saliweya mia eliwa arinen.”
42005013	Naap maakeya wapena tiinep o tiimami maakek, “Eliw, no sariare!” Naap maem-ikaeya napuma nain ewursow wiar weeserek.
42005014	Ne mua nain opor kekanowa maakek, “No mua oko me wia maake, weetak. Wi pris wiar ikiweya mia nefar pupuk. Ne Moses sira wuak nain wiar ookami Mua Maneka patireya nefa mauk, ‘O sariarek.’ Naap nefa mauk.”
42005015	Ne wia, Yeesus maa muutitik onak nain meta manekarek. Naapeya mua unow akena opora wiar miimowa ekapemik, ne napum mua pun napuma yia iirarominok naep ekapemik.
42005016	Naeya o anane waisow muuta epa mua marew neeke ikiwep Mua Maneka farem-ikua.
42005017	Iir oko-pa Mua Maneka opora nain wia maakem-ikua. Ne wi Farisi ne sira amis mua pun nan ikok opora wiar miimam-ikemik. Emeria mua unowa nain wi Galili, Yuudia ne Yerusalem kame-pa ekapep nan takunep ikemik. Mua Maneka kekanowa o wiar ikaeya mua napuma wia saliwam-ikua.
42005018	Ne mua papako-ke mua napuma oko ika-pa wuap akuawep pekapemik. Mua nain wapena kepura iiwawun wiar uumarek. Wi koor kemena pikiwep Yeesus mamaiya-pa wuau naep onamik-na me pepek.
42005019	Emeria mua kerew akeniya koor kemena nain epa iiwawun siinarek. Mua napuma nain kemena pikiwowa me pepek. Naapeya koor iinan purupemik. Wi urupep nomokowa maa muutitik iirarep wuara-pa mua napuma ika nain ifariw kaikap lawisiw akena piipuiwkin Yeesus miir onoma-pa wiar orok.
42005020	Ne Yeesus yo kekanowa efar kema suuwimik naep mua nain maakek, “Emar, no pina iiwawun nefar weeserek.”
42005021	Naap maeya wi sira amis mua ne wi Farisi-ke wi-wieniw aakunemi maemik, “Mua fain, mua kamenapeya Mua Maneka firekami opora naap maiya ya? Mua kuisow pina-ko me yia iiraromiya, Mua Maneka waisow makena, pina eliw yia iirarominon.”
42005022	-
42005023	Wi naap maemik nain Yeesus kema iiriw wiar amisarep opora feenap wia kiripomak, “Ni moram yo opora maem nain kema unu-unowa wuiman? Opora erup fain, ‘No pina iiwawun nefar iirarem,’ e ‘No iikirap soomare.’ Opora erup fain opora kain maemkun makena urufowen?
42005024	Yo Mua Muuka miiwa-pa fan ikem nain pina eliw nia iirarominen. Nain ni amisareka naep feenap oniyem.” Naap maemi mua napuma nain maakek, “Yo nefa maakiyem, no iikirap inow maa aawep koora ikiwe.”
42005025	Ne wi unowa nain urufam-ikaiwkin o iikirap ona inow maa nain opap ikiwok. Mua Maneka unuma fakerami ona koora ikiwok.
42005026	Wi unowa naap urufap soranep eneka teekami Mua Maneka unuma fakerami maemik, “I aakisa kuisow sira onaiya urufamik.”
42005027	Naap ikok Yeesus ikiwem-ikok takis aawow mua-ko urufak. Mua nain unuma Liwai. O takis aawow koora-pa pokap ikua. Urufap maakek, “Yo yooke.”
42005028	Maakeya iikirami maa unowa nan piipuap ookak.
42005029	Wi Liwai koora wiar ikiwemik. Nan Yeesus enow maneka onomak. Ne takis aawow mua unowa, ne mua papako pun wi wiamiya maa enemik.
42005030	Maa enem-ikaiwkin wi Farisi ne wi sira amis mua-ke Yeesus teeria wia amukaremi maemik, “Ni moram wi takis aawow mua ne pina mua nain wiamiya maa enimiman?”
42005031	Naeya Yeesus-ke wia maakek, “Wi mua napum marewa nain ikemika kaikow mua me wiar ikiwimik, weetak. Wi napum mua muutiw ikiwimik.
42005032	Yo me wi mua eliwa nain aawowa ekapem, weetak, wi pina mua wia aawowa ekapem.”
42005033	Naeya wis-ke Yeesus maakemik, “Wi Yon teeria-ke fofa pepekimep maa enowa emi wuami Mua Maneka farimik. Wi Farisi teeria pun naap onimik. Ne no teeria-ke weetak, wi maa enowa emi-ko me wuimik.”
42005034	Naap maiwkin anian wia kaisomami maek, “Mua-ko emeria aawep enuma ikaeya ona womar ekapimik nain wameiya ikok maa enowa emi wuikuan-i? Weetak.
42005035	Wiimar mua nain umeya iir nain makena, maa enowa emi wuikuan.
42005036	Mua-ko mia suuwow enuma katiwa puukap mia suuwowa awonarep perenek nain neeke wuap me wariya, weetak. Naap oninon-na mia suuwowa enuma nain samorinon, ne pun konim katiwa enuma nain mia suuwowa awona-pa wuowa me anirinon.
42005037	Ne oko feenap, wain enuma meme kanima reenep kekaniya neeke me ototimik, weetak. Naap onikuan-na, wain enuma awowa-ke arimep mika-suuweya meme kanima nain pukinon, ne wain fuinon. Ne meme kanima nain pun samorarinon.
42005038	Naapeya wain enuma meme kanima enuma-pa ototimik.
42005039	Ne wi wain awona enimimik nain, enuma akimowa miatinimik. Naap maimik, ‘Awona eliwa-ke.’”
42006001	Iir oko Sabat fofa-pa Yeesus ona teeria unow onaiya wit manin gone erepuma-pa wiar ikiwemik. Ikiwem-ikok ona teeria-ke wit makena wiar piitap wapena-pa firirimep makena enim-ikiwem-ikemik.
42006002	Naap oniwkin wi Farisi papako-ke wia maakemik, “Ei, moram Sabat fofa-pa maa-ko me onowa nain nis-ke oniman?”
42006003	-
42006004	Ne Yeesus-ke wia maakek, “Ni naap yia maiman. Nain iiriw yiena nembesir Dewit sira onak nain Mua Maneka opora-pa siisimep-puamik. Ni nain me-ko urufaman-i? Iir nain ona teeria unowiya wuailep Mua Maneka lotu koora ikiwep emer ikowa Mua Maneka patirimik nain wiar aawep enemik. Emer ikowa nain wi pris muutiw enimimik ne mua oro-oram wia. Nain Dewit emera nain wiar aawep enemi ona teeria wienakek. Wi sira puukamik, naap-ko wia maemik-i?”
42006005	Naap maemi wia maakek, “Yo Mua Muuka-ke Sabat sira unowa urufiyem.”
42006006	Ne Sabat oko-pa Yeesus lotu koora ikiwep emeria mua unowa opora wia maakem-ikua. Mua oko nan ikua, wapen akena wiar samorarep paara opap ikua.
42006007	Wi sira amis mua ne wi Farisi Yeesus baliwep akena wuam-ikemik, mua napuma Sabat-pa wia saliwinon-i e weetak. Moram o opora-pa wuowa era imenu naep naap onamik.
42006008	-
42006009	Ne os-ke ikiwosa wiar amisarep mua nain maakek, “No iikirap ekap gone-pa feeke iimare.” Naap maakeya iikirap iimarek. Naeya wia maakek, “Sabat fofa-pa Mua Maneka sira kamenap yia maakek? Mua wia asipiyen-i e mua wia samoriyen? Mua wia saliwiyen-i e wia samoriyen?”
42006010	Naap wia nokarep wia mokak-ikiwemi mua nain maakek, “No wapena tiine.” Naeya mua nain wapena fakerap tiinep wiar sariarek.
42006011	Ne wi Farisi manek akena kema bagiwirap wi-wieniw aakunemik, Yeesus sira kamenap oniyen naemik.
42006012	Iir oko Yeesus Mua Maneka farekam naep ema urupok. Nan ikok Mua Maneka farem-ikaeya epa wiimok.
42006013	Epa wiimep ama urupeya ona teeria wia fareya ekapiwkin mua ten kuisow erup wia pepekimep uuwowa wiemi aposel wia naek.
42006014	Wiena unuma feenap, Saimon, unuma oko Pita naek, ne ona weepe Andru, Yems ne Yon, Filip, Batolomiu,
42006015	Matiu, Tomas ne Alfius muuka Yems, ne Saimon, wi Selot teeria wia naemik mua nain-ke,
42006016	Yems muuka Yuudas, ne mua oko pun unuma Yuudas Iskariot, os-ke Yeesus wi iiwua wapena-pa wiar wuinon.
42006017	Aria Yeesus ona teeria wiamiya ema-pa ikok epa uruma oromik. Wi orop nan ikaiwkin yakeyak maneka wiar ekapemik. Wi Yuudia kame-pa ekapemik, Yerusalem, ne saa owowa Taiya ne Saidon, kame nain pun ekapemik. O opora-ko wiar miimu naep ne napuma-ko yia saliwinok naep wiar ekapemik.
42006018	Ne emeria mua unowa sawur-ke wia anirawap ikemik nain wiar iiraromakek.
42006019	Ne o kekanowa-ke wi wiar ikiweya sariarem-ikemik, naapeya emeria mua unowa pun o tiimu naep ekam-ikemik.
42006020	Ne Yeesus ona teeria wia urufami maek, “Ni maa marew oram ikeman nain, ni eliw kemelowen, moram ni Mua Maneka pika kemena-pa wiar ikeman.
42006021	Ni aakisa wuailem-ikaiman nain eliw kemelowen, moram ikoka ni iiwawun pepek aawowen. Ne ni omem-ikaiman nain, eliw kemelowen, moram ni ikoka kemelami niirowen.
42006022	Ni Mua Muuka muuta nain mua unowa kema nia iririmep nia iirarikuan, murarow opora nia maikuan, ne unuma pun nia samorikuan-na ni kemeleka.
42006023	Iiriw wiena nembesir pun wi profet sira naap wia onam-ikemik. Naapeya nia oniwkin-na ni kemel-afureka, moram ni maa muuna maneka owow iinan-pa niar ikua, ikoka nia kiripominon.
42006024	Ne ni maamuma mua, ni maa urufap! Maa unowa iiriw aaweman.
42006025	Ne ni maa enep ipoka arimep ikeman nain, ni maa urufap! Ikoka wuailowen. Ne ni niirem-ikaiman nain, ni maa urufap! Ikoka samor akena omowen.
42006026	Ne ni mua unowa-ke unuma nia fakeriwkin-na ni maa urufap! Iiriw wiena nembesir-ke wi wadol profet sira naap wia onam-ikemik.”
42006027	“Ni mua yo opora efa miimiman nain nia maakiyem, niena iiwua wia kookaleka. Wi urom meka nia wuimik nain sira eliwa wia oneka.
42006028	Wi opor samora nia maakimik nain opor eliwa wieka. Ne nia samorimik nain ni Mua Maneka wia saliwinok naep fareka.
42006029	Mua-ko kumunkura-pa nefa arufinok-na kireya okaiwi pun nefa arufinok. Ne mua-ko konim kuruma name wakesimin nain nefar aawinok-na mia suuwowa oko pun me asipe, neek aawinok.
42006030	Maa unowa nefa nomariwkin-na neek wie. Ne mua maa-ko nefar aawinok-na, kiiriw kiripome naep me kakanke.
42006031	Ni mua oko sira eliwa yia onuk naep-na nis pun naapiw wia oneka.
42006032	Aria wi mua nia kookalimik nain muutiw wia kookalowen-na, Mua Maneka sira eliwa niar naep nia kiripominon-i? Weetak. Wi pina mua pun sira naap onimik.
42006033	Ne mua eena sira eliwa nia onimik wi nain muutiw sira eliwa wia onowen-na naareke nia mainon, ni emeria mua eliwa-ke? Wi pina mua pun sira naapiw onimik.
42006034	Ne ni mua oko ikoka yia kiripomuk naep maa wiowen-na naareke nia mainon, ni eliwa-ke? Wi pina mua pun, pina mua oko maa wiimik, ikoka nainiw yia kiripomikuan naep.
42006035	Ni sira nain me ookeka. Ni niena iiwua wia kookalep, sira eliwa wia oneka. Mua oko maa wiep-puap kema naap me wueka, yo kiripomuk me naeka. Ni kiripowa me wia maowen-na ikoka maa eliwa urufowen, ne Mua Maneka Iinan Akena nain muuka wiar ikowen. Ne os-ke nia saliwinon. Moram wi mua o sira eliwa me naakimik nain, ne wi mua samora unow onaiya wia kemaliya.
42006036	Niena Niawi nia kemaliya naap, sira naapiw mua wia kemaleka.”
42006037	“Ni mua oko me wia tuuneka, oko nis pun Mua Maneka-ke sira nain nia kiripominon. Ne mua oko pina me wiowen-na Mua Maneka pun pina me niinon. Mua pina nia onimik nain pina wiar iiraremi wia saliweka, ne Mua Maneka pun naap nia oninon.
42006038	Ni mua oko maa wieka, ne Mua Maneka-ke ni maa ane-maisap niinon. Ni kiripomowa nain maa unowa nieya kerewa niar ikainon. Mua oko wiiman naap ikoka Mua Maneka-ke pepekiw nia kiripominon.” Naap ifana wiarek.
42006039	Opora nain maep-puap arekin opora oko feenap wia iromak, “Mokok opa mua wiam erup eliw era wiam ofakowikuan-i? Weetak. Wi opo-opaiw ikiwemi fuura-pa wakiep iiman iwikuan.
42006040	Ne sumatin-ke ona somek mua iinan me irinon. Ikoka suule nomakep, ona somek mua saarik ikainon.
42006041	No nena niamun mokoka maa sakua gelemuta wiar ikua nain urufap iirarominen nain, ne moram nena mokoka maa kakawa nefar ikua nain me name urufin?
42006042	No maa kakawa mokoka-pa nefar ikua nain me kema suuwowa kamenap niamun maakinan, ‘Aamun sa, maa sakua fain iirarominen.’ No wadolalin. No kiikir akena maa kakawa nena mokoka-pa nefar ikua nain iirarep-puap maa baliwep urufami niamun maa sakua eliw iirarominan.”
42006043	“Nomokow eliwa makena oresa-ko me wuiya, nomokowa samora-ke makena oresa wuiya.
42006044	Nomokow makena urufap amisarimik, nomokowa kain-ke eliwa ne kain-ke eliw marew. Fik makena suaruwa-pa me makenariya, ne wain makena wirimowa-pa me makenariya.
42006045	Ne sira naapiw mua eliwa ona kema-pa opor eliwa imeniya, ne mua samora ona kema-pa opor samora imeniya. Maa unowa kema-pa ikaeya opaimika-pa kosiep oraiya.”
42006046	“Ni moram anane ‘yiena Maneka’ efa naiman, nain yo opora me yookiman?
42006047	-
42006048	Mua-ko kemena-pa efar ekap yo opora efa miimami ookiya nain sira feenap mainen, mua oko koora eliwa kuowa saarik. Kiikir akena irauwa kuap, peperowa imenap, poka soopap-puap koora kuak. Ikoka eka luuma-ke iwami koora nain me teekinon. Moram mua nain koora baliwep akena kuak.
42006049	Ne mua yo opora efar miimap me yookiya nain, mua nain koor poka miiw iinan-pa iimarowak saarik. Irauwa me kuak. Naap ikok eka luuma-ke ekapemi koora nain anu-fienami te-teekeya iiwawun samorarinon.”
42007001	Aria Yeesus opora wia maakep-puap Kapeneam ikiwok.
42007002	Wi Rom ami woos mua oko-ko nan ikua. Mua nain wi ami mua andet kuisow wia urufiya. O uuwow mua wiar napumarep umekam naep wame ookam-ikua, uuwow mua eena senam akena kookaliya nain.
42007003	Aria Yeesus nan ikua nain meta miimap wi Yuuda woos mua wia sesekak, ni ikiwep maakiwkin ekapep uuwow mua fain saliwinok naek.
42007004	Ne wi ikiwep Yeesus wiar kererep maakemik, “Woos mua nain eliwa-ke, no-ko asipe.
42007005	I Yuuda yia kookaliya, ne lotu koora yia kuomak.”
42007006	Yeesus maakiwkin wiamiya ikiwok. Koora mamaiya arem-ikaeya woos mua nain-ke ona womar wia sesekeya ekap maakemik, “O feenap maek, ‘Maneka, no neekeriw ike. No koora efar ikiwowa nain yo mua eliwa wia.
42007007	Ne yos pun mua oram-ke, naapeya yo me nefar ikiwem. No neekeriw ikok oram oporiw maeya uuwow mua fain kiiriw efar sariarinok.
42007008	Sira-ke feenap ikua. Yo yena woos mua tepak-pa wiar ikem, ne ami mua teeria yo tepak-pa efar ikemik. Yo mua oko ikiwowa suuwamkun eliw ikiwep-puinon. Ne mua oko ekapowa suuwamkun ekapep-puinon. Ne yena uuwow mua uuwowa maakinen-na, eliw mauwinon,’ o naap maakeka.”
42007009	Ne Yeesus opora naap miimap kakaemi kirep wi teeria maneka ookam-ikemik nain wia maakek, “Yo nia maakiyem, mua nain yo kekanowa maken akena-ke efar naiya, ni Isrel mua kuisow feenap-ko me nia imenam, weetak akena,” naap maek.
42007010	Ne woos mua, mua wia sesekak nain kiiriw kirep koora ikiwemik. Ikiwemik-na uuwow mua nain sariarep ikaeya urufamik.
42007011	Ne iir oko-pa Yeesus owow oko Nain naimik nain ikiwok. Ona teeria ne emeria mua unowa o wameiya ikiwemik.
42007012	Owowa nain omopora mamaiya arem-ikok wi owow mua sawi napuma oko amaporom-ikaiwkin wia urufamik. Muuka nain ona onak pun wameiya orom-ikua. Onak nain iiriw apurarep ikua ne muuka kuisow muuta naap. Emeria mua unowa apura nain wameiya oromi muuka nain soopowa ekapem-ikemik.
42007013	Ne Yeesus-ke apura nain urufap kemalep maakek, “Me omome.”
42007014	Naap maep ekap sawi napuma nain ika wiar opeya wi iimaremik. Ne takira nain maakek, “No iikire, yos-ke nefa maakiyem.”
42007015	Naeya iikirap pokap aakunek. Iikireya ona onak “Aawe” naakek.
42007016	Ne emeria mua unowa naap urufap opaimika tenemik. Ne wi keker opap Mua Maneka unuma fakerami maemik, “Profet oko fan yiar kererek. Mua Maneka ona teeria yia aawowa naep kererek.”
42007017	Naeya ikiwemi Yuuda owow unowa nain ne kame papako pun wia maakemi Yeesus meta manekamik.
42007018	Aria Yon Baptais koora ekap ikaeya ona teeria-ke ikiwep Yeesus maa unowa onomakek nain maakemik.
42007019	Maakiwkin miimap ona teeria mua erup wia sesekak, Yeesus wiar ikiwep feenap nokareka, “Mua Maneka mua sesekowa maek nain makena nos-i e mua oko nan ikua, i nain arewiyen?”
42007020	Wiam erup ikiwep Yeesus wiar kererep maemik, “Yon Baptais-ke feenap nokareka naep yia sesekak, ‘Mua Maneka mua sesekowa maek nain makena nos-i e mua oko nan ikua, i nain arewiyen?’”
42007021	Ne iir nain Yeesus emeria mua unowa napum sira-sira wiar ikua nain wia saliwam-ikua. Sawur unowa mia-pa wiar ikua nain pun wiar iirarem-ikua. Mua mokok opa pun wia saliweya maa urufam-ikemik.
42007022	Ne Yeesus-ke wiam erup nain wia maakek, “Ni aakisa maa urufiman nain ne miimiman nain kirep ikiwep Yon maakeka. Feenap, wi mua mokok opa nainiw maa urufimik, wi paara opap ikemik nain kiiriw soomarimik, wi mua mia gigir mane-maneka ikemik nain pun sariarimik, aria wi ifan kuowa kiiriw opora miimimik ne wi umiwkin wia iikirowiyem. Ne wi mua oram nain opor eliwa wia maakemkun miimimik.
42007023	Aria wi mua, yo kema me efa mika-kofimik nain wi kema eliw ikaikuan.”
42007024	Aria mua wiam erup nain ikiwiwkin, Yeesus Yon maemi yakeyak maneka feenap wia maakek, “Ni iiriw epa asia nomon manekiw nan ikiweman nain, maa mauwa urufowa ikiweman? Ni sukuwka ifa ewar-ke wuunoweya kiri-kiriya nain urufowa ikiweman-i? Weetak.
42007025	Nain ni maa mauwa urufowa ikiweman? Mua oko mia suuwowa eliwa wuiya nain urufowa ikiweman-i? Nain pun weetak, wi mua mia suuwowa eliwa wuimik nain, ne maa enowa ele-eliwa enimimik nain, wi owow saria maneka koora-pa wiar ikaimik.
42007026	Nain ni maa mauwa urufowa ikiweman? Profet oko-ko urufowa ikiweman-i? Ae, pepek. Yo makena nia maakiyem, o profet-ke, nain wi profet unowa wia nomakek.
42007027	Mua Maneka opora siisimep-puamik nain mua makena naneka. Mua Maneka-ke o naep Muuka maakek, ‘No miime, ikoka sesel mua oko sesekinen. Ne os-ke miimep ikiwemi no era eepominon.’ (Malakai 3.1)
42007028	Yo feenap nia maakinen, mua unowa miiwa-pa imenaremik nain Yon-ke wia nomakek. Nain wi Mua Maneka pika kemena-pa wiar ikemik nain wi mua oram akena nain-ke o nomakikuan.” Naap wia maakek.
42007029	Iiriw wi emeria mua unowa ne wi takis aawow mua unowiya Yon opora wiar miimap Mua Maneka sira makena-ke naemik. Naemi o wiar oraiwkin wia yasuwam-ikua.
42007030	Wi Farisi ne wi sira amis mua me wia yasuwak. Moram era eliwa Mua Maneka wia wuomak nain mikikira wiar iwemik.
42007031	Ne nainiw wia maakek, “Ni aakis teeria fain maa mauwa maemi sira niar pepekiminen? Ni kamenap nain-ke?
42007032	Ni teeria faa, wi takir galagala saarik. Feenap, owow uruma-pa pokap ikok takir papako wia faremi maimik, ‘I pia nia fuuromamkun ufowa miatiniman. Ne salel awemkun ni me omomiman,’ naap maimik.
42007033	Nis pun naap ikeman. Yon Baptais fan ikua nain maa enowa ne eka kekanowa enowa emi wuam-ikua. Ne nis-ke maeman, ‘Sawur-ke mia-pa wiar ikua aa,’ naap maeman.
42007034	Ne aakisa yo Mua Muuka-ke ekapep maa enowa ne eka enowa emi me yame wuamkun efa maiman, ‘Nee, mua faa, maa enow masia, ne eka erua. Ne wi takis aawow mua ne wi pina mua womar-ke.’ Naap efa maiman.
42007035	Nain wi eena Mua Maneka amisa wiar aawimik, wi nain-ke ariman wiar wuami wia ofakowikuan, amisa nain maken akena-ke.”
42007036	Ne aria Farisi oko-ke Yeesus maakek, “Ekapep yo koora-pa maa enime,” naakek. Naeya o ookap ikiwok.
42007037	Pina emeria-ko owowa nan ikua, ne o Yeesus koora nan ikua nain miimap sanda eliw akena nain aawep feekiya ikiwok.
42007038	Ikiwep Yeesus kame kiir inep ikok maa enem-ikaeya wiar ekap meren onoma-pa keema wueskap omem-ikua. Ne omow eka-ke oromi Yeesus merena wiar yasuwam-ikua. Ne ona afif fuula nainiw omow eka ipiwak. Merena wiar dubilami sanda eliwa nain merena-pa sawikomak.
42007039	Ne Farisi nain-ke naap urufap ona kema-pa maek, “Mua fain profet ikekak-na emeria fain merena wiar opak nain amisarekak, ne sira pun wiar amisarekak. Emeria fain-na pina emeria-ke.”
42007040	Naeya Yeesus mua nain kema wiar amisarep kiremi maakek, “Saimon, yo-ko efa miime.” Ne maek, “Somek mua, no mae.”
42007041	Ne arekin opora feenap iromak, “Mua wiam erup-ko, mua oko maamuma wiar muuna wuamik. Mua oko-ke andet ikur muuna wiar wuak ne oko-ke kuuma ikur.
42007042	Wiam erup muuna nain kiripowa me pepek, naeya muuna nain wiar iirarek. Ne wiam erup nain mua kain-ke o manek akena kookalinon?” Naap maek.
42007043	Ne Saimon-ke maakek, “Aisokion, mua muuna maneka wiar wuak nain-ke-yon.” Naeya maakek, “No pepek maen.”
42007044	Neemi kirep emeria nain mokakemi Saimon maakek, “Urufe. Yo koora nefar ekapem nain merena me yasuwomen. Nain emeria fain-ke ona omow eka-pa merena yasuwomep ona afif fuuliw ipiwak.
42007045	Yo me efa ane-puukami me efa opa-wuaken, nain emeria fain-ke sira eliwa efa onam-ikua.
42007046	No wel aawep yo afifa-pa me ifomeya emeria fain-ke sanda aawep merena sawikomek.
42007047	Naapeya maiyem, yo efa kookalep sira eliwa efa onak nain wiar urufap eliw amisarinan, o pina onomakek nain iiwawun wiar iirarem. Nain mua eena yo pina gelemuta onam wame maiya nain, Mua Maneka-ke pina wiar iirarinon-na mua nain Mua Maneka manek akena me kookalinon.”
42007048	Ne kiremi emeria nain maakek, “No pina nefar iirarem.”
42007049	Naeya wi mua nan ikemik nain wi-wieniw maem-ikemik, “Nee, mua fain kamenapeya wi pina wiar iirariya noma?”
42007050	Ne Yeesus-ke emeria nain maakek, “No opora efar opeya Mua Maneka-ke nefa aawok. No ikiwep kema eliw manekiw ike.”
42008001	Ne iir oko-pa Yeesus owow mane-maneka, owow gelemutumut unowa nain wiar ikiwep opor eliwa wia maakem-miek. Mua Maneka ona pika kemena-pa wia wuowa epa imenarek, opora nain. Ona teeria ten kuisow erup wameiya ikiwemik.
42008002	Ne wi emeria papako, iiriw sawur wia iiraromak nain ne napuma wia saliwak, wi nain pun ookamik. Oko Maria, ona owowa Makdala. Iiriw Yeesus-ke sawur ikur okaiwi-pa erup mia-pa wiar ikaiwkin iirarek.
42008003	Oko Yoana, ona mua Kuusa, Erot koora urufomiya, emeria oko Susana, ne emeria papako. Wi emeria nain wiena kakeniw maamuma-pa Yeesus ona teeria onaiya wia asipami wiokam-miemik.
42008004	-
42008005	Owow unowa emeria mua unowa Yeesus wiar ekapem-ikemik. Ekapep ikaiwkin arekin opora feenap wia iromak, “Mua oko manina ikiwep maa makena fi-fien-ikiwok. Fi-fien-ikiwem-ikaeya papako era-pa oromakek nain soomaremi akup-ititamik, ne nepa-ke urufap enomakek.
42008006	Papako nomon unowa-pa oromakek nain eliwarek, nain miiwa eka mareweya ififarurumok.
42008007	Ne papako sipir unowa-pa oromakek nain eliwarek, nain sipira-ke arimemi muok.
42008008	Ne papako miiw eliwa-pa oromakek nain eliwarep, baliwep akena makenarek nain makena ururowa marew.” Naap maep weesereya opora kerewa maek, “Ni mua ifan onaiya ikok-na opora fain kema wuepeka.”
42008009	-
42008010	Aria ona teeria-ke arekin opora nain kemena nokariwkin wia maakek, “Mua Maneka pika kemena-pa ikowa opora kokot ikomakek nain ni yena teeriaiya kemena fookap nia maakem. Wi papako arekin opora muutiw wia iromiyem. Naapeya opora fain makena arek, wi maa urufowa urufikuan nain me amisarikuan. Ne opora miimowa miimikuan nain kemena me aawikuan.”
42008011	“Aria arekin opora nain kemena feenap. Maa makena nain Mua Maneka opora-ke.
42008012	Maa makena era-pa oromakek nain feenap, wi opora miimimik, nain Satan-ke ekapep opor makena kema-pa wiar ikua nain wiar iirariya, oko opora miimap opa-afuriwkin Mua Maneka-ke wia aawinon.
42008013	Papako nomona-pa oromakek nain feenap, mua opora miimap kookalemi kemelimik. Wi opora nain kerew akena me opimik, epa ekow marew akimowa wiar imenareya wakimik.
42008014	Ne maa makena sipir unowa-pa oromakek nain feenap, wi mua opora miimimik nain kema-pa wiar ikaiya. Nain miiwa fain kema suuwowa, maa unowa fiirimowa ne mia kookalowa sira-sira kema iikirap Mua Maneka opora nain kema-pa kekanowa me wiar opimik. Naeya maa makena me wiar urufimik.
42008015	Ne maa makena miiw eliwa-pa oromakek nain feenap, mua opora miimap kema-pa wuap baliwep akena opa-afurimik. Naap kekanep ikok anane makenarem-ikaimik.”
42008016	“Parina isimap amina me pakokor-erimik, ne esimsa tepak-pa me wuimik, weetak. Mua koor kemena ikiwemi maa baliwep urufuk naep ariman wuimik.
42008017	Mua Maneka opora kokot ikomakek nain ikoka ariman arinon. Maa unowa kokotap-puamik nain ikoka ariman areya amisarikuan.
42008018	Ni opora miimap baliwep kema suuweka. Wi mua Mua Maneka opora nain kekanowa akena kema suuwimik nain ikoka amis manek akena wiinon. Ne wi mua kema baliwep me suuwimik nain amisa gelemuta wiar ikua nain os-ke iiwawun wiar iirarinon.”
42008019	Iir nain Yeesus wiamun teeria onak onaiya o wiar ekapemik. Nain emeria mua unow akeniya mamaiya wiar ekowa me pepek.
42008020	Ne papako-ke Yeesus maakemik, “Nena neene ne niamun unowa owaruma-pa ikok nefa ikumimik.”
42008021	Ne wia maakek, “Emeria mua unowa Mua Maneka opora wiar miimap ookimik nain, yena aite ne yena aamun unowa-ke.”
42008022	Iir oko-pa Yeesus ona teeria unowiya aasa irami wia maakek, “Arika, i eka kame okaiwi ekikua.”
42008023	Aasa-pa ikiwem-ikaiwkin ewar asia-ke iikirak. Aasa eka taanek, lawisiw akena bulunarekak. Yeesus-na inep ikua.
42008024	Ne wi keker opap ikiwep ifimami maakemik, “Maneka sa, i fan mesenalimik ya.” Naap maakiwkin iikirap ewar maneka ne eka umukut onaiya wuam-ikua nain kakankeya ewar puep malin inek.
42008025	Ne wia maakek, “Ni iiriw yo kekanowa efar opaman nain aakisa kamenap?” Wi keker opap kema unu-unowa wuami wi-wieniw wiam maakem-ikemik, “Nee, mua fain kamenap-ke noma! Ewar eka umukut onaiya wia maakeya opora wiar miimimik.”
42008026	Aria wi ikiwemi Gerasa kame fuunemik. Epa nain Galili eka pona kame okaiwi-pa ikua.
42008027	Fuunep Yeesus aasa-pa orop urupem-ikaeya mua oko-ke wiar kererek. Sawur samora-ke mua nain anirawiwkin ikua. Epa maala akena saporma soomarem-miemi ona koora-pa me ikaiya, weetak. Nomon ona-pa mua wia soopimik nan ikaiya.
42008028	-
42008029	Mua nain Yeesus urufap faremi o meren onoma-pa wame wafurak. Ne Yeesus-ke sawur mua nain piipuauk naep kakankeya kerew akena faremi maek, “Yeesus, Mua Maneka Iinan Akena Muuka, yo efa samorekam naep-i? Yo me efa samore.” Wi sawur-ke mua nain anane aawep piawimik. Wi mua-ke wapena merena wiar kaikimik-na wia, sen ne ifara nain pu-puukap sawur-ke aawep epa asia nomon manekiw nan pikiwimik.
42008030	Ne Yeesus-ke mua nain nokarek, “No unuma kamenap?” Naeya maek, “Yo unuma Pamua.” Moram sawur unowa mia-pa wiar ikemik.
42008031	Sawur unowa nain epa fuura-pa me yia sesekinok naep sisewaremik.
42008032	Waa teeria maneka ema kiira-pa nan yeem-ikemik. Naeya wi sawur-ke Yeesus maakemik, “No eliw yia naeya i ikiwep waa teeria nain mia-pa wiar ikaiyen.” Naap maakiwkin eliw wia naek.
42008033	Ne sawur unowa nain orop ikiwemi waa teeria nain wia anirawiwkin karuw-iwami een fuura-pa oromi eka enep umurumemik.
42008034	Wi waaya nepiow mua naap urufap baurarep owow maneka ne owow gelemuta ikiwemi opora manekamik.
42008035	Ne owow mua unow onaiya maa nain urufu naep ikiwemik. Ikiwemik-na mua nain Yeesus meren onoma-pa wiar pokap ikaeya urufamik. Sariarep ikiwosa eliwa wiar ekapeya konima ainep pokap ikua. Wi unowa nain naap urufap kema tootonemik.
42008036	Yeesus sira kamenap oneya urufamik wi nain-ke wia nanaromamik.
42008037	Naeya wi kame nain manek akena keker opap Yeesus kame yiar piipuinok naep maakemik. Naap oniwkin kiiriw kirekam naep orop aasa irak.
42008038	Ne mua sariarek nain-ke omawami maakek, “Aa, yo nookinen aa.” Ne Yeesus-ke iiraremi maakek,
42008039	“Weetak, nena owowa ikiwe. Ikiwep Mua Maneka nefa saliwak nain owow mua wia maake.” Naeya o kirep owowa ikiwep Yeesus sira kamenap onak nain wia maakem-miek.
42008040	Aria Yeesus aasa aawep kame okaiwi ekak. Kerereya emeria mua unowa kemelami ekapep warikamik, moram wi o arep ikemik.
42008041	Naap ikaeya mua oko Yairus naimik nain-ke o wiar ekapok. O lotu koora woos mua-ke. Ekap keema muuna mikap maara mikami omawami maakek, “No eliw yo koora-ko efar ikiwinan-i?”
42008042	Moram wiipa kuisow akena nain wiar umekam naep oniya. Wiipa nain mokoma ten kuisow erup. Ne Yeesus ikiwem-ikaeya emeria mua unowa warikap ookamik.
42008043	Emeria-ko nan ikua, mokoma ten kuisow erup naap mia akaiyarem-ikua. Mua kuisow napuma nain wiar saliwowa me pepek.
42008044	Emeria nain Yeesus murarep ookap konim miirfa wiar tiimak. Naap oneya mia akaiyarem-ikua nain wiar weeserek.
42008045	Aria Yeesus-ke kiremi wia nokarek, “Nee, naareke efa tiimak?” Wi unowa nain-ke maemik, “I weetak.” Ne Pita-ke, “Maneka, emeria mua unow akena nefa warikap suuw-iraparimik.”
42008046	Naeya Yeesus-ke maek, “Wia, mua oko-ke efa tiimeya yo kekanowa papako efar ikiwok. Naap yame furewam.”
42008047	Emeria nain ona amisarek, wame pipilimowa me pepek. Naapeya karanemi ekap keema muuna miiwa-pa mikap Yeesus tiimak nain ariman wame maek. Naemi maek, “Yo naap onap ewursow sariarem.”
42008048	Naeya maakek, “Aite, yo kekanowa efar naep naap onan, naep sariaren. No ikiwep kema eliwiw ike.”
42008049	Naap aakunem-ikaeya mua oko Yairus koora-pa wiar ikaiya nain ekapep o maakek, “No wiipa umok aa. Somek mua nefar ikiwowa neek ikainok.”
42008050	Naap maakek nain Yeesus miimak. Ne Yairus maakek, “No kema me tootone. Yo kekanowa efar nae, ne no wiipa nefar sariarinon.”
42008051	Ikiwep koora wiar kereremi emeria mua unowa wia maakeya owaruma-pa ikemik. Pita, Yon, Yems ne wiipa nain onak wiawi, wiisow wia aawep koor kemena ikiwemik.
42008052	Emeria mua unowa omem-ikaiwkin wia maakek, “Ni me omomeka. O me umok, inep ikua.”
42008053	Naap wia maakeya wi unowa nain amap-niiremik, moram wiipa nain iiwawun umok naemik.
42008054	Ne Yeesus-ke emeria gelemuta nain wapena-pa opap maakek, “Wiipa, no iikire.”
42008055	Naap maakeya kukusa wiar ekapeya iikirak. Naeya wia maakek, “Maa enowa-ko onakeka.”
42008056	Onak wiawi naap urufap manek akena soranemik. Ne Yeesus opor kekanowa wia maakek, “Yo maa onam fain me wia maakeka.”
42009001	Ne aria Yeesus ona teeria ten kuisow erup nain wia farek. Ekapiwkin sawur wia iirarowa ne napuma wia saliwowa kekanowa wiek.
42009002	Kekanowa wiep wia sesekak, Mua Maneka pika kemena wiar ikowa nain wia maakemi mua napuma wia saliwowa nain.
42009003	Wia sesekami wia maakek, “Ni ikiwemi wapena oram akena ikiweka. Niena kuuma, raapa, enowa ne maamuma pun me aawep feekiya ikiweka. Mia suuwowa erup me aaweka, kuisow muuta.
42009004	Owowa kererep koora oko ikiwep-na koora kuisow neekeriw inem-ikeka. Iir oko nainiw owow oko ikiweka.
42009005	Ne owow oko me nia aawiwkin-na aria owowa nain piipuami sira wia ofakowowa epak kepur foma tukunep-puap ikiweka.”
42009006	Naap wia maakep wia sesekeya, owow unowa ikiwep Mua Maneka opor eliwa ariman wiar wuami mua napuma wia saliwam-miemik.
42009007	Aria owow saria maneka Erot, Yeesus maa unowa onomakek nain opora miimap kema unu-unowa wuak. Moram mua papako-ke maemik, “Yon umok nain iikirak.”
42009008	Ne papako-ke maemik, “Profet Elaiya-ke ekapok.” Ne papako-ke maemik, “Weetak, iiriw profet nain-ke umep ikok iikirak.”
42009009	Naeya Erot-ke maek, “Sa, Yon-na imakuna iiriw wiar puukamik aa. Ne mua opora sira feenap wiar miimiyem nain naareke?” Naap maep Yeesus urufekam naep maem-ikua.
42009010	Aria Yeesus ona teeria wia sesekak nain uuwowa welawap kirep ekapemik. Ekapep maa mauwa onamik nain nanaremik. Ne ona teeria muutiw wia aawep wi wiisow Betsaida kame ikiwemik.
42009011	Ne emeria mua unowa Yeesus nan ikiwok nain miimap murarep ookamik. Wi ikip kereriwkin wia urufap eliw ekapuk naek. Naemi Mua Maneka miiw mua ona pika kemena-pa wia wuowa epa imenarek nain wia maakemi napuma pun wia saliwam-ikua.
42009012	Ne urerareya ona teeria-ke ekap maakemik, “Nee, epa fain owow marew, naapeya no wia sesekeya ikiwep owow papako-pa maa enowa-ko e inow epa-ko imenuk.”
42009013	Ne Yeesus-ke wia maakek, “Nis-ke maa wienakeka.” Ne wis-ke, “Sa, i emer ikowa ikur ne mera erup muuta, naap yiar ikua. No kamenap main, is-ke ikiwep teeria maneka fain maa enowa wia sesenaromiyen-i?”
42009014	Mua tausen ikur naap ikemik. Ne wia maakek, “Wia maakiwkin mua ten ikur ikur naap wiam aawep poki-ikiwuk.”
42009015	Aria naap wia sererkap pokowa wia suuwamik.
42009016	Pokiwkin Yeesus-ke emer ikowa mera onaiya aawep iinan mokakemi Mua Maneka sira eliwa naakek. Naap onap emer ikowa mera onaiya wu-wuepap ona teeria wieya wienakemik.
42009017	Wi enep pepek eramik. Ne maa enakiwa kiromakek nain inera ten kuisow erup-pa ipariwkin taanek.
42009018	Iir oko Yeesus waisow ikok Mua Maneka farem-ikua. Ne ona teeria pun wameiya ikemik. Mua Maneka farep-puap ona teeria wia nokarek, “Emeria mua unowa yo naareke efa maimik?”
42009019	Naeya maakemik, “Wi papako-ke no Yon Baptais-ke nefa maimik, papako no Elaiya-ke nefa maimik, ne papako-ke no iiriw eker profet oko-ke umep ikok iikirak, naap nefa maimik.”
42009020	Ne nainiw wia nokarek, “Ne ni, yo naareke efa maiman?” Naeya Pita-ke maek, “No Krais-ke. Mua Maneka-ke nefa sesekak nain-ke.”
42009021	Naeya opora nain wi mua oko me wia maakem-miaweka akena wia maakek.
42009022	Nain wia maakemi maek, “Yo Mua Muuka ikoka sirirowa maneka aawinen, wi owow woos mua, pris woos mua ne wi sira amis mua, wi unowiya mikikira yiikuan, ne efa ifakimiwkin uminen. Ne umep ikok fofa arow-pa iikirinen.”
42009023	Neemi unow onaiya wia maakek, “O mua yo yookekam naep-na, aria ona mia me wame kema suuwowa nomokow moke akuawep sirirowa aawemi yo yookinok.
42009024	O mua ona mia wame kema suuwap sirirowa me aawinon-na ikoka umep iiwawun mesenalinon. Ne mua yo muuta nain mia sirirowa sira-sira aawinon-na Mua Maneka wameiya-pa eliwa ikainon.
42009025	Makena, mua-ko miiw maa unowa iiwawun ona waisow ifemakep aawinon. Nain ona wame ekerap kamenap arinon? Maa mauwiw eliwa ikowa nain wame saliwinon? Me pepek.
42009026	O mua yo yookowa emina ururep yo opora efar mesaliminon-na wiimar yo Mua Muuka yena parin maneka onaiya, Auwa Maneka ne wi ensel kekanowa ne parin onaiya oromi mua nain mikikira iwinen.
42009027	Yo makena nia maakiyem, Mua Maneka ona kekanowa onaiya miiw mua ona pika kemena-pa wia fiirimiya nain ni aakisa fan ikeman fain mua papako me umowa ikok maa nain imenareya wiar urufowen.”
42009028	Aria naap ikok sande kuisow ikiweya, Mua Maneka farekam naep Pita, Yon ne Yems, wiam arow naap wia aawep ema iinan wia pikiwok.
42009029	Urupep Mua Maneka farem-ikaeya ona miira sira onaiya wiar imenarek ne ona mia suuwowa mokom pauwura saarik, kia akena imenarek.
42009030	-
42009031	Naap ikaeya wi mua wiam erup Moses Elaiya ikos iinan parin onaiya imenarep wameiya aakunem-ikemik, o ikoka Yerusalem ikiwep Mua Maneka kookalowa welawomami umowa nain.
42009032	Pita ame-na mokoka awawep inep puemik. Aakisa fan iikiramik-na Yeesus parin onaiya ikaeya urufamik, ne pun mua wiam erup wameiya iimarep ikaiwkin wia urufamik.
42009033	Wiam erup Yeesus piipuap ikiwu naiwkin Pita-ke baliwep me kema suuwap maakek, “Maneka, eliw akena i fan ikemik. I feek ikok marari koora arow nia kuomiyen, oko nena, oko Moses ne oko Elaiya.”
42009034	Naap maem-ikaeya maa ipisia-ke oromi wia wakesimeya naap urufap kema tootonemik.
42009035	Naap ikok aakunowa-ko maa ipisia tepak-pa feenap maek, “Fain yena Muuka-ke, yena kookalep pepekimem. Ni opora wiar miimeka.”
42009036	Wi nain miimap kiremik-na Yeesus waisow muuta nan ikaeya urufamik. Ne wi ema-pa ikok oromi opora nain pipilimemik, mua oko-ko me wia maakemik.
42009037	Aria epa wiimeya Yeesus ame ema piipuap oraiwkin, mua yakeyak maneka o wiar ekapemik.
42009038	Ne mua oko-ke farek, “Oo, somek mua! Sira eliwa, epap yo muuka-ko efar urufe noma. Yo muuka kuisow muuta.
42009039	Sawur-ke aniraweya samor akena kirirem-miawiya. Naap onami ipiskeya miiwa-pa wakiya. Ne kara-karanemi puemi opek fafela onaiya wuiya. Samor akena oniya, ewur me piipuiya.
42009040	Nena teeria sawur nain iirarowa omawami wia maakem-na wi me pepek.”
42009041	Naap maeya wia maakek, “Ni aakis teeria fain, yo opora baliwep me efar opiman, ne ni mua unowiya ikiwos samora-ke. Yo anane niamiya ikainen-i? Ne anane nia asipam-ikainen-i? Aria, nena muuka amapepe.”
42009042	Muuka nain Yeesus wiar ekam-ikaeya, sawur-ke samor wiisa miiwa-pa wafureya putu-patanem-ikua. Aria sawur nain kakankami muuka nain saliwap wiawi wapena-pa wuak.
42009043	Iir nain wi unowa Mua Maneka kekanowa wiar urufap soranep kakaemik. Aria Yeesus maa unowa onomakek nain soranep kema unu-unowa wuam-ikaiwkin ona teeria wia maakek,
42009044	“Yo opora nia maakiyem fain kema me irinareka! Yo Mua Muuka ikoka wi iiwua wapena-pa efa wuikuan.”
42009045	Naap wia maakek nain wi kema me pukep kemena me aawemik. Ne nokarowa pun keker opamik.
42009046	Ne naap ikok Yeesus teeria wi-wieniw opora wiam ipiskami mua naareke maneka yiar ikainon maem-ikemik.
42009047	-
42009048	Wi naap aakunem-ikemik nain Yeesus iiriw wiar amisarek. Naapeya takir gelemuta oko aawep ona wameiya-pa iimarowap wia maakek, “O mua yo efa kema suuwap takir gelemuta feenap nain saliwinon-na yo efa saliwiya mainen. Ne me yo yaisow, weetak, Auwa efa sesekak nain pun saliwiya nainen. Ni teeria fain mua oram akena nain-ke maneka niar ikainon.”
42009049	Naeya Yon-ke iikirap maek, “Maneka, mua oko no nefa unufami sawur wia iirarem-ikaeya urufamik. Mua nain me i teeria-ke, naapeya nainiw naap me oninok naep maakemik.”
42009050	Ne Yeesus-ke wia maakek, “Weetak, uuwowa nain me wiar puukeka. Mua me nia samoriya nain yiena teeria-ke naeka.”
42009051	-
42009052	Aria Mua Maneka Yeesus aawep iinan purupowa epa mamaiyarek. Naapeya Yerusalem ikiwinen akena naek. Ikiwem-ikok mua papako wia sesekeya miimemik. Samaria kame owow oko nan ikua. Owowa nain ikiwep inow epa wia nokarep saliwap-puomuk naep.
42009053	Ne wi owow mua-ke miatinep iiraremik. Moram wi amisaremik, o Yerusalem ikiwem-ikaiya naemik.
42009054	Yeesus iirariwkin ona teeria mua wiam erup Yems Yon ikos naap urufap maakemik, “Maneka, no ae naeya-na i mukuna faremkun iinan-pa oromi owowa fain wia kukumakinok.”
42009055	Naap maiwkin kirep wia kakankami maek, “Ni yo yookiman nain sira me efar amisareman. Yo Mua Muuka, yo me wia samorowa orom, weetak, wia asipowa orom.”
42009056	Wia kakankap-puap owow oko ikiwemik.
42009057	Aria wi ikiwem-ikok era-pa mua oko-ke Yeesus maakek, “No epa kaaneke ikiwinan-na yos pun naap nookam-ikainen.”
42009058	Naeya maakek, “No eliw maen, nain siow asia miiw ona-pa inimik ne nepa wiena unowa onap nan inimik. Ne yo Mua Muuka-ke inow epa marew.”
42009059	Naap maep-puap kiiriw mua oko maakek, “Yo yooke.” Naeya os-ke maek, “Oo Maneka, yo niokowa nain yo ikiwep owowa-pa ikok ikoka yena auwa efar umeya soopap-puap nookinen.”
42009060	Ne Yeesus-ke maakek, “No nain kema me wue. Wi umiwkin-na neeke wiam soopuk. No ikiwep Mua Maneka pika kemena wiar ekowa opora nain ariman wia maakem-miawe.”
42009061	Ne kiiriw mua oko-ke Yeesus maakek, “Oo Maneka, yo no nookowa kookaliyem, nain eliw efa naeya-na yo ikiwep yena teeria wiamiya ikok wiimar ekapinen.”
42009062	Naeya maek, “No uuwowa oni-ikiwemi anane mikikira mokakinan-na Mua Maneka pika kemena-pa uuwowa onowa me pepek.”
42010001	Aria naap ikok Yeesus kiiriw mua ten ikur okaiwi-pa erup erup (72) wia sesekak. Wi teeria nain mua ere-erup wia sesekeya wi kiikir miimep owowa kuisow kuisow wiar ikiwemik, owow unowa ona wiimar ikiwowa nain.
42010002	Wia sesekami wia maakek, “Manin maa enowa kerew akena ikomakek, nain iwap enowa aawow mua-ke unow marew. Naapeya ni manin onoma nokariwkin uuwow mua papako wia sesekinok.
42010003	Ni ikiweka. Ni sipsip muuka saarik wi siow asia saarik ikemik nain gone-pa nia sesekiyem.
42010004	Niena maamuma paus, inera ne meren suuwowa feekiya me ikiweka. Ni ikiwemi era-pa me pokam-miaweka.
42010005	Ne owowa fuunep koor oko wiar ikiwep kiikir akena feenap maeka, ‘Koora fain emeria mua kema eliwa ikeka,’ naap wia maeka.
42010006	Ne kema eliwa maeman nain niar opiwkin-na, ni opor eliwa nain koora neeke makenarinok. Nia iirarikuan-na opor eliwa nain makena me arinok.
42010007	Nia aawiwkin-na koora kuisow neekeriw inem-ikeka. Koor oko oko-pa me areka. Maa enowa neeke wiar enem-ikeka, moram ni mauwiwkin enowa nienakimik.
42010008	Ne owow oko wiar ikiwiwkin wiena koora nia pikiwep, maa mauwa-ko nienakuk-na eliw wiar enimeka.
42010009	Owowa nain mua napuma eliw wia saliwami opora fain wia maakem-ikeka, ‘Mua Maneka miiw mua pika kemena-pa yia wuowa epa mamaiyarek,’ naap wia maakeka.
42010010	Ne owow oko ikiwiwkin me nia aawiwkin-na owowa nain piipueka. Piipuap ikiwemi wia maakeka,
42010011	‘Niena owowa miiw foma merena-pa yiar ikua nain kiiriw niena nia tukunomiyen. Naeya i feenap nia maakimik, Mua Maneka pika kemena wiar ekowa epa mamaiyarek,’ naap wia maakeka.
42010012	Yo makena nia maakiyem, miiwa weeserow epa-pa wi owowa nain pina manek akena aawikuan, iiriw wi Sodom sira samora-pa pina maneka aawemik nain nomakep aawikuan.”
42010013	“Aa nefa komarka, ni Korasin ne ni Betsaida, ikoka yoowa aawowen. Yo iiriw ni niar ikok maa miililina nia ofakowam-ikemkun kema me kireman. Nain yo ikip Taiya ne Saidon-pa onekam-na wi iiriw kema kirekamik, pina onamik muuta nain konim irina ainep foma yakiep ikekamik.
42010014	Ikoka Mua Maneka ni sira samora nain nia mekawow epa-pa neeke ni pina maneka aawowen, ne wi Taiya ne Saidon pina maneka me aawikuan.
42010015	Ne ni Kapeneam, ni niam purupep iinan-pa niam wuau naep-i? Me pepek. Mua Maneka-ke mukuna-pa nia wafurinon.” Naap maek.
42010016	Naap ikok ona teeria wia maakek, “Wi mua ni opora niar miimimik nain, yos pun efa miimimik. Ne wi mikikira niimik nain yos pun mikikira yiemi Auwa yo efa sesekeya ekapem nain pun mikikira iwimik.”
42010017	Aria naap ikok uuwow mua ten ikur okaiwi-pa erup erup (72) nain uuwowa welawap kirep ekapemik. Wi fuunep kemelami Yeesus maakemik, “Maneka, i no nefa unufami sawur wia iiraremkun opora yiar miimamik.”
42010018	Naap maiwkin wia maakek, “Yo Satan urufam-na mokoma saarik iiwep orok.
42010019	Ni fain amisareka! Yena kekanowa niem, naeya ifa ne waasisirowa akupowen-na me nia kuinon, ne Satan kekanowa eliw wiar nomakowen. Maa kuisow-ko me nia samorinon.
42010020	Aria wi sawur opora niar miimimik nain me senam kemeleka, weetak. Maa kuisow fain kemeleka, niena unuma iiriw iinan owowa-pa niar siisimep-puamik, ni nain kemeleka,” naap maek.
42010021	Ne iir nain Yeesus Mua Maneka Ewar Eliwa-ke oneya kemelami maek, “Oo Auwa, owow iinan ne miiwa fain onoma nos, yo sira eliwa nefa naiyem. Moram, maa unowa kokot ikua nain wi mua kema ne amis onaiya ikemik nain me wia ofakowan, ne wi mua takir kema saarik ikemik nain wia ofakowan. Makena, Auwa, sira naap nain nena kookalowa-pa onan.
42010022	Yo maa unowa yena Auwa-ke wapena-pa efar wuak. Mua kuisow Mua Maneka Muuka me wiar amisarek, Auwa ona waisow Muuka amisarek. Ne mua kuisow yo Auwa me efar amisarek, ne yo o Muuka-ke yaisow amisarem. Ne yo yena kookalep yena Auwa mua papako wia ofakowamkun amisarikuan.”
42010023	Neemi kirep ona teeria kokot wia maakek, “Wi mua ni maa urufiman nain urufap-na eliw kemeluk.
42010024	Yo makena nia maakiyem, ni aakisa maa urufiman nain wi iiriw profet ne owow saria unowa wi urufowa manek akena kookalemik, nain me urufamik. Ne ni opora miimiman nain wi miimowa manek akena kookalemik, nain me miimamik.”
42010025	Aria iir oko sira amis mua oko-ke iikirap Yeesus akimami nokarek, “Oo somek mua, yo sira kamenap onamkun Mua Maneka anane wameiya eliwa ikainen?”
42010026	Ne maakek, “Moses sira wuomakek nain opora kamenap maek? Ne no unufin nain kemena kamenap aawin?”
42010027	Naeya maakek, “Feenap maek, ‘Yiena Maneka Mua Maneka kookale, mia, kema, uroma, woosa iiwawun manekiw kookale. Ne no mua oko wia kookale, nena name kookalin naap.’”
42010028	Naap maeya maakek, “Nanek, no pepek kiripan. Naapeya no ikiwep naapiw akena one. Sira naap onap anane Mua Maneka wameiya eliwa ikainan.”
42010029	Mua nain-ke kiiriw maakek, “Iiriw nefa nokarem nain, yo fain amisarinen naep, yo mua oko naarew akena wia kookalowa-ke ikua?”
42010030	Naeya arekin opora feenap iromak, “Mua oko Yerusalem piipuap Yeriko orok. Orom-ikaeya wi mua samora-ke era-pa imenap samor akena arufap maa unowa wiar aawep ikiwemik. Mia suuwowa pun wiar aawiwkin era-pa nan saporma inep ikua ne lawisiw akena umekak.
42010031	Iir nain pris oko era nan ikiwemi mua nain urufak. Naap urufap nan ikaeya ao-wuepami ikiwok.
42010032	Ne wi Liwai kerekera mua oko pun sira naap ao-wuepap ikiwok.
42010033	Naap ikaeya owow oko Samaria mua-ke ekapok. Ekapemi urufap manek akena kemalek.
42010034	Ne mamaiya ekap wel wain onaiya aawep ikemika wiar yasuwap kaikomak. Naap onap mua nain fakerap ona donki iinan-pa pokomowap pikiwok. O baliwep akena kakaltak. Aria era-pa soomaremi kokomareya inimik koora pikiwep nan wuak.
42010035	Uuriw epa wiimeya koora nain onoma maamuma iwemi maakek, ‘Mua fain baliwep kakalte. Ne yo maamuma niiyem fain weeserinok-na nena maamumaiw naape. Ikoka yena kirep ekapemi kiripominen,’ naap maakek.
42010036	Aria yo aakisa nefa nokariyem. Mua wiam arow nain, mua naareke mua samor aawok nain manek akena kookalek?”
42010037	Nokareya mua nain-ke maek, “O kemalep asipak nain-ke.” Ne maakek, “Nos pun ikiwep sira naapiw mua wia kookalem-ike.”
42010038	Aria Yeesus ona teeria wiamiya ikiwemi owow oko wiar kereremik. Owowa nain emeria oko unuma Mata, os-ke Yeesus fareya koora wiar ikiwok.
42010039	Mata wiamun Maria, o ekap Yeesus wameiya-pa wiar pokap opora wiar miimam-ikua.
42010040	Naap oneya ona weepe uuwowa unow akeniya kema samorarep Yeesus maakek, “Maneka, yo kema me efa suuwin-i? Yena aamun fain yaisow efa wueya uuwow unowa yaisow uuwam-ikaiyem. O maakeya-ko ekapep efa asipinok.”
42010041	Naap maeya maakek, “Oo Mata, no uuwow muuta nain woosa unu-unowa arep kema samorarin.
42010042	Maa kuisow fain maa maneka-ke. Maria maa eliw akena fain aawowa kookalep opora efar miimiya. Naapeya maa eliwa fain me wiar iirariyen.”
42011001	Iir oko Yeesus epa oko-pa ikok Mua Maneka farem-ikua. Weesereya ona teeria mua oko-ke maakek, “Maneka, no Mua Maneka farow sira-ko yia ofakowe, iiriw Yon Baptais ona teeria wia ofakowak naap.”
42011002	Ne wia maakek, “Ni Mua Maneka faremi opora feenap maeka, ‘O Auwa, no unum maneka nefa fakeram-ikaiyen. No miiw mua pika kemena-pa yia wuowa epa nain imenarinok. [Wi owow iinan opora nefar ookimik, ne i miiwa-pa ikemik fain pun opora nefar ookam-ikaiyen.]
42011003	Nos-ke yia urufam-ikaeya i maa enowa pepek yiar ikainok.
42011004	Mua oko sira samora yia onimik nain i me wiar kema suuwimik. Naapeya i pina onimik nain yiar iirare. Ne akimowa-pa me yia wue.’” Naap wia maakek.
42011005	Ne kiiriw wia maakek, “Nena nomar sira feenap-ko nefa oninon-i e weetak? No uura ikiwep nomar nain maakinan, ‘Emar, yo emer ikowa arow-ko yie.
42011006	Yena emar oko epasia-pa efar ekapeya onakowa nain maa enowa mareweya ekapem.’
42011007	Naap maakeya os-ke nefa maakinon, ‘Yo mokoka efa puukin sa. Yo omopora iiriw upem, ne yo muuka efar inemik. Yo kamenap iikirap maa enowa niinen?’ Aria nomar sira naap nefa oninon-i e weetak?
42011008	Yo nia maakiyem, mua nain yena yomar-ke maa maiya naep iikirap me niinon-na, aria oko emina ururinen naep iikirap maa kamenap kookalin nain pepek akena naap niinon.
42011009	Naapeya nia maakiyem, ni Mua Maneka farep nokariwkin nia apekarinon. Maa akupap eliw imenowen ne omopora anumiwkin nia paaskominon.
42011010	Moram wi mua maa-ko nokarimik nain eliw wiinon. Mua maa-ko akupimik nain eliw imenikuan ne omopora anumimik nain eliw wia paaskominon.
42011011	Ni muuk onaiya ikeman nain ni feenap-ko oniman-i e weetak? Muuka-ke mera naeya ifa samora onakowen-i?
42011012	Ne aar muneka naeya waasisirowa onakowen-i? Weetak, ni naap me oniman.
42011013	Ni mua samora-ke, nain ni muuka maa eliwa wiowa nain amisareman. Naemi niena Niawi owow iinan-pa ikua nain-ke ni Ewar Eliwa naep nokariwkin me niinon-i? Eliw nia sesekominon.”
42011014	Ne iir oko-pa mua oko me aakuniya nain Yeesus-ke sawur wiar iirarek. Sawur piipuiwkin mua nain kiiriw aakunek. Mua unowa naap urufap soranep kakaemik.
42011015	Ne mua papako-ke maemik, “Sawur wia iirariya nain wi sawur woos mua Belsebul-ke kekanowa iweya naap wia iirariya,” naemik.
42011016	Naemi mua papako-ke Yeesus akimami faremik, “No maa miililina-ko imeneya-ko nefar urufiyen.”
42011017	Naap maakiwkin wi kema wiar amisarep wia maakek, “Owowa-ko mua wiam fookap teeria erup arep irakikuan-na, owow onaiya iiwawun samorarikuan. Ne kerekera pun naap, wiam fookap irakikuan-na kerekera nain iiwawun samorarikuan.
42011018	Ne Satan pun sira naap, ona teeria wiamiya irakinon-na eliw kekanep ikaikuan-i?
42011019	Ne yo Belsebul-ke kekanowa yieya sawur wia iirariyem naap efa maeman. Nain makeniya-na niena teeria sawur wia iirarimik nain, mua naareke kekanowa wieya naap onimik? Ikoka wis-ke naap onami ariman wuikuan, ni opora me makena-ke.
42011020	Ne yo Mua Maneka kekanowa-ke efa asipeya sawur wia iirariyem. Ni naap efa maep-na eliw amisarowen, Mua Maneka ona pika kemena-pa nia wuowa epa fan imenarek.
42011021	Feenap saarik, mua kekanowa-ko irakow maa opap ona koora baliwep akena urufam-ikainon-na ona maa unowa eliw wiar ikainon.
42011022	Ne mua oko kekanow akena nain-ke ekapep mua nain wameiya irakep o nomakep irakow maa unowa wiar aawinon. Ne maa unowa pun wiar aawep sererkap wiomakinon.
42011023	Mua eena yo efamiya me ikua nain yo iiwua-ke. Ne mua eena yo efamiya me uuwami mua me wia fiirimiya nain wia fafarumeya pukikuan.”
42011024	“Aria sawur mua oko mia-pa wiar ikok oromi epa reenowa ikiwep uurarow epa enuma akupam-miawinon. Epa me imeninon-na kema-pa feenap mainon, ‘Yo kirep yena epa awona nainiw iwinen.’
42011025	Naap maep kiiriw ekapep ona epa awona nain urufinon-na koor kemena epa foniwkin ikua, maa sakua marew.
42011026	Naap urufap kiiriw ikiwep sawur samor akena ikur okaiwi-pa erup wia aawep ekapep koora neeke taanikuan. Naeya iiriw mua nain lawisiw samora ikua, ne ikoka iiwawun samorarinon.”
42011027	Yeesus opora nain maem-ikaeya emeria oko teeria maneka gone-pa wiar ikok maakek, “Emeria eena no nefa muukarep nefa kakaltak nain eliw kemelinon!”
42011028	Naap maeya maek, “Makena, nain kemelowa onoma feenap, wi teeria Mua Maneka opora wiar miimap ookimik, wi eliw kemelikuan.”
42011029	Aria wi unow akena Yeesus wiar ekapem-ikemik. Naeya feenap wia maakek, “Ni aakis teeria fain ni mua samora-ke ikeman. Ni maa-ko imeneya i urufiyen, naap efa naiman. Weetak, yo me oninen. Ni Yoona kamenap arek nain kema suuwap ileneka, maa nain muutiw urufowen.
42011030	Iiriw Mua Maneka-ke wi Niniwe mua Yoona-pa wia ofakowak. Ne ikoka Mua Muuka-pa ni aakisa epa fain emeria mua unowa nia ofakowinon.
42011031	Ikoka miiwa weeserow epa-pa, Mua Maneka-ke wia mekawiya neeke Seba woos emeria-ke iikirap ni pina ariman niar wuinon. Moram o epasia akena-pa ikua nain-ke ekapep Solomon amis eliwa wiar miimam-ikua. Nain aakisa mua kuisow fan ikua fain-ke Solomon amis maneka wiar nomakek. Nain ni opora me wiar miimiman.
42011032	Iir neeke wi Niniwe mua-ke ni aakis teeria fain pina ariman niar wuikuan. Moram wi iiriw Yoona opora wiar miimap kema kiremik. Nain mua kuisow fan ikua fain-ke Yoona nomakek, nain ni opora wiar miimap kema me kiriman.”
42011033	“Parina isimap me-ko pipilimimik e kua-pa me wuimik, weetak. Ariman sererimiwkin maa urufap koor kemena ikiwimik.
42011034	Nena mokoka pun naap, nena mia parina-ke. Mokoka eliwa nefar ikaeya-na, nena mia tepak parina manekiw nefar ikainon. Ne mokoka nefar samorarinon-na kokom miiriw ikainan.
42011035	Naapeya no maa uru-urufami, oko kema tepak parina nefar ikua nain kokoma tenowawinan.
42011036	Ne no kema tepak kokoma marew, parina manekiw nefar ikaeya-na feenap, lam parina nefa mikiya saarik naap ikainan.”
42011037	Aria Yeesus opora maep weesereya, Farisi oko-ke maakeya ookak, ikos maa enimu naeya. Ikiwep koora kererep esimsa-pa pokak.
42011038	Sira me ookami wapena yasuwowa marew maa enem-ikaeya mua nain naap urufap kema unu-unowa arem-ikua.
42011039	Ne Yeesus-ke maakek, “Ni Farisi niena sira-sira onami urupa ne epira yasuwami mikikira baliwep akena yasuwiman ne kemena me yasuwiman. Nain ni ikum sira ne sira samora-ke niar taanep ikua.
42011040	Ni momora akena-ke. Mua Maneka mikikira siraremi kemena pun me sirarek-i? Ne urom tepak me niar urufinon-i?
42011041	Ni maa niar ikua nain wi mua maa marew ikemik nain wieka. Ni naap onowen-na ni sira eliwa-pa ikowen.
42011042	Ni Farisi, ni samor aawowen! Ni Mua Maneka patiru naep anane maa muutitik, maawa ne lombu naap fiirimep mokoka ten kuisow nain mokoka kuisow arowap Mua Maneka patiriman. Ni sira muutitik ookiman, nain ni sira maneka fain me ookiman, ni Mua Maneka me kookaliman, ne mua papako sira kakeniw me wia oniman. Ni sira nain anane ookam-ikok maa muutitik nain Mua Maneka patirekaman-na eliwa. Nain ni naap me oniman.
42011043	Ni Farisi, ni samor aawowen! Ni lotu koora ikiwep pokow eliwa miimowa-pa ikua nain senam kookaliman. Ne fofa epa-pa emeria mua nia ane-puukami unuma nia purupimik nain senam akena kookaliman.
42011044	Nefa komarka! Ni matmat sipira-ke mueya ikua saarik, tepak-ke tumina. Wi mua me urufap iinan-pa soomaremi mia awowa aawimik.”
42011045	Ne sira amis mua oko-ke maakek, “Somek mua, no wi wia maemi is pun yia maen.”
42011046	Naeya maakek, “Nefa komarka, nis pun. Ni sira ookowa uuwow yoowa akena nain wi emeria mua wiiwkin wi me pepek. Nain niena lawiliw-ko me wia asipiman.
42011047	Nefa komarka! Niena nembesir unowa-ke wi profet wia ifakimiwkin umemik. Aakisa nis-ke wiena matmat bala wia opawaman.
42011048	Sira neeke mua papako eliw amisarikuan, niena nembesir wi profet wia ifakimemik nain, aakisa nis-ke eliwa naep wiena matmat bala wia opawaman.
42011049	Iiriw Mua Maneka-ke ona amisarep maek, ‘Yo ikoka yena profet ne aposel teeria onaiya wia sesekamkun, ikiwiwkin papako wia ifakimikuan ne papako wia samo-samorikuan.’
42011050	-
42011051	Naapeya ni aakisa fain emeria mua unowa ikoka pina nain aawowen. Iiriw akena profet wia ifakimemik nain ekapep aakisa epa fain pun sira naap oniman. Ni iiriw ekera Abel ifakimemi mua wia ifakimowa onoma wuaman nain ekapep Sekaraiya-pa. Sekaraiya-na tempel koora ne maa patirimik esimsa nain gone-pa ifakimemik. Ae, yo makena nia maakiyem, pina unowa nain yoowa ikoka ni aakis teeria fain-ke aawowen.
42011052	Nefa komarka, ni sira amis mua! Ni amisa aawow era eliwa iiriw mesalimeman. Amisa aawowa nain niena kakeniw omopora teekap ikiwep me aaweman. Ne mua papako ikiwep aawowa nain nis-ke wia mika-puukaman,” naap wia maakek.
42011053	-
42011054	Naap ikok koora nain piipuap owaruma oreya wi sira amis mua-ke wi Farisi wiamiya opora-pa wuau naep baliwep akena wuam-ikemik. Opora ara-ko samoreya-na neeke opora-pa wuau naep akimami nokarowa sira-sira nokarem-ikemik.
42012001	Aria yakeyak manek akena kererep iiwawun takunemik, suuw-ekowa me pepek. Ne kiikir akena Yeesus-ke ona teeria wia maakek, “Ni wi Farisi wadol sira wiar uru-urufap, me wiar ookeka.
42012002	Moram maa eena kokotap-puamik nain ikoka ariman arinon, ne maa kokot ikua nain ikoka mua unowa amisarikuan.
42012003	Ne uura opora kamenap-ko maeman nain epa wiimeya maiwkin miimikuan. Ne koor kemena-pa ikok ifan onoma-pa opora maeman nain ikoka ariman niar maiwkin amisarikuan.”
42012004	“Aria emar unowik, yo nia maakiyem, ni mua mia muutiw nia ifakimimik nain ikoka maa oko nainiw me nia onowa me pepek. Naapeya me wia keker opaka.
42012005	Ni Mua Maneka keker opaka, o nia ifakimep mukuna-pa nia wafurowa nain kekanowa wiar ikua. Ae, yo makena nia maakiyem, o keker opaka.
42012006	Ni kema suuweka, nepa fiir maa oram nain maamuma oka erup wuap ikur aawimik. Nain Mua Maneka nepa gelemutitik naap nain kuisow kema-ko me irinariya. Nis pun naap baliwep nia kakaltam-ikaiya.
42012007	Ni ikiwos afif onoma iiriw niar tuunap-puak. Naapeya ni me keker opaka, moram nepa unowa nain maa oram-ke, ne nis-ke makena, nia kema suuwap nia kookal-afuriya.”
42012008	“Yo makena nia maakiyem, mua yo yookami mua unowa mokoka-pa wame wuinon-na, ikoka yo Mua Muuka pun naap, mua nain unuma wi ensel mokoka-pa ariman wuinen.
42012009	Ne mua-ko mua unowa mokoka-pa yo mikikira yiinon-na, ikoka yo Mua Muuka pun naap, wi ensel mokoka-pa mikikira iwinen.
42012010	Wi mua yo Mua Muuka efa firekami opora-ko onikuan-na Mua Maneka-ke pina nain wiar iirarinon. Ne Ewar Eliwa firekikuan-na, Mua Maneka-ke pina nain me wiar iirarinon.
42012011	Ne ni lotu koor kemena-pa e wi woos mua e anim onom miira-pa opora-pa nia wuiwkin-na ni keker opap kema unu-unowa me wueka, ‘I opora kamenap wia kiripiyen, ne kamenap wia maakiyen?’ Naap me maeka.
42012012	Moram iir nain Ewar Eliwa-ke kema niem-ikaeya wia maakowen.” Naap wia maakek.
42012013	Teeria maneka nan ikaiwkin mua oko-ke Yeesus maakek, “Oo somek mua, yo auwa iiriw efar umeya paapa maa muutitik urufiya. Naapeya yo feenap kookaliyem, nos-ke maakeya yiena auwa maa unowa nain wiar sererkap papako yo yiinok.”
42012014	Naap maeya maakek, “Kamenap? Yo me opora niar kakenow mua-ke, ne me maa sererkow mua-ke.”
42012015	Naemi unowa nain wia maakek, “Ni maa urufap! Maa kamenap nain me kookaleka. Mua eena maa unow akena wiar ikua nain, ona maa unowa nain-ke pokow eliwa me iwinon, weetak akena,” naap wia maakek.
42012016	Naap maemi arekin opora-ko feenap wia maakek, “Maamuma mua oko manin maa unow akena wiar ikua.
42012017	Naapeya wame irami ona kema-pa maek, ‘Nee, yo kamenap oninen noma? Maa enowa iparowa koor unowa aakisa ikua fain iiwawun taanomakek.
42012018	Yo ikoka feenap-ko oninen-yon. Koora unowa nain te-teekap, koora mane-manekiw kuainen. Naap onap neeke enowa ne maa eliwa unowa sepa wuinen.
42012019	Naap onap yena kemaiw mainen, yo maa saapa pepek, mokom unowa naap efar ikainon. Ne aakisa yo uuraremi maa enemi palanow manekiw ikainen.’
42012020	Naeya Mua Maneka-ke maakek, ‘No momora name puukowin! No ikoka uura kuisow umeya, maa unowa nena name kema suuwap aawomaken nain nena aawinan-i?’ Naap maakek.
42012021	Wi mua eena wiena wiam kema suuwap maa unow akena aawemi Mua Maneka me kema suuwimik nain, wi ikoka mua nain saarik, iiwawun oraikuan.” Naap wia maakek.
42012022	Naap maep ikok ona teeria wia maakek, “Naapeya yo nia maakiyem, ni miiwa-pa feek ikowa nain kema me samoraremi maeka, ‘I maa mauwa enimiyen, ne yiena mia maa mauwa suuwiyen?’
42012023	Moram miiwa-pa ikowa sira me maa enowa ne mia suuwowa muutiw kema suuwimik.
42012024	Ni nepa gaaglok urufeka. Maa enowa-ko me isakimik, ne fiirimep koora-pa-ko sepa me wuimik, wi koora marew. Wi nain Mua Maneka-ke maa enowa wia urufiya. Ne ni emeria mua, ni me nepa saarik maa oram-ke, weetak. Naapeya kema unu-unowa me wueka.
42012025	Mua eena maa muutitik kema unu-unowa wuiya nain, lawisiw eeyarep uminon-i? Weetak.
42012026	Ni naap onowa me pepek, naapeya ni moram maa papako naap nain kema unu-unowa wuiman?
42012027	Ni kakala sira kamenap eliwariya nain urufeka, mauwowa-ko me onimik ne wiena mia suuwowa-ko me onimik, nain urufowa eliwa. Yo makena nia maakiyem, iiriw owow saria maneka Solomon maa bala wuam-ikua nain mua wiar urufap mokoka kuemik. Nain kakala-ke urufowa Solomon maa bala wiar nomakek.
42012028	Aria sipir wowosa ikoka naap ikainon, uurika saniwareya puukap mukuna-pa wafurikuan, maa oram-ke naep. Nain Mua Maneka-ke bala baliwep wiek. Ne ni bala baliwep me nia opawinon-i? Ni faa, naap maemi Mua Maneka baliwep me yia urufiya naeman-yon aa.
42012029	Naeya nia maakiyem, ni anane feenap kemaiw me ikeka, maa enowa ne eka enowa. Ne kema unu-unowa me wueka.
42012030	Miiw unowa mua unowa maa kookalemi sira nain kema unu-unowa naap wuimik. Ne ni sira naap me ikeka. Ni maa mauwa iiwareman nain niena Niawi iiriw niar amisarek.
42012031	Ni Mua Maneka pika kemena-pa wiar ikowa sira nain wiar ookeka, ne ni naap ikaiwkin miiw maa unowa fain nia wuominon.”
42012032	“Ni yena aamun teeria fain, maa muutitik kema unu-unowa me wueka. Moram niena Niawi nia kookalep nia aawep ona pika kemena-pa nia wuak.
42012033	Naapeya niena maa unowa sesekap, maamuma aawep mua maa marew ikemik nain wia asipeka. Sira naap onowen-na ikoka iinan owowa-pa maa me samorariya nain imenap aawowen, ne maa ele-eliwa pun neeke fiirimowen. Owowa nain maa unowa me mesenaliya, moram ikum mua marew ne kuina pun maa me samoriya.
42012034	Ni miiw maa unowa niar ikainon-na oko ni kema nain manekiw ikowen. Aria owow iinan maa manek akena kema suuwap-na aa, kema nain manekiw ikowen.”
42012035	-
42012036	“Ni yo teeria-ke, ni uuwow mua sira feenap nain wiokeka, feenap, uuwow konima aep parina isimap ifaniw ikeka. Wi uuwow mua wiena saria epa oko maapora ikiweya ekapow fofa me wiar amisarep arep ikaikuan. Arep ikaiwkin ekapep koor omopora anuminon-na, ewur akena iikirap paaskomikuan.
42012037	Inow marew arep ikaiwkin saria ekapinon-na, wi uuwow mua teeria nain manek akena kemelikuan. Yo makena nia maakiyem, ikoka saria nain wi uuwow mua eliwa-ke wia naep ona uuwow konima aep wia pokomowap maa enowa wienakinon.
42012038	Ne saria nain uura epimeka tuuneya ekapinon-i e aara farem-ikaeya ekapemi wi inowa marew arep ikaiwkin wia urufinon-na, wi uuwow mua teeria nain ikoka kemelikuan.
42012039	Ne ni maa oko fain pun kema suuweka. Koor onom mua wi ikum mua koora wiar ekapowa ama wiar amisarinon-na koora baliwep akena urufam-ikainon. Naeya wi ekapep koora me wiar fookikuan.
42012040	Naeya nis pun naap akena ikeka. Mua Muuka ekapowa nain urufami ikeka, oko o ewur me ekapinon naem-ikaiwkin ekapemi oram nia soranowap-puinon.” Naap wia maakek.
42012041	Naap maeya Pita-ke maakek, “Maneka, arekin opora nain iisow yia maen-i e mua unowiya yia maen?”
42012042	Naeya maakek, “Uuwow mua eliwa ne kema onaiya ikua nain ona saria-ke woos mua wuinon. Naeya uuwow mua papako baliwep wia urufami maa enowa ama pepek wienakinon.
42012043	Naap uuwowa baliwep faem-ikaeya ona saria nainiw ekapep naap urufinon-na mua nain kema eliwa ikainon.
42012044	Yo maken akena nia maakiyem, o ikoka ona saria-ke woos mua wueya maa unowa os-ke urufominon.
42012045	Aria oko mua nain ona kema-pa feenap mainon, ‘Yena saria ewur me ekapinon,’ naap maep uuwow mua ne emeria papako wia arufami, maa enowa ne eka kekanowa enemi momor yiawem-ikainon.
42012046	Aria iir oko yo saria me efar ekapinon, naap naem-ikaeya saria nain feekeriw fuuninon. Ekapemi sira naap wiar urufap samor akena arufami iirarinon. Iiraremi wi opora fienimik teeria neeke epaskun wia wuinon.
42012047	Ne uuwow mua ona saria kema wiar amisarek, nain o me uuwinon ne ona saria kookalowa me wiar ookinon-na ikoka yoowa iwemi samor akena arufikuan.
42012048	Ne uuwow mua ona saria kema me wiar amisarep, uuwowa onami samorinon-na, samor akena arufowa nain kerewa me arufikuan. Sira naap ikua, mua amisa eliwa iwemik nain ikoka uuwowa eliwa onowa-ke ikua. Ne amisa manek akena iwemik nain ikoka uuwowa manek akena nain onowa-ke ikua.”
42012049	“Yo miiwa-pa mukuna wafurowa naep ekapem, ewur akena manekarekak-na eliw.
42012050	Ne ikoka yoowa maneka aawowa nain aawinen. Yo nain kema samor ikem, ikiwep uuwowa nain iiwawun welawekam naep.
42012051	Ni yo pokow eliwa yia pekapomak efa naiman-i? Weetak, yo nain me ekapem. Makena nia maakiyem, yo emeria mua wia fo-fookap ononer wia wuowa nain ekapem.
42012052	Ikoka sira feenap imenarinon, teeria kuisow wiam ikur koora kuisow-pa ikemik nain ikoka wiam fo-fookap teeria erup arikuan. Wiam arow-ke wiam erup nain wia iiwuarikuan, ne wiam erup nain-ke epaskun arep wiam arow nain wia iiwuarikuan.
42012053	Wiawi-ke ona muuka iiwuarinon, ne muuka pun naap. Onak-ke wiipa iiwuarinon, ne wiipa pun naap. Ne onak-ke ona wamekua iiwuarinon ne wamekua pun kirep o iiwuarinon.” Opora naap wia maakek.
42012054	Ne teeria maneka nain wia maakek, “Ni ipia kokoma ama orow kame-pa urufap maiman, ‘Ipia ikoka orainon.’ Ne makena, ipia orainon.
42012055	Ne gomi maneka ama urupow epa-pa wuuneya maiman, ‘Ikoka ama kaaninon.’ Ne makena naap ariya.
42012056	Aa, ni maa momor wiisa oniman! Ni aapereka maa urufap makena maiman. Ne aakisa yo maa unowa imenam nain moram mokokiya ookowa nain me amisareman?”
42012057	“Ni moram nieniw kema me suuwiman, sira kain-ke eliwa?
42012058	Mua oko opora-pa nefa wueya-na aria niam erup opora kakenowa ikiwemi era-pa neeke opora umukeka. Oko os-ke medistret wiar ikiwemi opora nefa nomakeya ami mua wapena-pa nefa wuiwkin koora ekinan.
42012059	Yo makena maiyem, no koora-pa ikon nain ewur me weeserinan. Nena pina onan nain iiwawun name sesenarep-na eliw orainan.” Naap wia maakek.
42013001	Iir nain mua papako ekapep Yeesus maakemik, wi Galili mua papako tempel koora-pa Mua Maneka patiram-ikaiwkin Pailat-ke ami mua wia sesekeya iwap wia ifakimemik. Wia ifakimiwkin wiena aka orop patirowa onamik aka nain onaiya epaskun arek.
42013002	Naap maakiwkin wia maakek, “Ni naap wia maiman-i, wi Galili wia ifakimiwkin umemik nain pina mua akena-ke, Galili mua papako pina wiar nomakemik, naapeya onoma nan pina aawep umemik, ni naap wia maiman-i?
42013003	Yo makena nia maakiyem, weetak akena! Ni kema me kirowen-na ikoka nis pun mesenalowen.
42013004	Iiriw wi mua ten kuisow ikur okaiwi-pa arow, Siloam koor maala-ke tenemi wia ifemakeya umemik. Ni kamenap wia maiman, wi pina-ke wi Yerusalem mua papako wiar nomakek-i?
42013005	Yo makena nia maakiyem, weetak akena! Ni kema me kirowen-na, nis pun ikoka mesenalowen,” naap wia maakek.
42013006	Ne aria arekin opora oko wia maakek, “Mua oko nomokowa fik kuisow ona wain piita-pa upok. Iir oko makena-ko aawep eniminen naep ekapep urufak-na makena marew.
42013007	Naapeya ona uuwow mua maakek, ‘Yo nomokowa fain makena aawinen naep ekapem nain makena weetak, mokoma arow arek. Naapeya ware. Miiwa afila oram maneka wesusiya.’
42013008	Naeya uuwow mua-ke maakek, ‘Saria, mokoma fain naap ikaeya, ikoka onoma-pa miiwa arufap maa ifi-ifa wuamkun miiwa afila iwinon.
42013009	Mokoma oko-pa makenarinon-yon. Weetakeya-na eliw warinan.’” Naap wia maakek.
42013010	Yeesus Sabat fofa-pa lotu koora ikiwep opora wia maakem-ikua.
42013011	Iir nain emeria-ko nan ikua. Emeria nain mokoma ten kuisow ikur okaiwi-pa arow naap sawur-ke napuma iwiwkin ikua. Napuma aawep ineka kuep soomarem-ikua.
42013012	Aria Yeesus-ke urufap farek. Ekapeya maakek, “Oo aite, no napuma nefar iirarem, aakisa eliw ikainan.”
42013013	Maakemi wapena mia iinan-pa wiar wueya sariarep kaken iimarek. Sariarep Mua Maneka unuma fakerak.
42013014	Ne aria lotu koora woos mua nain naap urufap kema bagiwirak, moram Sabat fofa-pa me uuwowa nain emeria nain saliwak. Naapeya emeria mua wia maakek, “Uuwow fofa ikur okaiwi kuisow naap. Mua oko napuma nia saliwinok naep-na uuwow fofa-pa ekapeka, Sabat fofa-pa me ekapeka.”
42013015	Naap maeya Yeesus-ke maakek, “Ni wadol mua akena-ke! Ni unowiya Sabat-pa niena bulmakau ne donki wia kemalep pika wiar ikiwep omopora teekap, wia aawep eka wienakowa me wia pikiwiman-i?
42013016	Ne Abraham nembesir fain, wiisak, mokoma ten kuisow ikur okaiwi-pa arow Satan-ke naap kaikap-pueya ikua. Ne ni kamenap maiman? Sabat fofa-pa me saliwinen-i?”
42013017	Naap maeya ona iiwua unowa emina ururep opora marewarep maara mikap ikemik. Emeria mua unowa o maa eliw akena oneya wiar urufap kemelamik.
42013018	Aria naap ikok nainiw maek, “Mua Maneka pika kemena wiar ekiwkin manekariya nain maa mauwa maemi ileninen?
42013019	Nain feenap saarik, mastet makena saarik, gelemuta akena. Mua oko nomokowa mastet maken mumua aawep manina-pa isakek. Ne arimemi nomokow maneka arek. Ne nepa-ke birinep ekapep ekeka-pa nan unowa aawemik,” naap maek.
42013020	Ne kiiriw wia maakek, “Mua Maneka pika kemena wiar ekiwkin teeria manekariya nain maa mauwa maemi ileninen?
42013021	Nain feenap saarik, emeria oko-ke yis aawep inasin emera onaiya kiripap nan wuap-pueya iiwawun arimiya.”
42013022	-
42013023	Aria naap ikok Yeesus Yerusalem ikiwem-ikok owow unowa opor eliwa wia maak-ikim-ikua. Naap onam-ikaeya mua oko-ke maakek, “Maneka, ikoka Mua Maneka-ke mua papako muutiw wia aawinon-i?” Ne wia maakek,
42013024	“Ni kekan-afurap, omopora siina-pa ikiweka. Yo nia maakiyem, mua unowa ikiwowa akimimik nain, wi me pepek.
42013025	Ikoka koor onoma-ke iikirap omopora upinon. Upep-pueya ni owaruma-pa iimarep omopora arufami farowen, ‘Oo Maneka, i omopora-ko yia paaskoma!’ Naap maakiwkin nia iiraremi mainon, ‘Yo me nia amisarem, ni naareke?’
42013026	Ne ni nainiw maakowen, ‘I iiriw no nefamiya maa enem-ikemik, ne no yiena owow era-pa yiar iimarep opora yia maakem-ikon.’
42013027	Ne nia maakinon, ‘Yo me nia amisarem, ni kaakew mua-ke. Ni pina mua-ke ikeman. Ni ikiweka.’ Naap nia maakinon.
42013028	Ne ikoka Abraham, Aisak, Yekop ne wi profet unowa Mua Maneka pika kemena-pa wiar ikaiwkin wia urufowen, ne ni nia iirariwkin sisina-pa ikowen. Iir neeke samor akena omemi sirirowa aawemi enek muuna geegenem-ikowen.
42013029	Ne miiw maneka fain mua unowa ama urupowa ikip ama orowa kame, ne epa kaaneke ikemik nain ekapep Mua Maneka pika kemena-pa wiar pokap maa enimikuan.
42013030	Ae, aakisa wi mua papako murarimik nain ikoka miimowa-pa ikaikuan, ne wi mua papako miimowa-pa ikemik nain ikoka murarow akena-pa ikaikuan.” Naap wia maakek.
42013031	Iir nain wi Farisi papako-ke ekapep Yeesus maakemik, “Erot-ke nefa ifakiminen naep oniya, naapeya no owowa fain piipuap epa oko ikiwe.”
42013032	Maakiwkin wia maakek, “Ni ikiwep mua oram maneka nain feenap maakeka, ‘Epa lawisiw maala yo sawur wia iiraremi mua napuma pun wia saliwinen, ne iir oko-pa yo mauwowa welawinen.’
42013033	Epa lawisiw maala yo soomarem-miok Yerusalem-pa fuuninen. Moram Mua Maneka profet owow oko-pa me uminok. Weetak. Yerusalem-pa ikaeya ifakimiwkin uminok.
42013034	Oo ni Yerusalem, emawa, nis-ke anane wi profet wia ifakimiman. Ne Mua Maneka mua wia sesekeya ni niar ekapimik nain pun nomon ika wiariman. Emawa, ni emeria mua yena kemena-pa nia wuap nia kakaltekam oo. Aara eena ona muuka eewua tepak-pa wia wuiya, yo naap nia onekam naep onam-na niena miatineman.
42013035	Aa, Mua Maneka iiriw nia piipuap niisow nia wuak. Yo nia maakiyem, ikoka yo me efa urufowen. Ne wiimar feenap maemi-na efa urufowen, ‘Yiena Maneka, Mua Maneka unuma-pa ekapok nain unuma purupiyen.’”
42014001	Iir oko Sabat fofa-pa Yeesus-ke wi Farisi woos mua oko koora-pa maa enowa ikiwok. Nan ikaeya baliwep akena wuap ikemik, ikoka maa mauwa-ko oneya-na opora-pa wuiyen naemik.
42014002	Ne mua oko mia arimurumep ikua nain pun o wameiya-pa nan ikua.
42014003	Ne Yeesus-ke mua nain urufap, wi sira amis mua ne wi Farisi wia nokarek, “Yiena sira kekanowa kamenap, mua napuma eliw Sabat-pa wia saliwiyen-i e weetak?”
42014004	Wia nokarek-na wi bauserap ikemik. Naap ikok wapeniw mua nain tiimeya sariarek. Sariareya sesekeya ikiwok.
42014005	Ikiweya wia maakek, “Ni muuka-ko e bulmakau-ko Sabat-pa eka irauwa-pa niar orainon-na kamenap onowen? Me aawep purupowen-i?”
42014006	Wi opora nain wiar kiripowa me pepek.
42014007	Iir nain wi mua maa enowa ekapemi samapora miimowa-pa pokiyen naep onamik. Naapeya Yeesus-ke wia urufap opora fain wiek.
42014008	Wia maakek, “Mua oko-ke muewow maa enowa nefa fareya-na ikiwemi miimowa-pa me poka. Oko mua unumiya no nefa nomakek nain pun fareya ekapinon.
42014009	Ne mua onoma nain-ke ekap nefa maakinon, ‘No eeneke ekap poka. Mua fain miimowa-pa feek pokinok.’ Naap nefa maakeya no emina ururinan. Emina ururep erap murarow akena-pa pokinan.
42014010	Ne naapeya mua oko-ke maa enowa naep nefa fareya-na ikiwep murarow akena-pa poka. No naap oneya mua onoma nain-ke ekap nefa maakinon, ‘Yomar tetera, moram nan pokan. No epap feek poka.’ Naap nefa oninon-na wi mua unowa ekapemik nain-ke mua tetera nefa maikuan.
42014011	Neemi mua ona unuma wame fakerinon-na, ikoka wiar poraikuan. Ne mua ona unuma wame porainon-na, mua nain unuma wiar purupikuan.”
42014012	Aria naap ikok Yeesus mua onoma nain maakek, “No enow gelemuta-ko onap-na nena nomar, nena neepe e niamun, nena owow epaskun maamuma onaiya ikemik nain me wia fare. Wi enep oko wiimar no kiripomikuan.
42014013	Neemi enow gelemuta-ko onap-na mua feenap nain wia fare: mua maa marew, oram akena ikemik nain, ne mua napuma onaiya ikemik nain, mua meren samora, mua mokok opa, wi mua naap nain wia fare.
42014014	Wi mua naap nain no kiripomowa me pepek. Ikoka no manek akena kemelinan, moram ikoka Mua Maneka-ke wi mua kaken eliwa umep ikok iikirow epa-pa no kiripominon,” naap wia maakek.
42014015	Aria mua oko wi wiamiya maa enem-ikok opora nain miimap Yeesus maakek, “Wi emeria mua Mua Maneka pika kemena-pa wiar ikok maa enimimik nain eliw kemelikuan.”
42014016	Naeya arekin opora wia iromami feenap maek, “Mua oko enow maneka onekam naep fofa wuap mua unowa opor amisa wiek.
42014017	Fofa nain kerereya, ona uuwow mua sesekeya ikiwep mua unowa iiriw opor amisa wiep-puak nain wia maakek, ‘Aakisa ni ekapeka. Maa iiriw opok.’
42014018	Wia maakeya unowa nain miatinep i ikiwowa me pepek naemik. Oko-ke maek, ‘Yo miiwa sesenarem nain urufowa ikiwiyem. Sira eliwa, yo me ekapinen.’
42014019	Oko-ke maek, ‘Yo bulmakau ten kuisow wia sesenarem nain uuwowa wia akimowa ikiwiyem. Sira eliwa, yo me ekapinen.’
42014020	Ne oko-ke maek, ‘Yo emeria aawep enuma ikem. Naapeya yo ekapowa wia.’
42014021	Aria uuwow mua nain kirep ekapep wi maemik kakeniw naap ona saria maakek. Naap maakeya kema bagiwirap ikok kiiriw nainiw sesekak, ‘No ewur akena ikiwep, wi owow era maneka-pa ikemik nain ne era gelemutitik-pa ikemik nain, wi mua oram, napum mua, wi mokok opa ne wi meren samora nain naap wia aawep ekape.’
42014022	Naeya ikiwep naap wia aawep koora-pa wia wuap saria maakek, ‘Oo saria, yo no opora nookap naap onam, ne epa papako oram ikomakek.’
42014023	Ne saria-ke maakek, ‘Aa-na nainiw era mane-maneka ne manin era ookami kekanowa wia maakep emeria mua momor wia aawep ekape. Naap oneya koora efar taanuk.
42014024	Yo nefa maakiyem, wi mua mokomokoka wia farem nain, wi kiiriw ekapep maa me efar enimikuan, weetak akena.’” Arekin opora naap wia iromak.
42014025	Aria teeria maneka Yeesus ookam-ikaiwkin kirep wia maakek,
42014026	“Mua yo efar ekapiya nain ona wiawi, onak, emeria ne muuka, wiipa, wiamun mikikira me wiinon-na, yo teeria-pa efar ikowa me pepek. Ne pun ona kookalowa me piipuinon-na yo teeria-pa me efar ikainon.
42014027	Ne mua ona nomokow moke me akuawep yookinon-na, yo teeria-pa me efar ikainon.
42014028	Maa baliwep kema suuwap onimik. No koora iinan akena kuainen naep-na, kiikir pokap koora naap nain sesa kema suuwinan, maamuma nefar pepek erak-i e weetak.
42014029	Oko poka muutiw iimarowap-puap koora me weeser-wuinan. Mua unowa naap urufap, nefa firekami nefa amap-niirikuan.
42014030	Naap nefa maikuan, ‘Mua nain koora welawowa saarik poka iimarowak.’
42014031	Ne owow saria oko-ke ikiwep saria oko onaiya irakekam naep o kiikir pokap baliwep akena kema suuwinon. O irakow mua tausen ten kuisow (10,000) muutiw wiar ikua, ne saria oko nain mua tausen ten erup (20,000) wiamiya ekapem-ikaiya. Naapeya o kiikir amisarep-puap, irakowa eliw nomakinon-i e weetak.
42014032	Pokap kema suuwinon, me pepekeya-na ona iiwua epasia-pa ikaiwkin ona teeria mua papako wia sesekinon, ikiwep wi wiamiya aakunep irakowa puukuk naep.
42014033	Naap akena, o mua kuisow maa unowa baliwep kema suuwap mikikira me iwomakep-na, yo teeria-pa me ikainon.”
42014034	“Ifer masia pun naap, maa eliwa-ke. Ifera masia dabelalep masia ikiwinon-na kamenap oniwkin masia kiiriw imenarinon? Me pepek.
42014035	Dabela naap nain manina-pa wuowa ne miiwa afila iwowa pun me pepek, ikoka iirarikuan. Ni ifan onaiya ikok-na opora fain baliwep akena miimeka,” naap maek.
42015001	Aria wi takis aawow mua ne wi pina mua papako pun Yeesus opora wiar miimu naep ekapemik.
42015002	Wi Farisi ne wi sira amis mua onaiya naap urufap o tuunami maemik, “Mua fain anane wi pina mua womar wia opami wiamiya maa enimiya.”
42015003	Naap maiwkin Yeesus-ke arekin opora feenap wiek,
42015004	“Mua oko sipsip andet kuisow wiar ikok kuisow wiar mesenalinon. Aria sipsip papako epa oko-pa wia wuap kuisow mesenalek nain me ikiwep akupam-miawinon-i?
42015005	Akup-ikiwep imeninon-na kemelami akuwisa-pa wuap ekapinon.
42015006	Ekapep owowa kererep ona womar ne mua papako wia fareya ekapiwkin wia maakinon, ‘Arika, ni yena efamiya kemeleka! Yo sipsip efar mesenalek nain kiiriw imenam.’
42015007	Naapeya nia maakiyem, owow iinan ensel, wi mua unowa kakeniw ikemik nain wia kemelimik, ne pina mua kuisow kema kirinon-na wi ensel mua nain maneka akena kemelikuan.”
42015008	Ne arekin opora oko feenap wia iromak, “Emeria-ko maamuma ten kuisow tewerimep-puak, ne naap ikok kuisow wiar mesenalinon-na kamenap oninon? Kema wiisarep arua isimap koora epa fonami baliwep akena akupinon. Naap onap imenap-na kema teninon.
42015009	Imenap ona womar ne emeria papako wia farep wia maakinon, ‘Ni ekapep yo efamiya kemeleka. Yo maamuma efar mesenaleya akupap imenam!’
42015010	Ne naap akena, pina mua-ko kema kirinon-na Mua Maneka ensel unowa o kemelikuan.”
42015011	Ne nainiw maek, “Mua oko muuka erup.
42015012	Iir oko-pa muuk kapa-ke wiawi maakek, ‘Auwa-na, no maa unowa i paapa ikos ikoka kuisow yia sererkoma, ne yo maa unowa ikoka kuisow aawekam naep.’ Naeya wiawi-ke maa unowa sererkap wiek.
42015013	Aria muuk kapa nain ona maa unowa aawep epasia ikiwep owow oko-pa ikua. Nan ikok wame irami ne momor onami maamuma welawak.
42015014	Maamuma welawap ikaeya owowa nain weniw maneka kererek. Naap ikok wuailek.
42015015	Wuailep mua oko wiar ikiwep mauwinen naeya eliw naakemi waaya urufowa-pa wuak.
42015016	Ne senam akena wuailep bin kanima waaya wienakimik nain enimekam naep maek-na me onakemik.
42015017	Ne naap ikok kema suuwap maek, ‘Yena auwa uuwow mua unowa maa enowa senam akena wiar ikua. Ne yo fan ikok samor akena wuailiyem. Lawisiw feek ikainen-na uminen.
42015018	Naapeya yo kirep auwa wiar ikiwep feenap maakinen, “Oo auwa, yo pina nefa onam nain Mua Maneka sira wiar puukam.
42015019	Aakisa muuka me efa nae, moram yo me mua eliwa-ke. Naapeya uuwow mua efa wue.” ’
42015020	Kema naap wuap ona wiawi wiar ikiwok. Ekapep fuunem-ikaeya wiawi-ke epasia-pa urufap kemalep karuwiw ikiwep opa-wuakek.
42015021	Naap oneya muuka-ke maakek, ‘Oo auwa, yo pina nefa onam nain Mua Maneka sira wiar puukam. Aakisa yena muuka me efa nae, moram yo me mua eliwa-ke.’
42015022	Ne wiawi-ke uuwow mua wia fareya ekapiwkin wia maakek, ‘Ikip yena mia suuwowa eliw akena nain aawep pekapep suuwomap wapena ring suuwomaka ne meren suuwowa wuomaka.
42015023	Ne bulmakau muuka mia manekiw urufap ifakimep paep uupiwkin maa enow maneka oniyen.
42015024	-
42015025	Moram yo muuka fain iiriw umok naem-na eliw ikua. Mesenalek naem-na kiiriw imenarek.’ Aria wi enowa onam-ikaiwkin muuk iperowa manina-pa ikok owowa ekapok. Ekapep koora mamaiyarem-ikok wi ufem-ikaiwkin wia miimak.
42015026	Ne takira oko farep nokarek, ‘Wi maa mauwa onam-ikaimik?’
42015027	Naeya maakek, ‘Nena niamun kiiriw ekapeya niawi-ke maa enowa onomami bulmakau muuka kuisow maeya ifakimemik. Moram muuka nain maera-pa me arek, o kiiriw ekapok.’
42015028	Aria muuk iperowa naap miimap kema bagiwirap koor kemena me ikiwok. Naap ikaeya wiawi-ke orop kekelka maakek, ‘Aria ekapeya koora ikiwu.’
42015029	Naeya maakek, ‘Yo mokom unowa anane nena uuwow mua saarik oram maneka uuwam-ikem. Yo emina-ko me kekanem-ikem. Ne no meme muuka kuisow akena-ko me enaken, yena yomar unowiya enemi kemelekamik. Weetak akena.
42015030	Nena muuka nain nena maa unowa iiriw nefar aawep wi emeria-pa weeserowap kiiriw ekapeya no kemalep maa enow maneka onoman.’
42015031	Naeya wiawi-ke maakek, ‘Oo muuka, i yiam erup anane maneka fan ikaimik. Yo maa unowa fain nena maa unowa-ke.
42015032	Ne aakisa i unowiya maa enowa onami kemelikua, moram niamun fain iiriw umok naem-na eliw ikua. Mesenalek naem-na kiiriw imenarek.’”
42016001	Yeesus ona teeria arekin opora wia iromami wia maakek, “Maamuma mua-ko mua oko uuwowa woos mua wuak, maa unowa urufowa. Iir oko opora feenap miimak, ‘Nena uuwow woos mua-ke maa unowa oram maneka nefar fufurumem-ikaiya.’
42016002	Naeya mua nain farep maakek, ‘No oram yo opora feenap nefar miimam? Yo maa muutitik no maifa-pa siisimem-ikon nain aawep pekape. No woos mua-pa ikowa aakisa nefa welawiyem.’
42016003	Naeya o feenap kema suuwak, ‘Yo woos mua-pa ikem nain efa weeser-wueya yo kamenap arinen? Yo miiwa fookowa nain oona wia, ne maa enowa marew ikok mua oko wia nomarowa emina ururinen.
42016004	Aa, yo aakisa feenap oninen, ne ikoka saria efa iirareya-na mua papako-ke efa kemalep efa aawiwkin anane wi wiar ikainen.’
42016005	Naap maep wi mua ona saria muuna wiar wuamik nain wia farek. Mua ookikir kererek nain nokarek, ‘No muuna kamin wuan?’
42016006	Ne os-ke maek, ‘Wel muuna wuam nain amin mane-maneka andet kuisow.’ Naeya woos mua-ke maakek, ‘Nena muuna wuan maifa fain aawep ewur akena amina ten ikur muutiw siisime.’
42016007	Ne mua oko farep nokarek, ‘No muuna kamin wuan?’ ‘Yo inasin emera muuna wuam nain bek andet kuisow,’ naeya maakek, ‘Nena muuna wuan maifa fain aawep ten ikur okaiwi-pa arow muutiw siisime.’
42016008	Naap oneya ona saria-ke miimap maek, ‘Mua faa, maa kema suuwap maa oniya,’ naap maek. Naapeya wi miiwa fain mua wiena miiw sira nain ookami kema suuwap maa onimik. Ne wi mua parin onaiya ikemik nain naap me onimik.
42016009	Naapeya nia maakiyem, ni maamumaiw mua wia asipami nomar wia aroweka. Ni naap onam-ikok umowen-na nia aawep owow iinan-pa nia wuiwkin anane maneka eliw ikowen.
42016010	Ne mua maa gelemuta baliwep kakaltinon-na maa maneka pun eliw kakaltinon. Ne mua maa gelemuta samor kakaltiya nain maneka pun naap oninon.
42016011	Ni miiwa fain maamuma samora nain baliwep me kakaltowen-na, ikoka kakaltow maa eliw akena nain Mua Maneka-ke niinon-i? Weetak.
42016012	Ne ni mua oko maa baliwep me wiar kakaltowen-na, ikoka niena maa kakeniw nain aawowen-i?
42016013	Uuwow mua kuisow saria erup wiar uuwowa nain me pepek. O-ko saria oko kookalep oko mikikira iwinon. Neemi saria oko balisow uuwowa onami saria oko mokoka kapi urufinon. Ne sira naapiw, ni maamuma kookalowa-pa uuwami Mua Maneka uuwomowa nain me pepek.”
42016014	Wi Farisi-na wi maamuma kookalowa-ke. Naapeya opor unowa Yeesus maek nain wiar miimap firekami amap-niiremik.
42016015	Naeya wia maakek, “Ni mua unowa mokoka-pa niena sira eliwa saarik oniman nain Mua Maneka kema iiriw nia amisarek. Wi mua-ke maa oko maneka-ke naimik, nain Mua Maneka mokoka-pa maa nain samor maneka-ke.
42016016	Iiriw Moses sira wuomakek nain ne wi profet opor unowa wia maakem-ikemik nain ekapep Yon epa-pa. Ne Yon epa-pa ekapep aakisa Mua Maneka pika kemena-pa wiar ikowa opora nain ariman wuiwkin wi mua unowa kekanep pika kemena wiar ekamik.
42016017	Aapereka miiw onaiya ikoka eliw mesenalinon, nain Moses sira wuomakek nain opor ara gelemuta-ko me mesenalinon.”
42016018	“Mua-ko ona emeria iirarep oko aawinon-na soma orainon. Mua ona emeria iirareya mua oko-ke wiar aawinon-na mua oko nain pun soma orainon.”
42016019	Ne arekin opora oko feenap wia maakek, “Iiriw maamuma mua oko-ko, mua nain anane mia suuwowa ele-eliwa suuwam-ikua, ne maa enowa ele-eliwa enem-ikua.
42016020	Ne ona koor omopora mamaiya-pa mua ikemikiya nan wuap-puiwkin ikua, unuma Lasarus.
42016021	Mua nain maa enowa sowa oraiya nain wiar aawep enimekam naep nan ikua. Ne siowa pun anane ekapep ikemika oposia wiar alimakem-ikemik.
42016022	Naap ikok o umok. Umeya wi ensel-ke aawep iinan pikiwep Abraham kemena-pa wiar wuamik. Ne maamuma mua nain pun umok. Umeya soopamik.
42016023	Mua nain ikiwep mukun yoowa-pa ikok mia tiitinowa manek akena aawem-ikua. Ne iinan mokakek-na Abraham Lasarus ikos epasia akena-pa ikaiwkin wia urufak.
42016024	Wi wia urufap Abraham farek, ‘Oo nembesir, yo efa kemalep Lasarus sesekeya ekapep wapen tetelka eka-pa suuwap yo omaiwa-pa wuomeya lawisiw-ko dabelalinok. Yo mukun yoowa-ke efa aaweya samor akena awem-ikaiyem.’
42016025	Naeya Abraham-ke maakek, ‘Nembesir sa, no kema suuwe, iiriw no miiwa-pa ikon nain maa eliwa unow akena aawem-ikon ne Lasarus wiisak, weetak akena. Nain aakisa o owow eliwa-pa ikaiya, no samor aawem-ikain.
42016026	Ne maa oko pun, Mua Maneka-ke feenap onak, gone-pa kokor maneka fookak. Naapeya mua fan ikemik nain okaiwi ekowa me pepek. Ne nis pun naap feek epowa me pepek.’
42016027	-
42016028	Ne mua nain-ke nainiw maakek, ‘Nembesir-na, naap nain Lasarus sesekeya owowa yiar ikiwep yena aamun wiam ikur nain opor kekanowa wia maakinok. Oko wis pun yo yookikuan.’
42016029	Naeya Abraham-ke maakek, ‘Moses ne wi profet opora wi wiar ikua, nain miimuk.’
42016030	Ne os-ke maek, ‘Weetak, wi opora me miimikuan. Mua iiriw umemik nain-ke iikirap wi wiar ikiwikuan-na, kema eliw kirikuan.’
42016031	Ne Abraham-ke maakek, ‘Moses ne wi profet opora me wiar miimikuan-na, mua umep ikok iikiriya nain pun opora makena-ke me wiar naikuan.’”
42017001	Ne aria Yeesus ona teeria wia maakek, “Makena, mua unowa akimowa-pa wakikuan, ne mua-ke mua oko kema enimeya wakinon-na, mua nain wiisak.
42017002	Mua, takira-ko pina onowa ofakoweya oro-booninon-na, mua nain pina maneka aawinon. O nomon maneka imakuna-pa wiar kaikap ifera-pa wafuriwkin umekak-na eliw. Naapeya ni maa urufap.
42017003	Nena teeria epaskun-ke pina-ko nefa oninok-na ariman maake. Ne kema kireya-na, pina wiar iirarep kema eliwa iwe.
42017004	Ne pun fofa kuisow pina onowa ikur okaiwi-pa erup arep kema kirep anane nefar ekapep maem-ikainok-na, ‘Yo sira samora nefa onam nain kema kirem,’ aria kema eliwa naap iwem-ike.”
42017005	Ne aria Yeesus teeria-ke maakemik, “Maneka, nena i yia asipeya i kekanep no opora baliwep akena nefar opiyen.”
42017006	Naeya wia maakek, “Ni yo opor makena efar opowa kema-pa lawiliw muuta niar ikainon-na ni nomokowa oko fain eliw maakowen, ‘Fiira onaiya name pusunowap orop ifera-pa iimare.’ Naap maakowen-na eliw nia miiminon.”
42017007	“Ne nena uuwow mua miiwa arufowa-i e sipsip nepiowa sesekeya ikiwep uuwowa welawap urera owowa ekapeya no feenap maakinan-i, ‘No ewur akena ekapep maa enime,’ naap maakinan-i?
42017008	Weetak, feenap maakinan, ‘Yo maa-ko uupome. Ne maa pekapeya yo kiikir enemkun no ikoka murarep enime.’
42017009	Weesereya uuwow mua nain sira eliwa naakinon-i? Weetak, moram ona uuwowa-ke.
42017010	Ne nis pun naap, maa unowa Mua Maneka nia maakek naap onomap-na maeka, ‘I uuwow mua oram-ke. I yiena uuwowa onamik.’” Naap wia maakek.
42017011	Yeesus Yerusalem ikiwemi Samaria ne Galili gone-pariw ikiwok.
42017012	-
42017013	Ikiwemi owow oko fuunem-ikok wi mua ten kuisow wia urufak, era-pa ekapem-ikaiwkin. Wi mua nain mia gigir onaiya ikemik. Lawisiw epasia-pa iimarep ikok kerewa faremi maemik, “Yeesus, yiena Maneka, i yia kemale!”
42017014	Naap wia urufap wia maakek, “Ni wi pris wiar ikiwiwkin mia niar pupep urufuk.” Naap wia maakeya wi kirep ikim-ikaiwkin mia gigir nain wiar mesenalep mia eliwa wiar imenarek.
42017015	Aria oko-ke ona mia naap wame pupep urufap kirep ekapemi kerewa faremi Mua Maneka unuma fakerak.
42017016	Ekapep Yeesus wameiya-pa keema muuna mikap sira eliwa naakek. Mua nain-na wi Samaria mua-ke.
42017017	Yeesus-ke naap urufap maek, “Nee, mua papako me sariaremik-i? Wi kaaneke ikemik?
42017018	Wi-ko me ekapep Mua Maneka sira eliwa naakemik. Mua fain owow oko mua-ke, ne o waisow muuta naap-i?”
42017019	Naap maemi mua nain maakek, “No iikirap ikiwe. Opora efar opap nan sariaren.”
42017020	Aria wi Farisi-ke Yeesus nokaremik, “Mua Maneka miiw mua pika kemena-pa yia wuowa epa nain iikamin imenarinon?” Naeya wia maakek, “Epa nain ikoka ileniya imenareya niena mokoka-pa me urufowen, weetak.
42017021	Naapeya ikoka feenap me maikuan, ‘Urufeka, faneka,’ e ‘Naneka.’ naap me maikuan. Moram Mua Maneka miiw mua pika kemena-pa nia wuowa epa nain iiriw niar imenarek.”
42017022	Naemi ona teeria wia maakek, “Ikoka epa-ko imenareya feenap maowen, ‘Mua Muuka kekanowa onaiya ikua nain fofa kuisow imenareya-ko urufekamik-na eliw.’ Naap maowen-na wia, me urufowen.
42017023	Ne ikoka nia maakikuan, ‘Eenan ikua,’ e ‘Urufeka, faneka.’ Naap maiwkin-na me wiokap ikiweka.
42017024	Moram Mua Muuka miiwa oraiya nain ona ilen onaiya ikua. Feenap saarik, aapereka-ke wilinemi epa unowa nain iiwawun iiwkinon. Kame okaiwi ikip kame okaiwi iiwawun parina-keriw arinon.
42017025	Nain wiimar. Mokomokoka o sirirowa maneka aawinon, ne wi aakisa fain mua pun mikikira iwikuan.
42017026	Iiriw Noa ikowa-pa sira onam-ikemik nain, ikoka Mua Muuka imenarow epa-pa sira naap akena onam-ikaikuan.
42017027	Iir nain wi maa enowa onap, wiam muewowami naap oni-ikim-ikemik. Wi naap onam-ikaiwkin Noa aasa maneka ireya eka luuma maneka-ke ekapemi iiwawun wia ifakimok.
42017028	Lot ikowa epa pun, aa sira naap. Wi maa enemi, maamuma aawowa uuwowa onam-ikemik, manina ne koora uuwam-ikemik.
42017029	Wi naap onam-ikaiwkin Lot Sodom owowa piipuap ikiweya nomona mukun onaiya aapereka-pa ipia saarik oromi iiwawun wia kuumok.
42017030	Ne wiimar Mua Muuka nainiw ekapow fofa-pa maa sira naap nain pun imenarinon.
42017031	Iir nain wi mua koor iinan-pa ikok-na neekeriw bauraruk, koor kemena ikiwep maa unowa me aawuk. Ne manina-pa ikok-na owowa me ekapuk.
42017032	Iiriw Lot emeria baurarem-ikok Sodom owowa urufekam naep kirek nain nomona arek, ni nain kema suuweka.
42017033	Mua miiwa-pa feeke ona mia kookalowa weeserowinon-na ikoka iiwawun mesenalinon. Ne mua miiwa-pa feeke yo muuta nain pokow eliwa me aawinon-na ikoka owow iinan-pa Mua Maneka wameiya-pa eliwa ikainon.
42017034	Yo makena maiyem, iir nain uura mua erup samapora kuisow-pa inep ikaiwkin-na Mua Maneka-ke oko aaweya oko neek ikainon.
42017035	Ne emeria erup wit makena ititam-ikaiwkin-na oko aaweya oko neek ikainon. [
42017036	Mua erup manina-pa ikaiwkin oko aawinon ne oko wia.]” Opora naap wia maakek.
42017037	Ne wi naap miimap nokaremik, “Maneka, nain ikoka kaaneke imenarinon?” Naeya opora anian wia kaisomami maek, “Kiisua maa-ko umep ikaeya urufap pamua onaiya takunep ikaikuan, naap akena ariman urufikuan.”
42018001	Aria wi anane Mua Maneka farep nokarowa me piipuauk naep wia maakemi arekin opora oko wia iromak.
42018002	Feenap maek, “Owow oko ona anim onoma onaiya ikua. Mua nain emin sekaria, Iinan Mua Maneka me keker opiya, ne wi mua oko ekima me wia opiya.
42018003	Emer apura-ko owowa nan ikua. O yaawerow marew mua nain maakem-ikua, ‘Mua oko-ke efa iiraremi maa unowa efar aawekam naep oniya. Yo mua nain opora-pa wuowa efa asipe naep ekapem.’
42018004	Naap maakeya apura nain asipowa miatinep naap ikok ikok nainiw woosa feenap wuak, ‘Makena, yo Mua Maneka me keker opiyem ne wi mua pun ekima me wia opiyem.
42018005	Nain apura fain-ke anane yo mia efa erowawiya. Eliw, yo o-ko asipinen. Oko anane maneka naap ekapem-ikainon,’ naap maek.”
42018006	Naemi opor makena fookak, “Ni mua nain opora wiar furewap kema suuweka. O mua samora nain emer apura nain asipak.
42018007	Ne Mua Maneka ona teeria me wia asipinon-i? Ona wia pepekimep ona teeria-pa wia wuak, ne wi anane amirika ne uura o kema suuwap nokarem-ikaimik. Naap oniwkin ewur me wia asipinon-i?
42018008	Yo makena maiyem, ewur akena wia asipinon, me waliminon. Nain ikoka Mua Muuka ona ekapow fofa-pa wi emeria mua o opora wiar opimik nain eliw wia imeninon-i e weetak!”
42018009	-
42018010	Aria mua papako unuma wiam pirami mua oko wia firekamik nain Yeesus-ke arekin opora feenap wia iromak, “Aria mua erup Mua Maneka farowa naep tempel koora ikiwemik. Mua oko wi Farisi-ke ne oko takis aawow mua-ke.
42018011	Farisi nain ona waisow iimarep ikok Mua Maneka feenap maakek, ‘Oo Mua Maneka, yo mua eliwa-ke, me wi mua papako naap. Naapeya yo sira eliwa nefa naiyem. Wi anane ikumarimik, sira samora onimik, ne muewowa puukimik. Ne yo wia. Yo me takis aawow mua nain saarik.
42018012	Yo anane sande kuisow fofa erup maa enowa emi wuiyem. Maa unowa aawiyem nain fiirimep mokoka ten kuisow nain mokoka kuisow no niowa naep tempel koora pekapiyem,’ naap maek.
42018013	Ne takis aawow mua nain pun epasia-pa iimarek. Iinan me mokakek, weetak, maara mikap ikua. Ne iimarep ikok kema samorarep kemanpira arufami maek, ‘Oo Mua Maneka, yo pina mua-ke. Yo efa kemale!’ Naap maek.”
42018014	Neemi maek, “Yo makena maiyem, takis aawow mua nain Mua Maneka-ke o mua kaken eliwa nainon, ne mua oko nain wia. Mua unuma wame purupiya nain ikoka wiar porainon. Ne unuma wame poraiya nain ikoka wiar purupinon.”
42018015	Aria muuka gelemutitik Yeesus wiar amapekapemik, wapena ikiwosa-pa wia wueya kekanowa aawuk naep. Naeya Yeesus teeria-ke naap urufap onak wiawi wia kakankami iiraremik.
42018016	Ne Yeesus-ke muuk unowa wia fareya wameiya wiar ekiwkin maek, “Ni muuka me wia iirareka, efar ekapuk. Moram Mua Maneka pika kemena nain wi takir muutitik feenap nain-ke kemena wiar ekikuan.
42018017	Yo makena nia maakiyem, o mua Mua Maneka pika kemena-pa wiar ikowa opora nain muuka gelemuta saarik me aawinon-na, Mua Maneka pika kemena me wiar ekinon, weetak akena.”
42018018	Aria wi Yuuda woos mua oko-ke Yeesus feenap nokarek, “Somek mua eliwa, yo sira kamenap onap anane Mua Maneka wameiya ikok eliwa ikainen?”
42018019	Naeya maakek, “No moram eliwa efa naen? Mua eliwa-ko me ikaimik. Mua Maneka waisow eliwa-ke.
42018020	Iiriw Moses sira wuomakek nain no amisaren: ‘No soma me ore, mua me wia ifakime, me ikumare, wadol opora me wia ife, nena neene niawi opora wia miime.’”
42018021	Naeya mua nain-ke maek, “Iiriw yo takira ikok sira nain iiwawun ookam-ikok arimep aakisa mua arem.”
42018022	Opora naap wiar miimap maakek, “Makena, nain no maa kuisow akena onowa-ke nefar ikua. Nena maa unowa sesekap maamuma aawep sererkap wi mua oorpowa nain wiomake. No naap oninan-na owowa iinan-pa maa eliwa akena nain nefar ikainon. Aria ekapep yo yooke.”
42018023	Naap maeya miimap kema senam akena pinarek. Moram o maamuma unow akena wiar ikua.
42018024	Yeesus-ke naap urufap maek, “Wi maamuma mua Mua Maneka pika kemena wiar ekowa nain yoowa akena. Maa unowa wiar ikua nain-ke wia opap ikua.
42018025	Feenap, maa eneka kamel wuara gelemuta-pa ikiwowa nain yoowa. Ne wi maamuma mua Mua Maneka pika kemena wiar ekowa yoowa akena.”
42018026	Mua unowa nain miimap maemik, “Naap nain, Mua Maneka mua kuisow-ko me wia aawinon-i?”
42018027	Naiwkin maek, “Mua Maneka pika kemena wiar ekowa nain mua wieniw me pepek, nain Mua Maneka ona eliw wia aawinon. Moram o maa onowa maek nain pepek eliw oninon.”
42018028	Naeya Pita-ke maakek, “Aa, i yiena maa unowa piipuap no nookam-miawimik.”
42018029	-
42018030	Naap maeya maakek, “Ae makena, nain yo nia maakiyem. Wi mua Mua Maneka pika kemena-pa wiar ekow muuta nain wiena koora piipuami wiena emeria, weepe, wiamun, wiawi, onak e muuka wia piipuimik, wi nain ikoka Mua Maneka-ke aakisa epa feeke wia ane-maisomami baliwep wia saliwinon. Ne naap ikok umep Mua Maneka wameiya ikok eliwa ikaikuan.”
42018031	Aria Yeesus ona teeria ten kuisow erup nain muutiw wia aawep epa wenup ekap wia maakek, “Aria miimeka, i Yerusalem ikiwimik. Ikoka neeke Mua Muuka opor unowa iiriw wi profet-ke siisimep-puamik nain makena arinon.
42018032	Wi o opap owow oko mua wapena-pa wuiwkin firekami samo-samorami opeka warikuan.
42018033	Samor-ko arufap ikoka ifakimiwkin uminon. Umep fofa arow-pa iikirinon.”
42018034	Naap wia maakek nain wi kema me pukemik. Opora nain onoma kokot ikaeya wi kema me aawemik.
42018035	Aria Yeesus ame ikiwemi Yeriko owowa mamaiyaremik. Mua mokok opa-ko era pona-pa pokap ikok maamuma wia nomarem-ikua.
42018036	Wi yakeyak maneka ekapemi nomakem-ikaiwkin wia miimap wia nokarek, “Nee, ni mauwa onowa ikiwiman?”
42018037	Naeya maakemik, “Wia, Nasaret mua Yeesus naimik nain-ke ikim-ikaiya.”
42018038	O naap miimap farek, “Oo Yeesus, Dewit nembesir, yo efa kemale aa!”
42018039	Naap fareya wi miimem-ikemik nain-ke kakankamik, “No poporare!” Kakankamik-na wia, kerew akena farem-ikua, “Dewit nembesir, yo efa kemale aa!”
42018040	Ne Yeesus ikim-ikok naap miimap iimarep wia maakek, “Opap pekapeka.” Pekapiwkin nokarek,
42018041	“Yo kamenap nefa asipinen?” Ne maek, “Oo Maneka, mokoka efar saliweya maa urufinen naep.”
42018042	Naeya maakek, “Yo kekanowa efar naeya mokoka nefar sariarek. No aakisa maa eliw urufinan.”
42018043	Naap maakem-ikaeya mokoka wiar sariarek. Ne maa urufap iikirap Yeesus ookami Mua Maneka sira eliwa naakemi unuma fakeram-ikua. Wi emeria mua naap urufap wis pun Mua Maneka unuma purupemik.
42019001	-
42019002	Aria Yeesus Yeriko kererep owow goneiw ikiwem-ikua. Mua-ko nan ikua, unuma Sakius, mua nain wi takis aawow woos mua-ke. O maamuma unow akena wiar ikua.
42019003	Yeesus mua kamenap nain-ke naep baliwep urufekam naep onam-ikua-na me pepek. Moram o mua iiwa-ke, ne pun yakeyak maneka Yeesus warikap ikemik.
42019004	O urufekam naep miimep karuwiw ikiwep, nomokowa sama irak, Yeesus ikoka era feek ekapinon naek.
42019005	Yeesus ikiwemi Sakius ikua nan kererep nomokowa iinan-pa ikaeya urufap maakek, “Oo Sakius, no orop-pue. Yo ikoka no koora-pa nefar ikainen.”
42019006	Naeya kemelami ewursow orop Yeesus aawep ona koora pikiwok.
42019007	Ne wi unowa nain naap urufap muninemi maemik, “Moram ikiwep pina mua koora-pa wiar ikua?”
42019008	Ne koora-pa ikok Sakius-ke Yeesus maakek, “Maneka, yo feenap oninen. Yena maa unowa fookap okaiwi akena wi mua oorpowa, oram ikemik nain wiinen. Ne mua oko maamuma wia peeskimep wiar aawem nain, ikoka wia kiripomami osena erepam kiiriw iinan-pa wuominen.”
42019009	Naeya maek, “Ni koora fain teeria aakisa Mua Maneka-ke nia aawok. Moram mua fain pun Abraham nembesir-ke.
42019010	Mua Muuka-na wi mua mesenalemik nain kiiriw wia imenap wia aawekam naep ekapok.”
42019011	Wi Yeesus opora nain wiar miimap ikaiwkin arekin opor oko wia iromak. Moram o ikiwemi Yerusalem mamaiyarem-ikaeya wi kema naap maemik, Mua Maneka miiw mua pika kemena-pa wia wuowa epa ikoka kuisow ariman arinon naemik.
42019012	Ne arekin opora fain wia iromak, “Mua unumiya oko-ko owow epasia ikiwemkun owow saria maneka efa pepekimiwkin nainiw ekapinen, kema naap wuak.
42019013	Naapeya ona uuwow mua ten kuisow wia farep, gol maamuma kuisow kuisow wiemi wia maakek, ‘Maamuma fainiw uuwowa onam-ikaiwkin yo nainiw kirep ekapinen.’
42019014	Aria o ikiwep ikaeya ona owow mua-ke o me kookalep mua papako wia sesekamik, ‘Ni ikiwep opora feenap wia maakeka, “I mua nain saria maneka yiar ikowa me kookalimik.” ’
42019015	Naap ikok mua nain owow saria maneka wuiwkin nainiw kirep ona owowa ekapok. Owowa kererep maek, ‘Yena uuwow mua iiriw maamuma wiem nain wia fareka. Yo amisarekam naep, ewar maamuma kamin kamin imenamik.’
42019016	Wia fariwkin mua mokomokoka ekapok nain-ke maek, ‘Oo saria, yo maamuma yien nain-pa uuwami ewar maamuma ten kuisow imenam.’
42019017	Ne saria-ke maakek, ‘Se-ek eliw oram, no uuwow mua eliwa-ke! Maa gelemuta akena nain aawep uuwowa baliwep faen. Naapeya aakisa yo woos mua nefa wuamkun owowa ten kuisow wia urufam-ike.’
42019018	Ne oko-ke ekapemi maakek, ‘Oo saria, yo maamuma yien nain ewar maamuma ikur imenam.’
42019019	Ne saria-ke maakek, ‘No ikoka owowa ikur wia urufam-ike.’
42019020	Ne aria oko-ke ekapemi maek, ‘Saria, nena maamuma nain faneka. Konim tiira-pa kaikap wuap-puam.
42019021	Moram no mua riirinowiya nefa keker opam. Mua oko maa nos-ke wiar aawin ne maa enowa wiena isakiwkin wiar ifemakep aawin.’
42019022	Naeya saria-ke maakek, ‘No uuwow mua eliw marew! Nena wadol opora-pa ikoka samor aawinan. Nos-ke naap efa maen, yo mua samora-ke, mua oko maa unowa yos-ke wiar aawiyem ne pun maa enowa isakep-puiwkin yos-ke wiar ifemakiyem. Naap-i?
42019023	Naap nain moram maamuma nain maamuma koora-pa me wuomen? Naeya ekapemi ewar maamuma onaiya aawekam.’
42019024	Maemi mua nan iimarep ikemik nain wia maakek, ‘Maamuma nain wiar aawep mua eena maamuma ten kuisow imenak nain iweka.’
42019025	Ne wis-ke maakemik, ‘Saria, mua nain maamuma maneka iiriw aawok.’
42019026	Naap maiwkin saria-ke wia maakek, ‘Yo nia maakiyem, wi mua maa unowa wiar ikua nain aawep uuwimik nain ikoka nainiw unow akena wiinen. Ne mua maa unowa marewa nain uuwow marew wuap-puimik nain iiwawun wiar iirarinen.
42019027	Ne yena iiwua unowa yo owow saria-pa ikowa efa miatinemik nain wia aawep yena mokoka-pa feeke wia ifakimurumeka,’ naap maek.” Arekin opora naap wia iromak.
42019028	Aria Yeesus opora nain wia maakep-puap ikiweya yakeyak maneka murarep ookami Yerusalem era ookamik.
42019029	Ikiwemi Oliw ema erekina-pa aremik. Owowa erup, Betfage ne Betani mamaiyarem-ikok ona teeria mua erup wia sesekak.
42019030	Ne wia maakek, “Ni owowa eefin ikiwep donki iimarow eremina-ko kaikap-puimik nain urufowen. Mua me irowa ikemik. Urufap-na ifara wasirkap pekapeka.
42019031	Mua oko-ko nia nokarinok-na, ‘Ni moram donki nain wasirkiman?’ Naeya maakeka, ‘I saria mauwowa wiar ikaeya aawimik.’”
42019032	Naeya wi ikiwep fuunep wia maakek naap onamik.
42019033	Donki ifara wasirkam-ikaiwkin donki wiawi-ke wia urufap wia nokaremik, “Ei, ni moram donki wasirkiman?”
42019034	Ne maakemik, “I saria-ke mauwowa wiar ikaeya yia sesekak.”
42019035	Aria donki nain aawep pekapemik. Pekapep iwemi wiena mia suuwowa papako iinan-pa ikowiwkin Yeesus iinan-pa pokap ikiwok.
42019036	Wi emeria mua wiena mia suuwowa era-pa ikow-ikiwiwkin o iinan-pa ikiwok.
42019037	Wi Oliw ema orom-ikok Yeesus maa miililina iiriw onomakek nain wiar kema suuwap Mua Maneka sira eliwa naakemi unuma fakerami mukuruniya ikiwem-ikemik,
42019038	“Yiena Maneka Mua Maneka unuma-pa ekapiya fain os-ke kema eliwa iwinok! Owow iinan epa eliwa akena! O unum maneka, Mua Maneka Iinan Akena!”
42019039	Wi Farisi papako yakeyak maneka nain wiamiya ikok Yeesus maakemik, “Somek mua, nena teeria wia kakankeya poporaruk.”
42019040	Ne Yeesus-ke wia maakek, “Yo nia maakiyem, wi poporarikuan-na, nomon unowa fain-ke wieniw kiriremi Mua Maneka unuma fakerikuan.”
42019041	Aria Yeesus ikiwemi Yerusalem mamaiyarem-ikok owowa urufap omow eka sawikami maek,
42019042	“Ni kema eliwa aawowa era amisarekaman-na eliw-yon. Nain aakisa wia. Maa unowa kokot ikaiya nain ni urufowa me pepek.
42019043	Ikoka maa-ko feenap niar imenarinon, owow oko mua-ke iiwua nia purupomami pika nia warikap niamiya irakikuan. Ni baurarowa me pepek.
42019044	Ikoka nia ifakimemi owow onaiya iiwawun niar samorikuan. Maa kuisow-ko me ikainon. Moram Mua Maneka nia asipowa ekapok nain ni me ilenap amisareman.”
42019045	-
42019046	Aria Yeesus tempel pika kemena ikiwep wi mua epa nan maa sesekam-ikemik nain wia iiraremi wia maakek, “Mua Maneka opora siisimep-puamik nain maek, ‘Yo yena koora-na yo efa kema suuwap efa farowa epa-ke.’ Nain nis-ke ikum mua koora arowaman.”
42019047	Yeesus anane tempel koor kemena-pa ikok opora wia maakem-ikua. Naap onam-ikaeya wi pris woos mua, wi sira amis mua ne wi owow woos mua unowiya ifakimu naep aakunemik-na wia.
42019048	Wi era-ko me imenamik, moram emeria mua unowa Yeesus opora wiar miimowa kookalep naap ookam-miemik.
42020001	-
42020002	Aria iir oko Yeesus tempel koor kemena-pa ikok mua unowa Mua Maneka opora suule wia onam-ikua. Naap onam-ikaeya wi pris woos mua, wi sira amis mua ne wi owow woos mua, unowiya o wiar ekapep nokaremik, “Ei, no maa unowa onin fain naareke nefa sesekeya naap onin? Ne naareke kekanowa niemi uuwowa fain niek?”
42020003	Naeya wia maakek, “Yos pun opora-ko nia nokarinen.
42020004	Feenap, iiriw Yon Baptais eka-pa wia yasuwam-ikua nain Mua Maneka-ke uuwowa iwok-i e wi mua-ke maakemik? Yo efa maakeka.”
42020005	Naap wia nokareya wi-wieniw maemik, “I feenap maiyen-na, ‘Mua Maneka-ke uuwowa nain iwok,’ naap maiyen-na mainon, ‘Naap nain ni moram opora me wiar opaman?’
42020006	Ne i feenap maiyen-na, ‘Mua-ke uuwowa nain iwemik,’ naap maiyen-na, ikoka mua unowa fain-ke nomon ika yiarikuan. Moram wi Yon Mua Maneka profet-ke naimik.”
42020007	Naemi opora feenap maakemik, “I Yon Baptais uuwowa onoma nain me wiar amisaremik.”
42020008	Ne wia maakek, “Naapeya-na yos pun me nia maakinen, mua naareke mauwowa fain yiek.”
42020009	Ne aria Yeesus wi unowa nain arekin opora fain wia iromak, “Mua oko wain piita onap mua oko wapena-pa wia wuap-puomami owow oko epasia ikiwep nan ikua.
42020010	Nan ikok wain makena aawow saana-pa ona uuwow mua oko sesekak, wain makena-ko wiiwkin pekapominok naep. O iwap fuuneya wi teeria nain-ke opap aruf-iraparemi oram sesekiwkin kirep ikiwok.
42020011	Ne mua oko sesekak. Ne os pun arufami emina ururowami oram sesekiwkin ikiwok.
42020012	Ne nainiw oko sesekak, nain-ke arow arek. Os pun sira naapiw onamik, samor akena arufami iiraremik.
42020013	Wi naap wia oniwkin manin wiawi nain kema unu-unowa wuap maek, ‘Nee, yo kamenap oninen? Yena muuka kuisow fain senam akena kookaliyem, nain sesekamkun ikiweya ekima opap opora wiar miimikuan-yon.’
42020014	Naap maep ona muuka sesekeya ikiwok. Ikiwep fuuneya urufap maemik, ‘Nee, ona muuka nanek. Ikoka os-ke wiawi epa wiar aawinon. Arika, ifakimikua. Ne miiwa ne maa onoma is-ke wiar aawiyen!’
42020015	Naap maep opap pika okaiwi-pa wafurap ifakimiwkin umok. Aria manin onom mua nain ikoka kamenap-ko wia oninon?
42020016	O ikiwep wia ifakimurumep, manina nain mua papako wapena-pa wiar wuinon.” Naap maeya wi unowa nain miimap maemik, “Nee, maa naap nain me imenarinok noma.”
42020017	Naeya wia mokakemi maek, “Yo opora maem nain makena. Naapeya Mua Maneka opora siisimep-puamik fain kamenap-ke? Feenap maek, ‘Poka iiriw wi koora kuow mua-ke samora-ke naep iiraremik. Aakisa poka nain-keriw umua poka arep ikua.’ (Someka 118.22-23)
42020018	Wi mua poka neeke wakikuan-na oona iiwawun ku-kuep sowa sowa arikuan. Ne poka nain wi mua mia-pa wiar oromi wia ifemakinon-na iiwawun ititalep mefa kuikuan,” naap maek.
42020019	Wi pris woos mua ne wi sira amis mua opora nain miimap i yia maek naemik. Naapeya iir nain akena wi Yeesus opu naemik-na wi emeria mua wia keker opamik.
42020020	Aria Yeesus opora-pa wuau naep baliwep akena wuam-ikemik. Naap ikok mua papako kokot wia sesekamik, wi mua eliwa saarik arep ikiwep o akimami nokaruk naep. Ne ikoka opora samoreya-na opap anim onoma wapena-pa wuikuan.
42020021	Wi teeria nain-ke ikiwep Yeesus nokaremik, “Oo somek mua, i nefa amisaremik, no opora aakunin nain ne suule wia onin nain makena. Ne nos pun i mua yia mekawap me aakunin, weetak. No anane Mua Maneka opor maken akena nain wia maakin.
42020022	Aria no aakisa kamenap main? Rom saria maneka Siisar takis wuowa yia maakek nain, wuiyen-na Moses sira wuomakek nain puukiyen-i e weetak?”
42020023	Ne wi wadol sira iiriw wiar amisarek. Naapeya wia maakek,
42020024	“Maamuma kuisow pekapep efa ofakoweka.” Pekapiwkin wia nokarek, “Maamuma fain mua naarew kukusa ne unuma-ke wiar ikua?” Ne maakemik, “Siisar kukusa-ke.”
42020025	Ne maek, “Naapeya-na Siisar maamuma nain ona iweka, ne maa mauwa Mua Maneka wiarik, nain ona kakeniw iweka.”
42020026	Wi emeria mua unowa mokoka-pa naap wia maakeya soranep rurukerap oram maneka iimarep ikemik. O opora-ko nainiw me maakemik.
42020027	-
42020028	Aria wi Sadusi teeria-ke maimik, mua umimik nain ikoka kiiriw me iikirikuan. Naapeya wi ekapep Yeesus nokaremik, “Somek mua, sira iiriw Moses wuak nain feenap yia siisimep-puomak, ‘Mua oko emeria aawep muuka marew ikok umeya-na, ona wiamun-ke apura nain wiar aawep muuka wiipa weepe imenominok.’
42020029	Aria kaka kuisow nain, mua ikur okaiwi-pa erup ikemik. Ne iperowa-ke kiikiriw emeria aawok, ne muuka wiipa me imenowa ikok umok.
42020030	Umeya o ookap onarek nain-ke apura wiar aawok. Os pun naap muuka marew ikok umok.
42020031	Ne kiiriw oko pun apura nain aawok nain pun naap ikok umok. Ne teeria nainiw akena emeria kuisow nain aawep umomakemik, muuka-ko me imenamik.
42020032	Naap ikok apura nain pun umok.
42020033	Ne teeria kuisow nainiw emeria kuisow. Naeya wiimar iikirow epa-pa mua naarew emeria wiar ikainon?”
42020034	Naeya wia maakek, “Aakisa miiwa fain muewimik.
42020035	Ikoka wi emeria mua ona Mua Maneka-ke kaken eliwa wia naep wia iikirowiya nain kiiriw me muewikuan.
42020036	Wi ensel saarik ikaikuan ne nainiw me umikuan. Mua Maneka ona wia iikiroweya ona muuka wiipa wiar ikaikuan.
42020037	Ne mua umep iikirowa opora nain iiriw Moses pun ariman maep-puak. Moram nomokow gelemuta wilinem-ikua nain urufap Mua Maneka maemi maek, ‘Mua Maneka eena Abraham, Aisak ne Yekop wia urufam-ikaiya,’ naap maek.
42020038	Wiam arow iiriw umemik, nain Mua Maneka-ke wia urufam-ikaiya. Naapeya mua umemik nain pun Mua Maneka mokoka-pa wi mokok enuma saarik ikemik.”
42020039	Naap maeya wi sira amis mua papako-ke maakemik, “Oo, somek mua, no makena maen.”
42020040	Wi nainiw opora maakowa nain rurukerap oram maneka ikemik.
42020041	Ne Yeesus nainiw wia maakek, “Wi naap maimik, Krais-na Dewit nembesir-ke, nain kamenap?
42020042	-
42020043	Moram Dewit ona feenap maek nain somek buk-pa ikua, ‘Mua Maneka-ke yena Maneka maakek, “No yena aken ekeria-pa efar pokap ikaeya wi iiwua iiwawun no kepur tepak-pa wia wuamkun nos-ke wia ifemakep ikainan.” ’ (Someka 110.1)
42020044	Dewit ona nembesir nain ‘Yena Maneka-ke’ naek. Ona nembesir nain kamenap ona Maneka wiar ikainon?” Naap wia nokarek.
42020045	Aria teeria maneka nan ikok Yeesus opora wiar miimam-ikaiwkin ona teeria wia maakek,
42020046	“Ni wi sira amis mua wia uru-urufami. Wi mia suuwowa maa-maala wuap soomarimik. Ne fiirimow epa-pa mua tetera-ke yia naemi baliwep yia ane-puukuk naep kookalimik. Lotu koora-pa epa eliwa ne pokow eliwa-pa pokowa kookalimik, ne enow maneka onimik nain wi miimowa-pa pokowa kookalimik.
42020047	Wi emer apura wia peeskimemi maa unowa wiar ifemakimik. Ne wadolalemi Mua Maneka farowa maala mufimik. Wi wadol sira nain-pa ikoka pina manek akena aawikuan.”
42021001	Aria Yeesus tempel koora-pa ikok feenap wia urufak, wi maamuma mua-ke ekapemi tempel koora uuwowa maamuma wuam-ikemik.
42021002	Ne emer apura-ko ekapemi maamuma gelemuta erup wuak, maamuma oka erup pepek.
42021003	-
42021004	Ne Yeesus-ke naap urufap maek, “Wi maamuma mua-ke maamuma maneka wuamik, nain wiena osena wiar ikua nain wuamik. Ne apura fain maa unowa weetak. O maamuma muuta wiar ikua nain iiwawun fan wuak. Makena nia maakiyem, o wuak nain Mua Maneka mokoka-pa manek akena wuak, ne wi mua papako maamuma wuamik nain maneka wia.”
42021005	Yeesus ona teeria mua papako tempel koora urufami maemik, “Tempel koora faa, nomon mane-manekiw kuamik. Ne Mua Maneka naep maamuma wuiwkin maa ele-eliwa sesenarep bala opawamik noma.” Ne Yeesus-ke maek,
42021006	“Wiimar maa-ko imenareya naap me urufowen, weetak. Ni koora urufiman fain ikoka nomona kuisow nomon oko iinan-pa me ikainon, weetak. Pika nain ikoka iiwawun te-teekiwkin ururomakinon.”
42021007	Ne wis-ke nokaremik, “Somek mua, maa maen nain iikamin akena-ko imenarinon? Maa mauwa kiikir imenareya ilenap maiyen, maa maen nain fan imenariya?”
42021008	Ne wia maakek, “Ni maa urufami ikeka, oko mua oko-ke nia peeskimikuan. Mua unowa ekapemi yo unuma efa unufami maikuan, ‘Yo Krais-ke, miiwa weeserow epa imenariya.’ Naap maiwkin-na me wiokeka.
42021009	Aria irakowa feekeriw miimowen ne wi epasia-pa irakowa meta wiar miimowen. Ni nain me keker opaka. Makena, sira nain ikoka owow unowa pun wiar imenarowa-ke. Nain miiwa weeserow epa eewuar ikua.”
42021010	Ne kiiriw wia maakek, “Owow unowa ikoka wi-wieniw irakikuan ne owow oko saria-ke owow oko irakowa fee-feekeriw arikuan.
42021011	Ne maa ofofona pun imenaromakinon, owow unowa weniw samor akena ne napuma sira-sira aawikuan. Ikoka aapereka-pa maa sira-sira ne maa keker opowa pun imenarinon.
42021012	Maa unowa nain me imenarowa ikaeya yo muuta nain sirirowa niu naep nia opikuan. Ne lotu koor kemena-pa opora-pa nia wuap koora nia pekikuan. Ne opora-pa nia wuami wi owow saria ne wi anim onoma wapena-pa nia wuikuan.
42021013	Naeya iir nain yo opor makena ariman wia maakowen.
42021014	Naapeya opora kamenap wia kiripomowa nain kema me wueka.
42021015	Iir nain yena opora ne amis eliwa kema niemkun ni iiwua-ke nia fienami me nia nomakikuan.
42021016	Niawi, neene, niamun epia ne nomar, wis pun wi iiwua wapena-pa nia wuiwkin papako nia ifakimikuan.
42021017	Ni yo muuta nain kema nia iririmem-ikaikuan.
42021018	Ni eliwa ikowen, niena ikiwos afifa kuisow me niar pusuninon.
42021019	Ni kekanep yo opora baliwep ookiman neeke anane eliwa ikowa imenowen.”
42021020	“Ne wi irakow mua-ke Yerusalem warikiwkin wia urufap-na maeka, owowa nain ikoka samorarinon.
42021021	Maa nain imenareya wi Yuudia kame-pa ikemik nain baurarep ema urupomakuk. Wi Yerusalem-pa ikemik nain owowa piipuap epa oko ikiwomakuk. Ne owow oko-pa ikemik nain Yerusalem me ekapuk.
42021022	Iir nain Mua Maneka-ke pina wia kiripomami opor unowa ona opora-pa ikomakek nain maken akena arowinon.
42021023	Wiisak aa, wi emeria urom onaiya ne muuk wesusa onaiya ikemik nain ikoka kamenap arikuan? Wi samor aawikuan, moram miiw unowa owow unowa sirirow maneka ne irakow maneka imenarinon.
42021024	Wi iiwua-ke wia ifakimemi papako wia kaikap owow oko wia pikiwikuan. Wi owow oko teeria-ke ekapep Yerusalem iiwawun samorikuan. Ikip ikip wiena epa pepek ereya piipuikuan.”
42021025	“Ikoka siisia sira-sira-ke ama, siiwa ne mokoma-pa imenarinon. Ne ifera-ke kuemi manek akena duunem-ikaiya nain miimap kema tootonikuan.
42021026	Maa mauwa-ke yiar imenariya naep keker opap kema marewarikuan. Moram aapereka iinan maa unowa kekekrarinon.
42021027	Nain imenarep ikaeya Mua Muuka ona kekanowa ne parin maneka onaiya maa ipisia-pa orom-ikaeya urufikuan.
42021028	Yo maa unowa nia maakem nain imenarem-ikaeya ni kekanep iimarep kemaiw tuupam-ikeka. Moram ni nia aawowa epa nan imenariya.” Naap wia maakek.
42021029	Ne arekin opor oko feenap wia iromak, “Ni nomokowa fik ne nomokowa papako urufap kema aaweka.
42021030	Gulowa enuma mikami ifa wueya urufap maiman, ‘ama saana mamaiya arek.’
42021031	Sira naap, maa unowa nain pun naap akena imenareya urufap kema aawep maowen, Mua Maneka miiw mua pika kemena-pa wia wuowa epa nan kereriya, maowen.
42021032	Yo makena nia maakiyem, wi teeria fain mua papako me umowa ikaiwkin maa nain imenaromakinon.
42021033	Aapereka miiwa onaiya ikoka mesenalinon, ne yo opora-ke me mesenalinon, anane naap ikainon.”
42021034	“Ni maa urufap. Oko maapora onami eka enemi momorarem-ikowen ne miiw maa kema manekiw ikowen. Ni naap ikaiwkin fofa nain kerereya niam soranowap kamenap arowen.
42021035	Moram miiw unowa teeria ikoka top-pa kokor erowa saarik oram soranep-puikuan.
42021036	Naapeya ni baliwep ikok Mua Maneka kema suuwap farem-ikeka, kekanowa nieya ni maa unowa imenariya nain nomakep, Mua Muuka miir onoma-pa wiar iimarowen,” naap wia maakek.
42021037	Yeesus anane tempel koora-pa ikok opor unowa nain wia maakem-ikua. Naap onam-ikok kokomareya ikiwep Oliw ema-pa nan inem-ikua.
42021038	Wi emeria mua opora wiar miimu naep uuriw akena tempel koora ikiwem-ikemik.
42022001	Aria emer kekanowa enowa maapora nain onowa mamaiyarek, eena Pasowa naimik nain.
42022002	Wi pris woos mua ne wi sira amis mua Yeesus ifakimowa nain wi emeria mua wia keker opap kamenap oniyen naep era akupam-ikemik.
42022003	-
42022004	Naap ikok Yeesus teeria mua oko, unuma Yuudas Iskariot, Satan-ke kema mikeya ikiwep wi pris woos mua ne wi tempel koora ami mua kokot wia maakek. Ikoka os-ke era imenap Yeesus wi wapena-pa wiar wuinon, nain wia maakek.
42022005	Naapeya wi kemelap nefa sesenariyen naakemik.
42022006	Ne naap aakunep ikiwep kokot era akupam-ikua, iir oko teeria maneka Yeesus wameiya me ikaiwkin ona waisow tenep ekeya-na wi iiwua wapena-pa wiar wuinen naek.
42022007	Emer kekanowa enowa maapora kererek. Fofa nan wi Yuuda anane sipsip muuka ifakimep Pasowa maapora onimik.
42022008	Naeya Yeesus-ke Pita Yon ikos wia sesekami wia maakek, “Ni Pasowa maa enowa ikiwep yia onomaka.”
42022009	Naeya nokaremik, “I kaaneke ikiwep maa oniyen?”
42022010	Ne wia maakek, “Owow maneka ikiweka. Ikiwep mua oko eka amina opap niar ekapem-ikaeya urufap-na wameiya ikiweka.
42022011	Ikiwemi koora kaanek fuunep-na koor onom mua nain maakeka, ‘Yiena somek mua nefa maek, “Yo koor kemena epa wuap-puomen nain are kaaneke ikua? I ikoka yena teeria onaiya Pasowa maa enowa neeke enimiyen naek.” ’
42022012	Naap maakiwkin samapora iinan koor kemena manekiw nia ofakowinon. Epa iiriw kakenap-puamik. Maa enowa neeke yia onomaka.”
42022013	Naeya wiam erup nain ikiwep maa unowa wia maakek naap imenap nan maa enowa onamik.
42022014	Aria urera enow ama naeya Yeesus ona teeria onaiya ikiwep maa enimu naep pokamik.
42022015	Ne wia maakek, “Yo ni niamiya Pasowa maa enowa manek akena kema suuwap kookaliyem, niamiya maa enep-puap ikoka yoowa aawinen.
42022016	Yo nia maakiyem, yo Pasowa maa enowa kiiriw me eniminen. Ikoka Pasowa Sipsip Muuka ifakimiwkin umeya Mua Maneka ni miiw mua pika kemena-pa nia wuowa epa imenareya iir nain nainiw eniminen.”
42022017	Naap maep-puap wain urupa aawep Mua Maneka sira eliwa naakep wia maakek, “Ni wain eka fain aawep posel-posela enimeka.
42022018	Yo nia maakiyem, yo wain eka nainiw me eniminen, iiwawun ikiwep Mua Maneka miiw mua pika kemena-pa nia wuowa epa imenareya nainiw eniminen.”
42022019	Ne emera pun sira naap, Mua Maneka sira eliwa naakep wu-wuepap wienakemi maek, “Fain yena mia-ke. Yo yena mia oposia fain nienakiyem, yo ni nia naep uminen. Ni sira feenap onam-ikok yo efa kema suuwam-ikeka.”
42022020	Wi maa enep weesereya wain urupa opap maek, “Eka fain yena aka-ke, ni muuta nain oromi Mua Maneka opor enuma niamiya kaikiya nain koonowinon.
42022021	Aria, mua eena yo iiwua wapena-pa efa wuowa nain efamiya pokap ikua.
42022022	Yo Mua Muuka-na ikoka umowa nain Mua Maneka iiriw maek naap uminen. Aa, wiisak, mua eena wi iiwua wapena-pa efa wuiya nain samor aawinon.”
42022023	Naap maeya, wi-wieniw kiri-kiremi wiam nokaremik, “Nee, naareke naap oninon noma? Naeya naap maiya.”
42022024	Aria naap ikok ona teeria-ke wi-wieniw oporiw irakemik, mua naareke ikoka miimow mua yiar ikainon naep.
42022025	Ne Yeesus-ke wia maakek, “Miiw unowa owow unowa wi owow saria-ke sira kekanow akena wia urufam-ikemik. Ne wi woos mua ‘I saria-ke’ wiam naimik.
42022026	Ne ni sira naap me oneka. Miimow mua-ke takira wame arowap murarowa-pa ikainok, ne woos mua-ke taar teekow mua ikainok.
42022027	Ni kema suuweka, mua kaanin-ke maneka? Mua pokap maa enimiya nain-i e mua waawarem-ikaiya nain? Mua pokap maa enimiya nain-ke maneka. Ne yo sira naap nain wia, yo uuwow mua puukap nia waawariyem.
42022028	Aria akimowa unowa yo efar imenaromakek nain ni yena efamiya ikeman, me efa piipuaman.
42022029	Yena Auwa-ke ona teeria wia urufowa naep efa pepekimok ne yos pun naap nia oninen.
42022030	Ni ikoka yo pika kemena-pa efar ikok yena efamiya pokap maa eliwa enem-ikowen. Ne owow saria pokow eliwa-pa wiar pokap ikok wi Isrel kerekera ten kuisow erup nain wia urufam-ikowen.”
42022031	Aria Yeesus-ke Pita maakek, “Oo Saimon, Mua Maneka-ke Satan ae naakeya nia akimekam naep nia ofofinon.
42022032	Naapeya no wakiemi yo opora iiwawun me efar piipue naep yo Mua Maneka nokarem. No ikoka kiiriw kema kirep-na nena nomar teeria wia kekanowe.”
42022033	Naeya maek, “Maneka, yo no nookami koora eliw ekinen, ne no naep eliw uminen.”
42022034	Naap maeya maakek, “Oo Pita, ikok uura aara me farowa ikaeya no sailemi maem-ikainan, ‘Mua fain yo me amisarem.’ Naap sailowa arow arinan.”
42022035	Ne nainiw wia maakek, “Yo iiriw nia sesekam nain niena maamuma paus, inera ne meren suuwowa me aawep onaiya ikiweman. Iir nain maa kuisow-ko iiwareman-i e weetak?” Ne maemik, “Weetak.”
42022036	Ne wia maakek, “Aria aakisa maamuma paus eliw aawowen ne inera pun naap. Ni fura marewa nain niena mia suuwowa sesekap fura sesenareka.
42022037	Moram Mua Maneka opora feenap maek, ‘Os pun wi mua samora teeria-ke naemi ifakimikuan.’ (Aisaiya 53.12) Nain makena yo efar imenarinon. Naapeya opor unowa efa maek nain aakisa makena nan imenariya.”
42022038	Ne maakemik, “Maneka, urufe. I fura erup yiar ikua.” Naeya os-ke wia maakek, “Pepek.”
42022039	Aria Yeesus koora-pa orop ikiwemi Oliw ema urupok, anane oniya naap. Ona teeria pun ookap ikiwemik.
42022040	Ikip fuunep ona teeria wia maakek, “Ni feek ikok Mua Maneka farem-ikeka, ikoka akimowa me niar imenarinok.”
42022041	Ne wia piipuap lawisiw epasia ekak, mua nomona wafuriwkin ikip oriya, pepek naap ekak. Ekap keema muuna mikap Mua Maneka faremi maek,
42022042	“Oo Auwa, nena suusa yiep-puan fain nena kookalep-na perekome. Nain yo kookalowa me yooke, weetak, nena kookalowa ooke.” [
42022043	Naap aakunem-ikaeya ensel-ke orop o kekanowak.
42022044	O kema iiwawun pinar-afurap Mua Maneka senam akena nokarem-ikua. Mia oospowa aka saarik miiwa-pa kolonem-ikua.]
42022045	Mua Maneka farep weesereya iikirap ona teeria wiar ekak-na wi kema samorarep inep puep ikemik.
42022046	Ne wia ifimami wia maakek, “Ni moram naap iniman? Iikirap Mua Maneka farem-ikeka, ne ikoka akimowa-pa me wakiowen.”
42022047	Naap wia maakem-ikaeya mua teeria maneka ekapep fuunemik. Yeesus ona teeria mua oko Yuudas naimik nain, os-ke miimok. Fuunep Yeesus wiar ekap opap wuakek.
42022048	Naeya Yeesus-ke maakek, “Yuudas, no sira naap onami Mua Muuka wi iiwua wapena-pa wiar wuekam naep-i?”
42022049	Ne ona teeria-ke naap wia urufap maemik, “Maneka, i wiamiya irakiyen-i?”
42022050	Naap maemi mua oko-ke iikirap fura aawemi pris woos mua uuwow mua ifana aken ekeria wiar puukeya orok.
42022051	Ne Yeesus-ke wia maakek, “Sa, naap me oneka.” Naap maakep-puap mua nain ifana wiar opami kiiriw wiar tana opaweya sariarek.
42022052	Ne kiremi wi pris woos mua, wi tempel ami mua ne wi owow woos mua o opowa ekapemik nain wia maakek, “Yo mua samora-ke efa naiman-i? Naeya fura ne kuuma opap feekiya efa opowa ekapeman.
42022053	Yo anane tempel koora-pa niamiya ikaiyem nain me efa opaman. Eliw, aakisa ni epa-ke, epa kokoma Satan-ke kekanek.”
42022054	Aria Yeesus opap pris woos mua koora wiar pikiwemik. Ne Pita pun murarep ememin wiokami pika kemena ikiwok.
42022055	Mua papako owaruma-pa epia ururumep arem-ikaiwkin emin ekami wiamiya pokak.
42022056	Nan ikaeya uuwow emeria oko-ke mukun parina-pa baliwep urufap maek, “Mua fain pun o wameiya ikua.”
42022057	Naeya maek, “Sa, weetak, yo mua nain-ko me amisarem.”
42022058	Lawisiw naap ikok mua oko-ke baliwep urufap maek, “Nos pun wi teeria nain-ke.” Naeya maek, “Weetak, yo wia.”
42022059	Naap ikok mua oko-ke urufap sisewaremi maek, “Makena, mua fain mua nain wameiya ikua. Os pun Galili mua-ke.”
42022060	Naeya maek, “Ai, no opora maen nain yo me amisarem.” Naap maem-ikaeya aara farek.
42022061	Ne Yeesus kirep Pita mokoka toonep urufeya opora iiriw maakek nain kiiriw kema wiar epak, “Ikoka uura aara me farowa ikaeya me efa amisarem naep sailowa arow arinan.”
42022062	Opora nain kema suuwap epa maneka orop kema samorarep kerew omok.
42022063	Aria, wi mua Yeesus opamik nain-ke o amap-niiremi saru-pu-puukamik.
42022064	Konim tiiriw mokoka wiar kaikap nokaremik, “Nena mokoka-pa yia urufowa saarik mae, naareke nefa arufak.”
42022065	Naap onami opora sira-sira maakemi firekam-ikemik.
42022066	-
42022067	Aria uuriw epa wiimeya wi pris woos mua ne wi owow woos mua ne wi sira amis mua unowiya ekapep wiam fiirimemik. Wi mua teeria nain Kaunsel Maneka wia naimik. Wiam fiirimiwkin Yeesus aawep wi wiar pekapemik. Pekapiwkin maakemik, “Opor makena yia maake. No Krais-ki?” Naeya maek, “Yo nia maakinen-na ni makena me naowen.
42022068	Ne pun yo opora papako nia nokarinen-na, ni me kiripowen.
42022069	Ne aakisa Mua Muuka Mua Maneka Kekanowa Akena nain aken ekeria-pa pokap anane naap ikainon.”
42022070	Naeya unowiya iikirami maakemik, “No nena naap name main, no Mua Maneka Muuka-ke, naap-i?” Naeya os-ke, “Ni maiman naap, nain yos-ke.”
42022071	Ne maemik, “Opor papako o maemik nain me wiar kema suuwiyen. I yiena kakeniw miimamik, ona kakeniw opora fain maemi Mua Maneka firekiya.”
42023001	Aria wi kaunsel unowiya iikirami Yeesus aawep anim onom maneka Pailat wiar pikiwemik.
42023002	Pikiwep nan opora-pa wuami Pailat maakemik, “Mua fain-ke i Yuuda teeria yia peeskimeya o ookimik. Siisar takis me iweka wia maakiya, ne feenap maem-ikaiya, ‘Yo Krais-ke, saria maneka-ke,’ naap wame maiya.”
42023003	Ne Pailat-ke Yeesus nokarek, “No mae, no wi Yuuda owow saria-ki?” Naeya maek, “Opora pepek nan maen.”
42023004	Ne Pailat-ke wi pris woos mua ne wi teeria maneka wia maakek, “Yo mua fain pina-ko me wiar imenam.”
42023005	Ne wi kekan-afurami faremik, “O Yuuda kame-pa emeria mua irakowa imenu naep kema wia iikirowiya. Galili-pa onoma wuak nain ekapep iiwawun feeke.”
42023006	Aria Pailat-ke naap miimap wia nokarek, “Mua fain Galili mua-ki?”
42023007	Ae naiwkin Erot wiar sesekak, Yerusalem ekapep ikaeya. Moram Erot-ke Galili kame urufiya, ne Yeesus pun wi nain mua-ke.
42023008	-
42023009	Naeya Erot o urufap kemelak, moram iiriw o maiwkin miimak nain urufinen naem-ikua-na wia, me urufam-ikua. Naapeya Yeesus maa-ko oneya wiar urufekam naep opora unowa akena nokarek. Nokarek-na opora kuisow-ko me kiripomak.
42023010	Ne wi pris woos mua ne wi sira amis mua nan ikemik nain wadol opora unow akena mikamik.
42023011	Ne Erot-ke ona ami mua onaiya o amap-niiremik. Naap onami mia suuwowa eliw akena nain mia anian-pa wuomap nainiw Pailat wiar sesekamik.
42023012	Iiriw Erot Pailat ikos wiam irewam-ikemik, ne iir nain akena kiiriw womar wiam arowamik.
42023013	Pailat-ke wi pris woos mua, wi owow woosa mua ne emeria mua wia fareya ekapiwkin wia maakek,
42023014	“Ni mua fain aawep pekapemi maeman, wi emeria mua irakowa imenowa wia maakem-ikua, naap maiman. O opora-pa wuaman nain niena mokoka-pa yo nokarem-na pina-ko me wiar imenam.
42023015	Ne Erot pun naap furewap kiiriw sesekeya i yiar ekapok. Ni miimeka, o pina kuisow-ko me onak, aa eliw ifakimekamik.
42023016	Naapeya yo feenap maiyem, wi ami mua wia maakemkun sarua muutiw wariwkin yo piipuamkun ikiwinok.” [
42023017	Ne wiena sira naap wiar ikua, wi mua koora ekap ikemik nain anane Pasowa maapora-pa Pailat-ke mua kuisow wasirkiya.]
42023018	Ne aria teeria maneka nain-ke kiriremi maemik, “O ifakimiwkin uminok, ne Barabas yia piipuomaya orainok.”
42023019	Barabas-na feenap onak, mua papako wiamiya Rom anim onoma iiraru naep irakowa iikirowami mua kuisow ifakimeya umok, naapeya koora-pa wuamik.
42023020	-
42023021	Ne Pailat-ke Yeesus piipuamkun ikiwinok naep nainiw wia maakek-na wia, wi unowiya faremi maemik, “Nomokow moke-pa uminok akena.”
42023022	O opora kuisow nain wia maakowa arow arek, “Moram, o pina kain onak? Opor pina weetak, o ifakimowa nain. Naapeya wi ami mua wia maakemkun sarua wariwkin yo piipuamkun ikiwinok.”
42023023	-
42023024	Naap wia maakek-na wia, wi kekan-afuramik, nomokow moke-pa uminok naep piikirami kerew akena kirirowiwkin opora marewarep wiisiw wiokak.
42023025	Ne mua eena anim onom muuta nain irakowa imenap mua wia ifakimep koora ekap ikua nain piipuak. Ne Yeesus wiena kookalowa wiokami ifakimuk naeya amapikiwemik.
42023026	Aria, wi Yeesus aawep pikiwem-ikok mua oko miirowamik, unuma Saimon. Mua nain owowa Sairini, ne Yerusalem ekapem-ikua. O urufap opap Yeesus nomokow moke akuawomowa suuwamik. Ne os-ke akuawep Yeesus murarep ookam-ikua.
42023027	Emeria mua teeria maneka ookam-ikemik. Ne wi emeria papako kema samorarep kerew akena omem-ikiwemik.
42023028	Ne Yeesus kirep wia maakek, “Ni Yerusalem emeria, yo me efa omaweka. Ni niena niam omawami muuka pun wia omaweka.
42023029	Ni miimeka, ikoka epa-ko kerereya feenap maikuan, ‘Wi emeria sumarsa ne wi muuka wia kakaltowa marew, wi nain eliw kemelikuan.’
42023030	Iir nain feenap maikuan, ‘Oo, ema mane-maneka, ni tenep oromi yia ifakimurumekan oo! Oo, ema gelemuta fain yia pipilimekan oo!’ Naap maikuan.
42023031	Aakisa yo pina marewa fain efa samorimik. Ne ikoka wi mua pina onimik nain samor akena wia samorikuan.”
42023032	Aria wi Yeesus pikiwemi mua samora erup nain pun wia aawep pikiwemik, Yeesus mamaiya wia ifakimu naep.
42023033	Ikiwemi epa ara oko-pa fuunemik, epa nain unuma “I mua woos oona” naimik. Epa nan nomokow moke-pa patot waremik. Ne pina mua wiam erup nain pun patot wiaremik, oko Yeesus aken ekeria-pa wuamik ne oko asow ekeria-pa.
42023034	Ne Yeesus-ke wi opamik nain wia maek, “Oo Auwa, wi pina wiar iirare. Wi me amisarep naap efa onamik,” naap maek. Aria wi ami mua-ke naap onap-puap Yeesus mia suuwowa satu niirep wiar aawemik.
42023035	Wi emeria mua o urufam-ikaiwkin wi woos mua niirow opora opawami maem-ikemik, “Iiriw mua oko wia naapam-ikua. Ne aakisa Mua Maneka-ke o Krais pepekimeya-na ona wame naapinok oo!”
42023036	-
42023037	Ne wi ami mua pun o firekami wameiya ekap eka masia onakemi maakemik, “No wi Yuuda sariaiya-na nena name asipe, ne me uminan.”
42023038	Ne ami mua-ke opora feenap siisimep ona woos erekina-pa wuamik, “ MUA FAIN WI YUUDA OWOW SARIA MANEKA-KE. ”
42023039	Ne pina mua erup nomokow moke-pa patot wiaremik nain, oko-ke kirep Yeesus firekami maakek, “No Krais name main-i? Naap nain nena name naapami is pun yia naape.”
42023040	Naap maeya mua oko nain-ke miimap amukarek, “No pina oneya nefa sererimemik, nain no Mua Maneka me keker opin-i?
42023041	I yiam erup pepek yia ifakimiwkin umiyen, moram i sira samora onap pina aawemik. Wiisak, mua fain wia, pina-ko me onak,” naap maakek.
42023042	Ne kirep Yeesus maakek, “Yeesus, no ikoka owow iinan Saria Maneka ikok yo efa kema suuwe.”
42023043	Naeya maakek, “Yo maken akena nefa maakiyem, no ikoka kuisow yena efamiya owow eliwa-pa ikainan.”
42023044	Aria unun ama naeya ama umok. Miiw unowa iiwawun kokoma-ke muep ikaeya ikip ama arow naek.
42023045	Ne konim maneka tempel koor kemena-pa sererep ikua nain-ke onaiw gone-pariw perenep oromi kakawa erup arek.
42023046	Aria Yeesus kerew akena faremi maek, “Oo Auwa, yena ewar aakisa no wapena-pa nefar wuiyem.” Naap maemi umok.
42023047	Umeya ami woos mua-ke naap urufap Mua Maneka unuma fakerami maek, “Maken akena, mua fain mua eliwa-ke.”
42023048	Ne yakeyak o urufowa ekapep ikemik nain naap urufap kema samorarep kemanpira wiam arufami kirep ikiwemik.
42023049	Ne Yeesus ona womar unowa ne emeria papako Galili-pa o ookam-miok ekapep fan ikemik nain, lawisiw epasia-pa iimarep ikok naap urufam-ikemik.
42023050	Aria mua oko unuma Yosep, ona owowa Arimatia, Yuudia kame-pa ikua. Mua nain kakeniw ikaiya, ne os pun Kaunsel teeria-ke.
42023051	Wi Kaunsel papako opora anumap Yeesus opora-pa wuamik nain eliwa me naek. O Mua Maneka miiw mua pika kemena-pa wia wuowa epa nain wiar arewap ikua.
42023052	Os-ke Yeesus sawi napuma aawep soopekam naep Pailat wiar ikiwep nokarek.
42023053	Ikiwep Pailat nokareya eliw naakek. Naeya ikiwep nomokowa-pa amaporop konim kiaiw wasiep pikiwep nomon ona-pa wuak.
42023054	Nomon ona nain aakisa fan kuamik, ne mua-ko nan me wuowa ikemik. Ne Sabat fofa pun tiil arem-ikaeya maa saliwamik.
42023055	Wi emeria iiriw eena Galili piipuap Yeesus wameiya ekapemik nain Yosep muri-ookap ikiwep matmat urufamik. Ne Yeesus sawi napuma kamenap wuamik nain pun urufamik.
42023056	Urufap-puap kiiriw kirep owowa-pa maa tana ikin eliwa ne wel ikin eliwa aawep wuap-puamik. Moram Sabat fofa kerereya wiena sira ookami wi uuraremik.
42024001	Aria Sande epa wiiwim wi emeria nain iikirap maa ikin eliwa iiriw aawep-puamik nain feekiya matmat ikiwemik.
42024002	Ikiwep fuunep nomon omopora upep-puamik nain urufamik-na iiriw suuw-ekap-puamik.
42024003	Wi ekap tepak ikiwemik-na Yeesus sawi napuma-ko me urufamik.
42024004	Naap urufap kema unu-unowa wuam-ikaiwkin mua wiam erup wi mamaiya-pa wiar imenaremik. Wiena mia suuwowa parin onaiya.
42024005	-
42024006	Wi naap urufap kema tootonep keema muuna mikap maara miiwa-pa mikamik. Ne mua erup nain-ke wia maakemik, “Ni moram mua mokok enuma ikua nain umow epa-pa fan akupiman? O fan me ikua, iiriw iikirak! Iiriw Galili-pa ikok opora nia maakem-ikua nain kema suuweka.
42024007	Naap maem-ikua, ‘Mua Muuka ikoka wi pina mua wapena-pa wiar wuiwkin nomokow moke-pa patot warikuan. Ne umep fofa arow-pa kiiriw iikirinon.’ Naap maek nain kema suuweka.”
42024008	-
42024009	Ne wi Yeesus opora nain wiar kema suuwap kiiriw kirep owowa ikiwemik. Ikiwep ona teeria mua ten kuisow kuisow nain wia maakemi mua papako pun wia maakemik.
42024010	Wi emeria nain Maria Makdala, Yoana, Yems onak Maria ne emeria papako, wis-ke ikiwep wi aposel wia maakemik.
42024011	Wia maakiwkin ewar opora-ke naep makena me wiar naemik.
42024012	Ne Pita-ke iikirap matmat karuwiw ikiwok. Fuunep ineka kuep tepak mokakek-na konima muutiw nan ikua. Naap urufap os pun kiiriw kirep ekapep kema unu-unowa wuam-ikua.
42024013	Aria, fofa kuisow neeke mua wiam erup owowa Emeus naimik nain ikiwemik. Yerusalem piipuap owowa nain ikiwowa era lawisiw epasia.
42024014	Ikiwem-ikok inon maa naap imenarek nain aakun-ikim-ikemik.
42024015	Ne Yeesus ona wi wiar imenaremi wiamiya arep ikiwem-ikua.
42024016	O urufamik nain miiriramik.
42024017	Ne wia nokarek, “Ni niam erup maa mauwa aakun-ikim-ikaiman?” Naap wia nokareya pasiriw iimarep ikemik.
42024018	Mua oko unuma Kliopas, os-ke maakek, “Inon maa imenarek nain no naisow me amisarep yia nokarin-i?”
42024019	Naeya maek, “Maa mauwa-ke imenarek?” Ne maakemik, “Aa-na Nasaret mua Yeesus wiar imenarek. O profet-ke, Mua Maneka mokoka-pa uuwow maneka onak ne opor eliwa wia wafuram-ikomak. Ne wi emeria mua pun sira wiar urufap eliwa naemik.
42024020	Naap uuwam-ikaeya o uminok naep wi pris woos mua ne yiena owow woos mua-ke opap Rom anim onoma wapena-pa wiar wuamik. Ne wis-ke nomokow moke-pa patot waremik.
42024021	I iiriw feenap maem-ikemik, os-ke i Isrel wi iiwua tepak-pa wiar ikemkun yia iirarinon. Naemik-na weetak, o umok. Ne maa nain imenarek nain aakisa fofa arow arek.
42024022	-
42024023	I aakisa yiena teeria emeria papako-ke maiwkin soranemik. Wi uuriw akena matmat ikiwemik-na Yeesus sawi napuma nan me ikua. Ne kiiriw ekapep feenap maemik, ‘Wi ensel-ke yiar imenarep yia maakemik, “O iiriw iikirak,” ’ naap yia maakemik.
42024024	Naap maiwkin mua papako matmat ikiwemik-na wis pun naap urufamik. Mua makena ona me urufamik.”
42024025	Ne Yeesus-ke wia maakek, “Ni niam erup kema marew akena! Opor unowa iiriw wi profet maemik nain ni baliwep kema suuwap me wiar opaman.
42024026	Ni opor maneka feenap ikua nain me amisareman-i? ‘Krais kiikir sirirowa aawep ikoka parin maneka-pa mua unumiya ikainon,’ ni nain me kema suuwiman-i?”
42024027	Nain wia maakemi Moses ne wi profet unowa opora-pa onoma wuami Mua Maneka opora unowa o maemi maek nain wia ookomak.
42024028	-
42024029	Aria wi aakun-ikiwep Emeus fuunep owowa nomakekam naep onam-ikaeya asipami maakemik, “Aa, ama orok, lawisiw akena kokomarinon. I yiokap feeke yiar ine.” Naeya wi wiokak.
42024030	Nan ikok maa enow epa-pa Yeesus wiamiya pokap emer ikowa aawep Mua Maneka sira eliwa naakep wu-wuepap wienakek.
42024031	Naap oneya mokoka melinaremi amisaremik, faa Yeesus-ke naemik. O naap onap-puami mesenalek.
42024032	Wi kiiriw me urufap wi-wieniw maem-ikemik, “Naapeya i era-pa ekapem-ikemkun os-ke yiamiya aakunemi Mua Maneka opora ariman yia wuomaya kema-ke yiar iikirak!”
42024033	Naap aakunemi ewur kuisow iikirami kiiriw kirep Yerusalem ikiwemik. Ikiwep ona teeria ten kuisow kuisow wi mua papako wiamiya ikaiwkin ikip wiar fuunemik.
42024034	Fuuniwkin wia maakemik, “Maken akena, yiena Maneka kiiriw iikirak! Saimon pun wiar imenareya urufak!”
42024035	Naeya wiam erup pun era-pa maa imenarek nain ne emer ikowa wia wuepomaya paayaremik nain wia nanaromamik.
42024036	Wi nain aakunem-ikaiwkin Yeesus ona gone-pa wiar imenaremi wia maakek, “Ni kema sonom eliwa ikeka.”
42024037	Wiar imenareya wi kema tootonep kema unu-unowa wuami mua kukusa-ke naemik.
42024038	Naeya wia maakek, “Ni moram kema unu-unowa wuiman?
42024039	Yo wapena ne merena efar urufeka, faa yos-ke. Yo efa tiimap fureweka, moram mua kukusa-na mia oposia, oona marew ikua.”
42024040	Naap maemi ona wapena, merena wia ofakowak.
42024041	Wi naap urufap manek akena kemelamik, nain makena-ke me naemik. Ne wia maakek, “Ni maa enowa-ko niar ikua-i?”
42024042	-
42024043	Naeya mera ikowa kakawa iwep urufam-ikaiwkin wiar aawep enek.
42024044	Neemi wia maakek, “Yo maa unowa fain iiriw niamiya ikok nia maakem-ikem, opor unowa Moses ne wi profet, ne wi somek buk siisimemik nain yo efa maemi siisimemik nain makena imenarowa-ke.”
42024045	Naap maemi wi kema wia fookeya Mua Maneka opor unowa nain wiar amisaremik.
42024046	Ne wia maakek, “Mua Maneka opora feenap ikua, Krais sirirowa maneka aawep uminon, ne fofa arow-pa iikirinon.
42024047	-
42024048	Ni miiw unowa ikiwep yo unuma-pa wia maakiwkin kema kiruk. Kema kiriwkin Mua Maneka-ke pina wiar iirarinon. Uuwowa nain Yerusalem-pa onoma wuami maa unowa urufaman nain wia maakem-miaweka.
42024049	Yena Auwa maa nia sesekomowa maek nain ikoka yena nia sesekominen. Naapeya ni ewur me ikiweka, feek ikaiwkin Mua Maneka kekanowa niar oreya o kekanowa onaiya ikiweka.”
42024050	Ne aria Yeesus-ke wia aawep Betani wia pikiwep nan ona wapena fakerap Mua Maneka farep nokarek, baliwep wia wuinok naep.
42024051	Naap onam-ikaeya Mua Maneka-ke aawep owow iinan purupok.
42024052	Ne wi keema muuna mikap lotu onap-puap kemelami kiiriw kirep Yerusalem ekapemik.
42024053	Nan ikok anane tempel koora ikiwep Mua Maneka maemi unuma fakeram-ikemik.
43001001	Iiriw ekera miiwa ne maa muutitik me imenarowa ikua nain Opora ona iiriw ikua. Opora fain Mua Maneka wameiya ikua ne Opora fain pun Mua Maneka-keriw.
43001002	Opora ona iiriw ekera Mua Maneka wameiya ikua.
43001003	Mua Maneka-ke Opora fainiw maa maeya maa imenar-ikim-ikua. Maa kuisow Opora fainiw me imenarek nain-ko me ikua, weetak.
43001004	Opora fain anane eliwa ikowa onoma-ke, ne nain-ke i emeria mua kema yia parinaroweya opor makena amisarimik.
43001005	Parina nain-ke epa kokoma parina iwiya, ne epa kokoma-ke mesalimowa me pepek.
43001006	Ne aria Mua Maneka-ke sesel mua eena Yon naimik nain sesekak.
43001007	Os-ke parina nain maemi wi mua wia maakekam naep o kiikir miimok, wi miimap opora wiar opami ookuk naep.
43001008	Yon ona me parina nain-ke, weetak. Os-ke parina opora nain wia maakowa naep ekapok.
43001009	Iir nain parina makena eena mua unowa kema wia parinarowiya nain miiwa-pa ariman arekam naep onam-ikua.
43001010	Opora nain iiriw ekera miiwa-pa ikua, ne os-ke maa maeya imenarem-ikua. Nain ona ekapep ikua nain wi emeria mua o me amisaremik.
43001011	O imenarep ona opor epaskun wiamiya ikua nain kemelap me aawemik.
43001012	Ne wi emeria mua eena o aawep opora wiar opamik nain os-ke wia puukap wia aawep pekap Mua Maneka muuka wiipa wia arowak.
43001013	Wi Mua Maneka muuka wiipa wiar aremik nain me onak-ke muukareya aka ookami naap maimik. Ne me wi onak wiawi kookalowa-pa imenarep naap maimik, nain pun weetak. Ne pun me wi mua kookalowa-pa muuka wiipa wia imenimik sira nain maimik, weetak. Mua Maneka ona sira ookami naap maeya muuka wiar aremik.
43001014	Opora nain-ke mua arep orop i miiw mua yiamiya ikua. Ne o unum maneka ne parin maneka wiar ikua nain i wiar urufamik, unuma ne parina nain Mua Maneka-ke ona Muuka kuisow akena nain iwok. O manek akena yia kemaliya, ne opor makena onoma os.
43001015	Yon Baptais-ke nain maemi faremi maem-ikua, “Yo iiriw nia maakem, mua oko ikoka murarep ekapinon naem, ne mua nain aakisa fanek. O yena Maneka-ke, ne yo o tepak-pa wiar ikem. Moram o iiriw ekera ikua, yo me imenarowa ikemkun,” naap maek.
43001016	Aria, o manek akena yia kookalemi yia asipiya, ne iiriw sira eliwa yia onomak, nain aakisa sira onaiya yia onomak nain eliwa akena.
43001017	Feenap, Mua Maneka ona ni baliwep ikeka naep sira unowa nain iiriw ekera Moses iweya yia maakomakek. Ne aakisa ona yia kemaliya nain, ne ona opor makena nain Yeesus Krais-ke yia ofakowak.
43001018	Mua kuisow Mua Maneka-ko me urufimik, weetak akena. Makena, ona Muuka kuisow akena eena Wiawi mamaiya-pa ikua nain-ke ona mia-pa yia ofakoweya Wiawi wiar amisaremik.
43001019	Aria wi Yuuda woos mua-ke Yon baliwep amisaru naep wi pris ne wi Liwai papako wia sesekamik. Wi nain Yerusalem piipuap ekapep Yon nokaremik, “Ei, no naareke?”
43001020	Nokariwkin opora me kokotak, makena wia maakek, “Yo me Mesaiya-ke.”
43001021	Naeya nokaremik, “Naap nain no naareke? No Elaiya-ki?” Ne maek, “Weetak, yo me os-ke.” Naeya kiiriw nokaremik, “No Mua Maneka profet i arewimik nain-i?” Ne maek, “Yo weetak.”
43001022	Ne kiiriw maakemik, “Naap nain baliwep yia maake, no naareke. Naeya wi mua yia sesekamik nain ikip kakeniw naap wia maakiyen. No kamenap name mainan?”
43001023	Ne Yon-ke wia maakemi iiriw eena profet Aisaiya opora maek nain wiar maemi maek, “Yo mua eena epa asia nomon manekiw neeke farem-ikainon naek, yo mua nain-ke. Naap farem-ikaiya, ‘Niena Maneka soomarowa era eepomaka.’”
43001024	Aria wi Farisi papako pun wi teeria nain wiamiya wia sesekiwkin ekapep nan ikemik.
43001025	Ne wis-ke Yon maakemik, “No naap name main, no me Mesaiya-ke, no me Elaiya-ke ne no me profet i arewimik nain-ke. Naap nain, no moram eka-pa wia yasuwin?”
43001026	Ne wia maakek, “Yo aakisa oram eka-pa wia yasuwiyem. Mua oko nan ikua. O ni gone-pa niar ikua nain ni me amisareman.
43001027	O murarep ekapinon, o saria maneka akena-ke. Yo mua meta marew akeniya o taar teekow mua murarow akena-pa wiar ikem,” naap maek.
43001028	Aria wi Yon nokaremik nain o Yodan eka pona-pa mua wia yasuwam-ikaeya nokaremik. Epa nain Betani owowa Yodan eka kame okaiwi ama urupow ekeria-pa ikua.
43001029	Aria naap ikok iir oko-pa Yeesus Yon wiar ikiwem-ikaeya urufap maek, “Ni urufeka, Mua Maneka Sipsip Muuka fanek. Ikoka os-ke miiw mua pina yiar iirarinon.
43001030	Mua makena yo iiriw maem-ikem nain fanek. Feenap maem, mua nain yo murarep ekapinon, yena Maneka-ke, ne yo tepak-pa wiar ikem. Moram o iiriw ekera ikua, yo me imenarowa ikemkun.
43001031	Yos pun o me amisarem, yo mua eka-pa wia yasuwam-ikem nain wi Isrel o urufap amisaruk naep naap onam.”
43001032	Neemi wia maakek, “Yo Mua Maneka Ewar Eliwa urufam, nepa ibiamun saarik orop ikiwosa iinan-pa wiar pokak.
43001033	Yo mua nain me amisarekam, nain Mua Maneka ona efa maakemi efa sesekeya eka-pa wia yasuwowa ekapem. Os-ke feenap efa maakek, ‘No Ewar Eliwa-ko urufinan, orop mua oko-pa wiar pokiya-na ikoka mua nain-ke Ewar Eliwa-pa wia yasuwam-ikainon.’
43001034	Yo urufam, naapeya maiyem, o Mua Maneka Muuka-ke.”
43001035	Aria iir oko-pa Yon ona teeria mua erup wiamiya nainiw epa nan iimarep ikemik.
43001036	Iimarep ikaiwkin Yeesus ikim-ikaeya Yon-ke urufap wia maakek, “Urufeka, Mua Maneka Sipsip Muuka ikim-ikaiya nanek.”
43001037	Naeya mua wiam erup nain naap miimap Yeesus ookamik.
43001038	Yeesus kirek-na wia urufap wia nokarek, “Ni moram?” Ne maakemik, “Somek mua, no kaanek ikain?”
43001039	Ne wia maakek, “Yookap ikip urufeka.” Ne iir nain ama orop urerarek. Mua wiam erup nain Yeesus ookap ikip wameiya nan ikemik.
43001040	Mua wiam erup Yon opora miimap Yeesus ookamik nain oko Saimon weepe Andru.
43001041	Aria o ewuriw akena ikiwemi ona wiamun Saimon imenap maakek, “I Mesaiya urufamik.” (Mesaiya kemena feenap, “Mua eena Mua Maneka-ke pepekimep sesekak nain”, ne wi Grik opora-pa Krais naimik.)
43001042	Neemi wiamun aawep Yeesus wiar pikiweya Yeesus-ke Saimon mokakemi maakek, “No Yon muuka-ke, no unuma Saimon. No aakisa unuma Sifas nefa naiyem.” (Wi Grik opora-pa unuma nain “Pita” naimik, unuma nain pun kemena feenap, “Nomona”.)
43001043	Uurik ona-pa Yeesus Galili ikiwekam naep onam-ikok Filip urufap maakek, “Aria, yo yooke.”
43001044	(Filip-na ona owowa Betsaida, ne Andru Pita ikos pun wi owowa nain-ke.)
43001045	Ne Filip-ke Nataniel urufap maakek, “I mua eena Moses o maep opora siisimep-puak nain ne wi Mua Maneka profet maemik, nain mua makena nain imenamik. Mua nain Nasaret owow mua-ke, unuma Yeesus naimik, Yosep muuka-ke.”
43001046	Ne Nataniel-ke nokarek, “Aa, no Nasaret owowa main nain maa eliwa-ko anane nan wiar imenariya-i?” Naeya Filip-ke maakek, “Oram yookap ikip urufe.”
43001047	Ne ikip Yeesus mamaiya ariwkin Yeesus-ke Nataniel maemi maek, “Aa, Isrel mua makena nanek, o me wadolaliya.”
43001048	Nataniel naap miimap Yeesus nokarek, “Nee, yo kamenap efa amisaren?” Naeya maakek, “No Filip me nefa imenowa ikaeya nomokow fik epa ununa-pa iimarep ikaeya nefa urufam.”
43001049	Ne Nataniel nan amisarep maakek, “Oo somek mua, makena, no Mua Maneka Muuka-ke. Ne pun no i Isrel Saria Maneka-ke.”
43001050	Ne Yeesus-ke maek, “No nomokowa fik onoma-pa ikaeya nefa urufam, naap nefa maemkun no maa makena-ke naep opora efar opan. No ikoka maa mane-maneka maa fain nomakep ikua nain unowa urufinan.”
43001051	Neemi wia maakek, “Yo makena nia maakiyem, ikoka owow iinan iipareya Mua Maneka ensel unowa Mua Muuka wiar orop urup naem-ikaiwkin wia urufowen.”
43002001	Aria fofa erup naap ikiweya Kaana owowa-pa mua-ko emeria aaweya enow maneka onamik. Owowa nain Galili kame-pa ikua. Ne Yeesus onak pun nan ikua.
43002002	Yeesus fariwkin ona teeria unowiya wia urufowa ikiwemik.
43002003	Naap ikok wain eka wiar weesereya onak-ke ekap mamaiya-pa maakek, “Wi wain wiar weeserek.”
43002004	Naeya onak maakek, “Sa, aite no moram efa maakin. Yo epa eewuar efar ikua.”
43002005	Ne onak-ke wi uuwow mua wia maakek, “Ni maa mauwa onowa nia maakinok-na naap onap-pueka.”
43002006	Aria eka amina mane-maneka nomoniw onamik nain ikur okaiwi-pa kuisow nan ikua. Wiena Yuuda sira ookami eka amina neeke unep wapena yasuwimik. Amina nain maneka, eka andet lita naap eliw ototinan.
43002007	Ne Yeesus-ke uuwow mua wia maakeya, amin unowa nain eka ototamik. Ototiwkin taanomakeya
43002008	wia maakek, “Eka nain unep iimarow mua pikiwomaka.”
43002009	Ne pikiwiwkin iimarow mua nain akimak-na eka nain wain puukak. O kaanek aawep pekapomamik nain me amisarek, ne wi uuwow mua eka unep naap onamik nain wi amisaremik. Naapeya o mua emeria aawok nain farep
43002010	maakek, “Ei, mua unowa maa enowa onami wain eliwa kiikir poraimik, enep lawiliw momorariwkin eliw marew nain poraimik. Ne nos-ke wain eliwa nan wuap-puap aakisa fan poron.”
43002011	Yeesus maa miililina onak nain mokomokoka nan onak. Ona kekanowa ne unum maneka kame nan ariman wueya wiar urufamik. Naapeya ona teeria makena-ke naep opora wiar opamik.
43002012	Aria maa enowa nain weesereya Yeesus ne onak, ona wiamun unowa ne ona teeria, wi unowiya Kapeneam owowa orop lawisiw nan ikemik.
43002013	Aria wi Yuuda Pasowa maapora mamaiyarem-ikaeya Yeesus Yerusalem ikiwok.
43002014	Ikiwep fuunep tempel pika kemena urupok-na wi mua-ke patirow maa sesekam-ikaiwkin wia urufak, bulmakau, sipsip ne nepa ibiamun, maa naap nain. Ne wi mua papako pun nan pokap ikok wiena maamuma wia kiripomami tempel maamuma wuowa nain wiem-ikemik.
43002015	Naap wia urufap iikirami waamara aawep purekap sarua wiaremi bulmakau ne sipsip wiar fa-faemi maa unow onaiya wia iirarek. Maamuma esimsa onaiya nameneya wiar ururek.
43002016	Ne wi nepa sesekam-ikemik nain pun wia iiraremi wia amukarek, “Niena nepa aawep owaruma oreka. Yena Auwa koora fain niena fofa epa saarik me aroweka.”
43002017	Naap oneya ona teeria Mua Maneka opora nain kema suuwamik. Feenap, “Nena tempel koora manek akena kookaliyem nain mukuna saarik efa kuumiya.” (Someka 69.9)
43002018	Ne Yeesus sira naap wia oneya wi Yuuda woos mua-ke maakemik, “Naapeya no aakisa kuisow maa miililina-ko oneya i urufap maiyen, ‘Aa pepek, no Mua Maneka kekanowa onaiya ikon, naapeya sira naap yia onan,’ i naap maiyen.”
43002019	Ne wia maakek, “Ni tempel koora fain teekowen-na yo fofa arow muutiw kiiriw enuma kuainen.”
43002020	Naeya maakemik, “Sa, koora fain kuam-ikaiwkin mokoma ten erepam nainiw ikur okaiwi-pa kuisow arek. Ne nos-ke fofa arow muutiw eliw enuma kuainan-i?”
43002021	Yeesus eena ona wame maemi tempel koora maek, ne wi nain kemena me wiar aawemik.
43002022	Naapeya o umep ikok iikireya iir nain ona teeria-ke opora eena iiriw wia maakek nain wiar kema suuwap maemik, makena. Mua Maneka opora pun makena maemik.
43002023	Aria Yeesus Yerusalem-pa ikok Pasowa maapora epa-pa maa miililina imenam-ikaeya mua unowa nain wiar urufap makena-ke naemik.
43002024	Nain ona wi kema wiar amisarek. Naapeya wi me mua makena-ke wia naemi ona kema ariman me wia wuomak.
43002025	Onaiw wi mua sira ne kema baliwep akena wiar amisarek, mua oko-ke me maakemik.
43003001	Aria wi Farisi teeria mua oko nan ikua, unuma Nikodemus, wi Yuuda Kaunsel Maneka mua oko os.
43003002	Iir oko uura ikip Yeesus maakek, “Nee, i amisaremik, no somek mua-ke, Mua Maneka-ke nefa sesekeya ekapon. No eena maa onin nain mua kuisow naap-ko me onimik. Makena, Mua Maneka o wameiya ikainon-na eliw naap oninon.”
43003003	Naeya maakek, “Yo makena nefa maakiyem. Mua eena kiiriw enuma me ariya nain Mua Maneka pika kemena me wiar ekinon.”
43003004	Ne Nikodemus-ke maakek, “Mua iiriw arimemik nain mia kamenap kirep nainiw enuma arikuan? Kiiriw onak urom tepak wiar ikiweya nainiw muukarinon-i?”
43003005	Naap maeya Yeesus-ke maakek, “Yo makena nefa maakiyem, mua eena eka-pa wia yasuwiwkin Ewar Eliwa-ke enuma wia arowinon-na Mua Maneka pika kemena wiar ekikuan. Weetakeya-na weetak.
43003006	Aite-ke yia muukariwkin i miiw fain mua arimik. Nain Ewar Eliwa-ke mua ewar enuma wia arowiya.
43003007	Ni unowiya nainiw enuma areka. Aria yo naap nefa maakem nain no kema unu-unowa me wue.
43003008	Ewar ona kookalowa-pa wuuniya, kamenap ekapep kaaneke ikiwiya nain me amisaren. Wuuniya nain muutiw miiminan. Ne wi mua Ewar Eliwa-pa enuma arowa nain pun kakeniw naap.”
43003009	Naeya Nikodemus-ke maakek, “Sa, yo nefar kema suuwiyem-na me pepek.”
43003010	Naeya maakek, “No wi Isrel somek mua maneka-ke, nain no kema-ko me pukon-i?
43003011	Yo makena nefa maakiyem, i maa amisarep aakunimik ne maa urufap nia maakimik, nain opora-ko me yiar miimiman.
43003012	Ne yo miiwa-pa maa imenariya nain nia maakiyem nain makena-ke me efa naiman. Ne iinan maa unowa nia maakinen-na efa miimowen-i?
43003013	Mua kuisow owow iinan-ko me urupok, weetak, Mua Muuka waisow iinan-pa ikok fan orop ikua.
43003014	Iiriw Moses eena epa asia nomon manekiw nan ifa bras-pa sirarep nomokowa-pa wuap fakerap iimarowap-pueya wi mua napum onaiya ikemik nain mokakemi sariarem-ikemik. Ne Mua Muuka pun ikoka sira naap fakerikuan.
43003015	Naeya wi mua o opora wiar opimik nain Mua Maneka wameiya-pa anane wueliwa ikaikuan.”
43003016	Moram Mua Maneka miiw mua manek akena wia kookalep ona Muuka kuisow akena nain sesekak. Naapeya wi mua eena o opora wiar miimap opimik nain wi iiwawun me mesenalikuan, Mua Maneka wameiya-pa anane eliw akena ikaikuan.
43003017	Moram Mua Maneka ona Muuka sesekak nain me miiw mua wia mekawap wia samorowa nain orok, weetak. Os-ke orop wia aawinok naep sesekak.
43003018	Naeya wi mua o opora wiar opimik nain Mua Maneka-ke pina me wiar kema suuweya opora-pa me arikuan. Ne wi mua o opora me wiar opimik nain wiimar pina wiar ookami yo opora-pa efar ikaikuan maek. Moram wi Muuka kuisow nain opora me wiar opamik.
43003019	Mua wia mekawowa onoma feenap, parina iiriw orop miiwa-pa ikua, nain wi mua-ke parina nain mikikira iwemi epa kokoma-pa ikowa kookalimik. Moram wi sira samo-samora onimik.
43003020	Ne wi mua eena pina onimik nain epa kokoma-pa ikaiyen naimik, moram wi sira samora onimik nain ariman me yiar arinok naep parina-pa ikowa nain mia fifimik.
43003021	Ne wi sira makena kookalep onimik nain parina aawimik. Feenap maimik, i sira makena onimik nain Mua Maneka-ke wia kekanoweya wi sira naap onimik, naap yia mauk naep naap onimik.
43003022	Aria naap ikok Yeesus ona teeria unowiya Yuudia kame ikiwemik. Ikiwep lawiliw nan ikok emeria mua eka-pa wia yasuwam-ikua.
43003023	Ne Yon pun naap, Ainon owowa eka-pa wia yasuwam-ikua, owowa nain Salim mamaiya-pa ikua. Eka unowa kame nan ikomakek, naapeya emeria mua o wiar ikiwiwkin wia yasuwam-ikua.
43003024	Iir nain Yon koora-pa me wuowa ikemik.
43003025	Ne iir oko-pa wia yasuwowa sira muuta nain Yon teeria-ke Yuuda mua oko wameiya aakunemi oporiw irakemik.
43003026	Ne Yon teeria-ke ikip Yon maakemik, “Somek mua, iiriw mua eena ikos Yodan eka kame okaiwi-pa ikeman nain pun aakisa eka-pa wia yasuwam-ikaiya, mua no maem-ikon nain. Mua unowiya maneka o wiar ikiwem-ikaimik.”
43003027	Ne Yon-ke wia maakek, “Mua onaiw maa naap onowa me pepek, Mua Maneka-ke me pepekiminon-na maa sira feenap nain me oninon.
43003028	Ni iiriw feenap maemkun miimaman, ‘Yo me Krais-ke, yo Mua Maneka-ke efa sesekeya ekapem, ne mua makena murariya.’
43003029	Sira feenap saarik, mua-ko emeria aawinon-na aria mua nain maneka-ke. Ne mua nain aakunem-ikaeya ona womar eliw opora wiar miimap wiar kemelinon. Yo sira naapiw aakisa manek akena kemeliyem.
43003030	O maneka-ke, ne o unuma ikoka manekarem-ikainon, yo weetak, o tepak-pa wiar ikainen,” naap maek.
43003031	Aria mua eena iinan-pa orok nain-ke mua unowa wia nomakek ne mua eena miiwa-pa imenarek nain miiw fain mua-ke, naeya miiw maa muutitik nain aakuniya. Ne mua eena owow iinan-pa orok nain-ke maa unowa onamiariya.
43003032	Maa urufap opora miimap maiya, nain wi mua-ke opora me wiar miimimik.
43003033	Mua eena opora wiar miimiya nain, Mua Maneka maken akena-ke naiya.
43003034	Moram mua eena Mua Maneka-ke sesekeya ekapok nain Ewar me elu muuta iwok, manek akena iwok, naapeya o opora maomiya.
43003035	Wiawi-ke ona Muuka kookalep maa unowa urufowa nain kekanowa iwok.
43003036	Naeya mua eena Muuka opora wiar miimap opiya nain anane eliwa ikainon. Ne mua opora me wiar miimiya nain weetak. Moram Mua Maneka urom sirirowa naap wiar ikainon.
43004001	-
43004002	Aria Yeesus Yon nomakep mua unow akena wia yasuwam-ikua. Yeesus ona weetak, makena ona teeria-ke wia yasuwam-ikemik. Ne pun mua unowa o ookamik nain meta manekareya wi Farisi miimamik.
43004003	-
43004004	Ne Yeesus naap miimap Yuudia piipuap nainiw kirep Galili ikiwok. Ikiwemi Samaria kame-pa naap ikiwok.
43004005	Ikiwemi owowa Sikar naimik nan fuunek. Miiw ara oko iiriw ekera Yekop-ke ona muuka Yosep iwok, epa nain Sikar mamaiya-pa ikua.
43004006	Eka unawera iiriw eena Yekop kuak nain pun nan ikua. Aria unun ama naeya Yeesus era epasia soomarek nain mia sanumarep eka unawera-pa nan pokap ikua.
43004007	Nan pokap ikaeya Samaria owow emeria-ko eka uninen naep ekapok. Eka unem-ikaeya maakek, “Sira eliwa, yo eka-ko unep enake.”
43004008	Ne Yeesus ona waisow ikok naap maakek, ona teeria-na maa enowa-ko sesenaru naep Sikar owowa orop ikemik.
43004009	Naeya emeria nain-ke maakek, “No Yuuda-ke, ne yo Samaria-ke, moram yo eka-ko enake efa naakin?” Moram iir nain wi Yuuda wi Samaria wiam miatinemik.
43004010	Ne Yeesus-ke maakek, “No Mua Maneka maa eliwa nia sesekomak nain amisarekan-na, ne pun mua eena eka nefa maakiya nain amisarekan-na o maakeya eka anane naap ikaiya nain eliw nenakinon.”
43004011	Naeya emeria nain-ke maakek, “Maneka, no eka unomowa nain amina weetak, ne eka fain irauwa akena. No eka anane naap ikaiya nain kaaneke aawinan?
43004012	Yiena nembesir Yekop-ke eka unawera fain kuak. Ona, ne ona muuk unowa, ne maa eneka pun, wi unowiya iiriw eka fain enem-ikemik, ekapep aakisa. Ne nos-ke Yekop nomakep maneka arekam naep-i?”
43004013	Naeya maakek, “Wi mua eka fain enimimik nain ikoka nainiw kema enekarem-ikaikuan.
43004014	Ne mua eena yo eka onakiyem nain ikoka nainiw kema me enekarinon, weetak. Eka nain eka ona saarik kema-pa wiar suuw-urupem-ikaeya Mua Maneka wameiya anane eliwa ikainon.”
43004015	Naeya emeria nain-ke maakek, “Maneka, yo eka naap nain-ko enake. Ne yo kema enekarep anane ekapep eka fain me unem-ikainen.”
43004016	Naap maeya maakek, “No ikiwep nena mua aawep ikos ekapeka.”
43004017	Ne emeria nain-ke maakek, “Yo mua marew ikem.” Naap maeya maakek, “No pepek maen, no mua marew.
43004018	Makena, no mua ikur iiriw wia aawon. Ne aakisa mua wameiya ikon nain me nena mua makena-ke. No makena maen.”
43004019	Naeya emeria nain-ke maakek, “Maneka, aakisa yo amisarem, no profet-ke.
43004020	I Samaria iiriw yiena kae unowa anane ema eenan wiam fiirimep Mua Maneka lotu arem-ikemik. Nain ni Yuuda-ke maiman, Mua Maneka lotu arowa epa Yerusalem owowa-pa muutiw ikua. Naap-i?”
43004021	Ne Yeesus-ke maakek, “Aite, yo opora efar miime. Epa fan kereriya, Mua Maneka lotu arowa nain ni ema neeke me onowen ne Yerusalem owowa pun me onikuan.
43004022	Ni Samaria-na o eena me baliwep amisareman nain lotu oniman. Ne i makena, i o amisaremik nain lotu onimik. Moram Mua Maneka yia aawowa maek nain i Yuuda teeria-pa yiar imenarek.
43004023	Epa nan kereriya, nain aakisa fanek, wi mua opor makena maemi Ewar Eliwa kekanowa-pa Mua Maneka lotu arikuan. Lotu sira eena Mua Maneka kookaliya nain.
43004024	Mua Maneka-na ewar-ke, naeya wi o lotu onimik nain opor makena maemi Ewar Eliwa kekanowa-pa lotu onam-ikaikuan.”
43004025	Ne emeria nain-ke maakek, “Yo amisarem, Mesaiya eena Krais naimik nain ikoka ekapinon. Os-ke ekapemi maa unowa yia maakinon.”
43004026	Ne Yeesus-ke maakek, “Mua nain-na makena yo fanem. Yo mua nain-ke nefamiya aakunem-ikaiyem.”
43004027	Yeesus emeria nain mamaiya aakunem-ikaeya ona teeria iiriw owowa ekamik nain kiiriw ekapemik. Ekapep naap urufap kema unu-unowa wuamik. Nain feenap nokaru naep onamik-na me nokaremik, “No maa mauwa nokarin?” e, “No oram emeria nain wameiya aakunin?”
43004028	-
43004029	Aria emeria nain eka amina nan wuap-puap ikiwep owow mua wia maakek, “Nee, ni ekapep mua fain-ko urufeka. Yo maa muutitik iiriw onam nain os-ke ariman efa maek. O Mesaiya-ki e mua kamenap nain-ke?”
43004030	Naeya unowiya iikirap emeria nain ookap Yeesus wiar ekapemik.
43004031	Aria emeria nain ikiwep ikaeya ona teeria-ke maakemik, “Somek mua, no maa-ko enime.”
43004032	Naap maakiwkin wia maakek, “Yo maa enowa efar ikua nain ni me efar amisareman.”
43004033	Naeya wi kema unu-unowa wuami wi-wieniw maemik, “Aa, mua oko-ke maa enowa-ko pekapep onakemik-i kamenion.”
43004034	Naiwkin wia maakek, “Weetak, yo maa enowa feenap maiyem, mua eena efa sesekak nain kookalowa ookami o uuwowa iiwawun welawomakam naep.
43004035	Ni feenap maiman, ‘Siiwa erepam ikiweya maa enowa perekimik.’ Naap-i? Nain yos-ke feenap nia maakiyem, ni mokoka wilinep baliwep urufeka. Manin maa enowa iiriw parewok.
43004036	Mua eena maa enowa perekap koora-pa sepa wuiya, mua nain o kiripowa wiar ikua. Ne maa enowa koora-pa sepa wuimik nain feenap, wi mua, Mua Maneka pika kemena ikiwep anane eliwa ikaimik nain wia maiyem. Mua maa enowa upiya nainiya, ne mua maa enowa perekiya nain, wiam erup eliw kemelikuan.
43004037	Naapeya opora fain makena, ‘Mua oko-ke maa upowa isakiya ne mua oko-ke maa enowa perekiya.’
43004038	Ni maa enowa me upeman nain yos-ke maa enowa perekowa nia sesekam. Mua papako-ke iiriw oospep maa upowa isakemik, ne ni aakisa perekiman.” Naap wia maakek.
43004039	Aria Samaria owow emeria nain-ke owow emeria mua unowa wia maakek, “Yo maa muutitik iiriw onam nain ariman efa maek.” Naapeya wi Yeesus opora wiar opamik.
43004040	Ne o wiar ekapep yiamiya ikainok naep kekanemik. Naapeya ekap fofa erup nan wiamiya ikua.
43004041	Nan ikok opora wia maakem-ikua nain unow akena opora wiar opamik.
43004042	Ne emeria nain maakemik, “I me no maen nain muutiw miimap opora wiar opimik, weetak. I yiena kakeniw ifana-pa wiar miimamik. Naeya i aakisa amisaremik, mua fain makena-ke, os-ke miiw mua yia aawow mua-ke.”
43004043	Aria fofa erup weesereya Yeesus owowa nain piipuap Galili ikiwok.
43004044	Moram ona wame maemi maek, “Profet ona owow mua-ke ekima me opimik.”
43004045	Nain wi Galili unowa iiriw Pasowa maapora urufowa naep Yerusalem ikiwep nan ikaiwkin maa miililina oneya wiar urufamik. Naapeya Galili ikiwok nain kemelap aawemik.
43004046	-
43004047	Aria nan ikok kiiriw Kaana owowa ikiwok, owowa eena mokomokoka maa miililina onami eka wain onak, owowa nain. Ne anim onom mua-ko Kapeneam owowa-pa ikaiya. Mua nain muuka-ke wiar napumarep umekam naep onam-ikua. Aria Yeesus Galili ekapok nain miimap muuka saliwominok naep ikip Yeesus nokarek.
43004048	Nokareya maakek, “Ni, yo maa miililina onamkun efar urufap opora efar opiman naiman, ne me urufiman nain weetak.”
43004049	Ne mua nain-ke maakek, “Maneka, ewur akena yooke aa, oko yo muuka efar uminon.”
43004050	Naeya maakek, “No eliw ikiwinan, no muuka nefar sariarinon.” Ne opora wiar miimap makena efa maakiya naep ikiwok.
43004051	Ikim-ikok ona uuwow mua wia miirowak, ne wis-ke maakemik, “Oo, no muuka nefar sariarek.”
43004052	Ne wia nokarek, “Ama kamin napuma wiar sariarek?” Naeya maakemik, “Inon amirika ama kuisow naap.”
43004053	Naap maiwkin kema suuwak, inon amirika ama pepek naap Yeesus-ke maakek, “No muuka nefar sariarinon.” Ne aria naap furewap ona ne ona teeria unowiya Yeesus opora wiar opamik.
43004054	Aria Yeesus Yuudia kame piipuap Galili ekapep iir nain maa miililina nain oneya aakisa erup arek.
43005001	Aria Yeesus nan ikaeya wi Yuuda lotu fofa maneka oko kererek. Ne iir nain Yerusalem ikiwok.
43005002	Owowa nain pona-pa Sipsip Omopora naimik, epa nain eka irauwa oko nan ikua. Wi Iibru opora-pa eka nain Betesda naimik. Eka irauwa nain soomarow era saawirinowa kua ikur ikua. Ne iinan kuasura onaiya ikua.
43005003	-
43005004	Wi napum mua unow akena, mua mokok opa, meren damola ne wapena merena kuumaremik, wi naap nan ikomakemik. [Moram iir kui-kuisow Mua Maneka ensel-ke orop eka nain ararumeya bulubul imenareya urufap napum mua oraimik, ne mua ookikir oraiya nain-ke sariarinon. Wi naap maemik.]
43005005	Ne mua napuma oko-ko nan ikua, mokoma ten arow, ikur okaiwi-pa arow napuma nain aawep inepiw ikaiya.
43005006	Yeesus urupemi mua nain naap urufap kema-pa maek, aa, napuma fain iiriw ekera aawok. Neemi ekap miir onoma-pa nokarek, “Nee, no kamenap? Sariarekam naep-i?”
43005007	Naeya mua nain-ke maakek, “Oo saria, mua naareke efa asipap efa aawep eka bulubul wuiya nain neeke efa porainon? Yo kekanep orekam naep oniyem-na weetak, mua oko-ke efa nomakemi wi kiikir oraimik.”
43005008	Naeya maakek, “No iikire, iikirap nena inow maa unowa opap soomare.”
43005009	Naap maakeya mua nain sariarep iikirap ona maa unowa opap soomarek. Yeesus nain onak nain Sabat fofa-pa onak.
43005010	Naapeya wi Yuuda-ke mua nain urufap maakemik, “Aakisa Sabat-ke. No moram sira puukap nena inow maa opap soomarin?”
43005011	Naap maakiwkin wia maakek, “Mua yo efa saliwak nain-ke efa maakeya yena inow maa unowa opap soomariyem.”
43005012	Ne nokaremik, “Mua naareke naap onowa nefa suuwak?”
43005013	Mua nain opora-ko me wia kiripomak, moram Yeesus unuma me wiar amisarek, ne iir nain mua yakeyak manekiya Yeesus wi wia bilikaremi ikiwok.
43005014	Naap ikok Yeesus tempel pika kemena ikiwok-na mua nain urufak. Urufap maakek, “No sariaren. No pina onowa piipue, oko wiimar maa samor akena aawinan.”
43005015	Are nan Yeesus amisarek. Ne ikiwep wi Yuuda wia maakek, “Mua efa saliwak nain Yeesus-ke.”
43005016	Naapeya iir nain wi kema bagiwirap Yeesus samorowa onoma wuamik. Moram o Sabat-pa sira nain onak.
43005017	Wi naap maiwkin Yeesus-ke wia maakek, “Yena Auwa anane maneka naap uuwam-ikaiya. Ne yos pun naap uuwam-ikainen.”
43005018	Naap maeya wi Yuuda o ifakimu naep kekanemik. Moram me Sabat sira muutiw wiar puukak. O feenap maiya pun, “Mua Maneka yena Auwa-ke,” naap maiya nain Mua Maneka saarik arekam naep oniya. Opor ara nain muuta o ifakimu naep onamik.
43005019	Ne Yeesus-ke wia maakek, “Yo makena nia maakiyem, Muuka ona waisow kema-pa maa me oniya, weetak. Wiawi maa oniya nain wiar urufap oniya. Wiawi maa kamenap oniya, nain muuka pun naap akena oniya.
43005020	Moram Wiawi ona Muuka kookalep maa unowa ona oniya nain ofakowiya. Ikoka maa mane-maneka ofakoweya wiar urufap kakaowen.
43005021	Feenap, wi mua umimik nain Wiawi-ke wia iikirowiya. Ne Muuka pun naap, mua eena wia kookalep sira naap wia oniya.
43005022	Wiawi mua kuisow-ko me wia mekawiya. Wia mekawowa kekanowa nain Muuka iwok.
43005023	Naapeya mua unowa eliw Muuka unuma pirikuan, Wiawi unuma pirimik naap. Mua eena Muuka unuma me piriya nain Wiawi pun unuma me wiar piriya, o eena sesekak nain.
43005024	Yo makena nia maakiyem. Mua eena yo opora efar miimiya, ne o eena efa sesekeya ekapem nain pun opora wiar opiya nain umowa iiriw nomakep anane eliwa ikowa nan ikua. Naapeya opora-pa me arinon. Neemi me samor aawinon, anane eliwa ikainon.
43005025	Naeya yo feenap nia maakiyem, epa nan kereriya, nain aakisa fanek, wi mua eena umowa-ke wia opap ikua nain Mua Maneka Muuka iwakara wiar miimimik. Ne wi opora wiar miimap opimik nain wueliw ikaikuan.
43005026	Eliwa ikowa nain onoma Auwa wiar ikua. Ne ona Muuka kekanowa nain iweya os pun wiar ikua.
43005027	O Mua Muukiya wia mekawowa kekanowa nain iwok.
43005028	-
43005029	Aria ni opora fain miimap kema unu-unowa me wueka. Feenap, epa fan weeserikua, wi iiriw umemik nain o iwakara wiar miimap eruwa-pa iikirikuan. Wi iikirap iiriw eena sira eliwa onam-ikemik nain eliwa ikaikuan. Ne wi sira samora miiwa-pa onam-ikemik nain samor aawikuan.”
43005030	“Aria yo yena kema-pa maa me oniyem. Auwa opora wiar miimap kakeniw naap wia mekawiyem. Moram yo me yena kookalowa ookiyem, weetak. O eena efa sesekeya ekapem nain kookalowa wiar ookiyem.
43005031	Yo yenaiw yame mainen-na, yo maiyem nain eliw naap maowen, ‘Weetak, no nenaiw main nain me pepek.’
43005032	Nain mua oko nan ikua, os-ke maemi yo efa maiya nain makena.
43005033	Ne mua papako wia sesekiwkin Yon wiar ikiwemik nain yo efa maemi opor makena wia maakek.
43005034	Nain Yon yo efa maek nain makena, nain mua opora-ke. Yo fain naep maiyem, ni Yon opora efa maek nain opowen-na Mua Maneka-ke nia aawinon.
43005035	Yon parina saarik wilinem-ikok ni parina niem-ikua. Nain nis-ke parina nain urufap kemelaman nain parina-pa ikowa nain ewur piipuaman.
43005036	Ne Yon opora nia maakem-ikua nain maa oko fain-ke wiar nomakek. Feenap, yo mauwow unowa Auwa-ke efa maakeya onami welawiyem fain efar urufap amisarowen, yo mua kamenap nain-ke. Uuwowa efar urufap amisarowen, os-ke efa sesekak.
43005037	Auwa eena efa sesekak nain pun yo efa maiya. Nain ni iwakara me wiar miimaman, ne miira pun me urufaman, weetak akena.
43005038	Ne pun mua eena sesekak nain opora me wiar opiman, naapeya o opora ni kema-pa me niar ikaiya.
43005039	-
43005040	Aria ni Mua Maneka opora siisimep-puamik nain urufiman, moram ni kema feenap wuiman, i neeke anane eliwa ikowa sira nain aawimik. Ne opor unowa Mua Maneka opora-pa ikomakek nain yo efa maek, nain ni anane eliwa ikowa aawu naep yo efar ekapowa nain ni weetak, miatiniman.
43005041	Wi mua-ke unuma efar pirowa nain me kema suuwiyem, oram-ke.
43005042	Nain yo nia amisarem, ni Mua Maneka me kookaliman.
43005043	Yo eena Auwa-ke efa pepekimeya ekapem nain me efa aawiman. Ne mua-ko onaiw wame maiya nain aawiman.
43005044	Ni miiw mua-ke unuma nia piruk naep oniman. Nain Mua Maneka mua kamenap nia naiya nain me kema suuwiman. Naapeya ni kamenap o opora wiar opowen?
43005045	Aria ni sira samora oniman nain wiimar me yos-ke yena Auwa mokok epa-pa opora-pa nia wuinen, weetak. Moses-ke naap nia oninon, o eena yia asipinon naiman nain-ke opora-pa nia wuinon.
43005046	O opora wiar opakaman-na yo opora pun efar opakaman. Moram opora siisimok nain yo efa maemi siisimok.
43005047	Ne ni opora siisimok nain me wiar opiman, naapeya yo opora maiyem nain kamenap efar opowen? Weetak.”
43006001	Aria iir oko-pa Yeesus Galili eka saawirinowa maneka nain kame okaiwi ekak. Eka nain unuma oko Taiberias naimik.
43006002	O maa miililina onami wi napum mua wia saliwak nain wi urufap yakeyak maneka ookam-miemik.
43006003	Wi ekap ona teeria onaiya urupep ema muuna-pa pokamik.
43006004	Iir nain wi Yuuda Pasowa maapora pun mamaiyarek.
43006005	-
43006006	Pokap ikok Yeesus mokoka wuak-na yakeyak maneka wiokap urupem-ikaiwkin wia urufak. Naap wia urufap Filip akimekam naep nokarek, “Nee, i maa enowa kaanek sesenarep wienakiyen noma?” Ne ikoka kamenap onowa nain amisarep ikua.
43006007	Naeya Filip-ke maakek, “I maamuma andet erup naap emer ikowa sesenarep wienakiyen-na wia pepek erinon-i? Wi wu-wuepap pote pote enimikuan pun me pepek,” naap maek.
43006008	Ne ona teeria mua oko unuma Andru naimik, Saimon Pita weepe-ke. Os-ke maek,
43006009	“Takir oko emer ikowa ikur ne mera gelemuta erup wiar ikaeya urufamik. Sa, teeria maneka faa, wienakowa pepek-i?”
43006010	Naeya wia maakek, “Wi wia maakiwkin sipira-pa pokomakuk.” Ne wia maakiwkin pokamik. Yakeyak maneka nain mua muutiw wia tuunamik. Wia tuunamik nain tausen ikur (5,000) naap.
43006011	Wi pokap ikaiwkin Yeesus emer ikowa ikur nain aawep Mua Maneka sira eliwa naakep-puap wu-wuepap sererkap wieya enemik. Ne mera pun sira naapiw onak. Wi enemik enemik wia, maa enowa-keriw arek.
43006012	Wi enep pepek eriwkin ona teeria wia maakek, “Maa enakiwa kiromakek nain baliweka, me wesusikua.”
43006013	Emer ikowa enakiwa kireya fiirimemik nain inera ten kuisow nainiw erup taanek.
43006014	Ne Yeesus maa miililina naap imeneya wi unowa nain naap urufap maemik, “Aa pepek, Mua Maneka profet miiwa orowa maek nain mua maken akena fanek!”
43006015	Ne Yeesus kema wiar amisarek, oko wis-ke kekanemi wiena owow saria maneka efa wuikuan, naap naep baurarep ona waisow nainiw ema urupok.
43006016	-
43006017	Aria urer akena Yeesus ona teeria wiisow Galili eka pona orop wi kiikir aasa aawep kame okaiwi Kapeneam ekam-ikemik. Epa kokomarek, nain Yeesus me kererowa ikua.
43006018	Wi aasa-pa ekam-ikaiwkin ewar maneka wuunemi ifer umukut onaiya wuam-ikua.
43006019	Wi ikiwep gone-pa ariwkin Yeesus wiokami ifer iinan-pa soomar-ikim-ikaeya urufap keker opamik.
43006020	Keker opiwkin wia maakek, “Ni me keker opaka, yos-ke!”
43006021	Naap maeya wi kemelami o opap purup aasa-pa wuamik. Wuiwkin ewur kuisow kame okaiwi-pa fuunemik.
43006022	Ne uurik ona wi teeria eka kame okaiwi-pa ikemik nain wi kema naap maemik, iiriw aasa kuisow muuta fan ikua nain ona teeria-ke aawemik. Ne o me wiokak, wi wiisow ikiwemik, naap maemik.
43006023	Ne aasa papako Taiberias piipuap ikiwep epa nan urupep ikemik. Epa eena inon fan yiena Maneka Mua Maneka sira eliwa naakep maa wienakek nain.
43006024	Yakeyak maneka Yeesus ona teeria onaiya nan me wia urufap o akupami aasa nain wiar irap Kapeneam ekamik.
43006025	Ekap nan imenap nokaremik, “Nee, somek mua, no kamenap ekapon?”
43006026	Ne wia maakek, “Yo makena nia maakiyem, ni me yo maa miililina onamkun yo efa kema suuwap kema fufurarep nain kookalep efa akupiman, weetak. Ni maa enep uroma taanow muuta nain yo efa akupam-miawiman.
43006027	Nain ni maa enowa ewur samorariya nain me senam kema suuwap uufuneka. Mua Muuka opora nia maakiya nain ni ookami anane epa eliwa-pa ikowen. Nain maa enowa saarik kookalep aawem-ikeka. Moram Auwa Maneka ona uuwowa nain Muuka iwemi kekanowa onaiya iwok.”
43006028	Ne wis-ke maakemik, “I sira kamenap onap Mua Maneka uuwowa onomiyen?”
43006029	Ne wia maakek, “Mua Maneka uuwowa feenap, mua eena sesekak nain opora wiar opaka.”
43006030	Naeya maakemik, “Naapeya-na no maa miililina-ko oneya i urufap makena naep no opora nefar opiyen. No maa miililina sira kain oninan?
43006031	Iiriw yiena nembesir epa asia nomon manekiw nan ikiwem-ikok Moses-ke Mua Maneka fareya maa enowa maana naimik nain wia sesekomaya enem-ikemik, eena Mua Maneka opora maek naap, ‘Os-ke maa enowa owow iinan-pa wia sesekomaya enemik.’” (Eksodas 16.4, Someka 78.24) Naap maakemik.
43006032	Ne Yeesus-ke wia maakek, “Yo makena nia maakiyem, enowa nain me Moses-ke wienakek, weetak. Yena Auwa-ke maa enowa akena owow iinan-pa ikua nain nia sesekomiya.
43006033	Mua Maneka maa enowa feenap nain nia sesekomiya, maa enowa eena iinan-pa orok nain ni miiw mua enep anane eliwa ikowen.”
43006034	Naeya maakemik, “Aa-na, i maa enowa naap nain yienakem-ike.”
43006035	Ne wia maakek, “Maa enowa nain makena yos, eena enep anane eliwa ikowa nain. Wi mua yo efar ekapimik nain wi wuailowa marew. Ne yo opora efar opimik nain kema enekarowa marew.
43006036	Nain yo iiriw nia maakem, ni efa urufiman fain, yo opora me efar opiman.
43006037	Wi mua eena Auwa-ke yiiya nain yo efar epikuan, yo me wia iirarinen.
43006038	Moram, yo miiwa orom nain me yena kookalowa ookowa nain orom, o eena efa sesekak nain kookalowa wiar ookowa naep orom.
43006039	Ne ona kookalowa nain feenap, emeria mua unowa yiiya nain yo mua kuisow-ko me piipuinen. Ikoka miiwa weeserow epa-pa unowiya wia iikirowinen.
43006040	Yena Auwa kookaliya nain feenap, wi Muuka urufap opora wiar opimik nain anane eliwa ikaikuan. Ne wiimar miiwa weeserow epa-pa yena wia iikirowinen.”
43006041	-
43006042	Aria Yeesus-ke naap wame maeya wi Yuuda-ke nain miimap murarow opora onami maemik, “O Yeesus-ke, Yosep muuka-ke. I wiawi onak wiar amisaremik. Ne moram ‘Yo owow iinan-pa orom’ naiya!”
43006043	Naap aakunem-ikaiwkin wia maakek, “Ni naap efa maiman nain neek ikainok.
43006044	Mua kuisow onaiw yo me efar ekapinon, weetak. Auwa efa sesekak nain-ke mua wia mufeya yo efar ekapikuan. Ne miiwa weeserow epa-pa yena wia iikirowinen.
43006045	Ne wi profet-ke maiwkin siisimep-puamik, feenap, ‘Wi unowa nain ikoka Mua Maneka-ke amisa wiinon.’ (Aisaiya 54.13) O mua eena Auwa opora wiar miimap amisa wiar aawiya nain-ke yo efar ekapinon.
43006046	Makena, mua kuisow Auwa-ko me urufak, weetak. O mua eena Wiawi mamaiya-pa ikok ekapok nain makena, Mua Maneka urufak.
43006047	Yo makena nia maakiyem, mua eena yo opora efar opiya nain anane eliwa ikainon.
43006048	Anane eliwa ikowa onoma yos, nain maa enowa makena-ke naiyem.
43006049	Makena, niena nembesir unowa epa asia nomon manekiw nan yiawem-ikok wuailep maana enemik, nain wi iiriw umemik.
43006050	Ne maa enowa oko maem fain iinan-pa orok, mua eena maa enowa fain enep me uminok naep.
43006051	Enowa fain enep anane eliwa ikowa nain, makena yos, maa enowa eena owow iinan-pa orok nain. Wi maa enowa fain enimimik nain, wi anane eliwa ikaikuan. Maa enowa nain yena mia yame maiyem, miiw mua unowa eliwa ikauk naep yena yame wuami uminen,” naap wia maakek.
43006052	Naeya wi Yuuda-ke wi-wieniw oporiw irakemi maemik, “Nee, mua fain ona mia oposia enowa yia maakiya nain kamenap noma?”
43006053	Naeya wia maakek, “Yo makena nia maakiyem, ni Mua Muuka mia oposia ne aka me wiar enimowen-na ni anane eliwa ikowa nain naap me ikowen.
43006054	Ne wi mua yo mia oposia ne aka efar enimimik nain wi anane eliwa ikaikuan, ne wiimar miiwa weeserow epa-pa yena wia iikirowinen.
43006055	Moram, yena mia oposia-na maa enowa akena-ke ne yena aka pun eka makena-ke.
43006056	Mua eena yo mia oposia ne aka efar enimiya nain yo efamiya ikaiya, ne yo o wameiya ikaiyem.
43006057	Feenap, Mua Maneka anane ikaiya nain-ke efa sesekak. Ne os-ke ikaeya yo ikem. Nain kakeniw naap, yo ikem, naapeya mua eena yo mia oposia efa enimiya nain os pun ikainon.
43006058	Enowa fain makena, owow iinan-pa orok. Iiriw yiena nembesir unowa maa enowa maana naimik nain enemik, nain umurumemik. Ne enowa fain maiyem nain makena-ke, ne wi enimimik nain anane eliwa ikaikuan.”
43006059	Kapeneam lotu koora-pa suule wiemi opora naap wia maakem-ikua.
43006060	Aria ona teeria maneka nain wi mua unowa-ke naap miimap maemik, “Nee, opora naap-ko ikua-i ya? Aa, i opora eliw marew nain moram wiar miimiyen? Kama yia mikiya.”
43006061	Wi naap maemi muninem-ikemik nain, Yeesus wiar amisarek. Ne wia maakek, “Ni opora nain-ke uroma nia mikeya opora eliw marew efar naiman.
43006062	Ne Mua Muuka ona iiriw ikua neeke kiiriw urupeya urufap ni kamenap-ko maowen-yon?
43006063	Ewar Eliwa kekanowa-pa Mua Maneka wameiya ikok anane eliwa ikaikuan. Wi mua wieniw me pepek. Opora eena yo nia maakem nain Ewar onaiya ikua, ne anane eliwa ikowa nain aawowa-ke.
43006064	Nain ni mua papako opora me efar opiman.” Naap maek, moram wi mua eena opora me wiar opamik nain o uuwowa onoma wuak nain iiriw naap wia amisarek. Ne pun mua eena wi iiwua wapena-pa wiar wuowa nain amisarek.
43006065	Ne wia maakek, “Yo naapeya nia maakem, mua wieniw yo efar ekapowa me pepek, makena, Auwa ona kekanowa wieya eliw yo efar ekapikuan.”
43006066	Ne naap wia maakeya mua unowa o ookam-miemik nain iir nain piipuamik.
43006067	Wi ikiwiwkin ona teeria mua ten kuisow erup nain wia nokarek, “Ne nis pun efa piipu naep-i?”
43006068	Naeya Saimon Pita-ke maakek, “Sa, Maneka, i mua naarew wiar ikiwiyen? Anane eliwa ikowa opora onoma nos.
43006069	I opora iiriw nefar opamik ne pun i amisaremik, makena no Mua Maneka-ke nefa pepekimep nefa sesekeya ekapon.”
43006070	Naeya maek, “Makena, yo mua ten kuisow erup nia aawem. Nain mua kuisow Satan-ke ikua!”
43006071	O Yuudas maemi naap maek. Yuudas-na Saimon Iskariot muuka-ke. Ikoka os-ke Yeesus wi iiwua wapena-pa wiar wuinon.
43007001	Aria Yeesus Yuudia kame ikiwowa nain wi Yuuda amis mua-ke o ifakimowa maemik. Naapeya Galili kame-pa nan-pariw ikok uuwam-miek.
43007002	Ne wi Yuuda maapora oko, maa esimsa kuowa maapora naimik nain wiar mamaiyarek.
43007003	Ne Yeesus ona wiamun unowa-ke maakemik, “No Yuudia kame ikiwep maa miililina oneya nena teeria unowa nefar urufuk.
43007004	Mua-ko eena maa miililina onowa ariman efar urufap amisaruk naep maa kokot me oniya. Naapeya no ikip maa ariman oneya miiw unowa mua nefar urufuk.”
43007005	Ona wiamun unowa opora me wiar opam-ikemik, naapeya naap maakemik.
43007006	Ne wia maakek, “Yo epa eewuar. Ni epa anane naap ikaiya.
43007007	Miiw mua unowa ni me nia iiwuarimik, weetak, yo efa iiwuarimik. Moram sira samora onimik nain yos-ke ariman wiar wuami maiyem.
43007008	Ni eliw ikiwep maapora urufeka. Yo epa eewuar, naeya me ikiwinen.”
43007009	Naap wia maakep ona Galili-pa nan ikua.
43007010	Aria ona wiamun unowa ikiwep Yerusalem-pa nan ikaiwkin o aakisa fan ikiwok. Ariman me ikiwok, kokot ikiwok.
43007011	Iir nain wi Yuuda o akupami wiam nokarem-miemik, “Nee, mua nain-ko ekapok-i?”
43007012	O muuta nain senam aakunemik. Papako-ke maemik, “O mua eliwa-ke,” ne papako-ke maemik, “Weetak, os-ke wia ekerami era samora-pa wia pikiwiya.”
43007013	Nain ariman me maem-miemik, moram wi Yuuda woos mua yia samorikuan naep wia keker opamik.
43007014	Maapora gone-pa ikaiwkin Yeesus ikip fuunep tempel urupep pika kemena-pa opora wia maakem-ikua.
43007015	Aria wi Yuuda naap urufap kakaemi maemik, “Nee, mua fain suule-ko me ikiwok, o amis maneka naap nain kaanek aawok?”
43007016	Ne wia maakek, “Yo amisa fain me yena kakeniw amisa-ke, weetak. Mua eena efa sesekak nain-ke yiek.
43007017	Yo opora fain Mua Maneka wiar ekapok-i e oram yena kema-pa maiyem, nain mua eena Mua Maneka kookalowa ookiyem naiya nain efar furewap makena mainon.
43007018	Mua ona wame purupekam naep opor unowa ona kema-pa mainon. Ne mua eena o sesekeya ekapok nain unuma wiar pirowa kookaliya nain mua makena-ke, wadol marew.
43007019	Ni Moses sira-ko me niek-i? Nain ni unowiya o sira wuomakek nain iiwawun-ko wiar ookiman-i? Naap nain ni moram yo efa ifakimu naep oniman?”
43007020	Naeya maakemik, “No sawur-ke nefa anirawamik. Mua naareke nefa ifakimekam naep oniya?”
43007021	Ne wia maakek, “Yo maa miililina kuisow eena onam nain ni urufap kakaiman.
43007022	Ni fain kema suuweka, Moses-ke mia kanima puukowa sira nain nieya ni Sabat epa pun muuka mia kanima wia puukiman. Nain me Moses-ke sira nain imenak, sira nain iiriw nembesir-pa ekapok.
43007023	Naapeya ni Moses sira me wiar puukiyen naep Sabat-pa mia kanima eliw puukiyen naiman. Nain yo Sabat-pa mua wia saliwamkun ni moram efa amukariman?
43007024	Ni oram mokoka-pa urufap me maeka. Ni maa baliwep kema suuwap makena-ke naep maeka.” Naap maek.
43007025	Aria wi Yerusalem mua papako-ke maemik, “Nee, mua fain ifakimu naep maimik nain faneka ya.
43007026	Ne mua unow mokoka-pa opora maeya mua kuisow o-ko me kiripomimik. Wi anim onoma pun o makena Krais-ke naimik-yon-i?
43007027	Ne o epa ekapok nain i amisaremik. Nain ikoka Krais epa ekapiya nain mua kuisow me amisariyen,” naap maemik.
43007028	Aria Yeesus tempel pika kemena-pa emeria mua opora wia maakemi kerew farep maek, “Ae, ni yo efa amisareman, ne epa ekapem nain pun efa amisareman. Naap-i? Nain yo me yenaiw ekapep fan ikem! O eena efa sesekak nain opor makena onoma os. Ni o me amisareman,
43007029	nain yos-ke amisarem. Moram o wiar ikemkun ona efa sesekeya fan ekapem,” naap maek.
43007030	Naap maeya opu naep uufunemik, nain o epa eewuar ikaeya me opamik.
43007031	Ne iir nain pun mua unow akena o makena wiar naemik. Neemi maemik, “Mua fain maa miililina unowa oniya noma. Ne Krais ikoka ekapowa naimik nain o nomakep unow akena oninon-i?”
43007032	Naap maem-ikaiwkin wi Farisi-ke wia miimamik. Naapeya wi pris woos mua wiamiya aakunep tempel ami mua wia sesekamik, wi ikiwep opuk naep.
43007033	Aria Yeesus aakunemi feenap wia maakek, “Yo epa maala ni niamiya me ikainen. Yo o eena efa sesekak nain wiar ikiwowa-ke.
43007034	Iir nain yo efa akupowen-na wia, me efa imenowen, ne epa yo ikiwep ikainen nain ni kamenap ikiwowen.”
43007035	Ne wi Yuuda-ke maemik, “Nee, kaanek ikiweya i me urufiyen yia naiya noma? I Yuuda unowa eena Grik owow unowa-pa ikemik nain neek wiar ikiwep Mua Maneka opora wia maakekam naep naap maiya-i?
43007036	Kamenap maemi feenap maek, ‘Ni yo efa akupowen-na wia, me efa imenowen. Ne yo ikip ikaiyem nain ni ikiwowa me pepek.’” Naap maem-ikemik.
43007037	Aria maapora nain weeserow fofa kererek, fofa nain manek akena. Iir nain Yeesus iimarep kerewa kiriremi maek, “Mua eena kema enekariya nain yo efar ekapep eka eniminok.
43007038	Ne mua eena yo opora efar miimiya nain eka anane kema-pa wiar imenarem-ikainon, eka arona-pa imenarem-ikaiya naap, eena Mua Maneka opora maek naap.”
43007039	Ewar Eliwa maemi eka maek. Mua eena o opora wiar opiya nain Ewar Eliwa aawinon. Nain iir nain eewuar, moram Yeesus unum maneka me aawowa ikua.
43007040	Wi naap miimap papako-ke maemik, “Aa, mua fain profet makena-ke.”
43007041	Ne papako-ke maemik, “O Krais-ke.” Ne teeria oko-ke maemik, “Krais eliw Galili kame-pa imenarinon-i? Weetak.
43007042	Moram Mua Maneka opora feenap maek, Krais ikoka Yuudia kame Betlehem owowa-pa imenarinon, Dewit kerekera-pa.”
43007043	Wi Yeesus muuta nain naap aakunemi wiam pukep erup aremik.
43007044	Ne papako opu naemik, nain mua kuisow-ko ekap me opak.
43007045	Aria wi tempel ami mua oram kirep ikiwiwkin wi pris woos mua ne wi Farisi-ke wia nokaremik, “Ni moram me opap pekapeman?”
43007046	Ne wia maakemik, “O opora eena maiya nain mua kuisow naap-ko me maimik.”
43007047	Ne wi Farisi-ke wia maakemik, “Ne nis pun naap nia wadolalowak-i? Ae-na.
43007048	I woos mua ne i Farisi mua kuisow opora-ko wiar opimik-i?
43007049	Wi mua o opora wiar ookimik nain wi kema marew-ke, Moses sira me wiar amisaremik. Wi nain pina-pa ikemik, iiwawun maa anima mia-pa wiam wuap-puamik,” naap maemik.
43007050	Ne Farisi mua oko, unuma Nikodemus, mua nain iir oko Yeesus wiar ikiwok.
43007051	Os-ke wia maakek, “Nee, i sira naap-ko yiar ikua-i? Mua opora me wiar mekawowa, o pina onak naimik-i?”
43007052	Naeya wis-ke maakemik, “Aa, nos pun Galili mua-ke-yon aa? No Mua Maneka opora baliwep urufap amisarinan, profet Galili kame-pa me imenarinon,” naap maakemik.
43008001	Aria mua unowa wiena koora ikiwiwkin Yeesus ona waisow Oliw ema urupok.
43008002	Nan ikok uuriw akena nainiw oromi tempel pika kemena ikiwok. Nan ikaeya mua unowa ekapep warikiwkin pokap ikok opora wia maakem-ikua.
43008003	Ne aria emeria oko soma mua ikos ikaiwkin urufap opamik. Opap wi Farisi ne wi sira amis mua wapena-pa wiar wuiwkin Yeesus wiar pikiwemik. Pikip mua unowa mokok epa-pa iimarowamik.
43008004	Iimarowap Yeesus maakemik, “Somek mua, emeria fain muewowa puukap soma mua wameiya ikaeya urufap opap fan amapekapemik.
43008005	I sira eena Moses yia wuomak nain feenap, wi soma oraimik nain nomon ika wiarimik. Ne no kamenap main?”
43008006	Wi o opora uferinok naep naap nokaremik. Kamenap maeya-na opora-pa wuiyen naemik. Ne Yeesus-na ineka kuep wapeniw miiwa-pa maa siisimem-ikua.
43008007	Ne wi yaawerow marew nokarem-ikaiwkin iimarep wia maakek, “Ni mua kuisow-ko pina naap me onap-na ookikir nomona wafurominok.”
43008008	Naap wia maakep-puap nainiw ineka kuep miiwa-pa maa siisimem-ikua.
43008009	Naeya wi mua teeria nain naap miimap mua kuisowiw ikiwem-ikemik. Wi iperowa kiikir miimiwkin wi papako muraremik. Ne emeria nain waisow nan iimarep ikua.
43008010	Aria Yeesus nainiw iikirap kiri-kirek-na emeria nain waisow ikua. Ne maakek, “Nee, wi teeria faa, kamenap aremik? Mua kuisow-ko feek ikok nefa ifakimowa me maek-i?”
43008011	Naeya emeria nain-ke maakek, “Maneka, weetak.” Ne Yeesus-ke maakek, “Ne yos pun naap me nefa oninen. No ikiwep pina nainiw me one,” naap maakek.
43008012	Ne aria Yeesus nainiw wia maakemi maek, “Yo miiwa fain parina-ke. Wi mua eena yo yookimik nain parina wiar ikaeya anane eliwa ikaikuan, wi epa kokoma-pa me soomarikuan.”
43008013	Naeya wi Farisi-ke maakemik, “No nena kema-pa opora naap name main. No nena name main nain nena naisow name main. Naapeya opora makena-ke me nefar naiyen.”
43008014	Ne wia maakek, “Aria, yo yena kema-pa opora yame mainen-na, nain pun makena-ke. Moram owowa eena yo ekapem nain amisarem, ne ikoka kirep ikiwowa pun amisarem. Ne ni me efar amisareman.
43008015	Ni anane miiw sira ookami mua wia mekawap opora-pa wia wuiman. Yo mua kuisow opora-pa-ko me wia wuiyem.
43008016	Nain opora-pa wia wuinen nainen-na yo eliw naap oninen. Moram me yo yaisow kema-pa aakuniyem, weetak. Auwa ona efa sesekak nain efamiya ikua.
43008017	Ne ni niena sira Moses wuak nain feenap siisimep-puiwkin maiman, opora kuisow nainiw mua wiam erup maiwkin makena-ke naiman.
43008018	Ne yos pun naap yena yame maiyem, ne o eena efa sesekak nain yena Auwa nain pun yo efa maiya.”
43008019	Naeya wis-ke nokaremik, “Nena niawi kaanek ikua?” Ne wia maakek, “Ni me efa amisareman, naeya yo Auwa me efar amisareman. Yo efa amisarekaman-na Auwa pun efar amisarekaman.”
43008020	Tempel pika kemena eena maamuma wuimik nan opora wia maakem-ikua. Ne iir nain pun me opamik, moram o epa eewuar.
43008021	Ne aria nainiw wia maakek, “Yo fan ikiwiyem, ikiwemkun yo efa akupowen. Ne ni ikoka niena pina-pa umowen. Owowa eena yo ikiwiyem nain ni ikiwowa me pepek.”
43008022	Naap maeya wi Yuuda-ke maemik, “Moram feenap maiya, ‘Owowa yo ikiwiyem nain ni ikiwowa me pepek,’ naiya. Ona wame ifakimekam naep naap maiya-i?”
43008023	Ne wia maakek, “Yo owow iinan mua-ke, ne ni wia. Ni miiwa fain mua-ke, ne yo iinan-pa orom.
43008024	Neemi yo iiriw nia maakem naap, ni ikoka niena pina-pa umowen. Yo os-ke yame maem nain ni makena-ke me efa naowen-na niena pina-pa umowen.”
43008025	Naeya nokaremik, “No mua naareke?” Ne wia maakek, “Yo iiriw nia maakem, yo mua nain-ke.
43008026	Yo nia mekawami nia maakowa nain opora senam akena efar ikua. Ne o eena efa sesekak nain makena-ke. Opor unowa o wiar miimap miiw mua nia maakiyem.”
43008027	Ona Wiawi maemi naap wia maakem-ikua, nain wi kema-ko me aawemik.
43008028	Naapeya wia maakek, “Ni ikoka yo Mua Muuka efa fakerap efa amisarowen, yo os-ke. Ne yo yena kema-pa maa me oniyem, nain pun amisarowen. Auwa ona efa maakiya nain muutiw maiyem.
43008029	Ona efa sesekak nain-ke efamiya ikua. Efa piipueya yaisow me ikaiyem, weetak. Moram maa unowa ona kookaliya naap oniyem.”
43008030	Naap maeya wi unow akena opora makena wiar naemik.
43008031	Aria wi o opora makena wiar naemik nain wia maakek, “Ni kekanep yo opora efar opam-ikowen-na yena teeria kakeniw-ke nia nainen.
43008032	Naeya ni opor makena amisarowen, ne opor makena nain-ke nia wasirkeya eliwa ikowen.”
43008033	Ne wis-ke maakemik, “I Abraham nembesir unowa-ke. I mua oko tepak-pa wiar ikok uuwow mua me ikemik. Ne no kamenap naep naap maen, ‘Ni ikoka nia wasirkiwkin eliwa ikowen.’”
43008034	Ne wia maakek, “Yo makena nia maakiyem. Mua eena sira samora oniya nain, mua nain sira samora-ke kaikap-pueya ikua, uuwow mua saarik.
43008035	Ne uuwow mua unum marewa ikaiya. Makena, Muuka-ke ona Wiawi kemena-pa anane unum onaiya ikaiya.
43008036	Ne os-ke nia wasirkap aawinon-na eliwa ikowen. Nain feenap, ni ikoka eliw akena ikowen.
43008037	Yo amisarem, Abraham niena nomokow fiira-ke. Nain yo opora nia maakiyem nain ni kema-pa me wuiman, miimowa miatinep yo efa ifakimu naep oniman.
43008038	Yo maa unowa yena Auwa wiar urufap nia maakiyem nain nis-ke niena niawi oko-ke nia maakeya naap oniman.”
43008039	Naeya maakemik, “Abraham-na yiena auwa-ke naimik.” Ne wia maakek, “Ni Abraham muuka ikekaman-na sira wiar ookekaman.
43008040	Yo opor makena Mua Maneka wiar miimam nain nia maakekam naep oniyem-na nis-ke efa ifakimu naep oniman. Abraham iiriw sira naap-ko me onam-ikua.
43008041	Ni niena niawi oko ookap uuwowa naap wiar oniman.” Ne maakemik, “I me era muuka-ke. Yiena Auwa kuisow Mua Maneka nanek, ne i o muuka akena-ke ikemik.”
43008042	Ne wia maakek, “Mua Maneka ni Niawi ikekak-na yo efa kookalekaman, moram yo o wameiya ikok orop aakisa fan ikem. Yo yenaiw me orom, weetak, ona efa sesekak.
43008043	Ne yo opora maiyem fain ni moram kema me pukeman? Nain feenap, yo efa miimowa miatiniman, naapeya kema me pukeman.
43008044	Ni niena niawi Satan muuk unowiya o kookalowa wiar ookiman. O mua wia samoram-ikua, iiriw ekera ekapep aakisa. Ne opor makena me opiya, moram opor makena nain o marew. Ona kema-pa opora kiripami nia peeskimem-ikua. Moram o mua wadola-ke, ne opor wadola onoma os.
43008045	Naapeya yo makena nia maakiyem, nain ni opora me efar opiman.
43008046	Ne ni mua kuisow yo pina onamkun-ko efa urufaman-i? Nain yo opor makena nia maakiyem nain ni moram me efar opiman?
43008047	Mua eena Mua Maneka teeria-pa wiar ikaiya nain Mua Maneka opora wiar miimiya. Nain ni Mua Maneka teeria-pa me wiar ikeman, naapeya opora me wiar miimiman.”
43008048	Naap wia maakeya wi Yuuda-ke maakemik, “I maken akena maimik, no wi Samaria mua-ke, ne sawur-ke nefa anirawamik, ae-na.”
43008049	Ne wia maakek, “Weetak akena, yo naap wia. Yo yena Auwa unuma piriyem, nain nis-ke unuma efa samoriman.
43008050	Yo me yena unuma yame piriyem, weetak. Mua eena yia mekawiya nain-ke unuma efa piriya.
43008051	Yo makena nia maakiyem, mua eena yo opora efar opiya nain me uminon.”
43008052	Naeya wi Yuuda-ke maakemik, “Aa, i aakisa nefa amisaremik, no sawur-ke nefa anirawamik. Moram Abraham iiriw umok ne wi profet pun iiriw umurumemik. Nain nos-ke naap main, mua eena no opora nefar opinon-na me uminon.
43008053	No yiena nembesir Abraham nomakep maneka arekam naep-i? O iiriw umok, ne wi profet pun umurumemik. Ne no mua kamenap-ke, naeya naap main?”
43008054	Ne wia maakek, “Yo yenaiw unuma yame pirinen-na ikoka makena me arinon. Yena Auwa niena Mua Maneka naiman nain-ke yo unuma efa piriya.
43008055	Makena, ni o me amisareman, nain yos-ke amisarem. Ne yo me amisarem nainen-na, yos pun ni saarik mua wadola ikainen. Nain yo amisarep opora wiar opiyem.
43008056	Neemi niena nembesir Abraham yo orowa nain kema wuam-ikua. Ne yo oromkun efa urufap kemelak.”
43008057	Naeya maakemik, “Sa, no mokoma kamin ikok no Abraham urufam nain?”
43008058	Ne wia maakek, “Yo makena nia maakiyem, yo iiriw iiriw ikem. Yo iiriw ikemkun Abraham imenarek.”
43008059	Naap maeya, nan-pariw nomon ika waru naep onamik-na wia, yakeyak manekiya wia bilik aremi tempel piipuap oromi ikiwok.
43009001	Aria Yeesus ikiwem-ikok mua mokok opa-ko urufak. Mua nain iiriw onak uroma-pa naap orok.
43009002	Aria Yeesus ona teeria-ke nokaremik, “Somek mua, mua fain naarew pina-pa onak-ke mokok opa naap muukarek? Mua nain ona pina-pa e onak wiawi pina-pa?”
43009003	Ne wia maakek, “Weetak, me mua nain ona pina-pa e onak wiawi pina-pa naap imenarek. Naap arep ikua nain, ikoka Mua Maneka-ke saliweya mua unowa o kekanowa wiar urufikuan.
43009004	Aakisa ama maneka ikua fainiw o eena efa sesekak nain uuwowa onomiyen. Epa nan kokomariya, uura mauwowa me pepek.
43009005	Yo fan ikem nain miiw mua parina wiem-ikaiyem.”
43009006	-
43009007	Naap maep-puap ineka kuemi opeka tuenep opeka nain miiw onaiya kiripak. Kiripap aawep mua nain mokoka-pa ifomami maakek, “No ikiwep Siloam eka unawera-pa mokoka yasuwe.” Eka unuma nain kemena feenap, “Sesekowa”. Naeya ikiwep mokoka yasuweya mokoka wiar wilinek. Naeya kirep ekapok.
43009008	Ne aria ona owow epaskun ne wi mua iiriw maamuma wia nomarem-ikua nain urufamik nain-ke naap urufap wi-wieniw wiam nokaremik, “Nee, mua fain anane fan pokap ikok maa yia nomarem-ikaiya nain-ki?”
43009009	Ne papako-ke maemik, “Ae, mua nain-ke.” Ne papako-ke maemik, “Sa, weetak. Mua fain o saarik urufinan.” Naap aakunem-ikaiwkin ona wia miimap wia maakek, “Ae, yos-ke.”
43009010	Naeya nokaremik, “Ne no kamenap onap mokoka wilinep aakisa maa urufin?”
43009011	Ne wia maakek, “Mua Yeesus naimik nain-ke sipa aawep mokoka-pa ifomep efa maakek, ‘No ikiwep Siloam eka unawera-pa mokoka yasuwe.’ Naeya opora wiar ookap naap onamkun mokoka efar wilineya maa urufiyem.”
43009012	Ne nokaremik, “Mua nain ona kaanek ikua?” Ne os-ke, “Yo me amisarem,” naap wia maakek.
43009013	-
43009014	Yeesus sipa kiripap mua mokok opa saliwak nain, Sabat fofa-pa nain onak. Muut nain mua nain aawep wi Farisi wiar ikiwemik.
43009015	Ne wi Farisi-ke nokaremik, “O kamenap onap mokoka nefar saliwak?” Ne wia maakek, “Sipa aawep mokoka-pa wuomep-puap ikip mokoka yasuwowa efa maakeya naap onap aakisa maa urufiyem.”
43009016	Ne wi Farisi papako-ke maemik, “Mua sira naap onak nain me Mua Maneka wiar ekapok, naeya Sabat sira me ookiya.” Ne papako-ke maemik, “Weetak, pina mua maa miililina naap nain me oninon.” Naap maemi wiam fookamik.
43009017	Naap ikok nainiw mua mokok opa nain nokaremik, “Mua nefa saliwak nain no kamenap mainan?” Ne maek, “O profet-ke.”
43009018	Ne o mokok opa ikok sariarek nain wi Yuuda makena-ke me naep ona onak wiawi wiar farep
43009019	wia nokaremik, “Ni maeka, mua fain ni muuka-ki? Ne mokok opa naap imenarek, naap-i? Ne kamenap onap aakisa maa urufiya?”
43009020	Ne onak wiawi-ke wia maakemik, “Ae, makena i muuka-ke, mokok opa naap imenarek.
43009021	Ne aakisa mokoka kamenap onap sariarep maa urufiya nain i me amisaremik. Ne mua naareke saliwak nain pun me amisaremik. O me gia muuta-ke, ona nokariwkin nia maakinok!”
43009022	-
43009023	Aria wi Yuuda woos mua iiriw opora feenap anumap-puamik, mua naareke Yeesus Mesaiya-ke nainon-na mua nain iiwawun iirarep sisina-pa wuiwkin wi wiamiya lotu me arinon. Wiam erup nain wia keker opap maemik, “O arimok aa, ona nokareka.”
43009024	Ne kiiriw mua nain fariwkin ekapeya maakemik, “No Mua Maneka unuma-pa makena mae! I mua nain amisaremik, pina mua-ke.”
43009025	Ne os-ke wia maakek, “O pina mua-ki e wia, yo me amisarem. Yo maa kuisow fain amisarem, yo iiriw mokok opa ikem, ne aakisa maa urufiyem.”
43009026	Naeya nokaremik, “O maa mauwa nefa onak? Ne sira kamenap onap mokoka nefar saliwak?”
43009027	Ne wia maakek, “Yo nan maem, nain yo me efa miimaman. Ne moram nainiw mae-maep nainen? Nis pun o teeria wiar aru naep-i?”
43009028	Naeya wis-ke riirinemi maakemik, “No nena mua nain teeria-ke. I wia, i Moses sira wiar ookimik.
43009029	I fain amisaremik, Mua Maneka ona opora iiriw Moses iwok. Ne mua nain me amisaremik, ne epa kaanek ekapok nain pun me amisaremik.”
43009030	Ne mua nain-ke wia maakek, “Aa, ni opora naap maiman, naapeya yo kema suuwiyem-na weetak. Moram nis-ke o epa ekapok nain me amisareman naiman. Nain yo mokoka efar saliwak!
43009031	I feenap amisaremik, wi pina mua, Mua Maneka maa nokarimik nain opora me wiar miimiya. Makena, wi mua eena opora wiar miimap ookimik nain opora wiar miimiya.
43009032	Iiriw iiriw mua kuisow mua mokok opa-ko mokoka wiar saliwak naiwkin-ko me miimamik.
43009033	Ne mua fain me Mua Maneka wiar ekapekak-na maa miililina kuisow me onekak.”
43009034	Naeya wis-ke maakemik, “No pina onaiya ikok imenaren. Ne nos-ke i suule yiekam naep-i?” Naap kakankami iiwawun iiraremik.
43009035	Aria mua nain iiraremik nain Yeesus opora miimak. Ne mua nain akupap imenap maakek, “No Mua Muuka makena-ke nain-i?”
43009036	Naeya os-ke, “Oo Maneka, mua nain naarew main? Unufeya makena nainen.”
43009037	Ne Yeesus-ke maakek, “No mua nain aakisa urufin. Nain-ke nefamiya aakunem-ikaiya.”
43009038	Naeya maakek, “Maneka, aakisa yo makena naiyem.” Neemi Yeesus meren onoma-pa keema muuna mikap unuma fakerak.
43009039	Naeya maakek, “Yo miiwa fan ekapem nain yo muuta nain wia mekawikuan. Naapeya wi mua mokok opa eliw maa urufikuan, ne mua mokok eliwa mokok opa arikuan.”
43009040	Aria wi Farisi papako pun nan ikaiwkin Yeesus opora naap maek. Naeya nokaremik, “Ne is pun mokok opa-ke yia nain-i?”
43009041	Ne wia maakek, “Ni mokok opa ikekaman-na ni pina marew ikekaman. Nain ni feenap maiman, ‘I maa urufimik,’ naapeya ni pina naap niar ikainon.”
43010001	“Aria yo makena nia maakiyem, mua eena sipsip pika omopora-pa kemena me ikiwowa, pika ara-pa pikinep kemena oriya nain ikum mua-ke, ne mua samora-ke.
43010002	Ne mua anane omopora-pa kemena ikiwiya nain o sipsip nepiow mua makena-ke.
43010003	Omopora urufiya mua nain-ke omopora teekeya kemena ikiwiya. Ikiwep ona sipsip iiwawun maneka unuma wia unufami wia aankeya iwakara wiar miimap ekapiwkin owaruma wia poraiya.
43010004	Owaruma wia porop ona miimeya murarep ookimik, moram o iwakara wiar miimap amisaremik.
43010005	Mua oko me wiokikuan, weetak, iwakara sira oko miimap baurarikuan.”
43010006	Yeesus arekin opora fain wia iromak, nain wi kemena me wiar aawemik.
43010007	Naapeya feenap maek, “Yo makena nia maakiyem, yo sipsip pika omopora-ke.
43010008	Wi mua papako iiriw ekapemik nain wi ikum mua ne mua samora-ke. Naeya wi sipsip opora me wiar miimamik.
43010009	Yo omopora-ke, mua yo efar ekapemi kemena ikiwiya nain eliwa ikainon. Maa enowa akupami eliw orop nainiw urupep iwinon.
43010010	Wi ikum mua-na maa ikum aawu naep, wia ifakimu naep ne maa samoru naep ekapimik. Ne yos-ke pokow eliwa aawuk naep ekapem, ne pokow eliwa nain naap wiar manekarem-ikainon.
43010011	Aria yo sipsip nepiow mua eliwa-ke. Sipsip nepiow mua eliwa-na ona sipsip teeria wia asipami eliw uminon.
43010012	Ne uuwow mua wia sesenariwkin sipsip wia urufomimik nain wia. Naeya siow asia-ke ekapeya urufap sipsip neeke wia piipuap baurarikuan. Ne siow asia-ke sipsip nain wia fa-faemi papako wia ifakiminon.
43010013	Moram o oram uuwow mua-ke, sipsip me wia kema suuwinon.
43010014	-
43010015	Ne yo sipsip nepiow mua eliwa-ke. Yo yena sipsip baliwep wia amisarem, ne wis pun yo efa amisaremik. Sira naap akena, Auwa ona yo efa amisarek, ne yo o amisarem. Ne yo yena sipsip teeria muuta nain eliw uminen.
43010016	Aria yo sipsip teeria papako pun efar ikemik. Wi nain pun wia aawep yena pika kemena-pa wia wuamkun teeria kuisow arep opora efar miimam-ikaikuan. Naeya sipsip teeria kuisow ne nepiow mua pun kuisow, naap ikainon.
43010017	Yena Auwa manek akena efa kookaliya, moram yo umep iikirowa nain eliw naem.
43010018	Wi mua efa ifakimikuan nain, me wieniw efa ifakimikuan, weetak. Yo yena yame wuami uminen naemkun eliw efa ifakimikuan. Yo eliw uminen, ne yena kekanowa-pa iikirinen. Auwa ona naap one naep kekanowa yiek.” Naap wia maakek.
43010019	Aria wi Yuuda Yeesus opora maek nain muuta nainiw wiam fookamik.
43010020	Ne mua unowa-ke maemik, “O sawur-ke anirawiwkin ikiwosa momorarek. Ni moram opora wiar miimiman?”
43010021	Ne papako-ke maemik, “Weetak, mua eena sawur-ke wia anirawimik nain opora naap me aakunimik! Ne pun mua mokok opa kamenap saliwikuan?”
43010022	Aria Yerusalem owowa-pa lotu onowa fofa maneka kererek, iiriw tempel omopora paaskamik fofa nain. Fofa nain anane dabel saana-pa kereriya.
43010023	Iir nain Yeesus tempel pika kemena-pa soomarem-ikua, epa nain Solomon soomarow epa naimik.
43010024	Ne wi Yuuda-ke ekapep o warikap ikok nokaremik, “No iikamin opor makena yia maakinan? No Mesaiya-na makena mae.”
43010025	Ne wia maakek, “Yo iiriw nia maakem nain ni makena me efa naeman. Uuwow unowa yena Auwa unuma-pa onami ariman yame wuiyem.
43010026	Nain ni me yo sipsip teeriaiya opora me efar opiman.
43010027	Yo yena sipsip anane iwakara efar miimimik. Yo wia paayarem, ne wi yo yookimik.
43010028	Yo wia aawemkun anane eliwa ikaikuan, me mesenalikuan. Yo baliwep wia opap ikem ne mua oko-ke yo wapena-pa efar wasirkap aawowa me pepek.
43010029	Yena Auwa eena yo wapena-pa wia wuak nain kekanowa akena-ke, maa unowa os-ke nomakek. Naeya wi mua yena Auwa wapena-pa wiar ikemik nain wia mufep aawowa me pepek.
43010030	I Auwa ikos epaskun akena ikemik.”
43010031	Naap maeya nomon ika waru naep onamik.
43010032	Ne wia maakek, “Yo uuwow eliwa unowa yena Auwa wiar aawep onamkun urufaman nain, ni kain kema suuwap nomon ika enaru naep oniman?”
43010033	Naeya maakemik, “I me nain naep nefa ifakimu naep onimik. Nos-na no mua oram nain-ke Mua Maneka firekap main, yo Mua Maneka-ke name main.”
43010034	Ne wia maakek, “Mua Maneka opora iiriw siisimep-puamik nain amisareman, feenap, Mua Maneka-ke maek, ‘Ni unowiya mua maneka-ke’ naap maek.
43010035	Wi mua eena o opora wiar aawemik nain mua maneka-ke wia naek. Aria Mua Maneka opora nain eka me arinon.
43010036	Ne yo Auwa-ke efa nanikap efa sesekeya miiwa fan orom. Neemi yo Mua Maneka Muuka-ke yame naiyem nain me pepek-i? Ni moram efa maiman, ‘O Mua Maneka firekiya’.
43010037	Yo Auwa uuwowa me onominen-na makena, ni opora me efar opaka.
43010038	Aria ni eena yo opora me efar opiman nain yo maa miililina oniyem nain efar urufap-na makena-ke naeka. Neeke ni amisarowen, Auwa yo efamiya ikua ne yo o wameiya ikem.”
43010039	Naap maeya wi nainiw opu naep onamik-na wia bilik aremi orok.
43010040	Ikiwep Yodan eka pona okaiwi ekap nan ikua, iiriw eena Yon mua wia yasuwam-ikua nan.
43010041	Nan ikaeya mua unowa o wiar ekapemik. Ekapemi maemik, “Makena, Yon iiriw maa miililina-ko me onam-ikua. Nain mua fain maemi aakunem-ikua nain-ke maken akena.”
43010042	Ne iir nain mua unowa o opora wiar opamik.
43011001	Aria Betani owow mua oko Lasarus naimik nain napum maneka aawok. Ona wekera erup, Maria Mata ikos wis pun nan wameiya ikemik.
43011002	(Iir oko Maria nain-ke sanda aawep ekap Yeesus merena yasuwomap ona afif fuuliw meren supuka ipiwominon. Emeria nain womokowa Lasarus, os-ke napumarek.)
43011003	Ne wekera erup nain-ke Yeesus opora sesekomami maakemik, “Oo Maneka, nena nomar eliwa napum maneka aawok.”
43011004	Ne Yeesus opor amisa nain aawep maek, “Napuma aawok nain me umowa-ke, weetak. Nain eena Mua Maneka kekanowa ne unum maneka wiar urufowa-ke. Ne Mua Maneka Muuka pun unum maneka aawinon.”
43011005	Wiam arow nain Yeesus manek akena wia kookaliya.
43011006	Nain opora miimap ewur me ikiwok, fofa erup nan ikua.
43011007	Ne nain weesereya arowona ona teeria wia maakek, “Arika, i kirep Yuudia ikiwikua.”
43011008	Naeya ona teeria-ke maakemik, “Sa, somek mua, erekema fan kame nan wi Yuuda-ke nomon ika nenaru naep onamik, nain no aakisa kiiriw ikiwowa main-i?”
43011009	Ne wia maakek, “I parina-pa ikemik. Epa wiimiya nain ewur akena me kokomariya, ae-na? Mua amirika soomariya nain merena maa me eewawinon. Moram amirikiya maa urufap soomariya.
43011010	Makena, uura soomaremi merena maera-pa arinon. Moram epa kokomiya maa urufowa me pepek.”
43011011	Ne wia maakek, “Yiena emar Lasarus napumarep inep ikua, yo ikiwep ifimekam naep.”
43011012	Naeya ona teeria-ke maakemik, “Sa, o ininon-na ikoka sariarinon.”
43011013	Lasarus umok nain Yeesus-ke o inep ikua naek. Naeya ona teeria kema maemik, inep ikaiya maiya.
43011014	Ne aakisa fan opor makena fookap wia maakek, “Lasarus iiriw umeya soopamik.
43011015	Yo eliw akena wameiya me ikem, moram yo maa onamkun ni ikoka urufap makena efa naeka naep. Arika, aakisa wiar ikiwikua.”
43011016	Naeya Tomas-ke Yeesus teeria papako nain wia maakek, “Arika, i yiena somek mua ookap ikiwikua. Unowiya eliw neek umiyen!” (Tomas unum oko Didimus naemik.)
43011017	Aria Yeesus ame ikiwep Betani fuunep naap miimamik, Lasarus iiriw umok, ne nomon ona-pa wuap-puiwkin fofa erepam ikiwok.
43011018	Betani owowa Yerusalem mamaiya-pa ikua.
43011019	Naapeya Maria Mata ikos wiena womokowa-ke umeya wi Yuuda unowa wia waawarowa ikiwemik.
43011020	Aria Yeesus ekapem-ikaeya Mata maakiwkin miimap miira puuk-ikiwok. Ne Maria koora-pa ikua.
43011021	O ikip era-pa miirowap maakek, “Aa Maneka, no feek ikekan-na yo yomokowa me efar umekak.
43011022	Nain yo amisarem, no maa mauwa naep Mua Maneka nokarinan-na eliw nefa apekarinon.”
43011023	Naeya maakek, “Nena nomokowa ikoka iikirinon.”
43011024	Ne Mata-ke maakek, “Aa yo amisarem, ikoka miiwa weeserow epa-pa iikirinon.”
43011025	Ne Yeesus-ke maakek, “Umep kiiriw iikirowa, ne anane eliwa ikowa nain onoma yos, ne mua naareke yo opora efar opinon-na makena o uminon, nain iikirap eliwa ikainon.
43011026	Ne mua mokok enuma ikok yo opora efar opiya nain iiwawun me mesenalinon, weetak. Anane eliwa ikainon. Yo maem fain no makena efar nain-i?”
43011027	Naeya maakek, “Ae, Maneka, yo makena nefa naiyem. No Mesaiya-ke ne pun no Mua Maneka Muuka-ke. Mua eena miiwa orowa maemik nain, makena nos.”
43011028	Aria Mata naap maep weesereya nainiw kirep owowa ekapep ona wiamun Maria fareya epeya ifan onoma-pa maakek, “Somek mua fanek, no nefa ikumiya.”
43011029	Maria naap miimap ewursow akena Yeesus urufowa ikiwok.
43011030	(Yeesus owowa me wiar fuunowa ikua, iiriw Mata ikos era-pa aakunemik epa nan-pariw ikua.)
43011031	Ne wi Yuuda koora-pa taanep ikemik nain Maria naap urufap matmat-pa omomekam naep ikiwiya naemi ookamik.
43011032	Aria ikiwep Yeesus urufap meren onoma-pa iima ifemakep ikok maakek, “Oo Maneka, no feek ikekan-na yo yomokowa me efar umekak.”
43011033	-
43011034	Naap maakemi omok, ne wi Yuuda ookap ekapemik nain pun omemik. Yeesus naap wia urufap kema beelalep kema-pa omem-ikok wia maakek, “O sapuka kaanek wuaman?” Ne wis-ke maakemik, “Maneka, i ikip nefa ofakowiyen.”
43011035	Naap maakiwkin Yeesus omok.
43011036	Ne wi Yuuda-ke maemik, “Aa, mua nain manek akena kookalek.”
43011037	Ne papako-ke maemik, “O mua mokok opa wia saliwam-ikua. Ne moram mua fain me saliwak, naeya me umekak!”
43011038	Aria Yeesus matmat ekam-ikok kema iiwawun beelalek. Matmat nain nomon ona-pa onamik. Sawi napuma nan wia wuap nomon opaimikiw ofomamik.
43011039	Ne ekap wia maakek, “Nomon opaimika nain iirareka.” Naeya Mata-ke maakek, “Oo Maneka, fofa erepam ikiwok, oko beel ikina yia aawinon!”
43011040	Ne Yeesus-ke maakek, “Yo iiriw nefa maakem, feenap maem, no makena efa naeya-na Mua Maneka kekanowa aakisa wiar urufinan. No iiriw me miiman-i?”
43011041	Naeya nomon maneka eena ona ofomap-puamik nain iiraremik. Ne Yeesus iinan mokakemi maek, “Oo Auwa, no opora efar miimin, naapeya sira eliwa naiyem.
43011042	Yo amisarem, no anane efa miimin. Nain yo mua unowa aakisa fan taanep ikemik fain wia naep maiyem. Naeya wi urufap no efa sesekan nain makena-ke efa nauk.”
43011043	Naap maep Lasarus farep maek, “Oo Lasarus, no iikirap epa maneka ore!”
43011044	Naeya o eena iiriw umok nain iikirap orok. Miikapura, wapena, merena, mia ara iiwawun konimiw wasiep wuamik nain naap ikaeya feekiya orok. Oraeya wia maakek, “Konima wiar wasirkiwkin soomarinok.”
43011045	Aria wi Yuuda unowa Maria waawarowa ekapep ikemik nain Yeesus naap oneya urufap papako-ke makena-ke naep opora wiar opamik.
43011046	Ne papako-ke ikiwep Yeesus sira kamenap onak nain wi Farisi wia maakemik.
43011047	Wia maakiwkin wi Farisi, wi pris woos mua wiam aawep ikip wi Kaunsel Maneka wiamiya fiirimemik. Aakunemi maemik, “Emawik noma, i sira kamenap oniyen? Mua nain-ke maa miililina kerew akena imeniya noma!
43011048	I naap mokokiw urufam-ikaiyen-na mua unowa o ookiwkin wi Rom anim onoma-ke ekapep tempel koora yiar samo-samorami yiena pun yia samorikuan!”
43011049	Ne mua oko unuma Kaiafas, o iir nain wi pris woos mua-pa ikua. Os-ke maek, “Ni maa kema suuwap me aakuniman.
43011050	I teeria maneka fain wi Rom-ke me yia samoruk. Naapeya mua kuisow-ke epa yiar aawep uminok. Naap nain eliwa.”
43011051	Opora maek nain me ona kema-pa maek, weetak. Iir nain pris woos mua-pa ikok maa ikoka imenarowa nain maek. Feenap, Yeesus-ke wi Yuuda unowiya epa wiar aawep uminon.
43011052	Ne me wi Yuuda muutiw epa wiar aawep uminon, wi Mua Maneka muuka wiipa teeria unowa miiw maneka owowa unowa-pa ikemik nain unowiya wia aaweya teeria maneka kuisow ikaikuan.
43011053	Aria iir nain naap urufap wi Yeesus ifakimowa naep era akupam-ikemik.
43011054	Ne naapeya Yeesus Yuudia kame-pa ariman me soomarem-ikua. Ona teeria wia aawep kame nain piipuap ikiwep owowa oko Efraim naimik nan ikemik. Owowa nain epa asia nomon manekiw nain mamaiya-pa ikua.
43011055	Aria wi Yuuda Pasowa fofa mamaiyarek. Naapeya wi owow unowa Yerusalem ikiwemik. Neek ikok yiena mia tumina iirarep ikemkun fofa maneka nain kererinok naemik.
43011056	Wi Yeesus akupami tempel pika kemena-pa ikumami maemik, “Nee, Pasowa maapora fain me yiar ekapinon-i e kamenap?”
43011057	Wi Farisi ne wi pris woos mua-ke opor kekanowa ariman maemik, “Mua naareke Yeesus urufap-na ariman yia maakiwkin ikiwep opiyen,” naap maemik.
43012001	Aria Pasowa maapora fofa ikur okaiwi-pa kuisow ikaeya Yeesus Betani ikiwok. Betani-na Lasarus owowa-ke, eena umeya Yeesus-ke iikirowak, mua nain owowa.
43012002	Owowa nan Yeesus maa enowa onomamik, ne Mata pun wia asipam-ikua. Ne Lasarus pun nan ikua. Wi unowiya kame kiir inep ikok maa enem-ikemik.
43012003	Naap ikaiwkin Maria sanda aawep feekiya ekapok. Sanda nain sesa manek akena. Ekapep sanda nainiw Yeesus merena sawikomap ona afif fuuliw sanda supuka ipiwomak. Ne koor kemena nain sanda ikina nain-keriw arek.
43012004	Ne ona teeria mua oko unuma Yuudas Iskariot, ikoka os-ke Yeesus wi iiwua wapena-pa wiar wuinon. Os-ke maek,
43012005	“Nee, sanda naap nain sesekekamik ya, naeya maamuma nain aawep wi mua oorpowa wia asipekamik,” naap maek. Maamuma nain maneka, mokoma kuisow uuwimik sesa naap.
43012006	Naap maek nain me wi maa marewa nain wia naep naap maek, weetak. Moram o ikum muaiya naap maek. Yeesus teeria unowa nain maamuma os-ke urufiya, ne iir kui-kuisow maamuma nain ikum wiar aawem-ikua.
43012007	Ne Yeesus-ke maek, “Neek sira efa oninok. Naap onap ikaeya ikoka yo efa soopowa epa kererinon.
43012008	Wi mua oorpowa anane niamiya ikaimik. Ne yo anane niamiya me ikainen.”
43012009	Aria Yeesus Betani-pa ikaeya wi Yuuda teeria maneka naap miimap ookap ikiwemik. Me o urufowa muutiw, weetak. Lasarus eena umep ikaeya iikirowak nain pun urufowa ikiwemik.
43012010	Naapeya wi pris woos mua Lasarus pun ifakimowa maemik.
43012011	Moram Lasarus iikireya wi Yuuda unowa o muuta nain Yeesus makena-ke naemi o ona-pa arem-ikemik.
43012012	Ne iir nain wi Pasowa maapora onowa naep emeria mua Yerusalem ekapep taanep ikemik. Uurik ona wi miimamik, Yeesus fan ekapiya naemik.
43012013	Naemi nomokow mekira wu-wuepap opap feekiya miira puuk-iwamik. Iwam-ikok urufap faremi maem-ikemik, “Oo Mua Maneka iinan akena! Maneka, mua eena no unuma-pa ekapiya nain kekanowa iwe! O i Isrel Saria Maneka-ke.”
43012014	Aria Yeesus donki iimarow eremina pekapomiwkin iinan-pa pokap Yerusalem urupok. Mua Maneka opora maek kakeniw naap.
43012015	Feenap, “Ni Saiyon, ni maa muutitik me keker opaka! Moram niena saria maneka donki iimarow eremina iinan-pa pokap ekapem-ikaiya, ni nain urufeka.” (Sekaraiya 9.9)
43012016	Ne iir nain ona teeria opora nain kemena-ko me aawemik. Ne aakisa fan Yeesus parin maneka onaiya ikok unum maneka aaweya opora eena Mua Maneka opora-pa ikua nain kema suuwamik. Ne Yeesus sira naap onamik nain pun kema farerep maemik, makena.
43012017	Aria wi mua Yeesus iiriw Lasarus fareya iikirak nain urufap aakisa mua unowa wia maakiwkin meta manekarek.
43012018	Naapeya mua unowa oram me ikiwemik, weetak, Yeesus maa miililina onak nain miimap o urufowa ikiwemik.
43012019	Naap oniwkin wi Farisi-ke wi-wieniw wiam maakemik, “Sa, urufeka, i iiriw sira-ko onekamik-na eliw! I naap wia urufam-ikemkun emeria mua unowa iiwawun maneka o kame-pa arikimik!” Naap maemik.
43012020	Aria Pasowa maapora-pa mua unowa lotu onowa naep Yerusalem urupemik. Ne wi Grik papako pun nain urupemik.
43012021	Wi nan ikok ikiwep Filip wiar kereremik. Filip-na Betsaida mua-ke, owowa nain Galili kame-pa ikua. Aria kererep urufap maakemik, “Oo saria, i Yeesus urufu naep.”
43012022	Ne os-ke ikip Andru maakep ikos ikiwep Yeesus maakemik.
43012023	Ne wia maakek, “Mua Muuka eena unum maneka ne kekanowa ariman wiar arowa nain epa aakisa fanek.
43012024	Yo makena nia maakiyem, maa makena miiwa-pa wafuriwkin naap ikok opa urupeya makena nain beelalinon. Ne naap me arinon-na ona oram akena ikainon, mokoka me pukinon. Aria maa makena nain-ke miiwa-pa orop opa urupemi makena nain mesenalinon. Opa nain-ke arimemi makena unow akena wuinon.
43012025	Neemi maiyem, mua ona muutiw wame kema suuwiya nain samor aawinon. Ne mua eena miiw mua wiamiya ikok me wame kema suuwowa eliw samor aawinen naiya nain, ikoka anane maneka eliwa ikainon.
43012026	Ne o mua yo yookami mauwowa onam-ikomeya-na mua nain yo baliwep akena yookam-ikainok. Ne yo ikoka epa kaanek ikaiyem nain os pun efamiya ikainon, o eena yo uuwowa opomiya nain ikoka yena Auwa-ke unum maneka iwinon.”
43012027	“Oo-ya, yo kema efar pinar-afuriya. Yo kamenap mainen? Oo Auwa, yo sirirowa aawowa fain efar iirare. Aa wia, moram yo muut nain ekapem. Ne aakisa epa nain fan efar imenariya.
43012028	Oo Auwa, nena unuma ne kekanowa maneka ariman name wue.” Naap maeya iwakara oko iinan-pa feenap maek, “Yo unum maneka iiriw ariman yame wuam, ne ikoka pun nainiw naap oninen.”
43012029	Naeya wi mua teeria maneka nan ikemik nain naap miimap maemik, “Nee, aapereka-ke paranek,” ne papako-ke maemik, “Sa, weetak, ensel-ke opora maakiya.”
43012030	Naap aakunem-ikaiwkin Yeesus-ke wia maakek, “Ni opora eena miimaman nain me yo efa naep maek, weetak. Ni nia naep naap maek, ni makena amisareka naep.
43012031	Aakisa miiw mua wia mekawowa epa fan kereriya. Ne miiw fain woos mua ikoka Mua Maneka-ke iiwawun iirarinon.
43012032	Ne yo ikoka efa fakeriwkin miiw mua unowa yena wia mufep purupemkun efamiya ikaikuan.”
43012033	Yeesus ikoka umowa nain wame maemi naap maek.
43012034	Aria teeria maneka nain-ke maakemik, “Mua Maneka opora feenap maek, Krais anane ikainon. No moram feenap main, Mua Muuka ikoka fakeriwkin uminon. Mua Muuka nain naarew main?”
43012035	Ne wia maakek, “Ni parina epa maala me niar ikainon. Naapeya aakisa parina naap niar ikua nain-pa soomareka, oko epa kokoma-ke nia wakesiminon. Mua epa kokoma-pa soomariya nain kaanek ikiwowa nain me amisarek.
43012036	Mua eena parina niiya nain makena-ke naeka. Naeya ni parin teeria-pa ikowen.” Opora nain wia maakep weesereya wi nainiw me efar ekapuk naep oram mesenalep ikiwok.
43012037	Yeesus mua unowa mokok epa-pa maa miililina onam-ikua, nain wi makena-ke me naem-ikemik.
43012038	Naapeya iiriw Mua Maneka profet Aisaiya maek nain makena wiar arek. Feenap, “Maneka, i opora maemik nain mua kuisow-ko makena-ke yiar naek-i? Ne pun no kekanowa ariman-ko wueya nefar urufamik-i? Weetak.” (Aisaiya 53.1)
43012039	Naapeya aakisa Yeesus opora maem-ikua nain makena-ke me wiar naemik. Moram Aisaiya opor oko pun feenap maek,
43012040	“Mua Maneka-ke mokoka ne kema wiar iiwkeya wi maa me urufikuan ne o opora kema me wiar suuwikuan. Ne pun wia maek, ‘Wi yia saliwinok naep me efar ekapikuan,’ naap wia maek.” (Aisaiya 6.10)
43012041	Aisaiya iiriw Yeesus kekanowa wiar amisarep o maemi naap maek.
43012042	Ne iir nain wi Yuuda woos mua pun lawisiw unowa Yeesus opora makena-ke naep opora wiar opap ikemik. Nain wi Farisi wia keker opap ariman me maem-ikemik, oko wi sisina-pa yia wuiwkin wiamiya lotu me ariyen, naap maemik.
43012043	Moram wi feenap maemik, i miiwa fain ikowa unum onaiya ikaiyen naemik. Mua Maneka-ke ni mua eliwa-ke yia naowa nain me kema suuwamik.
43012044	Aria naap ikok Yeesus opora kerewa maek, “Wi mua yo opora efar opimik nain me yo yaisow opora efar opimik, weetak. Makena, o eena efa sesekak nain pun opora wiar opimik.
43012045	Ne wi mua yo efa urufap anane yo kemaiw ikaimik nain pun naap, aria o eena efa sesekak nain pun naap onimik.
43012046	Yo parina-ke, wi miiw mua parina wiowa ekapem. Ne wi mua yo opora makena efar naimik nain wi parina-pariw efar ikaikuan, epa kokoma-pa me ikaikuan.
43012047	Wi mua eena yo opora efar miimap me opimik nain yos-ke me wia mekawinen, moram yo me nain ekapem, weetak. Wia asipami wia aawowa ekapem.
43012048	Ne wi mua yo efa miatinep opora me efar miimimik nain ikoka opora eena yo maiyem nain-ke wia mekawinon, wiimar miiwa weeserow epa-pa.
43012049	Moram yo me yena kema-pa opora maiyem, weetak. Auwa ona efa sesekak nain-ke efa maakeya maiyem.
43012050	Yo amisarep maiyem, opora eena Auwa maiya nain-ke anane eliwa ikowa nain imeniya. Ne yo opora maiyem nain Auwa ona efa maakiya nain kakeniw naap maiyem.” Naap maek.
43013001	Aria Pasowa maapora fofa uurika naap nain kererinon, ne aakisa feenap nain Yeesus kema-pa maek, yo miiwa piipuap Auwa wiar ikiwowa epa fan mamaiyarek naek. Naeya ona teeria senam akena wia kookaliya nain wia ofakowap-puami uminen naek.
43013002	Urera Yeesus ona teeria wiamiya enowa naep wiam fiirimemik. Ne mua Yuudas-na Satan-ke iiriw kema iwep-puak, Yeesus opap wi iiwua wapena-pa wiar wuowa nain. O Saimon Iskariot muuka-ke.
43013003	Aria Yeesus ona wame amisarek, maa iiwawun ona Wiawi-ke o wapena-pa wiar wuap-puak. Ne pun amisarek, Mua Maneka wiar ekapok ne ikoka nainiw o wiar ikiwinon.
43013004	Naapeya ona wame poromi taar teekow mua saarik arep iikirami ona mia suuwowa anian iirarep konima aawep urom ara-pa aek.
43013005	Aep-puap epira-pa eka sawikap ona teeria mua kuisowiw merena wiar yasuwap konimiw meren supuka wiar ipiw-ikiwok.
43013006	Naap oni-ikiwemi Saimon Pita wiar areya maakek, “Maneka, nos-ke yo merena yasuwominan-i? Weetak.”
43013007	Ne Yeesus-ke maakek, “Yo sira oniyem fain onoma me amisaren. Ikoka amisare.”
43013008	Naeya Pita-ke maakek, “Weetak akena, yo merena me yasuwome.” Naeya maakek, “No merena me yasuwominen-na yo efamiya me ikainan.”
43013009	Naap maakeya maakek, “Oo Maneka, naapeya-na merena muutiw me yasuwome, wapena ne woosa pun iiwawun!”
43013010	Ne maakek, “Mua iiriw yakiek nain merena muutiw yasuwinok. O tumina marew. Ni unowa tumina marew, nain mua kuisow muuta-ke weetak.”
43013011	Moram iiriw amisarek, mua eena o aawep wi iiwua wapena-pa wiar wuowa nain. Naapeya maek, “O mua kuisow weetak.”
43013012	Aria merena wia yasuwomap-puap mia suuwowa nainiw wuap ona epa ekak. Ne wia nokarek, “Yo sira nia onam nain ni kema-ko aaweman-i?
43013013	Ni anane yo ‘somek mua’ ne ‘Maneka’ efa naiman nain makena.
43013014	Nain yo niena Maneka ne somek mua-ke aakisa yame porop merena nia yasuwomam. Ne nis pun niam porop niena teeria mua oko naap wia oneka.
43013015	Yo aakisa nia ofakowami onam, ni naap oneka.
43013016	Makena nia maakiyem, uuwow mua-ke ona saria nomakep os-ke maneka me ariya. E, mua ikip uuwiya nain-ke mua eena o sesekak nain nomakep os-ke maneka me ariya, weetak.
43013017	Aria ni aakisa opor kemena amisareman, ne ni sira nain onowen-na Mua Maneka kemelowa niinon!
43013018	Yo opora nia maakem nain me ni mua iiwawun unowiya nia maem. Makena, yo nia amisarep nia pepekimem, nain mua kuisow-ke Mua Maneka opor oko makena arowinon, feenap, ‘Yena yomar oko eena yo efamiya maa enek nain-ke yo efa samorinon.’ (Someka 41.9)
43013019	Yo aakisa nia maakem nain ikoka imenarinon. Ne imenareya ni urufap efa maowen, yo anane ikaiyem nain-ke, naap efa naowen.
43013020	Yo makena nia maakiyem, yo mua eena wia sesekiyem nain mua naareke wia aawiya-na yos pun efa aawiya nainen. Ne mua eena yo efa aawiya nain o efa sesekak nain pun aawiya nainen.” Naap maek.
43013021	Aria Yeesus naap aakunep-puap kema iiwawun samorarep maek, “Yo makena nia maakiyem, ni teeria fain mua kuisow-ke ikoka wi iiwua wapena-pa efa wuinon.”
43013022	Naeya ona teeria-ke mua naarew maek naemi wi-wieniw wiam mokakemik.
43013023	Ne Yeesus mua eena kookaliya nain wameiya-pa wiar ikua.
43013024	Ne Saimon Pita-ke naarew maiya naep mua nain maariw maakek.
43013025	Naeya mua nain-ke kame kiir inep ikok maara muutiw kirep Yeesus nokarek, “Maneka, no mua naarew main?”
43013026	Ne maakek, “Mua eena ikoka emer ikowa kakawa maa eka-pa suuwap onakinen. Mua nain-ke naap oninon.” Naap maemi emer ikowa kakawa aawep maa eka-pa suuwap Yuudas onakek.
43013027	Ne Yuudas emer ikowa nain aawep enek. Naeya Satan-ke woosa iiwawun wiar kekanowak. Ne Yeesus-ke maakek, “No maa onekam naep-na ewurarep-pue.”
43013028	Ne ona teeria mamaiya ikemik nain mua kuisow opora nain kemena-ko me aawemik.
43013029	Moram wiena maamuma Yuudas-ke urufiya, naapeya wi kema naap maemik, maa enowa-ko sesenarinok naep maakiya-i e maa-ko sesenarep wi mua oorpowa wiinok naep maakiya-yon.
43013030	Aria Yuudas emer ikowa nain wiar enep-puap iikirap owaruma oromi ikiwok. Ne epa pun iiriw kokomarek.
43013031	Yuudas ikiweya Yeesus-ke wia maakek, “Aakisa epa fan ekapok, Mua Muuka unum maneka ariman wiar arowa. Ne Mua Maneka kekanowa ne unum maneka mia-pa wiar urufikuan.
43013032	O Mua Maneka kekanowa ne unum maneka ariman wiar wueya Mua Maneka pun ona Muuka unuma pirami ariman arowinon. Ikoka kuisow naap oninon.
43013033	Muuk unowa, yo ni niamiya senam me ikainen. Ni ikoka efa akupowen. Iiriw wi Yuuda wia maakem naap, aakisa nis pun nia maakiyem, epa yo ikiwiyem nain ni ikiwowa me pepek.
43013034	Naeya yo aakisa sira enuma nia maakiyem, sira feenap onam-ikeka, ni niam kookaleka, yo nia kookaliyem naap. Nis pun naap niam kookaleka.
43013035	Ni niam kookaliman nain wi unowa nain naap nia urufap maikuan, ‘ona teeria-ke,’ naap nia maikuan.”
43013036	Ne Saimon Pita-ke nokarek, “Maneka, no kaanek ikiwin?” Naeya maakek, “Epa yo ikiwiyem nain no aakisa me yookinan. Ikok wiimar yookap ekapinan.”
43013037	Ne Pita-ke maakek, “Maneka, no moram efa iirarin? Yo no muuta nain eliw uminen.”
43013038	Naeya maakek, “Nos-ke yo muuta nain eliw uminan-i? Weetak. Yo makena nefa maakiyem, ikok uura aara me farowa ikaeya no sailemi maem-ikainan, mua fain yo me amisarem. Naap sailowa arow arinan.” Naap maakek.
43014001	Aria Yeesus wiamiya aakun-ikiwemi maek, “Ni kema me samorareka. Mua Maneka opora wiar opap yos pun opora efar opaka.
43014002	Naapeya nia maakiyem, yena Auwa koora kemen unowa wiar ikua. Naeya yo kiikir ikiwep epa nia saliwap-puominen. Auwa koora epa marew ikekak-na yo naap me nia maakekam.
43014003	Ne yo ikip epa nia saliwap-puomap nainiw ekapep nia aawemkun ikiwep yena ikaiyem neeke efamiya ikowen.
43014004	Ni aakisa yo ikiwiyem nain era nain amisareman.”
43014005	Naeya Tomas-ke maakek, “Maneka, no epa kaanek ikiwin nain i me nefar amisaremik. Ne era pun kamenap amisariyen?”
43014006	Ne Yeesus-ke maakek, “Era maem nain yos, opor makena ne anane eliwa ikowa nain pun onoma yo yaisow. Mua yo me efar ekapinon-na Auwa pun me wiar ikiwinon, weetak akena.
43014007	Ni yo efa amisarep-na Auwa pun amisarowen. Ne aakisa nia mainen, ni o amisareman, ne pun urufaman.”
43014008	Ne Filip-ke maakek, “Maneka, i fain muutiw nefa nokariyen, i Auwa-ko yia ofakoweya yiena mokok onaiya urufap eliw.”
43014009	Naeya maakek, “Filip, yo epa maala ni niamiya ikem nain me efa amisaren-i? Mua yo efa urufak nain feenap maiyem, Auwa pun urufak. Ne moram naap main, ‘I Auwa-ko yia ofakoweya urufiyen.’
43014010	Yo Auwa wameiya ikem ne Auwa yo efamiya ikua. No nain makena-ke me nain-i? Opora eena yo nia maakiyem nain me yena kema-pa maiyem, yo uuwiyem nain Auwa-ke ona efamiya ikok uuwam-ikaiya.
43014011	Yo Auwa wameiya ikem ne Auwa-ke yo efamiya ikua. Yo naap maiyem nain makena-ke efa naeka. Aria naap me naep-na yo maa miililina oniyem nain urufap makena efa naeka.
43014012	Yo makena nia maakiyem, mua eena yo makena efa naiya nain, yo mauwowa sira oniyem nain os pun eliw oninon. Neemi mauwowa sira oniya nain yo maa oniyem nain efar nomakinon, moram yo Auwa wiar ikiwiyem.
43014013	Naeya yo unuma-pa maa mauwa nokarowen-na eliw nia onominen. Naap onami Auwa unuma wiar pirinen.
43014014	Ni maa mauwa yo unuma-pa nokarowen-na eliw nia onominen.”
43014015	“Aria ni yo efa kookalowen-na yo opora nia maakiyem nain ookowen.
43014016	-
43014017	Ne ikoka yena Auwa nia nokaromamkun Ewar Eliwa nia sesekomaya anane niamiya ikok os pun nia asipam-ikainon. Ewar nain maken akena-ke. Wi mua miiw maa kookalimik nain o me urufikuan ne me amisarikuan, naapeya me aawikuan. Nain o anane naap niamiya ikainon, naapeya ni eliw amisarowen.
43014018	Niisow me nia wuinen, ikoka nainiw niar imenarinen.
43014019	Lawisiw akena miiw mua me efa urufikuan. Nain ni niisow eliw efa urufowen, moram yo anane ikaiyem nain-ke, ne nis pun naap ikowen.
43014020	Ne iir nain ni feenap efa amisarowen, yo yena Auwa wameiya ikem, naeya ni yo efamiya ikeman ne yo ni niamiya ikem.
43014021	Mua eena yo opora efar opap ookiya nain-ke yo efa kookaliya. Ne yena Auwa pun o kookaliya ne yos pun kookalemi yena yame ariman wuinen,” naap maek.
43014022	Ne Yuudas oko me Yuudas Iskariot, os-ke nokarek, “Maneka, moram i muutiw yiar ariman arinan ne wi miiw mua unowa nain weetak?”
43014023	Ne maakek, “Nain feenap, mua eena yo efa kookaliya nain opora efar miimap ookinon, ne yena Auwa pun mua nain kookalinon. I Auwa ikos anane o wameiya akena-pa wiar ikaiyen.
43014024	Ne mua eena yo me efa kookaliya nain yo opora pun me efar ookinon. Opora eena nia maakiyem nain me yena opora-ke, weetak. Auwa ona efa sesekak nain opora-ke.
43014025	Opor unowa nain iiriw niamiya ikok nia maakem-ikem.
43014026	Ne ikoka Ewar Eliwa eena nia asipowa nain Auwa-ke yena unuma-pa nia sesekominon. Maa unowa iiriw nia maakem-ikem nain os-ke kema niemi nia kemapaweya maa kema suuwam-ikowen.
43014027	Aria yo yena kema eliwa niemkun kema sonom eliwa ikeka. Yo nia saliwamkun kema sonom manekiw ikowen, kema naap nain miiwa feeke imenowa me pepek. Ni kema unu-unowa me wueka, ne me keker opaka.
43014028	Yo iiriw nia maakem, yo ikoka nia piipuap ikiwep ikok nainiw niar imenarinen. Ne yo Auwa wiar ikiwiyem nain, yo efa kookalekaman-na ni opora fain efar miimap kemelap eliw naekaman. Moram Auwa ona Maneka-ke, ne yo tepak-pa wiar ikaiyem.
43014029	Yo maa unowa fain me imenarowa ikaeya nia maakem, ikoka imenareya urufap makena-ke naeka naep.
43014030	Yo niamiya senam me aakuninen. Moram miiwa fain woos mua ekapowa epa wiar weeserek. Ona sira kamenap efa onowa nain me pepek.
43014031	Nain wi miiw mua feenap amisaruk naep, yo Auwa manek akena kookaliyem, naapeya maa unowa ona efa maakek kakeniw naap eliw ookinen.” Naap maep-puap wia maakek, “Arika, iikirap ikiwikua.”
43015001	“Makena, yo wain nomokowa akena-ke ne yena Auwa-ke wain piita nain urufiya.
43015002	Ekeka eena me makenariya nain os-ke efar irawiya. Ne ekeka makenariya nain kerewa makenarinok naep ekeka eena mua mikomakek nain saliwami urukiya.
43015003	Nis pun yena opora eena nia maakem nain-ke naap nia saliwap-pueya ikeman.
43015004	Naapeya ni yena efamiya ikeka ne yo ni niamiya ikainen. Ekeka pia ara-pa mikap makenariya. Onaiw me makenarinon. Ne nis pun naap, yo me efamiya ikowen-na me makenarowen.
43015005	Yo wain nomokowa pia ara-ke ne ni ekeka-ke. Ne mua eena yo efamiya ikainon-na, ne yo o wameiya ikainen-na, mua nain makena kerewa wuinon. Ni yo efamiya me ikowen-na sira eliwa kuisow me onowen.
43015006	Ne mua eena yo efamiya me ikaiya nain nomokow ekeka saarik irawiwkin orop ififarinon. Ne ekeka naap nain fiirimep kuumowa-ke.
43015007	Naeya ni yo efamiya ikok yo opora efar opam-ikowen-na maa mauwa kookalep efa nokariman nain eliw nia asipinen.
43015008	Ne ni nomokowa makenarem-ikowa saarik naap onam-ikowen-na yena teeria-pa efar ikeman nain ariman niam wuowen. Naeya yena Auwa unum maneka aawinon.
43015009	Yo yena Auwa efa kookaliya sira naapiw yos pun nia kookaliyem. Yo nia kookaliyem nain naap akena kema suuwam-ikeka, me piipueka.
43015010	Ne yo opora yookowen-na yo nia kookaliyem nain me piipuowen. Yo yena Auwa opora wiar ookami o efa kookaliya nain me piipuiyem naap.
43015011	Yena kemelowa nain nis pun niar ikainok, ne ni kemelow manekiw ikeka naep opora unowa fain iiriw nia maakomakem.
43015012	Ne opora efar ookowa nain feenap, nis pun niam kookalem-ikeka, yo nia kookaliyem naap.
43015013	Mua eena ona womar eliwa wia kookalowa sira unowa, nain sira manek akena feenap, ona womar epa wiar aawep os-ke uminon. Nain maa maneka-ke.
43015014	-
43015015	Ne ni yo opora efar miimowen-na yena yomar eliwa nia nainen. Uuwow mua-na ona saria-ke uuwowa muutiw maakiya, ona kema kamenap ikua nain me maakiya, naeya wiar amisarinon. Ni aakisa yena uuwow mua me nia nainen, weetak. Yena yomar eliwa nia naep maa unowa yena Auwa efa maakek nain iiwawun nia maakomakem.
43015016	Nis-ke me efa pepekimeman, weetak. Yos-ke nia pepekimem, ni ikiwemi anane wain nomokowa saarik naap makenarem-ikeka naep. Ne makena nain anane naap niar ikainok. Naeya ni maa mauwa kookalep yo unuma-pa Auwa efar nokarowen-na eliw nia asipinon.
43015017	Yo sira kekanowa nainiw nia maakiyem, ni niam kookalem-ikeka.”
43015018	“Aria wi miiw mua-ke nia iiwuariwkin-na kema suuweka, yookikir naap efa iiwuaremik.
43015019	Ni miiw fain sira wiar ookekaman-na wi wiena wiam kookalimik naap nia kookalekamik. Nain ni me kakeniw miiwa fain mua-ke, weetak. Ni miiw sira-pa ikaiwkin yena nia nanikap aawem. Naeya nia iiwuarimik.
43015020	Yo nia maakem nain kema suuweka. Feenap, uuwow mua-ke ona saria nomakep os-ke maneka me ariya, weetak. Naapeya wi yo efa samorimik, aria ikoka nis pun naap nia samorikuan. Ne yo opora efar miimikuan-na aria nis pun naap, opora niar miimikuan.
43015021	Wi yo muuta nain naap nia onam-ikaikuan. Moram o eena efa sesekak nain me amisaremik.
43015022	Yo ekapep opora me wia maakekam-na wi pina marew naekamik. Ne wi aakisa pina marew wiam naowa me pepek.
43015023	Ne mua eena yo efa iiwuariya nain Auwa pun efar iiwuariya.
43015024	Yo uuwowa oniyem nain mua kuisow-ko me oniya. Me onekam-na wi pina marew naekamik, ne aakisa weetak. Moram yo maa miililina onamkun efar urufamik, nain yena Auwa owawik yia iiwuarimik.
43015025	Wi sira naap onimik nain Mua Maneka opora iiriw ikua nain makena arowimik, feenap, ‘Onom marew maneka nain efa iiwuaremik.’ (Someka 35.19, 69.4)
43015026	Yo ikoka Ewar Eliwa sesekamkun oromi ni niamiya ikok nia asipami nia ofakowam-ikainon. Auwa wameiya-pa ikaeya sesekamkun orop opor makena aakunemi yo efa maemi opora efar kekanowinon.
43015027	Ni iiriw yo uuwowa onoma wuam nain efamiya ikeman nain ekapep aakisa, naapeya nis pun yo efa maemi opora efar kekanowami naap uuwam-miawowen.”
43016001	-
43016002	“Aria ni me oro-booneka naep opora fain nia maakem. Ne ni fain amisareka, wiimar wi Yuuda wiamiya lotu arowa nain nia iiraremi sisina-pa nia wuikuan. Ne aakisa epa nan imenariya, ikoka nia ifakimep maikuan, i naap onami Mua Maneka uuwowa eliwa onomimik.
43016003	Wi Auwa me amisaremik, ne yos pun me efa amisaremik. Naeya sira naap onikuan.
43016004	Yo fain naep nia maakem, epa nain imenareya sira naap nia oniwkin aakisa fan nia maakem fain kema suuweka. Yo iiriw me nia maakem, moram yena niamiya ikem. Aakisa yo nia piipuekam naep opora fain ariman nia maakiyem.”
43016005	-
43016006	“Ne aakisa o eena efa sesekeya ekapem nain wiar ikiwiyem. Nain yo opora nia maakem muuta nain ni kema damol maneka ikeman. Naapeya yo kaaneke ikiwiyem nain ni mua kuisow-ko me efa nokariman.
43016007	Nain yo makena nia maakiyem. Ni nia naep maiyem, yo ikiwowa nain maa eliwa-ke. Moram yo me ikiwinen-na ni nia asipowa nain me niar ekapinon. Nain yo ikiwep yena nia sesekominen.
43016008	Ikoka os-ke ekapemi miiw mua kema suuwowa wadola nain ariman wiar wuinon. Sira feenap, wi pina-pa ikemik nain, ne wiena kekanowa-pa kakeniw ikaiyen naimik nain ne Mua Maneka mua wia mekawowa me pepek naimik, nain.
43016009	-
43016010	Wi pina ariman wiar wuinon nain feenap, yo opora makena-ke me efar naimik. Wiena kekanowa-pa kakeniw ikaiyen naimik nain ikoka ariman wiar wuowa nain onoma feenap, yo Auwa wiar ikiwinen, ne ni ikoka me efa urufam-ikowen.
43016011	Ne Mua Maneka wia mekawowa pun ariman wuinon, moram miiw fain woos mua Mua Maneka-ke iiriw mekawak.
43016012	Yo nia maakowa nain opora unow akena efar ikua, nain ni aakisa miimap kema-pa wuowa me pepek.
43016013	Ne ikoka Ewar maken akena nain-ke oromi era makena-pa nia pikiweya opor makena amisarep ookowen. Ona kema-pa opora me imeninon, weetak. Opora eena Auwa wiar miimiya nain kakeniw nia maakinon. Ne maa wiimar imenarowa nain pun nia maakinon.
43016014	Yo opora pun efar aawep nia maakinon, naap onami yo unuma efa purupinon.
43016015	Auwa maa unowa nain pun yena efarik. Naapeya maem, ikoka Ewar Eliwa-ke opora efar aawep ni nia maakem-ikainon.”
43016016	“Ni lawisiw akena yo me efa urufowen, ne naap ikok nainiw efa urufowen,” naap maek.
43016017	Naeya ona teeria papako wi-wieniw aakunemik, “Nee, kamenap maemi naap maek, ‘Ni lawisiw akena me efa urufowen ne naap ikok nainiw efa urufowen.’ Ne pun feenap maek, ‘Yo Auwa wiar ikiwinen.’
43016018	‘Lawisiw akena’ naek nain onoma kamenap? I kemena me wiar aawimik.”
43016019	Naap maemi Yeesus nokaru naep onam-ikaiwkin ona amisarep wia maakek, “Ni yo eena maem nain aakunem-ikaiman-i?
43016020	Yo makena nia maakiyem, ni ikoka omem-ikaiwkin miiw mua unowa kemelikuan. Makena, ni kema damolalowen, nain kema damola nain-ke ikoka kiremi nainiw kemelowa-ke niar imenarinon.
43016021	Emeria eena uroma opam-ikaeya sirirowa aawiya naap. Ne uroma wueliwa yakiep muuka muuta nain kemelami sirirowa aawok nain me kema suuwinon.
43016022	Ne nis pun naap, aakisa ni kema damolalep ikeman. Ikoka yo nainiw nia urufamkun ni manek akena kemelowen. Kemelowa nain niar iirarowa me pepek.
43016023	Ne iir nain ni maa kuisow-ko me efa nokarowen. Aria yo makena nia maakiyem, yo unuma-pa Auwa maa-ko nokarowen-na eliw nia apekarinon.
43016024	Iiriw yo unuma-pa maa-ko me nokareman. Ne ikoka fain nokarowen-na eliw aawep kemelow manekiw ikowen.”
43016025	“Yo maa unowa fain maemi arekin opora nia iromam. Ne ikoka yo arekin opora nainiw me oninen, weetak. Epa nain kerereya Auwa maemi opora makena fookap nia maakinen.
43016026	Iir nain yo unuma-pa Auwa kakeniw nokarowen. Me yos-ke Auwa nia nokarominen.
43016027	Weetak. Auwa ona ni nia kookaliya. Moram niena yo efa kookaliman, ne pun yo o wiar ekapem nain makena efa naiman.
43016028	Makena, yo Auwa wiar ikok miiwa orom. Ne aakisa miiwa fain piipuap nainiw Auwa wiar urupinen naep.” Naap maek.
43016029	Naeya ona teeria-ke maakemik, “Aa, aakisa opora makena fookap yia maaken, arekin opora me yia iroman.
43016030	Neemi aakisa i kema aawimik, maa muutitik no amisaren. Mua-ko nefa nokarowa nain me maowa ikaiwkin nookikir wiar amisaren. Ne aakisa i nefa amisaremik, no Mua Maneka wiar ekapon.”
43016031	Ne wia maakek, “Ni aakisa makena efa naiman-i?
43016032	Aria epa nan ekapiya ne aakisa fan kererek, ni ikoka yo yaisow efa wuap baurarep owowa ononer arowen. Nain yo me yaisow ikainen, weetak, Auwa ona efamiya ikainon.
43016033	Yo oram me maiyem, ni yena efamiya baliwep kema sonom eliwiw ikeka naep opora nain nia maakem. Makena, ni miiwa feek ikok yoowa aawem-ikowen. Nain ni kekaneka, yo miiw sira unowa nain iiriw nomakem.”
43017001	Aria Yeesus opora nain wia maakep-puap iinan mokakemi Mua Maneka faremi maek, “Oo Auwa, yo epa aakisa efar ekapok. Ikoka nena Muuka-ke no unum maneka ariman nefa wuinok naep-na no aakisa Muuka fain unum maneka ne parin onaiya iwe.
43017002	Moram nos-ke miiw mua wia urufowa nain o wapena-pa wiar wuan, ikoka wi mua eena o iwon nain anane eliwa ikowa wiinok naep.
43017003	Anane eliwa ikowa nain onoma feenap, wi no nefa amisarep no naisow Mua Maneka makena-ke nefa nauk, ne Yeesus Krais pun amisaruk, eena nos-ke sesekan nain.
43017004	Yo mauwowa eena yien nain welawami no unum maneka ne kekanowa nain ariman arowam.
43017005	Aria Auwa, yo iiriw miiwa me imenarowa ikaeya no nefamiya ikemkun unum maneka ne parina efar ikua nain aakisa nain ariman efar wue.
43017006	Ne wi mua eena miiw sira-pa ikaiwkin wia aawep yo teeria-pa efar wuan nain iiriw wia maakemi unuma ariman nefa wuamkun nefa amisaremik. Wi nena teeria-ke, ne yo yiomaken. No opora nefar opimik.
43017007	Ne aakisa amisaremik, maa sira-sira yo yiomaken nain iiwawun no nefarik.
43017008	Moram opora eena nena efa maaken nain iiriw wiemkun aawemik. Yo no nefar ekapem nain wi amisaremik, ne nos-ke efa sesekan nain pun makena-ke naimik.
43017009	Yo wi wia naep nefa fariyem. Me miiw mua unowa nain wia naep nefa fariyem, weetak. Wi mua eena yo yieya opora efar opimik nain naep nefa maakiyem, moram wi nain nena teeria-ke.
43017010	Maa muutitik yo urufiyem nain no nefarik. Ne maa muutitik no urufin nain yo efarik. Ne wis-ke yo unum maneka nain ariman efa wuimik.
43017011	Yo aakisa no nefar ikiwiyem. Yo miiwa feeke senam me ikainen, nain wis-ke feek ikaikuan. Oo Auwa, no eliwa ne onaiya akena-ke, nos-ke wia kekanoweya nena unuma-pa nefar ikauk, unuma eena yo yien nain. Naeya wi teeria kuisow epaskun ikauk, i yiam erup ikemik naap.
43017012	Yo wiamiya ikok wia urufam-ikemkun unuma eena yien nain makena efar naemi yookimik. Naeya mua kuisow-ko me mesenalek. Nain mua kuisow makena, ikoka mesenalinon. Neemi nena opora maek nain makena arowinon.
43017013	Yo nan nefar ikiwiyem. Ne yo miiwa-pa feek ikok opora fain maemkun wi miimap kemeluk. Yo kemelowa nain-ke wi kema-pa wiar taanep ikainok.
43017014	Yo no opora wia maakem nain wi miiw mua-ke wia iiwuarimik. Moram yo teeria yena saarik, wi miiw sira-pa me ikemik.
43017015	Nain miiwa-pa feeke wia iirare naep me nefa nokariyem, weetak. Eewua tepak-pa wia wuap-pueya mua samora-ke me wia aawinok.
43017016	Wi yena saarik, wi miiw sira-pa me ikemik.
43017017	No opora makena-ke. Opora nain kema-pa wiar wueya wi no sira-pa ikok sira onaiya akena aruk.
43017018	Nos-ke efa sesekeya miiwa orom, ne sira naapiw ikoka yena wia sesekamkun miiw unowa nain ikiwikuan.
43017019	Yo wi wia naep sira onaiya akena ookami no wapena-pa yame wuiyem. Naeya wis pun sira naap, opor makena-ke wia kekanoweya sira eliwa ne onaiya ikok no uuwomuk.
43017020	Ne aakisa me wi fain muutiw wia naep nefa fariyem. Wi mua papako wi teeria fain opora wiar miimap yo opora efar opimik nain pun wia naep nefa fariyem.
43017021	Wi teeria kuisow epaskun ikauk naiyem, no efamiya ikon ne yo nefamiya ikem naap. Ne wis pun eliw i yiamiya epaskun ikauk, naeya nos-ke efa sesekan nain miiw mua-ke makena-ke nauk.
43017022	Unum maneka yo yien nain wis pun wiem. Naeya teeria kuisow epaskun ikauk, i yiam erup epaskun ikemik naap.
43017023	Yo nefamiya ikem, sira naapiw wis pun efamiya ikauk, naeya wi miiw mua efa amisarep, nos-ke yo efa sesekeya ekapem, naap efa nauk. Ne wi fain pun amisaruk, yo teeria nain nena wia kookalin, yo efa kookalin naap.
43017024	Oo Auwa, wi teeria eena yo yien nain yena efamiya yo ikaiyem neek ikok parina ne unum maneka efar urufam-ikauk, eena nena yien nain. Iiriw miiwa me imenarowa ikaeya nena yo efa kookalep yien nain.
43017025	Oo Auwa, no kakeniw-ke, miiw mua no me nefa amisaremik, nain yos-ke nefa amisarem, ne wi teeria fain-ke amisaremik, nos-ke efa sesekeya ekapem.
43017026	Yo unuma nefa ariman wuamkun no nefa amisaremik. Naap onam-ikemkun wi fain amisaruk, no efa kookalin naap wis pun wia kookalin. Neemi wi naap wiam kookalem-ikauk. Naeya yo wi wiamiya ikainen.” Naap maek.
43018001	Aria Yeesus Mua Maneka farep-puap ona teeria wiamiya oromi Kidron epa uruma puukap okaiwi ekamik. Epa nain nomokow unowa ikua. Ne wi ikiwep nan ikemik.
43018002	Yeesus anane ona teeria wiamiya ikiwep nan ikaimik. Naapeya Yuudas eena Yeesus wi iiwua wapena-pa wiar wuowa nain epa nain amisarek.
43018003	Ne os-ke wi Rom anim onom teeria papako ne wi tempel ami mua wia aawep unowiya ikiwemik. Wi teeria nain wi pris woos mua ne wi Farisi-ke wia sesekamik. Wiena parina ne arua isimap irakow maa opap feekiya ikiwemik.
43018004	Aria wi ikoka kamenap onikuan nain Yeesus-ke wiar amisarep wi urupiwkin ekap wia nokarek, “Ni naarew akupiman?”
43018005	Ne maakemik, “I Nasaret owow mua Yeesus naimik nain akupimik.” Ne wia maakek, “Yo fan ikem.” (Ne Yuudas pun wi wiamiya nan iimarep ikua.)
43018006	Ne aria Yeesus-ke naap maeya wi mikikiriw erami miiwa-pa wakiemik.
43018007	Ne nainiw wia nokarek, “Ni naarew akupiman?” Ne maemik, “Nasaret mua Yeesus.”
43018008	Ne wia maakek, “Yo iiriw nia maakem, yo fan ikem. Ni yos-ke efa naep-na yena teeria fain me wia opaka, wi ikiwuk.”
43018009	Ona teeria mua kuisow-ko me opamik. Naeya Yeesus ona iiriw maek nain makena arek, feenap, “Wi teeria nena yien nain kuisow-ko me mesenalek.”
43018010	Ne Saimon Pita-ke naap urufap fura maala mufep aawep pris maneka uuwow mua ifana aken ekeria wiar puukak. Mua nain unuma Malkus.
43018011	Ne Yeesus-ke Pita maakek, “Fura nain neek wue. Yo Auwa suusa yiep-puak nain iirarinen-i? Weetak akena.”
43018012	Ne aria wi anim onoma wiena woos mua onaiya ne wi tempel ami mua teeria, wi unowiya Yeesus opap kaikap pikiwemik.
43018013	Ne Aanas kiikir wiar pikiwemik. Aanas-na Kaiafas emeria wiawi-ke. Iir nain wi pris woos mua Kaiafas-ke ikua.
43018014	Iiriw os-ke Yeesus maemi maek, “Mua kuisow-ke epa yiar aawep uminok.”
43018015	Aria Saimon Pita, Yeesus teeria mua oko ikos pun wi wiamiya aremi Yeesus ookamik. Pris woos mua, mua oko nain amisarek. Naapeya Yeesus ookami pika kemena ikiwok.
43018016	Ne Pita-ke pika omopora-pa nan iimarep ikua. Nan ikaeya mua oko nain-ke orop emeria eena omopora urufiya nain maakep Pita aawep kemena pikiwok.
43018017	Ne emeria nain-ke Pita maakek, “Nos pun me mua nain teeria-ki?” Naeya maakek, “Sa, yo weetak.”
43018018	Bug dabela oreya wi uuwow mua ne wi ami mua mia fulilep epia arem-ikemik. Pita pun wi wiamiya epia arem-ikua.
43018019	Ne aria pris woos mua awona-ke Yeesus nokarek, ona teeria wi mua kame-kamenap ookamik, ne opora sira kamenap wia maakem-ikua nain pun iiwawun nokarek.
43018020	Nokareya maakek, “Yo anane mua unowa mokok epa-pa opora ariman maiyem, ne lotu koora-pa e tempel kemena-pa wia maakem-ikem. Yo opora kuisow kokot-ko me maem-ikem.
43018021	Naeya yo moram efa nokarin? Wi eena yo opora efar miimam-ikemik nain wia nokare. Wi amisarep ikemik.”
43018022	Naap maeya ami mua oko-ke iikirap ifan epepiria aawemi maakek, “Pris woos mua opora naap-ko maakimik-i?”
43018023	Ne Yeesus-ke maakek, “Yo opor makena maem nain moram efa arufan? Ne opor samora maemkun-na baliwep efa maake.”
43018024	Yeesus eena kaikamik nain naap ikaeya Aanas-ke pris woos mua Kaiafas wiar sesekak.
43018025	Aria Saimon Pita iimarep epia arem-ikaeya papako-ke maakemik, “Makena, no o teeria-ke, ae-na?” Ne wia maakek, “Sa, yo weetak.”
43018026	Wi pris woos mua uuwow mua-ko nan ikua, Pita eena mua oko ifana wiar puukak nain kaka-ke. Os-ke Pita maakek, “Nos pun o wameiya nomokow pupura-pa nan ikon, yo me nefa urufam-i?”
43018027	Naeya Pita-ke maakek, “Weetak akena.” Naap maem-ikaeya aara farek.
43018028	Ne uuriw akena Yeesus Kaiafas koora-pa wiar ikaeya aawep wi Rom anim onom maneka koora wiar pikiwemik. Wi Yuuda-ke wi owow oko mia muura me wiar aawiyen naep pika kemena me ikiwemik. Moram wi mia eliwa ikok Pasowa maa enimiyen naemik.
43018029	Naapeya Pailat-ke orop wia nokarek, “Nee, ni mua fain maa mauwa oneya opora-pa wuaman?”
43018030	Naeya maakemik, “Makena, i mua nain sira samor akena me onekak-na feek me pekapekamik.”
43018031	Ne Pailat-ke wia maakek, “Aa-na pikiwep niena sira ookami opora-pa wueka.” Ne maakemik, “Nain, i mua pina wiar imenap wia ifakimowa nain kekanowa me yiemik.”
43018032	Yeesus iiriw eena sira kamenap umowa wame maek nain makena arek.
43018033	Ne Pailat nainiw koora ikiwep Yeesus farek. Ekapeya nokarek, “No wi Yuuda saria-ki?”
43018034	Naeya maek, “No nena kema-pa maen-i e mua papako-ke nefa maakiwkin maen?”
43018035	Naeya Pailat-ke maakek, “Yo Yuuda-ki? Naeya sira nain niar amisarinen. Nena Yuuda teeria-ke wi pris woos mua unowiya nefa opap fan nefa amapekapemik. Naeya nefa nokariyem, no maa mauwa oneya sira naap nefa onamik?”
43018036	Ne maakek, “Yo saria maneka-ke, nain yo me miiwa fain sira saria ikem, yo yena onaiya. Yo miiwa fain saria ikekam-na yo efa opamik nain yena teeria-ke iikirami wi Yuuda wiamiya irakekamik. Weetak, yo me miiwa fain saria-ke.”
43018037	Ne Pailat-ke kiiriw maakek, “Naap nain no saria-ke name main-yon.” Naeya maek, “No pepek main, yo saria-ke. Yo opor makena miiw mua nia maakowa naep imenarem. Ne wi mua opor makena kookalimik nain efa miimikuan,” naap maek.
43018038	Ne Pailat-ke nokarek, “Opor makena nain kamenap?” Pailat nainiw orop wi Yuuda wia maakek, “Nee, yo mua fain pina-ko me wiar imenam noma.
43018039	Nain yo niena sira ookami wi mua koora ekap ikemik nain Pasowa fofa-pa mua kuisow piipuiyem. Naapeya ni Yuuda owow saria fain nia piipuominen-i?”
43018040	Naeya faremi maemik, “O weetak, i Barabas kookalimik, yia piipuoma!” Naap maemik. Barabas-na wi Rom anim onoma opora wiar fienap irakowa maneka imenak. Naapeya opap koora-pa wuamik.
43019001	Ne aria Pailat-ke Yeesus wi ami mua wapena-pa wiar wuak. Ne wis-ke saru-pu-puukamik.
43019002	Ne ifar suusa nain aawep wasiep ikiwosa-pa orowawamik. Naap onap mia suuwowa oka mia-pa korinowamik.
43019003	Ne ekap maakem-ikemik, “Oo maneka, wi Yuuda owow saria maneka!” Neemi ifan epepiria aawem-ikemik.
43019004	Ne Pailat-ke nainiw orop wi Yuuda wia maakek, “Ni miimeka, yo mua fain poromkun urufeka, yo pina-ko me wiar imenam.”
43019005	Ne Yeesus ifar suusa woosa-pa orowawamik nain ne konim oka maala feekiya owaruma orok. Oraeya Pailat-ke wi Yuuda wia maakek, “Aakisa mua makena urufeka!”
43019006	Wi pris woos mua ne wi tempel ami mua wi unowiya Yeesus urufap faremi maemik, “Patot wareka! Nomokow moke-pa uminok!” Ne Pailat-ke wia maakek, “Ni niena aawep patot wareka. Yo o opora-pa wuowa nain pina-ko me wiar imenam.”
43019007	Naeya wi Yuuda-ke maakemik, “I sira naap ikua, mua naap nain uminok, moram Mua Maneka Muuka-ke wame naek.”
43019008	-
43019009	Ne Pailat nain miimap manek akena keker opap nainiw koor kemena ikiwep Yeesus nokarek, “No kaaneke imenaren?” Naap maakek nain opora-ko me kiripak.
43019010	Ne Pailat-ke maakek, “Yo opora-ko me kiripominan-i? Yo-ko efa amisaren-i? Yos-ke maemkun eliw nefa piipuikuan e nomokow moke-pa patot nefa warikuan.”
43019011	Ne maakek, “Mua Maneka ae me nefa nainon-na yo sira kamenap efa onowa nain no kekanowa marew akena. Naapeya mua eena no wapena-pa efa wuak nain pina manek akena onak.”
43019012	Naapeya Pailat opora naap miimap Yeesus piipuekam naep era akupak-na wia, wi Yuuda-ke sisewaremi faremik, “No piipuinen nainan-na i maiyen, no me Siisar womar-ke! Mua yo saria maneka-ke wame naiya nain Siisar iiwua-ke!”
43019013	Ne Pailat nain miimap wia fareya Yeesus epa maneka amaporomik. Epa nain unuma “Nomon Esimsa” naimik. (Ne wi Iibru feenap unufimik, “Gabata.”) Ne Pailat pun orop ona anim onom maneka pokow maa-pa pokak.
43019014	Pasowa onowa uurik ona naap kererinon. Ne aakisa feenap nain unun ama aawem-ikaeya Pailat-ke wi Yuuda wia maakek, “Niena saria fanek!”
43019015	Nain miimap faremi maemik, “Amapikiwe, pikiwep nomokow moke-pa patot ware!” Ne wia nokarek, “Niena saria nomokowa-pa patot warinen-i?” Naeya wi pris woos mua-ke maakemik, “I saria oko-ko me ikua, Siisar waisow yiena saria-ke!”
43019016	Ne Pailat-ke Yeesus wiena wapena-pa wiar wuak, wi ami mua-ke nomokow moke-pa patot waruk naep. Naeya wi Yeesus aawep pikiwemik.
43019017	Yeesus ona nomokow moke akuawowa suuwap epa oko “I mua woos oona” naimik nan pikiwemik. (Iibru opora-pa “Golgota” naimik.)
43019018	Ne epa nan nomokow moke-pa patot waremik. Mua wiam erup pun patot wiarep Yeesus oko-okaiwi-pa wia wuamik.
43019019	Opora fain iiriw Pailat-ke wia maakeya siisimep-puap Yeesus woos erekina-pa sererimemik, feenap siisimemik, “NASARET OWOW MUA YEESUS, WI YUUDA SARIA MANEKA.”
43019020	Wi Iibru, Rom ne Grik opora-pa siisimemik. Aria Yeesus sererimemik epa nain owow maneka mamaiya-pa ikua. Naapeya mua unowa soomaremi siisimowa nain urufam-ikemik.
43019021	Ne wi pris woos mua-ke ikiwep Pailat maakemik, “No moram ‘wi Yuuda saria maneka-ke’ naap siisimon? Weetak, no feenap siisime, ‘Mua fain ona maek, “Yo wi Yuuda saria maneka-ke,” ’ naap siisime.”
43019022	Ne wia maakek, “Opora nan siisimem, naap akena ikainok.”
43019023	Wi ami mua-ke Yeesus patot warep-puap mia suuwowa wiar sererkap mua erepam naap maa kuisow kuisow aawemik. Ona mia suuwowa maala nain pun wiar aawemik, nain warow epasuma marew, iriniya onamik.
43019024	Naeya maemik, “I fain me perekiyen,” naap maep maemik, “satu niirep mua naareke nomakep-na os-ke aawinok.” Naeya Mua Maneka opora maek nain iiwawun pepek erowawamik, feenap, “Yena mia suuwowa efar sererkap aawemik ne mia suuwowa maala nain satu niirep mua oko-ke efar aawok.” (Someka 22.18) Wi ami mua-ke sira nain onamik.
43019025	Ne Yeesus ona onak, ne onak oko, ne Klopas emeria pun Maria, ne Maria oko, ona owowa Makdala, wi naap o mamaiya-pa iimarep ikemik.
43019026	Ona teeria mua oko, o mua nain senam akena kookaliya, os pun mamaiya-pa nan iimarep ikua. Ne Yeesus-ke urufami onak maakek, “Aite, mua fain muuka nae.”
43019027	Onak maakep-puap mua nain maakek, “Emeria fain aite nae.” Naeya mua nain-ke Maria aawep ona koora pikiwep kakaltam-ikua.
43019028	Aria maa muutitik nain weesereya Yeesus amisarek, aakisa uuwowa iiwawun welawam naek. Neemi Mua Maneka opora nain pepek erowami maek, “Yo kema enekariyem.”
43019029	Eka masia amina-ko nan ikua. Naeya maa oko wauroma aawep eka masia-pa suuwap kuuma-pa kokor erowap opaimika-pa wuomamik.
43019030	Aria Yeesus nain enep weesereya maek, “Aakisa uuwow kapa welawam!” Naap maep imakuna sekumaremi umok.
43019031	Pasowa enowa onowa nain maa muutitik saliwap uurik ona-pa onikuan. Ne Sabat nain pun manek akena-ke. Naapeya Sabat-pa sawi napuma nomokowa-pa naap me sererep ikauk naep wi Yuuda-ke Pailat nokaremik, mua-ko wia sesekeya ikiwep meren oona wiar ititiwkin ewur umiwkin wia iiraruk.
43019032	Naeya ami mua-ke ikiwep mua erup nain oko merena wiar ititap-puap ekap oko.
43019033	Ne Yeesus merena wiar ititu naep urufamik-na o iiriw umok. Umeya naap me onamik.
43019034	Ne mua oko-ke ona wiowa opap ikua nainiw Yeesus kametkura-pa mikeya aka eka asia onaiya fuok.
43019035	(Aria mua ona urufak nain-ke opora fain siisimok. Ne o fain maek nain makena. Ne ona wame maek, “Yo maem nain makena-ke.” Naeya nis pun makena-ke naeka.)
43019036	Aria Mua Maneka opora makena arinok naep maa unowa nain imenaromakek. Opora feenap, “Oona ara kuisow me wiar ititikuan.” (Eksodas 12.46, Someka 34.20)
43019037	Ne opor oko pun feenap maek, “Wi mua eena mikamik nain urufikuan.” (Sekaraiya 12.10)
43019038	Aria mua oko unuma Yosep, o Yeesus opora wiar opam-ikua, nain wi Yuuda wia keker opap ariman me wame wuam-ikua. Ne aria Yeesus sawi napuma aawekam naep ikiwep Pailat nokarek. Ne Pailat eliw naakeya ikiwep sawi napuma nomokowa-pa iirarek.
43019039	Wiam erup Nikodemus ikos ikiwep naap onamik. Nikodemus-na iir oko uura ikiwep Yeesus urufak, mua nain. Os-ke maa tana ikin eliwa aawep feekiya ikiwok. Maa tana nain pina 30 kilo naap saarik.
43019040	Wiam erup sawi napuma aawep wi Yuuda wia soopimik sira nain ookami maa tana ikin eliwa nain konim kia-pa feefap nainiw sawi napuma wasiep amapikiwemik.
43019041	Yeesus nomokow moke-pa umok epa nain nomokow pupura nan ikua. Ne mua wia soopowa nomon ona pun nan ikua. Nain irina ikua, mua-ko nan me wuowa ikemik.
43019042	Wi Sabat maa enowa onowa maa muutitik saliwowa-ke naep ewuraremi nan-pariw pekap nomon ona-pa wuamik.
43020001	Aria Sande epa wiiwim Maria, Makdala owow emeria nain iikirap matmat ikiwok. Ikip fuunep nomon ona iiriw upep-puamik nain urufak-na nomona nain iirariwkin aakia ikua.
43020002	Naap urufap nan-pariw kiremi karuwiw ikip Saimon Pita ne mua oko nain ikos wia maakek, mua eena Yeesus kookalem-ikua nain. Feenap wia maakek, “Yiena Maneka sapuka iiriw aawep amapikiwemik ya. Ne epa kaanek wuamik nain me amisaremik.”
43020003	Aria wiam erup naap miimap wis pun karuemik.
43020004	Ne mua oko nain-ke Pita piipuap o kiikir ikip fuunek.
43020005	Fuunep tepak me ikiwok, oram ineka kuep nomon ona nain urufak-na konima muutiw nan ikua.
43020006	Ne Pita-ke murarep fuunemi iiwawun kemena ikiwok. Kemena ikiwok-na makena, konima muutiw nan ikaeya urufak.
43020007	Ne konim oko ikiwosa wasiomamik nain pun nan oram ikua. Baliwep wasiep-puiwkin ikua.
43020008	Ne mua eena miimep fuunek nain pun kemena ookap ikip naap urufap maek, makena.
43020009	(Wiam erup naap urufamik, nain Mua Maneka opora Yeesus umep iikirowa maek nain kema me aawemik.)
43020010	Naap ikok wiam erup nainiw kirep ikiwemik.
43020011	-
43020012	Aria Makdala owow emeria Maria-ke nomon ona nain mamaiya-pa iimarep ikok omem-ikua. Omemi ineka kuep kemena mokakek-na ensel erup wia urufak. Ensel erup nain konim kia wuap Yeesus wuamik epasuma nan-pariw pokap ikemik, oko ikiwos ona-pa ne oko meren ona-pa naap pokap ikemik.
43020013	Naeya wis-ke Maria nokaremik, “Nee, no moram omomin?” Ne wia maakek, “Yena Maneka efar aawep amapikiwemik. Pikiwep kaanek wuamik-yon aa!”
43020014	Naap maep kirek-na Yeesus iimarep ikaeya urufak.
43020015	Miiriram-ikaeya Yeesus-ke nokarek, “No moram omomin? Ne pun naarew akupin?” Maria kema maek, epa fain urufow mua-ke efa nokariya naep maakek, “Sira eliwa, nos-ke o aawep-na baliwep mae. Naeya ikiwep aawinen.”
43020016	Ne Yeesus-ke unuma teekami “Maria!” naeya miimap kiremi Iibru opora-pa maakek, “Raboni.” (Kemena feenap, “Somek mua”.)
43020017	Ne maakek, “Yo me efa opa, yo Auwa wiar urupowa eewuar. No ikiwep yo yookam-miemik nain wia maakome, ‘Yo yena Auwa wiar ikiwiyem, o nis pun niena Niawi-ke, yena Mua Maneka, ne niena Mua Maneka nain!’”
43020018	Naeya kirep ikiwep Yeesus teeria wia maakek. Maneka urufak nain wia maakemi eena o opora maakek nain pun iiwawun maek.
43020019	Sande nain urer akena Yeesus teeria wi Yuuda wia keker opap koor omopora koonowap kemena-pa ikemik. Nan ikaiwkin Yeesus ona wi gone-pa wiar imenarep wia maakek, “Ni kema sonom eliwa ikeka.”
43020020	Naap wia maakemi ona wapena ere-erup ne kametkura wia ofakowak. Naeya wi wiena Maneka urufap manek akena kemelamik.
43020021	Ne naapiw wia maakek, “Ni kema sonom eliwa ikeka. Yo Auwa-ke efa sesekeya ekapem, naapeya yos pun naap nia sesekinen.”
43020022	Naap maemi opaimik awowa wia fuurami wia maakek, “Ewar Eliwa ni mia-pa niar ikainok.
43020023	Naeya ni wi mua pina wiar wasirkomowen-na pina nain wiar weeserinon. Ne ni pina me wiar wasirkomowen-na naap wiar ikainon.”
43020024	Aria Yeesus ona teeria wiar imenarek nain mua kuisow nan me ikua. Mua nain unuma Tomas, unum oko Didimus naimik.
43020025	Aakisa fan ekapeya wi papako-ke maakemik, “I yiena Maneka yiar imenareya urufamik!” Ne wia maakek, “Yo ewur makena-ke me nia nainen. O imenareya yena mokok onaiya urufap wapen tetelka o wapena patot waremik nain epasuma-pa wiar suuwap urufinen, ne kametkura-pa mikamik nain pun opap urufinen. Naap onap-na makena nainen!” Naap maek.
43020026	Aria murarow Sande-pa Yeesus teeria nainiw koora-pa nan ikemik, ne Tomas pun wiamiya ikua. Omopora wiam upep ikaiwkin Yeesus nainiw gone-pa wiar imenarep wia maakek, “Ni kema sonom eliwiw ikeka.”
43020027	Ne Tomas maakek, “Nena wapen tetelka feeke suuwap urufe, aa yo wapena-ke. Ne wapena kametkura-pa efa opap furewe. No makena efa naowa nain kema unu-unowa wuowa neek ikainok, makena nae.”
43020028	Naeya Tomas-ke maakek, “Makena, no yena Maneka-ke, no yena Mua Maneka-ke!”
43020029	Naap maeya maakek, “No aakisa yo efa urufap makena nain, nain eliwa. Ne wi mua yo me efa urufowa makena naimik nain kema eliw akena ikaikuan.”
43020030	Aria iiriw Yeesus ona teeria mokok epa-pa maa miililina unowa onomakek nain papako fan me siisimem.
43020031	Ne yo siisimem fain urufap maeka, Yeesus-na Krais-ke, Mua Maneka Muuka-ke, naap maowen. Opor makena wiar naemi ni kekanep naap ookam-ikowen-na o unuma-pa anane eliwa ikowa imenowen. Yo naap maeka naep opora unowa nain siisimem.
43021001	Aria iir oko-pa Yeesus teeria Taiberias eka saawirinowa-pa ikaiwkin nainiw wiar imenarek. Wiar imenarek nain sira feenap.
43021002	Saimon Pita, Tomas, eena unuma oko Didimus, Nataniel, Kaana owow mua-ke, wi Galili kame, Sebedi muuka wiam erup ne nainiw mua erup, wi naap nan ikemik.
43021003	Ne aria Saimon Pita-ke wia maakek, “Yo mera sia wafurowa ikiwiyem.” Ne wis-ke maemik, “Is pun nookiyen.” Aria wi unowiya orop aasa suuwap sia wafuramik. Iir nain uura mera kuisow akena-ko me aawemik.
43021004	Naap ikaiwkin uuriw epa wiimeya Yeesus imenarep eka pona-pa iimarep ikua. Wi urufap mua oko-ke naemik.
43021005	Ne wia farek, “Nee, emar unowik, ni mera-ko aaweman-i?” Ne maemik, “Weetak akena oo.”
43021006	Aria wia maakek, “Sia aawep aken ekeria-pa wafureka, naap onap mera aawowen.” Naap wia maakeya sia aawep aken ekeria-pa wafuramik-na mera unowa akena wiar iwak. Mera kerew akena, naeya sia purupep aasa-pa wuowa me pepek.
43021007	Naeya Yeesus ona teeria mua oko senam akena kookaliya, mua nain-ke Pita maakek, “Mua nain yiena Maneka-ke.” Naap maeya miimap ona mia suuwowa iirarep-puak nain aawep aep eka pikinek.
43021008	Ne mua papako aasa-pa nan ikok mera sia aas onaiya pepamik. Wi me epasia-pa ikemik, andet mita naap.
43021009	Wi urupemik-na mukuna urufamik. Mera mukuna-pa ikua, ne emer ikowa pun mukun mamaiya-pa nan ikua.
43021010	Ne Yeesus-ke wia maakek, “Mera aaweman nain papako pepeka.”
43021011	Naeya Saimon Pita-ke orop aasa ekap mera mane-maneka nain sia onaiya mufep iiwawun pona purupok. Mera senam akena, 153 naap iwomakek nain sia me puok.
43021012	Aria Yeesus-ke wia maakek, “Aria feek ekapep maa-ko enimeka.” Ne wi kema unu-unowa wuap mua kuisow kekanep-ko me nokaremik. Moram wi amisaremik, o wiena Maneka-ke.
43021013	Aria Yeesus ekap emer ikowa aawep wienakep-puap mera wienakek.
43021014	Aria o umep iikirap ikok ona teeria wiar imenarem-ikua nain aakisa imenarek fain-ke arow arek.
43021015	Aria wi maa enep weesereya Yeesus-ke Saimon Pita nokarek, “Oo Saimon, Yon muuka, wi teeria fain yo efa kookalimik, nain nos-ke manek akena efa kookalin-i?” Ne Saimon-ke, “Ae, Maneka, no efa amisaren, yo nefa kookaliyem.” Naeya maakek, “Yena sipsip muuk teeria baliwep wia kakalte.”
43021016	Naap ikok nainiw nokarek, “Oo Saimon, Yon muuka, yo efa kookalin-i?” Ne Saimon-ke maakek, “Ae, Maneka, yo nefa kookaliyem nain no amisaren aa.” Naeya maakek, “Yena sipsip teeria baliwep wia urufam-ike.”
43021017	Naap ikok kiiriw nainiw nokarek, “Oo Saimon, Yon muuka, yo efa kookalin-i?” Ne naap nokarowa arow areya kema pinarek. Ne maakek, “Maneka, no maa unowa amisaren. Yo nefa kookaliyem nain pun amisaren!” Naeya maakek, “Yena sipsip teeria baliwep wia saalolokam-ikome.”
43021018	Naap maemi kiiriw maek, “Yo makena nefa maakiyem, no takira ikok konima nena ainep inakirowa kaikap epa kaanek soomarowa nain nena kookalowa-pa soomarem-miawon. No ikoka panep wapena tiinowap ikaeya mua oko-ke inakirowa kaikomep epa me kookalin neeke nefa pikiwinon.”
43021019	(Opora fain Pita opor kokosa maakek, ikoka o kamenap umemi Mua Maneka unuma pirinon nain.) Naap ikok kiiriw maakek, “Aria no naap yookam-ike!”
43021020	Ne wi ikiwem-ikok Pita kirek-na mua oko murarep wiokam-ikaeya urufak, eena Yeesus o senam akena kookaliya nain. Iiriw wi Pasowa maa enemi os-ke maar muutiw kirep nokarek, “Maneka, mua naareke wi iiwua wapena-pa nefa wuinon,” mua nain.
43021021	Ne aria iram-ikok Pita-ke Yeesus nokarek, “Maneka, mua nain ikoka kamenap arinon?”
43021022	Naeya maakek, “O naap ikaeya yo nainiw miiwa ekapinen nainen pun eliw, me no maa-ke. No naap yookam-ike.”
43021023	Ne opora nain-ke manekareya mua nain me uminon naem-ikemik. Nain Yeesus naap-ko me maek, mua nain me uminon, o maek, “Mua nain naap ikaeya yo nainiw ekapinen nainen pun eliw, me nena maa-ke,” naap maek.
43021024	Aria mua nain-ke opor unowa fain makena-ke naep ona siisimomakek. Ne i amisaremik, opor makena maek.
43021025	Yeesus maa unow akena onomakek. Maa unowa nain iiwawun siisimekamik-na maifa unowa nain-ke miiwa epa siineya kamenap onekamik.
44001001	-
44001002	Aria emar, Tiofilus, yo opor oko mokomokoka siisimomem nain feenap, iiriw Yeesus miiwa-pa fan ikok emeria mua opora wia maakemi mauwowa uuwam-ikok umok. Ne Mua Maneka-ke aawep owow iinan purupok nain siisimem.
44001003	O umep ikok iikirap anane maneka wiar imenarem-ikaeya fofa ten erepam arek. Wiar imenarem-ikua nain ona kekanowa-pa maa miililina unowa oneya wiar urufap maemik, makena o iikirak. Ne wi aposel wia pepekimok nain uuwow sira wia maakeya Ewar Eliwa-ke kema-pa wiar wuam-ikua, wi emeria mua Mua Maneka pika kemena wiar ekowa nain.
44001004	Iir oko wi wiam fiirimep ikaiwkin wia maakek, “Ni Yerusalem owowa me piipueka, feekeriw ikeka. Yo iiriw nia maakem. Feek ikok Auwa ona Ewar Eliwa sesekowa maek nain arewam-ikeka.
44001005	Moram iiriw Yon-ke ekaiw nia yasuwap ikaeya ikeman. Aakisa fain ni arewap ikaiwkin epa me ekowa Auwa Ewar Eliwa sesekeya orop nia kekanowinon.”
44001006	Aria wi aposel ekapep Yeesus wameiya fiirimep ikok nokaremik, “Maneka, no aakisa ara fain i owow oko anim onoma tepak-pa wiar ikemik nain eliw wia iirareya-ko i Isrel yieniw yiam urufam-ikaiyen-i e kamenap?”
44001007	Ne wia maakek, “Maa nain ni amisarowa-ke weetak. Ni maeman nain Auwa ona kookalowa-pa iiriw epa pepekimep-puak. Ne iir kaanin ariman wuinon, nain me amisaremik.
44001008	Ikoka Ewar Eliwa-ke niar orop nia kekanoweya ni kekanowa aawep yo opora efar maow mua ikowen. Naeya ni ikiwep wi Yerusalem, Yuudia, Samaria ne miiwa fain owow unowa wia maakem-miawowen.”
44001009	Aria Yeesus opora naap wia maakeya Mua Maneka-ke owow iinan purupok. Purupem-ikaeya wi naap mokakem-ikaiwkin maa ipisia-ke mesalimok.
44001010	Wi urufam-ikaiwkin mua wiam erup, mia suuwowa kia akena nain-ke nan-pariw wiar imenarep wia maakemik,
44001011	“Ni Galili mua, ni moram naep fan iimarep ikok mokoka aapereka mokakem-ikaiman? O owow iinan urupok nain ikoka sira naapiw miiwa orainon.”
44001012	Naap wia maakiwkin wi Oliw ema piipuap kirep Yerusalem ikiwemik, nain me epasia.
44001013	Ne wiena ikemik nain koora samapora iinan-pa ikua. Ne wi ikip fuunep koor kemena urupemik. Teeria nain wi feenap: Pita, Yon, Yems ne Andru, Filip, Tomas, ne Batolomiu, Matiu, Alfius muuka Yems, ne Saimon, ne oko Yems womawa muuka Yuudas, naap. Wi Rom anim onoma wia kerewimik nain mua oko Saimon naimik.
44001014	Wi teeria nain anane wiam fiirimep kema kuisow wuap Mua Maneka farem-ikemik. Ne Yeesus onak, Maria, ne emeria papako ne ona wiamun teeria pun wiamiya ikemik.
44001015	-
44001016	Aria iir oko wi wiam fiirimemik nain mua andet kuisow ten erup (120). Wiam fiirimep ikok Pita-ke iikirap maek, “Aria emawik, iiriw Mua Maneka Ewar-ke Dewit kema iweya Yuudas sira wiar maek nain makena arek. Yuudas-ke iiwua seewa wia opeya urupep Yeesus opamik.
44001017	Iiriw Yuudas Yeesus-ke uuwowa fain pepekimeya teeria-pa yiar ikua nain,” naap maek.
44001018	(Ne Yuudas sira samora Yeesus onak nain maamuma iwiwkin miiw ara oko sesenarek. Miiwa sesenarek epa nan iimarep ikok wakiemi uroma pukep urom pamua nain miiwa-pa bolanep orok.
44001019	Wi Yerusalem-pa ikemik nain miimap miiw ara nain wiena oporiw unuma “Akeldama” naimik, unuma nain kemena feenap, “Aka orow miiwa”.)
44001020	Ne Pita-ke nainiw maek, “O naap arek nain someka buk-pa feenap siisimep-puamik, ‘Ona miiwa oram neek wiar ikainok, mua kuisow neeke me wiar ikauk.’ (Someka 69.25) Ne opora fain pun siisimep-puamik, ‘O uuwowa nain mua oko-ke epa wiar aawinok.’ (Someka 109.8)
44001021	-
44001022	Naapeya mua kuisow epa wiar aawep i teeria yiar epinok. Naeya yiena Maneka umep iikirak opora nain os pun maow mua ikainok. Mua eena iiriw yiena Maneka Yeesus fan ikua nain yiamiya soomarem-miemik mua nain wia urufiyen. Iiriw Yon o eka-pa yasuweya mauwowa onoma wuak. Ne mua nain pun i yiamiya soomarem-ikua. Mua Maneka-ke Yeesus aawep iinan purupok nain i unowiya urufamik, wi mua naap nain mua kuisow pepekimiyen.”
44001023	Pita-ke naap maeya mua erup wia unufamik. Mua oko Yosep ne oko Matias. (Yosep unuma arow, oko Basabas, oko Yastus.)
44001024	-
44001025	Mua wiam erup wia pepekimep wi unowiya Mua Maneka farep nokaremi maemik, “O Maneka, no i mua unowiya kema yiar amisaren, mua kain-ke Yuudas epa wiar aawinok naep-na amisa yie. Yuudas eena iiriw mauwowa nain piipuap ikok umok nain. Naeya mua nain-ke epa wiar aawep aposel uuwowa oninok.”
44001026	Wi Mua Maneka naap nokarep mua wiam erup unuma wiar wuap mua kuisow pepekimu naep onam-ikaiwkin, Mua Maneka-ke Matias pepekimok. Matias pepekimeya wi aposel kiiriw ten kuisow erup arek.
44002001	Aria Pentikos fofa kerereya wi aposel unowiya wiam fiirimep koora kuisow-pa ikemik.
44002002	Naap ikaiwkin iinan-pa ewar tuunowa saarik wiar orok. Koor kemena wi ikemik nan orop epa iiwawun aawok.
44002003	Ne maa oko epia omaiwa saarik nain urufamik. Nain-ke oromi pukep ononer arep emeria mua kui-kuisow woos erekina-pa wiar ikomakek.
44002004	Ne Mua Maneka Ewar Eliwa-ke kema wieya wi unowiya opora ononer aakunemik. Eena Ewar Eliwa aakunowa wia suuwak nain aakunemik.
44002005	Wi Yuuda mua ne wi owow oko teeria Mua Maneka kema suuwimik nain pun Yerusalem ekapep nan ikemik.
44002006	-
44002007	Aria wi ewar tuunowa maneka nain miimap unow akena ekapep wia imararemik. Wia imararemik-na wi Yeesus teeria-ke opora ononer wiar aakuniwkin wia miimap kema unu-unowa wuamik. Ne maemik, “Nee, teeria fain naap aakunimik nain wi Galili mua-ke aa, wi iiriw naap-ko me aakunem-ikemik!
44002008	Ne aakisa kamenap naep i owowa kui-kuisow opora sira-sira yiar aakuniwkin wia miimimik?
44002009	I teeria Yerusalem ekapep ikemik fain owowa naap naap ekapemik: Patia, Midia, Elam, ne Mesopotemia, Yuudia, Kapadosia, Pontus ne Esia.
44002010	-
44002011	Ne i papako i Frigia, Pamfilia, Isip ne ikip Libia kame Sairini mamaiya-ke, ne i Krit ne i Arebia. Ne i Rom mua pun ekapep fan ikemik nain papako i Yuuda ne papako wi owow oko teeria Mua Maneka sira ookimik nain-ke. Aria Mua Maneka ona kekanowa-pa maa miililina ne mauwow mane-maneka onak nain yiena opora-pa yiar maiwkin miimimik.”
44002012	Naap maep soranep kema unu-unowa wuamik. Ne wi-wieniw wiam nokaremi maem-ikemik, “Sira fain kamenap-ke noma?” Naap maemik.
44002013	Ne wi mua papako-ke wi Yeesus teeria wia amap-niiremi maemik, “Aa, wi teeria fain eka kekanowa enep momoraremik.”
44002014	Ne wi aposel ten kuisow erup nain iimarep ikok Pita-ke kerewa maek, “Ni Isrel emar, ne ni emeria mua unowiya Yerusalem owow maneka-pa ikeman fain efa miimeka, sira imenarek fain kemena nia maakinen.
44002015	I teeria fain eka kekanowa enemik, naap yia maiman. I eka kekanowa me enemik, weetak. Aakisa uuriw ikua, ne uuriw eka kekanowa-ko me enimimik.
44002016	I naap aremik nain iiriwiw profet Yoel sira fain iiriw maep-puak. Nain feenap,
44002017	‘Mua Maneka-ke maek, “Ikoka miiwa weeserow epa mamaiyarem-ikaeya yos-ke yena Ewar Eliwa ni emeria mua unowiya niinen. Ne niena muuka wiipa-ke ikoka yo opora efar piawem-miawikuan. Wi takir eliwa-ke ikoka mokoka-keriw kiremi maa urufikuan, ne wi panewowa-ke ikoka maa inawera-pa urufikuan.
44002018	Ae, yena uuwow emeria mua yena Ewar wiemkun opora epa maneka-pa efar maikuan.
44002019	Ne ikoka yos-ke aaperek iinan-pa ne miiwa-pa maa sira-sira imeninen. Aka, mukuna ne kawus maneka imeninen.
44002020	Ne ikoka ama mokoka uminon ne siiwa oka kirinon, aka saarik. Ne naap ikok Maneka ekapow fofa imenarinon, fofa maneka nain sira ononaiya imenarinon.
44002021	Ne mua naarewe-ke efa kema suuwap efa farimik nain wia aawinen.”’ (Yoel 2.28-32) Mua Maneka-ke naap maek.
44002022	Aa emar unowik, opora fain miimeka. Yeesus eena Nasaret mua nain iiriw Mua Maneka kookalowa-pa mauwowa ne maa miililina sira-sira onam-ikaeya niena wiar urufap amisareman. Mua nain Mua Maneka-ke sesekeya orok.
44002023	Ne o sira kamenap oniwkin uminok nain Mua Maneka-ke iiriw maep-pueya iirakuma fan nis-ke o opap wi mua sira samora wapena-pa wiar wuiwkin samorami nomokow moke-pa patot wariwkin umok.
44002024	Nain Mua Maneka-ke ona kekanowa-pa iikirowami umowa wiar weeserowak, moram o umow kekanowa nomakek.
44002025	Ne i nembesir Dewit pun o maemi maek. Feenap, ‘Yiena Maneka anane yo efamiya ikaeya urufiyem. Ne anane yo mikikira-pa efar ikok yo efa kekanowiya, naapeya yo keker opowa marew.
44002026	Naeya yo yame irap kemelami opora ariman wasirkiyem. Yo umowa nain umep kiiriw iikirinen naem-ikaiyem.
44002027	Moram no ikoka umow owowa-pa feeke me efa wuap-puinan, ne yo nena mauwow mua nefa kookaliyem fain umemkun-na eruwa-pa feeke me efa wuap-pueya me peelalinen.
44002028	Nos-ke yo era eliwa ookowa nain efa maaken. Ne yo efamiya ikaeya yo manek akena nefa kemeliyem.’ (Someka 16.8-11) Dewit-ke naap wiar maek.
44002029	Aria emar unowik, yo aakisa yiena nembesir Dewit opora nain ariman nia maakemkun amisareka. Dewit umeya owowa fan soopamik, mokoka fan ikua.
44002030	-
44002031	Ne os pun Mua Maneka profet-ke, naapeya Mua Maneka o opora maakep koonowak nain iiriw amisarek. Nain feenap, Mua Maneka-ke ikoka Dewit nembesir teeria mua kuisow owow saria wuinon, iiriw Dewit ona saria ikua naap ikainon. Naap maakeya Dewit Mua Maneka wiimar maa naap onowa nain amisarep ikok Krais ikoka iikirowa nain maek. Mua Maneka o me piipuak. Naeya umow owowa-pa me ikainon, ne soopiwkin me peelalinon.
44002032	Aria mua Yeesus maem nain Mua Maneka-ke iikirowak, ne i unowiya yiena mokoka-pa urufap nain maimik.
44002033	O iikirap iinan urupep aakisa ona wiawi Mua Maneka aken ekeria-pa wiar pokap ikua, ne wiawi o Ewar Eliwa iwowa maakep-puak nain wiar aawok. Ewar Eliwa wiar aawep yia sesekomaya orop i mia-pa maa miililina imenomakek nain yiar urufami miimaman.
44002034	-
44002035	Ne owow iinan urupowa nain Dewit feenap maek, ‘Mua Maneka-ke yena Maneka naap maakek, “Yo aken ekeria-pa efar pokap ikaeya nena iiwua iiwawun kepur tepak-pa nefar wuamkun nos-ke wia ifemakep ikainan.” ’ (Someka 110.1) Dewit nain me ona wame maek, weetak, o Yeesus naep naap maek.
44002036	Aria emar unowik, yo efa miimeka, ni Yeesus niena nomokow moke-pa wuiwkin umok nain aakisa Mua Maneka-ke o Krais ne Maneka wuak.” Pita-ke opora naap wia wafuromak.
44002037	Ne wi emeria mua unowa opora naap miimap kema samoraremik. Naeya Pita ne wi aposel papako wia maakemik, “Ne i aakisa sira kamenap oniyen noma?”
44002038	Ne wia maakek, “Ni mua unowiya sira samora onaman nain wasirkap mikikira-pa wuiwkin Yeesus unuma-pa nia yasuwiyen. Ne ni pina niar weeserinon. Ne Mua Maneka ona Ewar Eliwa nia sesekomaya niar ikainon.
44002039	Mua Maneka iiriw Ewar Eliwa sesekowa maep koonowak nain nis, niena muuka ne nembesir teeria naap nia onomiya. Ne wi owow oko oko teeria pun naap wia onomiya.”
44002040	Aria Pita opor unowa wia ookomami opora papako pun wia maakemi maek, “Ni aakisa kema kireka, naeya pina niar weesereya wi mua sira samora yoowa aawimik nain ni me aawowen.”
44002041	Naap wia maakeya wi unowa kema kiriwkin wia yasuwamik. Ne iir nain emeria mua wia tuunamik nain tausen arow (3,000) teeria wiar ekamik.
44002042	Ne wi aposel-ke Mua Maneka sira wia maakem-ikemik. Wi unowiya wiam fiirimep maa enowa epaskun enem-ikemik. Ne emera pun naap, wu-wuepap enem-ikemik, Mua Maneka anane kema suuwami farem-ikemik.
44002043	Aria Mua Maneka-ke ona kekanowa wieya wi aposel wiena wapena-pa maa miililina onam-ikemik. Ne wi emeria mua unowa naap urufap Mua Maneka kema tootonemik.
44002044	Ne wi aposel unow onaiya wiam fiirimep Mua Maneka kema suuwam-ikemik. Ne wiena maa unowa sererkap wiam asipam-ikemik.
44002045	Ne wi miiwa, koora ne maa mutumut wiar ikua nain sesekap maamuma nain aawep wiam asipam-ikemik. Wi emeria mua maa iiwarem-ikaiwkin maamuma sererkap wiem-ikemik. Maa mauwa iiwarem-ikemik nain wiam asipam-ikemik.
44002046	Wi kemelami kookalowa kuisow wuap anane maneka tempel koora-pa wiam fiirimep Mua Maneka farem-ikemik, ne pun wiena koora-pa wiam fiirimep maa enem-ikemik.
44002047	Wi kema kuisow ikok wiam kookalep Mua Maneka kema suuwami, unuma wiar purupem-ikemik. Ne wi sira eliwa naap oniwkin wi sisin mua-ke wi teeria eliwa-ke wia naem-ikemik. Ne Mua Maneka-ke emeria mua papako kema wiar kiripeya teeria nain wiar ekiwkin teeria manekarem-ikua.
44003001	Aria iir oko amirika ama arow naap Mua Maneka farow ama areya Pita Yon ikos tempel koora ikiwemik.
44003002	Ne tempel koora omopora, Omopora Eliwa naimik nan mua meren samora-ko nan pokap ikua. Mua nain onak uroma-pa naap imenarek. O pikiwep tempel omopora-pa nan pokomowap-puiwkin maamuma wia nomarem-ikua.
44003003	Ne wiam erup tempel koora urupep nomaku naep oniwkin wia urufap maamuma wia nomarek.
44003004	Wia nomareya wiam erup-ke mokoka toonep urufami Pita-ke maakek, “I yia urufe.”
44003005	Ne mua nain maa-ko yiikuan naep mokoka toonep wia urufak.
44003006	Naeya Pita-ke maakek, “Yo maamuma niowa nain yo maamuma marew akena, maa kuisow muuta onominen. Nasaret mua Yeesus unuma-pa nefa maakiyem, no iikirap soomare.”
44003007	-
44003008	Naap maakemi mua nain wapen akena-pa opami iikirowak. Ne mua nain nan-pariw kepura wiar kekaneya patak naemi soomarek. Ne wi wiamiya tempel koor kemena ikiwok. O wame irami pikin-ikiwemi Mua Maneka unuma fakeram-ikua.
44003009	Ne wi emeria mua unowiya o urufap maemik,
44003010	“Nee, mua fain Omopora Eliwa naimik nan pokap ikok maamuma wia nomariya nain-ke.” Naap urufap samor-ko soranep eneka teekamik.
44003011	Aria mua nain Pita Yon ikos wiamiya ikiwemi epa unuma Solomon Pokow Epa naimik nan iimarep ikaiwkin wi mua unowa wia urufap karuwiw ekapep wia imararemik.
44003012	Ne Pita-ke naap wia urufap wia maakek, “Ni Isrel, emawik, ni moram mua sariarek fain urufap niam soranowiman? Ne moram mokoka toonep yia urufam-ikaiman? Ni kema naap wuiman-yon aa, mua fain wi mua eliwiya wiena kekanowa-pa saliwamik, naep yia naiman-i?
44003013	Emar unowik, iiriw yiena nembesir Abraham, Aisak, Yekop ne yiena nembesir unowa Mua Maneka eena farem-ikemik nain-ke ona uuwow mua Yeesus kekanowa iwemi unum maneka naek. Mua nain nis-ke wi iiwua wapena-pa wuaman. Ne Pailat wiarik opora-pa wuaman. Ne os-ke pina marew naemi iirarekam naep oneya nis-ke ifakime naakeman.
44003014	Yeesus mua sira eliwa ne Mua Maneka mokoka-pa mua kaken eliwa-ke, nain nis-ke mikikira iweman. Ne mua oko mua wia ifakimeya koora-pa wuamik nain Pailat maakiwkin nia piipuomak.
44003015	Mua kaken eliwa nain Mua Maneka wiar ikiwowa era yia ofakowow mua-ke, nain nis-ke ifakimiwkin umok. Ne Mua Maneka-ke kiiriw iikiroweya i kakeniw mokok onaiya urufap nain maimik.
44003016	Ne aakisa o opora opam-ikok o unuma unufamkun mua meren samora fain sariarek. Mua fain iiriw pokapiw ikua nain ni paayareman, ni urufam-ikeman. Ne o Yeesus opora wiar opap iiwawun sariarek. Aakisa ariman fan urufaman.
44003017	Aria emar unowik, yo amisarem nain, ni niena woos mua unow onaiya Yeesus samoraman nain ni me amisarep naap onaman.
44003018	Nain iiriw akena Mua Maneka-ke ona profet wia maakeya naap maem-ikemik, ona Krais pepekimok nain ikoka sirirowa aawinon naemik. Ne ni aakisa sira onaman nain, opora nain pepek erak.
44003019	Naapeya ni kema kiremi sira samora oniman nain piipueka, ne Mua Maneka-ke pina niar iirarinok.
44003020	Ni naap onowen-na Mua Maneka-ke nia kekanoweya ni kema eliwa aawowen. Os-ke kiiriw Yeesus sesekeya ekapinon, o Krais nain, iiriw ni nia naep ona pepekimep-puap sesekak nain.
44003021	O aakisa owow iinan-pa ikaiya, neeke ikok ikok nainiw orainon. Maa muutitik iiriw Mua Maneka-ke ona profet wia maakeya maem-ikemik nain epa pepek ereya o miiwa kiiriw orainon. Ne sira samo-samora fan ikua nain kakenami iirarinon.
44003022	Ne iiriw Moses pun naap maek, ‘Ikoka Mua Maneka-ke niena teeria mua kuisow sesekeya ona profet ikainon, yo efa sesekak naap nain sesekinon. Ne ni ikoka maa muutitik nia maakiya nain opora wiar miimami opora nain wiar ookam-ikeka.
44003023	Ne ni mua o opora me wiar miimowen-na Mua Maneka-ke sisin nia wuami nia samorinon.’ (Lo 18.15-19)
44003024	Opora nain wi profet unowa nain maem-ikemik, Samuel-pa onoma wuap ekapemi profet unowa nain.
44003025	Mua Maneka i nomokow fiira Abraham opora maakep koonowak nain feenap, ‘Ikoka nena nembesir teeria-pa mua kuisow imenarinon. Ne mua nain wapena-pa wi miiw mua unowa kekanowa aawep eliw ikaikuan.’ (Yenesis 22.18, 26.4) Ne ona profet ne yiena nembesir unowa wia maakep koonowak nain ni aakisa makena urufaman.
44003026	Naapeya Mua Maneka-ke ona uuwow mua eliwa Yeesus pepekimemi sesekeya o kiikir i Isrel teeria yiar ekapok. Ne kema nia kiripeya ni kema kirowen-na sira samora oniman nain piipuap kema eliwiw ikowen.”
44004001	-
44004002	Aria Pita Yon ikos tempel koor kemena-pa opora wia wafuromami maemik, “Yeesus umep ikok iikirak. Ne emeria mua pun umep ikoka kiiriw iikirikuan.” Naap maiwkin wi pris papako ne tempel koora ami mua maneka ne wi Sadusi teeria wi unow onaiya kema bagiwirap ekapep wia opamik.
44004003	Nain urer akeniya koora-pa wia wuamik, uurika opora-pa wia wuiyen naemik.
44004004	Ne emeria mua unowa opora wia miimamik nain Yeesus opora wiar opamik. Wi teeria nain ne wi mua iiriw opora wiar opap ikemik nain onaiya wia tuunamik nain mua tausen ikur (5,000) naap.
44004005	Aria epa wiimeya uurik ona wi owow woos mua, wi mua iperowa, wi sira amis mua ne wi pris woos mua Yerusalem-pa wiam fiirimemik.
44004006	-
44004007	Pris woos mua Aanas, ne pris papako, Kaiafas, Yon ne Alesanda naap wiam fiirimep mua merena saliwamik nain Pita Yon ikos gone-pa wia iimarowap wia nokaremi maemik. “Ni mua fain kamenap saliwaman? Ni naarew kekanowa-pa ne unuma unufami sira nain onaman?”
44004008	-
44004009	Ne Mua Maneka Ewar-ke Pita kekanoweya wia maakek, “Ni Isrel woos mua ne mua iperowa, ni aakisa i mua meren samora fain kemalep asipamkun sariarek nain yia nokariman-i? Ne ni mua fain kamenap asipamik nain amisaru naiwkin eliw nia maakiyen. Ne wi Isrel emeria mua unowa pun naap amisaruk.
44004010	Mua urufiman fain Yeesus unuma-pa sariarek. Yeesus Krais eena nis-ke nomokow moke-pa wuiwkin umeya Mua Maneka-ke iikirowak nain-ke.
44004011	Ne Mua Maneka opora pun iiriw o maem-ikemik. Feenap, ‘Poka ni koora kuow mua-ke miatinep iirareman nain-ke aakisa umua poka koonowap-pueya ikua.’ (Someka 118.22)
44004012	Mua Maneka yia aawowa nain i Yeesus unuma muutiw unufamkun yia aawinon. Era oko-ko me ikua. Moram Mua Maneka-ke mua oko-ko me yia pepekimomak.” Pita-ke naap maek.
44004013	Wi Yon ikos me karanemik, kekanep naap aakunemik. Naeya wi woos mua soranep maemik, “Wiam erup fain suule maneka-ko me ikiwemik. Wi mua oram-ke, nain moram opora naap aakunimik.” Naap maemi wia pupep wia ilenamik, wi iiriw Yeesus ookam-miemik nain-ke, naapeya opora kakeniw maemik.
44004014	Ne mua sariarek nain nan Pita Yon ikos wiamiya iimarep ikaeya wi aakunowa me pepek, opora marewaremik.
44004015	Neemi Yon Pita ikos ni naap oro-oreka wia naakemik. Wi oraiwkin wiena wiisow ikok aakunemi maemik,
44004016	“Wiam erup fain sira kamenap wia oniyen noma? Wi maa miililina onamik nain wi Yerusalem emeria mua unowa iiriw amisaremik. Ne i nain wiar sailowa me pepek.
44004017	Aria opora fain manekareya emeria mua unowa me miimuk. Naapeya wiam erup fain wia keker opowawami wia maakemkun Yeesus opora ne unuma kiiriw me wia maakuk.”
44004018	Aria wiam erup kiiriw wia farep ekapiwkin wia maakemik, “Yeesus uuwowa nain kiiriw me wia maakem-miaweka.”
44004019	-
44004020	Ne wia, Pita Yon ikos opora wia kiripomami maemik, “Ni kema suuweka, kaanin-ke eliwa, Mua Maneka opora yia maakiya nain ookiyen-i e ni yia maakeman nain niar ookiyen? I yiam erup opora me kokotiyen, moram i maa yiena urufamik ne miimamik nain maiyen.” Naap maemik.
44004021	-
44004022	Mua meren samora eena saliwamik nain mokoma ten erepam aawok. O sariarek nain emeria mua unowa nain urufap Mua Maneka unuma fakeram-ikemik. Naapeya wi wiam erup wia samorowa nain oko wi emeria mua yia maikuan naep me wia samoramik. Sira nain kiiriw me oneka wia naakep-puap wia piipuiwkin ikiwemik.
44004023	Ne wiam erup oromi wiena teeria wiar ikiwemik. Ikiwep wi pris woos mua ne woos mua papako opora kamenap wia maakemik nain wia nanaromamik.
44004024	Ne wi teeria nain naap miimap unow onaiya Mua Maneka unuma fakerami maemik, “Oo Mua Maneka, no kekanowa onaiya ikon. Nos-ke aapereka, miiwa, ifera ne eka ne maa muutitik onaiya onan!
44004025	Iiriw nena Ewar-ke yiena nembesir Dewit, eena nena uuwow mua nain kema iweya naap maek, ‘Moram wi owow oko oko teeria-ke kekanep urupep yiamiya iraku naep onimik? Ne moram wi emeria mua opora maken marewa nain yiamiya iraku naep onimik?
44004026	Wi owow-owowa saria wiam fiirimep Mua Maneka ne ona Krais pepekimok nain wiamiya iraku naep maa sirarep-puamik.’ (Someka 2.1-2)
44004027	Maken akena, Erot, Pontius Pailat ne wi owow-owowa mua ne wi Isrel mua owow maneka-pa fan wiam fiirimep Yeesus ifakimemik, nena uuwow mua eliwa eena nena iiriwiw pepekimon nain.
44004028	Ne wi naap onamik nain no opora maep-puan nain wi me nefar amisaremik. Naeya o ifakimemi nena opora iiriw maen nain makena arowamik.
44004029	Aria Mua Maneka, aakisa wi sira yia onamik nain yia kema suuwami i nena uuwow mua yia kekanowe. Ne i kekanep nena opora emeria mua wia maakem-miawiyen.
44004030	Ne i nena uuwow mua eliwa Yeesus unuma-pa napum emeria mua wia saliwami maa miililina oniyen.”
44004031	Wi Mua Maneka farem-ikaiwkin Ewar Eliwa-ke wiar oromi koora eena wiam aawep ikemik nan maa ofofona saarik wia ofofak. Naeya wi kekanowa aawep oromi Mua Maneka opora wia maakem-miemik.
44004032	Aria wi Yeesus opora wiar opam-ikemik nain kema kuisow ikemik. Wi miikapura wiam onowa marew, wiam asipam-ikemik. Mua kuisow naap-ko me maem-ikua, maa nain yena-ke, weetak. Maa unowa sererkap kuisow kuisow aawem-ikemik.
44004033	Ne wi aposel Mua Maneka kekanowa onaiya ikok yiena Maneka Yeesus umep iikirak nain wia maakem-miemik. Naeya Mua Maneka wia asipeya wi eliw ikemik.
44004034	-
44004035	Naapeya wi nain mua kuisow maa-ko me iiwarem-ikemik. Moram iir nain wi mua miiwa ne koora onaiya ikemik nain sesekam-ikemik. Sesekap maamuma aawep wi aposel wapena-pa wiar wuam-ikemik. Ne wis-ke maamuma nain sererkap wi mua oram ikemik nain wia asipam-ikemik.
44004036	Ne aria Liwai kerekera mua-ko, ona owowa Saiprus. Mua nain unuma Yosep ne wi aposel-ke unuma oko Banabas naemik. (Unuma nain kemena feenap, “Kema wia iikirowow mua”.)
44004037	Os pun ona miiw ara oko sesekap maamuma aawep pikiwep wi aposel wapena-pa wiar wuak.
44005001	Aria mua oko unuma Ananaiyas ona emeria ikos wis pun miiw ara oko sesekamik.
44005002	Nain maamuma opak nain okaiwi ona aawok. Ne ona emeria nain pun wiar amisarek. Ne okaiwi muutiw pikiwep wi aposel wapena-pa wiar wuak.
44005003	Naeya Pita-ke maakek, “No mua maa kookalowa-ke, naeya sira naap onan. No moram Satan kema nefa enek nain ookami Mua Maneka Ewar wiar peeskimemi miiw sesa nain okaiwi nena aawon?
44005004	Makena, nain nena miiwa-ke ne sesekap maamuma eliw nena iiwawun aawekan. Nain aakisa sira feenap onan nain me i miiw mua yia peeskimon, weetak. No Mua Maneka miikapura mikan.”
44005005	Pita muut naap maek nain Ananaiyas nan-pariw puep wakiemi iiwawun umok. Ne o umok nain emeria mua meta miimap soranep manek akena kema tootonem-ikemik.
44005006	Ne wi takira-ke ekapep sawi napuma nain konimiw wasiep pikiwep soopamik.
44005007	Ne lawisiw naap ikok Ananaiyas emeria wiar ekapok, unuma Safaira. Mua wiar umok nain me amisarek.
44005008	Ekapeya Pita-ke nokarek, “Ni mua ikos miiwa sesa aaweman nain muut naap-i?” Ne os-ke, “Ae, muut naap.”
44005009	Naap maeya Pita-ke maakek, “Aa, ni mua ikos Mua Maneka Ewar Eliwa wiar akimu naep naap onaman-i? Urufe, wi takira mua nefar umeya soopowa pikiwemik nain nan ekapemik. Ikoka nos pun naap.”
44005010	Naap maakeya o nan-pariw puep wakiemi iiwawun makena opak. Ne wi takir teeria nain ekapemik-na naap urufap os pun aawep pikiwep ona mua wameiya soopamik.
44005011	Iir nain wi Yeesus teeria unowa ne wi emeria mua papako meta miimap manek akena kema tootonemik.
44005012	Aria wi aposel wi mua unowa mokok epa-pa Mua Maneka kekanowa-pa maa miililina onamik. Wi Yeesus opora wiar opimik nain unowiya tempel koor kemena epa okaiwi-pa wiam aawep Mua Maneka farem-ikemik, epa nain Solomon Pokow Epa naimik.
44005013	Mua unowa wi mua eliwa-ke wia naemik, nain wi pris woos mua wia keker opap wi Yeesus teeria wiam fiirimem-ikemik nain mamaiya me wiar ekam-ikemik.
44005014	Ne wia, emeria mua unowa Yeesus Krais opora wiar opap wi teeria wiar ekam-ikaiwkin teeria wiar manekarek.
44005015	Ne wi opora naap miimap napum mua unowa ika-pa wia wuap wia pekapep era maneka pona-pa wia wuamik, Pita soomar-ikim-ikaeya ona ama kukusa nain-ke wia nomakoweya wi sariaruk naep.
44005016	Ne wi owow oko sawur-ke wia anirawak nain ne napum mua wia aawep Yerusalem wia pekapemik nain unow onaiya sariarem-ikemik.
44005017	-
44005018	Aria wi pris woos mua ne wi Sadusi unow onaiya kema samor akena bagiwirap wi aposel wia opap koora-pa wia wuamik.
44005019	Ne uura Mua Maneka ensel-ke koora nain omopora wiar teekap wia aawep epa maneka wia porop wia maakek,
44005020	“Ni ikiweka, ne uuriw tempel koora ikiwep neeke wia maakeka, Yeesus nia aaweya Mua Maneka teeria-pa wiar ikowa opora nain.” Naap wia maakek.
44005021	Naeya wi uuriw akena ikiwep tempel koor kemena-pa wia maakem-ikemik. Aria pris woos mua-ke ona teeria unow onaiya wi Isrel woos mua, wi mua iperowa wia farep wia fiirimep aakunemik. Aakunep weesereya wi ami mua wia sesekamik, ikiwep wi aposel wia purupuk naep.
44005022	Ne wi ami mua koora urupemik-na wi nan me ikemik. Ne kirep ekapep wia maakemik,
44005023	“I iwap fuunep koor omopora urufamik-na omopora kaikap-puiwkin ikua. Ne wi ami mua neeke uuwimik nain nan iimarep ikaiwkin wia urufamik. Ne i omopora teekap wia urufamik-na mua-ko nan me ikemik.”
44005024	Aria naap maiwkin tempel koora ami woos mua ne wi pris woos mua kema unu-unowa wuap maemik, “Nee, wi teeria faa, kamenap aremik noma?”
44005025	Wi kema unowa naap wuam-ikaiwkin mua oko-ke ekapep wia maakek, “Ni miimaman-i? Wi mua koora-pa wia wuaman nain aakisa tempel koor kemena-pa opora wia maakem-ikaimik.”
44005026	Naap wia maakeya woos mua maneka-ke ona teeria wia aawep iwap wi aposel kekelkiya wia aawemik. Moram wi emeria mua wia keker opamik, oko nomon ika yiarikuan naep.
44005027	Aria wi aposel wia aawep purupep wi woos mua mokok epa-pa wia iimarowiwkin pris woos mua-ke wia maakek,
44005028	“I iiriw opor kekanowa niemik, ‘Ni mua nain unuma-pa emeria mua opora nainiw me wia maakeka,’ naap nia maakemik. Ne weetak, ni aakisa maa onaman nain Yerusalem owowa ni opora-ke epa iiwawun aawok. Ne Yeesus ifakimemik nain i aakisa pina yiu naep oniman!”
44005029	Naap maeya Pita ona teeria unowiya maemik, “Ni mua-ke opora yia maakiwkin opora me niar ookiyen. Mua Maneka waisow opora yia maakiya nain opora ookiyen.
44005030	Yeesus nis-ke nomokow moke-pa sererimemi ifakimiwkin umok, nain Mua Maneka-ke iikirowak, eena iiriw yiena nembesir farem-ikemik nain.
44005031	Iikirowap ona aken ekeria-pa pokomowak, o eena yiena Maneka, yia aawow mua nain. Ne i Isrel emeria mua pina wasirkamkun os-ke pina yiar iirariya.
44005032	Ne i aakisa sira nain maimik, ne Mua Maneka Ewar Eliwa pun opora nain maiya, mua eena Mua Maneka opora wiar miimimik nain ona Ewar Eliwa wiiya, mua nain.”
44005033	Aria wi woos mua opora nain wiar miimap kema samor-ko bagiwirap wia ifakimu naep akena onamik.
44005034	Naap arem-ikaiwkin wi Farisi mua kuisow-ke iikirap gone-pa iimarek, mua nain unuma Gamaliel. Ne os pun wiena weke sira somek mua-ke ne mua unowa o manek akena ekima opimik. Ne os-ke wia maakek, “Wi teeria nain owaruma wia poreka,” wia naakek.
44005035	Wi oraiwkin wi woos mua nain wia maakek, “Aria emawik, aakisa yo efa miimeka. Ni wi mua teeria fain wia samoru naep-na baliwep kema suuwap wia samoreka.
44005036	Ni kema suuweka, iiriw Teudas-ke imenarep yo mua unumiya-ke wame naeya mua andet erepam o ookam-miemik. Nain o ifakimiwkin ona teeria wiar pukiwkin uuwowa nain wiar orok.
44005037	Ne o murarowa-pa Galili mua oko unuma Yuudas naimik nain-ke imenarek. Iir nain wi anim onoma i owow mua unuma yia aawem-ikaiwkin os-ke mua unowa wia aawep wi anim onoma wiamiya irakemik. Ne os pun naap, ifakimiwkin ona teeria wiar pukemik.
44005038	-
44005039	Naapeya yo nain naep nia maakiyem, ni wi mua sira naap nain neeke wia piipuap-pueka, ni oram mokokiw wia ikeka! Mauwowa naap nain wiena mua kema-pa ne kekanowa-pa onikuan-na wiar orainon. Ne Mua Maneka kekanowa-pa onikuan-na ni kekanep wia nomakowa nain pepek weetak. Oko naap onami Mua Maneka wameiya irakowen.” Naap wia maakeya opora wiar ookamik.
44005040	-
44005041	Ne wi aposel wia fariwkin kiiriw koor kemena urupemik. Sarua wiarep-puap wia maakemik, “Ni aakisa Yeesus unuma-pa emeria mua kiiriw me wia maakeka.” Naap wia maakep wia iirariwkin oromik. Ne maemik, “I yiena Maneka Yeesus unuma-pa yoowa aawemik nain eliw akena,” naemi kemelamik.
44005042	Ne wi anane tempel koora-pa wiam fiirimep yiena Maneka Yeesus opora nain wia maakemi Mua Maneka farem-ikemik. Ne iir oko wiena koora-pa naap onam-ikemik.
44006001	Aria iir oko-pa wi Yeesus opora wiar opam-ikemik nain unow akena imenariwkin teeria nain manekarek. Ne wi Grik opora aakunimik nain-ke wi Iibru opora aakunimik nain wia aakunowami maemik, “I unowiya teeria kuisow. Ne ni anane niena teeria wi emeria mua maa enowa-ki maa iiwarimik nain wia asipami i emer apura-ko me wia kemalep me wia asipiman.”
44006002	Naap wia aakunowiwkin wi ten kuisow erup nain-ke opora nain miimap teeria unowiya wia fiirimep wia maakemik, “I Mua Maneka opora wia maakowa uuwowa wiar piipuap wi emer apura enowa wia kakaltowa uuwowa neeke ariyen-na eliw marew.
44006003	Naapeya ni mua ikur okaiwi-pa erup naap wia pepekimiwkin uuwowa nain wis-ke urufam-ikauk. Wi mua sira eliwa ne Mua Maneka-ke Ewar Eliwa wieya kekanowa ikemik nain, ne maa balisow kema suuwimik nain, mua sira nain wia pepekimeka.
44006004	Ne i anane Mua Maneka faremi opora wiow mua ikaiyen.” Naap wia maakemik.
44006005	Ne wi unowiya opora nain eliwa-ke naep mua wia pepekimemik. Wia pepekimemik nain feenap: Stiwen, Filip, Prokorus, Nikanor, Timon, Pamenas ne Nikolas. Stiwen o Mua Maneka opora kekanowa wiar opiya, ne Mua Maneka-ke Ewar Eliwa iweya kekanowa onaiya ikua. Ne Nikolas, ona owowa Antiok, ne o iiriwiw Yuuda sira wiar ookam-ikua.
44006006	Wi teeria nain wia pepekimemik nain wi aposel mokok epa-pa wia iimarowiwkin Mua Maneka faremi wapena ikiwosa iinan-pa wiar wuami uuwowa nain wia wuomamik.
44006007	Ne naap iki-ikok Mua Maneka opora-ke manekarek. Ne Yerusalem owow maneka nain emeria mua unowa Mua Maneka opora opamik. Ne teeria manekarek. Ne wi pris teeria unowa pun Yeesus opora wiar opamik.
44006008	Stiwen, Mua Maneka-ke manek akena kookaliya ne o kekanoweya kekanowa onaiya ikok maa miililina unowa onam-ikua.
44006009	Ne wi Sairini ne wi Alesandria mua papako wi Yuuda sira wiar ookam-ikemik nain Yerusalem ekapep lotu onam-ikemik. Wi teeria nain-ke wi Silisia ne Esia Yuuda mua onaiya wiam aawep Stiwen wameiya oporiw irakemik.
44006010	Nain Mua Maneka Ewar Stiwen kekanoweya wi opora wiar porowa me pepek.
44006011	Naeya mua papako uroma wia mikiwkin Stiwen wadol opora onami maemik, “Mua nain Mua Maneka firekak, ne Moses sira wuomakek nain pun iiwawun firekami naap aakuniya.”
44006012	Naap wia maakemi wi emeria mua, owow woos mua ne wi sira amis mua kema wia mikamik. Ne wis-ke Stiwen opami wi woos mua ne wi sira amis mua wiar pikiwemik.
44006013	-
44006014	Ne wi mua papako pun wia pikiwemik, ikoka Stiwen wadol opora onuk naep. Wis-ke maemik, “Mua fain anane i tempel koora fain yiar maiya, ne Moses sira wuomakek nain pun opor unowa oniya. O feenap maeya miimimik, ‘Yeesus, Nasaret owow mua nain-ke ikoka i tempel koora fain yiar te-teekami sira unowa Moses wuomakek nain kiripami sira oko wuinon.’”
44006015	Ne mua unowa wiam fiirimep ikemik nain Stiwen miikapura balisow wiar urufamik-na miikapura onaiya wiar imenarek, ensel miikapura saarik wilinem-ikua.
44007001	Ne pris woos mua-ke Stiwen nokarek, “Opora naap nefa maimik nain makena-ki e weetak?”
44007002	-
44007003	Ne Stiwen-ke wia maakek, “Emar unowik, ne mua iperowa ni efa miimeka. Iiriw akena yiena nomokow fiira Abraham Mesopotemia-pa ikua. Aran owowa me ikiwowa ikaeya Mua Maneka owow unowa urufiya nain-ke wiar imenarep maakek, ‘No nena miiwa ne owowa wia piipuap owow oko ikiwe. Ikiweya neeke miiwa yo pepekimomem nain nefa ofakowinen.’ (Yenesis 12.1)
44007004	Naap maakeya Abraham ona owowa piipuap ikiwep Aran-pa pokak. Nan ikaeya wiawi wiar umok. Ne Mua Maneka-ke kema iweya ekapep miiwa ni aakisa ikeman fan pokak.
44007005	Mua Maneka Abraham ona miiwa kakeniw-ko me wuomak, weetak akena. O miiwa iwowa nain ona nembesir teeria unowiya wiowa maek. Ne iir nain pun Abraham muuka marew ikaeya nain maakemi opora koonowak.
44007006	Neemi Mua Maneka-ke kiiriw opora oko maakek, feenap, ‘No nembesir teeria ikoka ikiwep wi owow oko miiwa-pa wiar ikaikuan. Neek ikaiwkin owowa nain-ke ikoka mokoma andet erepam naap sira samo-samora wia onami wiena uuwow mua wia wuiwkin oram akena wi wiar mauwam-ikaikuan.
44007007	Ne ikoka yos-ke owowa nain sira wia ofakowami yoowa wiinen. Ne nena nembesir teeria miiwa nain wiar piipuap kiiriw ekapep owowa feek ikok yo efa kema suuwap efa farem-ikaikuan.’ (Yenesis 15.13-14) Mua Maneka-ke Abraham naap maakek.
44007008	Ne opor makena maakep koonowak nain ilenowa naep mia kanima puukowa sira nain maakek. Naapeya Abraham ona muuka Aisak onak-ke muukareya fofa ikur okaiwi-pa arow naap weesereya mia kanima wiar puukak. Ne Aisak-ke ona muuka Yekop sira naapiw onak. Ne Yekop pun ona muuk teeria ten kuisow erup nain sira naapiw wia onam-ikua, yiena nembesir teeria unowa nain.
44007009	Ne Yekop muuk iperowa-ke wiena wiamun Yosep kerewami kema bagiwirap, wi Isip uuwow mua wiar arinok naep sesekap maamuma aawemik. Nain Mua Maneka-ke mamaiya ikok akimowa wiar imenarem-ikua nain ona asipam-ikua.
44007010	Ne iir oko Yosep Isip owow saria maneka Fero wiar kererek. Ne Mua Maneka-ke aakunowa ne amis eliwa iweya owow saria maneka nain o kookalek. Ne uuwow urufow mua wuami, yena miiw maneka ne yena teeria wia urufe naakek.
44007011	Ne naap ikok weniw maneka Isip ne Kenan miiwa-pa imenareya owow mua samor aawemik. Naapeya yiena nembesir maa enowa imenowa me pepek.
44007012	Ne yiena nembesir Yekop naap miimak, Isip owowa maa enowa wiar ikua. Naapeya ona muuk teeria eena yiena nembesir teeria nain wia sesekeya ikiwep maa enowa sesenarep ekapemik. Ne naap ikok ikok kiiriw wia sesekeya naapiw ikiwemik.
44007013	Naapiw ikiwiwkin Yosep-ke ariman wame wuami wia maakek, ‘Yo niena niamun Yosep-ke.’ Naeya Isip owow saria maneka nain Yosep teeria wia paayarek.
44007014	Aria Yosep nan ikok ona wiawi Yekop opora sesekomak, efar ekapinok naek. Ne Yekop ona teeria emeria mua ten ikur okaiwi-pa erup ne kiiriw ikur (75) naap iiwawun Isip ikiwemik.
44007015	Yekop Isip urupep epa maala nan ikok umok, ne ona muuk teeria pun nan ikok umem-ikemik.
44007016	Umiwkin wia pikiwep owowa Sekem naimik nan wia soopam-ikemik. Sekem miiw ara nain iiriw weke Abraham-ke Aamor muuk teeria maamuma manekiw wiar sesenarep-puak, ikoka neeke wia soopam-ikowa naep.
44007017	Aria Mua Maneka iiriw Abraham nembesir wia aawep ona miiwa wia wuomak nain wia pikiwowa maek nain epa nain mamaiyarek. Ne Abraham nembesir teeria pun unow akena imenaremik.
44007018	Aria naap ikok Isip owow saria oko-ke iimarek, o Yosep iiriw wi Isip sira kamenap wia asipam-ikua nain kema me suuwak. Mua nain-ke i nembesir teeria sira samora wia onam-ikua.
44007019	I Isrel teeria mokoka me manekarinok naep sira samora wia onam-ikua. Wi emeria muukaremik nain muuka wiar aawep owaruma-pa wiar wueka wia maakek. Neek ikok umem-ikauk naek.
44007020	Naap onam-ikaiwkin Moses imenarek, ne o urufowa ne miikapura pun eliw akena.
44007021	Aria onak wiawi-ke pipilimep kakaltam-ikaiwkin siiwa arow weesereya pikip epa oko-pa wuamik, me uminok naep. Ne Isip owow saria maneka wiipa-ke urufap aawep ona muuka arowap arimowak.
44007022	Arimep amis maneka aawep Isip mua kekanowa imenarek. Mauwow mua ne aakunow mua eliwa ikua.
44007023	Aria Moses arimep mokoma ten erepam aawok. Ne iir oko ona opor epaskun wia kema suuwap wia urufowa ikiwok.
44007024	Ikiwok-na Isip mua-ko Isrel mua oko samor akena arufam-ikaeya urufak. Naap urufap os-ke muuna kiripami Isip mua nain arufami ifakimeya umok.
44007025	Ifakimep ona kema-pa maek, ‘Mua Maneka-ke efa pepekimeya yos-ke wi Isrel mua Isip owowa-pa fan ikemik fain wia aawep wia pikiwinen. Yo teeria naap efa maikuan.’ Naap maek nain o teeria naap me maemik.
44007026	Ne uurik ona naap wi Isrel mua wiam erup irakem-ikaiwkin wiar kererek. Ne wia maakek, ‘Ni niam erup, moram nieniw irakiman?’ Irakowa wiar puukami naap wia maakek.
44007027	Naeya mua oko, mua oko arufam-ikua nain-ke Moses ipiskami maakek, ‘No mua kamenap-ke? No naarewe-ke woos mua ne opora yia kakenomowa nefa wuak, ne no aakunin? Ikiwe.
44007028	No inon Isip mua ifakimon naap yo efa ifakimekam naep-i?’
44007029	Naap maeya Moses Isip owowa piipuap baurarep ikiwok. Ikiwep wi Midian miiwa-pa wiar pokak. Nan ikok emeria aawep ikok muuka erup wiar imenaremik.
44007030	Ne mokoma ten erepam (40) weesereya, iir oko o epa asia nomon manekiw nan yiawemi Sainai ema mamaiya-pa nan ikaeya Mua Maneka ensel-ke wiar imenarek. Nomokowa gelemuta-pa nan mukuna saarik leelenem-ikua.
44007031	Moses naap urufap kema unu-unowa wuak. Neemi baliwep-ko urufinen naep mamaiya ekam-ikok Mua Maneka iwakara wiar miimak. Feenap maek,
44007032	‘Yo nena nembesir Abraham, Aisak ne Yekop Mua Maneka-ke.’ Naeya mia fufuemi kema tootonep me mokakek. Ne Mua Maneka-ke kiiriw maakek,
44007033	‘Epa no iimarep ikon fain yos-ke ikem. Naapeya meren suuwowa iirare.
44007034	Yo yena teeria wi Isip-ke wia samoram-ikaimik nain wia urufam. Ne omowa wiar miimam, naapeya wia asipekam naep orom. Aria aakisa yos-ke nefa sesekiyem, no kiiriw Isip ikiwe.’ (Eksodas 3.5-10)
44007035	Ne Moses iiriw wi Isrel mua-ke iiraremi maakemik, ‘No naarewe-ke woos mua ne opora yia kakenowa mua ike nefa naek?’ Naap maakemik. Ne mua nain kiiriw Mua Maneka-ke sesekeya wi Isrel woos mua wiar arek. Ne wia asipeya wi yoowa aawem-ikemik epa nain piipuamik. Mua Maneka ensel iiriw nomokow gelemuta-pa mukuna saarik leelenem-ikaeya wiar imenarek nain-ke asipeya wia aawep pikiwok.
44007036	Os-ke Isip owowa-pa maa miililina unowa onami wi Isrel teeria wia aawep pikiwok. Pikiwemi Ifer Oka-pa nan maa miililina oneya ifera-ke pukeya era imenareya okaiwi wia pikiwok. Wia pikiwemi epa asia saa manekiw ikua nan kereremik. Ne mokoma ten erepam nan yiawem-miok maa miililina unowa pun onam-ikua.
44007037	Ne os-ke wia maakek, ‘Ikoka Mua Maneka-ke niena kerekera-pa mua kuisow pepekimeya ona profet wiar ikainon, ne yo opora nia maakiyem naap nia maakinon.’ (Lo 18.15)
44007038	O epa asia saa manekiw nan i Isrel nembesir nain wiamiya ikua. Ne Sainai ema-pa ensel-ke o wameiya aakunek. Ne os-ke Mua Maneka opora wiar aawok nain i yiek, opora eena anane naap ikainon nain.
44007039	Nain yiena nembesir teeria-ke opora me wiar miimamik. Opora wiar fienap kiiriw kirep Isip owowa ikiwu naep onamik.
44007040	Naap onami ona weepe Aron maakemik, ‘Moses Isip owowa-pa yia aawep pekapok nain aakisa kamenap arek, i me amisaremik. No maa-ko yia siraromaya inasina yiar ikok miimep yia pikiwinok.’
44007041	Naap maakiwkin bulmakau sirarek. Ne wi nain inasina arowap wiam irami maa eneka ifakimep patirami maa enowa onamik.
44007042	Naap oniwkin Mua Maneka-ke mikikira wieya wi naap oni-ikim-ikok ama, siiwa, mokoma naap nain yiena inasina-ke naep sira-sira onam-ikemik. Ne Mua Maneka wi wia maek nain opora wi profet-ke feenap siisimep-puiwkin ikua, ‘Ni Isrel mua, iiriw ni mokoma ten erepam epa asia saa manekiw nan ikok maa eneka ifakimep niena inasin wadola arowap patiram-ikeman, ne maa oko pun patiram-ikeman. Yo me efa kema suuwowa ni nain onam-ikeman.
44007043	Ni inasina Molek naimik nain sirarep ika-pa wuap akuawep piaweman, ne mokoma pun sirarep inasina Refan naimik nain sira naapiw onam-ikeman. Ni maa muutitik sirarep yiena inasina-ke naeman. Naapeya yos-ke ni owowa fan ikeman nain nia iiraremkun ikiwep Babilon kame-pa neeke ikowen.’ (Amos 5.25-27) Mua Maneka-ke naap wia maakek.
44007044	Iiriw Mua Maneka epa asia saa manekiw ikua nan Moses opora maakep lotu koora konimiw onowa nain kema iwok. Ne os-ke yiena nembesir wia maakeya koora nain kakeniw naap onamik. Nain onap Mua Maneka opora wiek nain nan wuap feekiya soomarem-miemik.
44007045	Ne aakisa fan Yosua miimoweya i nembesir-ke lotu koora feekiya ikiwemi wi owow oko wia fa-faemi miiwa-pa wiar poki-ikiwemik, Mua Maneka-ke wia asipam-ikaeya. Ne Dewit owow saria ikua nain pun sira nain onam-ikemik.
44007046	Mua Maneka-ke Dewit mua eliwiya kookalek. Ne os-ke Mua Maneka maakek, ‘Yiena nembesir Yekop no Mua Maneka-ke nefa naek. Naapeya yo no koora-ko kuominen naep.’
44007047	Naap maek-na wia, naap ikok ona muuka Solomon-ke epa wiar aawep Mua Maneka koora kuomak.
44007048	Nain Mua Maneka koora eena mua-ke onimik nan me ikaiya. Eena profet oko-ke maek naap,
44007049	-
44007050	‘Mua Maneka-ke maek, “Aapereka iinan yo pokow epa-ke. Ne miiwa yena kepura akupowa toor-ke. Miiw maa muutitik nain yos-ke me onam-i? Ne ni koora kuaiman nain yo neekeriw niar ikainen-i? Me pepek. Yo neeke inowa pun weetak.” Mua Maneka-ke naap maek.’” (Aisaiya 66.1-2)
44007051	Neemi Stiwen-ke kiiriw wia maakek, “Ni teeria faa, emin kekanowa akena-ke. Ni Mua Maneka opora fieniman, ne me wiar miimiman. Ni anane Mua Maneka Ewar Eliwa kema niem-ikaiya nain fieniman. Ni niena nembesir sira wiokap emina kekaneman.
44007052	Mua Maneka profet wia sesekam-ikua nain, iiriw niena nembesir-ke iiwawun me wia samoram-ikemik-i? Ne wi iiriw akena Mua Maneka ona mua kaken eliwa ekapowa maek nain, opora wiar maem-miemik nain pun wia ifakimem-ikemik. Ne aakisa fan mua makena niena opap mua samora wapena-pa wiar wuiwkin ifakimiwkin umok.
44007053	Mua Maneka sira unowa ensel-ke niemik nain nis-ke aaweman, nain ni sira nain me ookiman.” Stiwen-ke naap wia maakek.
44007054	Aria Stiwen opora naap wia maakeya miimap kema samor akena bagiwiramik.
44007055	Ne o Mua Maneka Ewar onaiya ikok mokoka iinan mokakemi Mua Maneka parina wiar urufak-na Yeesus Mua Maneka aken ekeria-pa wiar ikaeya urufak.
44007056	Ne maek, “Naneka! Yo iinan aapereka iipareya Mua Muuka Mua Maneka aken ekeria-pa iimarep ikaeya urufam-ikaiyem.”
44007057	-
44007059	Naap maeya wis-ke kerew akena faremi wapeniw ifana wiam ofomamik. Ne unow maneka karuwiw ekami opap porop owow erepura-pa wuap nomon ika wariyen naemik. Wi mua o opora-pa wuamik nain wiena mia suuwowa anian-pa suuwimik nain iirarep unowiya epa kuisow-pa wuamik. Ne takir eliwa oko unuma Sol naimik nain-ke wia urufam-ikomak. Ne wi nomona aawep Stiwen ifakimemik. Ifakimem-ikaiwkin o kerewa faremi maek, “Yiena Maneka Yeesus, yo umemkun-na kukusa efar aawe.”
44007060	Naap maemi keema muuna mikap ikok kerewa faremi maek, “Yiena Maneka Yeesus, wi sira samora efa onimik fain pina me wia kiripoma.” Naap maep-puami umok.
44008001	Aria Stiwen ifakimemik nain Sol pun eliw wia naek. Stiwen ifakimep-puap wi Yeesus teeria Yerusalem-pa ikemik nain pun samor akena wia samoram-ikemik. Ne wi bauraremi Yuudia ne Samaria kame ikiwomakemik. Wi aposel-ke Yerusalem-pa nan ikemik.
44008002	Ne wi mua papako Mua Maneka sira wiar ookimik nain-ke Stiwen sawi napuma aawep soopami omow maneka omemik.
44008003	Ne Sol-ke wi Yeesus opora opamik nain koora wiar ikiwep wia mufep porop wia samorami koora-pa wia wuam-ikua.
44008004	Aria wi Yeesus opora opamik nain mua papako baurarep owow unowa wiar ikiwep Yeesus opor eliwa nain wia maakem-miemik.
44008005	Ne Filip-ke Samaria kame owow maneka wiar ikiwep Yeesus Krais opora wia maakem-miek.
44008006	Maa miililina onomakek nain meta wiar miimamik ne wiar urufamik. Naapeya wi emeria mua unowa o wiar ekapep wiam fiirimep ikok opora baliwep akena wiar miimam-ikemik.
44008007	Ne wi mua sawur wia anirawiwkin ikemik nain os-ke wiar iirareya kiriremi wia piipuap bauraremik. Wi mua mia aka wiar umok nain, ne wi mua meren samora nain pun wia saliweya sariaremik.
44008008	Ne owowa nain wi naap urufap kemelamik.
44008009	Owowa nain mua oko unuma Saimon. Os-ke iiriw ona maikua-pa maa fiemi sira-sira unowa onam-ikua. Wi emeria mua naap miimap kakaem-ikemik. Ne os pun anane naap wia maakem-ikua, “Yo inasin mua-ke.”
44008010	Ne wi woos mua ne mua unum marew nain pun o opora maek nain maken akena-ke wiar naem-ikemik, “Inasin mua, ne kekanowa naimik nain-ke,” naap maemik.
44008011	O mokoma unow akena sira unu-unowa onami wia mufem-ikua, naapeya o ookam-miemik.
44008012	Ne aakisa fan Filip-ke owowa wiar kererep Yeesus opora wia maakeya opora opamik. Mua Maneka opor eliwa wia maakemi Yeesus unuma-pa teeria wiar ekowa nain wia maakek. Naeya wi Yeesus opora wiar opiwkin eka-pa wia yasuwak.
44008013	Ne Saimon pun Yeesus opora wiar opeya Filip-ke yasuwak. Ne o anane Filip wameiya ikua. Naap ikok Filip maa miililina unowa onam-ikua nain wiar urufap wiar kakaem-ikua.
44008014	Ne aria wi aposel Yerusalem-pa ikok wi Samaria meta wiar miimamik, Mua Maneka opora wiar opamik nain. Naap miimap Pita Yon ikos wia sesekiwkin Samaria ikiwemik.
44008015	-
44008016	Wi Samaria yiena Maneka Yeesus unuma-pa wia yasuwamik nain Ewar Eliwa me wiar orowa ikua. Naeya Pita Yon ikos wiar fuunep Ewar Eliwa wiar orainok naep Mua Maneka faremik.
44008017	Ne wapena ikiwosa-pa wiar wuiwkin Mua Maneka Ewar Eliwa wiar orok.
44008018	Wiam erup naap oniwkin Ewar Eliwa wiar orok nain Saimon pun nan ikok wiar urufak. Naap urufap maamuma pekapemi maek,
44008019	“Ni niam erup kekanowa nain yo yiiwkin yo wapena wi emeria mua ikiwosa-pa wiar wuamkun Ewar Eliwa wiar orainok.”
44008020	Naap wia maakeya Pita-ke iiraremi maakek, “No umemi epa samora ikiwinan, nena maamuma onaiya. Mua Maneka-ke ona kookalowa-pa maa oram yiiya nain sesenarep aawowa naen.
44008021	Mua Maneka nefa urufiya nain no kema eliwa-ko me kema suuwin. Naapeya no i yiamiya mauwowa nain era-ko me ikua.
44008022	No aakisa kema kirep Mua Maneka fare. Ne nena kema naap maen nain nefar iirarinon-yon.
44008023	Yo kema nefar urufiyem nain eliwa marew. No kema wia bagiwirowiw ikain. Ne sira samora-ke kema nefar taanep ikua.”
44008024	Pita naap maeya wia maakek, “Sira eliwa, ni Mua Maneka fariwkin yo pina fain efar iirarinok. Ne yo maa maeman nain me efar imenarinok,” naap wia maakek.
44008025	Ne aria wiam erup nain Mua Maneka opora wi emeria mua baliwep wia ookomap weesereya kirep Yerusalem ikiwemik. Ikiwem-ikok era-pa Samaria owow gelemutitik nain Mua Maneka opora wia maak-ikiwemik.
44008026	Aria, Mua Maneka ensel-ke Filip maakek, “No maa saliwap ikiwe. Yerusalem era ookami iwap Gasa-pa fuunimik era nain ooke.” Era nain epa asia saa manekiw.
44008027	-
44008028	Naap maakeya Filip iikirap soomarek. Ne Itiopia mua oko Yerusalem-pa lotu arep weesereya ona owowa ikiwem-ikua. Mua nain Itiopia owow saria maamuma urufow woos mua-ke. Owow saria nain emeria-ke, mua nain ona miiw aasa oos teeria-ke mufemik. Ona owowa ikiwem-ikok profet Aisaiya opora siisimok nain unuf-ikiwem-ikua.
44008029	Ne aria Filip ikiwem-ikaeya Mua Maneka Ewar Eliwa-ke maakek, “No miiw aasa nain mamaiya wiar eke.”
44008030	Naeya Filip karuwiw ekap mua nain Aisaiya opora nain unufam-ikaeya miimak. Ne nokarek, “No opora unufam-ikain nain kemena-ko aawon-i e weetak?”
44008031	Ne mua nain-ke maakek. “Yo yenaiw kemena me amisarinen. Mua oko-ke opor kemena fookomikuan-na yo eliw amisarinen.” Naap maep Filip maakeya miiw aasa wiar urupep pokak.
44008032	Mua nain Mua Maneka opora unufak nain feenap, “Wis-ke o sipsip saarik ifakimu naep pikiwemik nain o me omok. Ne sipsip muuka saarik, afifa wiar kerawam-ikaiwkin aakunowa marew, muutarep ikua.
44008033	O unuma iiwawun poromik ne o emin iimarow mua marew. Moram o miiwa-pa ikowa nain iiwawun wiar weeserowamik. Ne o teeria marew.” (Aisaiya 53.7-8)
44008034	Ne aria mua nain-ke Filip nokarek, “Profet nain mua naarew maemi opora naap maek? Ona wame maek-i e mua oko wia maek?”
44008035	Naeya Filip-ke Mua Maneka opor kemena nain ookomami Yeesus maek.
44008036	Aria wiam erup miiw aasa-pa aakun-ikiwem-ikok, eka urufamik. Eka urufap mua nain-ke maek, “Urufe, eka naneka. Maa marew, yo aakisa kuisow efa yasuwe naiyem.” [
44008037	Naap maeya Filip-ke maakek, “No Mua Maneka opora wiar opeya-na eliw nefa yasuwinen.” Ne mua nain-ke maek, “Yo Yeesus Krais opora wiar opiyem, o Mua Maneka Muuka-ke naiyem.”]
44008038	Naap maep miiw aasa faow mua wia maakeya asipiwkin wiam erup orop Filip-ke o eka-pa yasuwak.
44008039	Weesereya eka piipuap urupiwkin, Mua Maneka Ewar-ke nan-pariw Filip mesalimep pikiwok. Ne mua nain Filip me urufak, oram kemelami ona owowa ikiwok.
44008040	Ne Filip ikiwemi owowa oko Asdot naimik nan kiiriw imenarek. Nan ikok owow unowa nain Yeesus opor eliwa wia maakem-miek. Naap wia maak-ikiwemi Sisaria owow maneka-pa fuunek.
44009001	-
44009002	Aria iir nain akena Sol-ke wi Yeesus teeria wia samorowa maemi wia ifakimem-miek. Naap onami pris woos mua wiar ikiwep maakek. Parosifa yiiwkin wi Yuuda lotu teeria wia ofakowami Yeesus opora wiar ookam-ikemik nain wia imenap-na wia opap Yerusalem wia pekapinen naep maek. Naeya parosifa unowa siisimep iwok. Ne o parosifa feekiya Damaskus ikiwok.
44009003	Ikiwemi Damaskus owowa mamaiya arem-ikaiwkin parina maneka-ke iinan-pa wilinemi Sol mikak.
44009004	Mikeya oos-pa tenep orop miiwa-pa inep ikok opora oko feenap miimak, “Sol, Sol, no moram anane yo efa samorowiw ikain?” Ne os-ke nokarek, “Aa Maneka, no naarewe-ke?”
44009005	Naeya maek, “Yo Yeesus-ke, yo efa samoram-ikain nain-ke.
44009006	No iikirap owowa fain eke. Neek ikaeya maa kamenap onowa nain nefa maakikuan.”
44009007	Ne wi mua Sol wameiya ikiwem-ikemik nain pun kema puep iwap popor maneka iimarurumep ikok aakunowa muutiw miimam-ikemik, wi mua-ko me urufamik.
44009008	Aria Sol iikirap mokoka wilinekam naep onak-na wia, mokoka foma pukok, maa me urufak. Ne wi wapena-pa opap Damaskus owowa pekamik.
44009009	Mokoka ewur me sariarek, fofa arow naap ikua ne maa pun me enem-ikua.
44009010	Aria Yeesus teeria mua-ko Damaskus-pa nan ikua, unuma Ananaiyas. Yiena Maneka-ke wiar imenarep farek, “Ananaiyas.” Ne os-ke maek, “Maneka, yo fan ikem.”
44009011	Ne yiena Maneka-ke maakek, “No iikirap era unuma Tiinowa naimik nain ooke. Ookap Yuudas koora wiar ikiwep mua oko-ko urufinan, mua nain unuma Sol, ona owowa Tasus. O yo efa kema suuwap farem-ikaiya.
44009012	Naap ikok mokoka-keriw kirep mua unuma Ananaiyas naimik nain urufak. Os-ke ekapep wapena ikiwosa iinan-pa efar wueya mokoka wilinep maa urufak.” Naap maakek.
44009013	Naeya Ananaiyas-ke maek, “Ae Maneka, mua unowa naap maiwkin miimam, mua nain Yerusalem-pa wi emeria mua no opora nefar opimik nain sira samo-samora wia oniya naimik.
44009014	Wi pris woos mua-ke kekanowiwkin parosifa wiar aawep ekapok. Ne nena teeria owowa fan ikemik nain wia opap koora-pa wia wuekam naep ekapok.”
44009015	O naap maeya yiena Maneka-ke maakek, “No eliw wiar ikiwinan, yena uuwow mua arinok naep pepekimep-puam. Os-ke ikoka yo unuma ne meta wi owow unowa ne owow saria mane-maneka ne wi Isrel emeria mua wia maakeya yo efa paayarikuan.
44009016	O yo uuwowa oni-ikiwem-ikomeya yo unuma muuta nain samoram-ikaikuan. Naap oniwkin amisarep mainon, ‘Yo Yeesus uuwowa-pa sirirowa aawiyem.’ Naap mainon.”
44009017	Ananaiyas naap miimap ikiwok. Ikiwep koor kemena wiar urupep wapena Sol ikiwosa-pa wiar wuami maek, “Emar, no Yeesus era-pa nefar imenarek nain-ke efa sesekeya ekapem. Naapeya aakisa no mokoka wiline. Mua Maneka Ewar Eliwa no nefa kekanowinok.”
44009018	Naap maeya maa oko mera nira saarik nain-ke Sol mokoka-pa tenep orok. Ne maa urufak. Ne iimarep ikaeya eka-pa yasuwak.
44009019	Maa onakiwkin enep mia toonek. Sol sariarep fofa papako Damaskus owowa-pa wi Yeesus opora opamik nain wiamiya ikua.
44009020	Nan ikok wi Yuuda lotu koora wiar ikiwep Yeesus opora maemi naap wia maakem-ikua, “Yeesus-na Mua Maneka Muuka-ke.”
44009021	Ne opora naap wiar miimap samor-ko soranemi maemik, “Mua faa, o iiriw Yerusalem-pa wi Yeesus opora ookimik nain wia samoram-ikua. Ne aakisa i owowa yiar ekapep wi Yeesus unuma farimik nain pun wia opap ikiwep wi pris woos mua wapena-pa wia wuinen naep naem-ikua, mua nain-ki e kamenap? Ne aakisa moram naap maiya?”
44009022	Aria Sol opora wia maakem-ikua nain kekanowa onaiya ikua. Yeesus iiriw Mua Maneka-ke sesekeya miiwa orok nain baliwep akena wia ookomak. Naeya wi makena naemik, nain wi kema irakem-ikemik.
44009023	Aria fofa unowa weesereya wi Yuuda-ke Sol ifakimu naep wiam fiirimep opora anumamik.
44009024	Ne mua papako-ke opora wiar miimap Sol seewa opamik. Aria wi Yuuda mua unowa o ifakimu naep owow pika omopor unowa nain uura amirika naap wuap ikemik.
44009025	Wi naap ikaiwkin iir oko uura Sol teeria-ke inera maneka-pa wuap ifariw pika wuara-pa fuurkiwkin epa maneka oromi baurarep ikiwok.
44009026	Sol baurarep ikiwep Yerusalem kererek. Nan ikok wi Yeesus opora opimik nain teeria wiar ekekam naep onak-na wi keker opamik. O Yeesus opora wiar opiyem maek nain wadolaliya naemik.
44009027	Ne aria Banabas-ke ekapep o aawep wi aposel wiar pikiwok. Ne o yiena Maneka era-pa wiar imenarep opora maakek nain wia maakek. Ne Damaskus owowa-pa ikok keker opowa marew Yeesus opora wia maakem-ikua, nain pun wia maakek.
44009028	Naap wia maakeya wi Sol aawep Yerusalem owowa-pa owawiya soomaremi mauwam-ikemik. Ne o keker opowa marew Yeesus unuma-pa Mua Maneka opora wia maakem-ikua.
44009029	Ne wi Yuuda Grik opora aakunimik nain oporiw wiamiya irakeya o ifakimu naep onamik.
44009030	Naeya wi Yeesus opora opimik nain-ke miimap o wiim-ikiwep Sisaria owowa-pa nan Tasus owowa sesekamik.
44009031	Aria wi Yeesus opora opimik nain Yuudia ne Galili kame-pa ikemik nain baliwep ikemik. Ne wi Samaria kame-pa ikemik nain pun baliwep akena ikemik. Ewar Eliwa-ke wia kekanoweya eliw ikemik. Naapeya wi emeria mua papako wi teeria wiar ekam-ikaiwkin teeria wiar manekarem-ikua. Wi Mua Maneka keker opap o opora ookowa kemaiw ikemik.
44009032	Aria Pita owow unowa-pa mauwami Lida owowa wiar ikiwok, wi Yeesus opora opimik nain wia urufowa naep.
44009033	Ne mua oko owowa nan urufak, mua nain unuma Ainias. O aka umep soomarowa marew, oram esimsa-pa inepiw ikua. Napuma aawok nain mokoma ikur okaiwi-pa arow.
44009034	Ne Pita-ke maakek, “Ainias, Yeesus Krais-ke nefa saliwak. No iikirami nena maa unowa saliwe.” Naap maakeya iikirak.
44009035	Ne wi Lida ne Saron naap urufap kema kirep Yeesus opora wiar opamik.
44009036	Aria Yoopa owowa emeria oko nan ikua, unuma Tabita. (Grik opora-pa kiripami Dokas naemik). Emeria nain Mua Maneka opora opap sira eliwa onam-ikua. Wi maa marewa nain wia asipam-ikua.
44009037	Ne iir oko-pa napum maneka aawep umok. Umeya ona sawi napuma wiar saliwap ona koor kemena iinan samapora-pa inawap-puamik. Ne wi Yoopa Yeesus opora opimik nain Pita Lida owowa-pa ikua nain meta miimamik.
44009038	Yoopa Lida owowa mamaiya-pa ikua. Meta miimap mua wiam erup wia sesekamik, ikiwep Pita aawep ewur akena pekapuk naep.
44009039	Wi ikiwep maakiwkin wiokak. Fuuneya aawep iinan samapora purupemik. Purupiwkin wiamiya iimarep ikaeya emer apura papako-ke omemi konima ne mia suuwowa iiriw Dokas wia warem-ikomak nain ofakowamik.
44009040	Ne Pita-ke wi nain wia iirarek. Oraiwkin ona waisow ikok keema muuna mikap Mua Maneka farek. Naap onap-puap kirep emeria nain unuma unufami maakek, “Tabita, no iikire.” Naap maakeya emeria nain mokoka wilinep Pita urufami iikirap pokak.
44009041	Ne Pita-ke asipami wapena-pa opap iikiroweya iikirap iimarek. Ne Pita wi Yeesus teeria nain ne wi apura wia faremi wia maakek, “Dokas kiiriw iikirap fan ikua.”
44009042	Aria opora nain Yoopa owowa meta manekareya emeria mua unowa kema kirep Yeesus opora wiar opamik.
44009043	Ne Pita ikiwep Saimon koora-pa wiar inem-ikua. Saimon-na maa eneka kanima saliwow mua-ke.
44010001	Aria mua oko unuma Konilius, o Sisaria-pa ikaiya. O ami mua teeria andet kuisow (100) wia urufam-ikua. Wi ami mua nain wi Rom teeria wia naemik.
44010002	Mua nain Mua Maneka opora ookam-ikua, ne ona teeria unowa nain pun Mua Maneka opora ookam-ikemik. Ne wi Yuuda maa iiwaremik nain anane wia asipam-ikua, ne Mua Maneka farem-ikua.
44010003	Iir oko ama arow naap ona mokoka-keriw kirep maa-ko feenap urufak. Mua Maneka ensel-ke ariman akena wiar imenarep farek, “Konilius.”
44010004	Naap miimap kema tootonep mokakemi nokarek, “Saria, mauwa-ke?” Ne ensel-ke maakek, “No anane Mua Maneka farin nain ne wi mua maa marewa wia asipin nain Mua Maneka-ke sira eliwa nefa naep kiripomekam naep oniya.
44010005	No ikoka kuisow mua-ko wia sesekeya Yoopa owowa ikiwuk. Neeke mua oko unuma Saimon Pita naimik nain aawep pekapuk.
44010006	O mua oko maa eneka kanima uuwiya nain koora-pa wiar ikua. Mua nain pun unuma Saimon ne o koora ifer mamaiya-pa ikua.”
44010007	Ensel opora naap maakep-puap ikiwok. Ikiweya Konilius ona uuwow mua erup ne ami mua kuisow naap wia farek. Ne ami mua nain pun Mua Maneka sira kekanowa opiya.
44010008	Wi ekapiwkin maa kamenap wiar imenarek nain wia maakemi wia sesekeya Yoopa owowa ikiwemik.
44010009	Aria wi ikiwem-ikok uurik ona ama gonegon naap Yoopa owowa mamaiya aremik. Ne are nain Pita koor umua ebebiria iinan urupep ikua, Mua Maneka farekam naep.
44010010	Mua Maneka farem-ikok samor akena wuailep maa-ko eniminen maek. Ne maa enowa onam-ikaiwkin, naap ikok mia oona ururep ikok mokoka-keriw kirep maa feenap urufak.
44010011	Aapereka iinan maa ipisia-ke pukep maa oko konim maneka saarik nain-ke orok. Konima nain kiira erepam-pa opap piipuiwkin orom-ikowa saarik urufak.
44010012	Ne konima nain kemena-pa maa eneka sira-sira, ifa sira-sira ne nepa sira-sira nan ikomakek.
44010013	Naap ikok Pita opor oko naap maeya miimak, “Pita, no iikirap maa eneka nain ifakimep enime.”
44010014	Ne Pita-ke maek, “Maneka, weetak. Yo maa eneka emi ikua nain me enimiyem.”
44010015	Ne nainiw maakek, “Maa eneka Mua Maneka-ke emi marew naek nain samora-ke me nae,” naap maakek.
44010016	Ne maa nain wiar imenarowa arow arep-puap kiiriw iinan urupemi mesenalek.
44010017	-
44010018	Aria Pita ona maa urufak nain onoma kema suuwam-ikaeya wi mua wiam arow Konilius wia sesekak nain ekapep fuunemik. Saimon koora wiar akup-ekapep koor omopora-pa wiar iimarep ikok wia faremik, “Nee, ni mua unuma Saimon Pita naimik nain fan ikua-i e weetak?”
44010019	Aria Pita ona maa urufak nain kema suuwam-ikaeya Mua Maneka Ewar-ke maakek, “Miime, mua wiam arow no nefa ikumimik.
44010020	Naeya no iikirap orop wi wiokap ikiwe. No kema unu-unowa me wue, moram yena wia sesekamkun ekapemik.”
44010021	Ne aria Pita wiokap orop wia maakek, “Mua ni ikumiman nain yo fanem. Ni moram ekapeman?”
44010022	Ne maakemik, “Ami woos mua maneka unuma Konilius naimik nain-ke yia sesekak. O mua eliwa ne anane Mua Maneka sira wiar ookiya. Ne wi Yuuda mua unowa o ekima manek akena opimik. Mua Maneka ensel-ke maakeya no opora sesekomeya no nefa aawowa ekapemik. No opora kamenap main nain nefa miimekam naep.”
44010023	Ne Pita-ke wia aawep koor kemena urupemik. Neeke maa enep inep epa wiimeya uuriw iikirap nainiw wiena owowa ikiwemik. Ne aria Pita wiamiya ikiwok, ne Yoopa owow mua papako Yeesus opora wiar opimik nain pun wi wiokamik.
44010024	Ne aria ikiwem-ikok era-pa inep uurik ona ikiwemi Sisaria owowa kereremik. Konilius wi wia arewami ona teeria ne ona womar eliwa wia farep wiam fiirimep ikemik.
44010025	Naap ikaiwkin Pita kererep koor kemena wiar ikiwekam naep oneya Konilius miira puuk-oromi Pita merena wameiya-pa keema muuna mikami maara mikak.
44010026	Ne aria Pita-ke opap iikirowami maakek, “Iikire. Yos pun mua-ke.”
44010027	Ne Pita ikos aakun-ikiwemi koor kemena urupemik-na emeria mua unowa iiriw nan taanep ikemik.
44010028	Ne Pita-ke wia maakek, “Ni niena amisareman, i Yuuda ni owow oko teeria niamiya ikowa nain emi ikua. Nain Mua Maneka-ke sira eliwa efa ofakoweya yo owow oko emeria mua wiamiya ikowa nain emi marew nainen.
44010029	Naapeya yo opora sesekomiwkin opora me niar fienam. Yo nain kema me suuwiyem naemi fan ekapem. Aria ni moram yo feek ekapowa efa naeman?”
44010030	Naeya Konilius-ke maakek, “Iirakuma yo maa-ko efar imenarek. Iir nain urera ama arow naap, yo yena koora-pa Mua Maneka farem-ikemkun mua-ko miimow ona-pa efar iimarek, ona mia suuwowa parina kuisow.
44010031	Ne os-ke efa maakek, ‘Konilius, Mua Maneka no opora iiriw nefar miimak ne nena maa mutumut mua maa marew wia asipam-ikon nain pun nefa urufak.
44010032	Naapeya no mua wia sesekeya Yoopa ikiwep mua unuma Saimon Pita naimik nain aawep pekapuk. O ona womawa maa eneka kanima saliwiya nain koora-pa wiar ikua. Ne koora nain ifer mamaiya-pa ikua, wi ikiwep neeke urufikuan.’ Mua nain-ke naap efa maakek.
44010033	Naapeya yo ewur akena mua papako wia sesekamkun no nefa aawowa ikiwemik. No mua sira eliwiya i yiar ekapon. I aakisa unowiya Mua Maneka mokok epa-pa ikemik, ne Mua Maneka opora nefa maakek nain aakuneya nefar miimiyen.”
44010034	Ne Pita-ke maakek, “Maken akena, yo aakisa kema farerem. Mua Maneka mua unowiya yia kookaliya, mia sira kamenap nain me yia rookasiya.
44010035	Miiw unowa mua o kema suuwami sira eliwa onimik nain wia kookalow manekiw.
44010036	Ne i Isrel opora yia sesekomami maek nain feenap, Yeesus Krais miiwa ne iinan maa iiwawun urufiya, ona opor eliwa yia pekapomami pokow eliwa yiiya.
44010037	Ni niena amisareman, opor maneka Yuudia kame-pa imenarek nain. Feenap, Yon Galili kame-pa opora wia maakemi eka-pa wia yasuwam-ikua.
44010038	Ne Nasaret mua Yeesus yasuweya uuwowa onoma wuak. Mua Maneka-ke kekanowa ne Ewar Eliwa iweya owow unowa wiar ikiwep emeria mua unowa wia asipam-ikua. Mua Maneka-ke kekanowa iweya wi mua sawur-ke wia anirawap ikemik nain pun wia saliwam-ikua. Ni nain iiriw wiar amisareman.
44010039	O i Yuudia owow unowa nain ne Yerusalem owowa-pa maa miililina unowa onomakek nain yiena mokoka-pa wiar urufap wiar maimik. Ne mua makena nomokow moke-pa wuami ifakimiwkin umok.
44010040	Nain Mua Maneka-ke fofa arow-pa iikirowak. Iikiroweya wi mua mokok epa-pa wiar imenarem-ikua.
44010041	Wi sisin mua-ke o me urufamik, weetak. Mua Maneka eena mua wia pepekimep-puak nain-ke wiena mokoka-pa maa unowiya wiar urufamik. Mua teeria nain i fanemik. O iikirak nain is-ke wameiya maa enem-ikemik. I nain-ke opora nain maimik.
44010042	Ne ona yia sesekami yia maakek, ‘Ikiwep wia maakem-miaweka, Mua Maneka-ke yo efa pepekimeya mua aakisa ikemik nain ne mua iiriw umemik nain pun nia mekawow mua ikem.’ Naap yia maakemi uuwowa yiek.
44010043	Wi Mua Maneka profet iiriw maem-ikemik. Wi mua o opora wiar opimik nain unuma unufiwkin Mua Maneka-ke pina wiar iirarinon.” Naap maek.
44010044	Aria Pita naap aakunem-ikaeya, Mua Maneka Ewar Eliwa-ke wi opora wiar miimam-ikemik nain wiar orok.
44010045	-
44010046	Naeya wi opora sira onaiya aakunemi Mua Maneka unuma purupemik. Ne wi Yuuda Yeesus opora opamik nain eena Pita wameiya ekapemik nain naap urufap maemik, “Makena, Mua Maneka Ewar Eliwa wi owow oko teeria pun wiar orok aa,” naap maemik.
44010047	Ne Pita-ke maek, “Wi mua teeria fain eliw wia yasuwiyen, opora marew. Moram Ewar Eliwa wiar orok, iiriw i yiar orok naap.”
44010048	Neemi wia maakek, “Ni Yeesus unuma-pa nia yasuwinen.” Wi wia yasuwap weesereya Pita maakemik, “No lawiliw i yiamiya ikok, ikoka ikiwe.”
44011001	Aria Yuuda kame-pa wi aposel ne wi Yeesus opora opamik nain feenap miimamik, wi owow oko mua pun Mua Maneka opor eliwa iiriw wiar opamik.
44011002	-
44011003	Ne aria Pita Yerusalem ikiwok. Wi Yeesus opora opamik nain mua papako mia kanima puukowa naem-ikemik nain-ke o amukaremi maakemik, “Wi owow oko mua mia kanima me puukimik nain wiamiya ikowa emi, nain no wiamiya ikon ne maa enowa pun wiamiya enem-ikon.”
44011004	Ne Pita-ke ona iiriw maa kamenap wiar imenarek nain iiwawun wia maakek,
44011005	“Yo iiriw Yoopa owowa-pa ikok Mua Maneka farem-ikok mokoka-keriw kirep maa feenap urufam. Maa nain konim maneka saarik, nain iinan-pa orok. Kiira erepam-pa neeke opap iinan-pa piipuiwkin orok. Maa nain orop yo mamaiya-pa efar ikua.
44011006	Yo konima nain baliwep akena mokakem-na maa eneka yiena nepimik nain urufam. Maa eneka asia, ifa ne nepa naap nain pun urufam.
44011007	Ne iwakara oko naap maeya miimam, ‘Pita, no iikirap maa eneka nain ifakimep enime.’
44011008	Naap maeya yos-ke maem, ‘Maneka, weetak akena. Yo maa enowa emi ikua nain me enimiyem.’
44011009	Naap maakemkun efa maakek, ‘Maa eneka Mua Maneka-ke emi marew naek nain samora-ke me nae,’ naap maek.
44011010	Yo maa urufam nain imenarowa arow arep-puami kiiriw iinan urupok.
44011011	Ne yo naap ikemkun mua wiam arow ekapep koora yo ikem nan efar fuunemik. Mua oko Sisaria-pa ikua nain-ke wia sesekeya yo efa aawowa ekapemik.
44011012	Ne Mua Maneka Ewar-ke efa maakek, ‘No wi wiamiya ikiwe, kema unu-unowa me wue.’ Ne wi mua wiam ikur okaiwi-pa kuisow yo efamiya ikemik nain pun unowiya Sisaria ikiwemik. Unow onaiya ikiwemi Konilius naimik nain koora wiar fuunemik.
44011013	Ne os-ke ensel ona koor kemena-pa wiar imenarep maakek nain yia maakek. Ensel nain-ke feenap maakek, ‘No mua-ko wia sesekeya ikiwep mua oko unuma Saimon Pita naimik nain aawep pekapuk.
44011014	Naeya os-ke Mua Maneka opor eliwa nain nia maakeya ni unow onaiya opora opap o teeria-pa ikowen.’
44011015	Mua nain-ke naap maeya yo aakunowa onoma wuamkun Mua Maneka Ewar wi wiar orok, iiriw i yiar orok naap.
44011016	Ne yiena Maneka opora kiiriw kema efar epak. Iiriw naap maek nain, ‘Yon-ke oram eka-pa nia yasuwak, ikoka Ewar Eliwa-ke ni niar oraeya kekanowa aawowen,’ naap maek nain kema suuwam.
44011017	I Yeesus opora wiar opamkun Mua Maneka Ewar Eliwa yiar orok, naapiw wi wiar orok. Naapeya yo kamenap-ke naeya Mua Maneka maa maek nain wiar fieninen?” Naap wia maakek.
44011018	Ne wi opora naap wiar miimap kiiriw me amukaremik. Mua Maneka unuma fakerami maemik, “Naap nain Mua Maneka owow oko mua kema kiruk naeya wis pun kema kirep Mua Maneka wameiya ikok eliwa ikaikuan.”
44011019	Aria iiriw Stiwen ifakimiwkin umok, iir nain wi Yeesus opora opamik nain wia samo-samoriwkin papako bauraremik. Bauraremi papako Fonisia kame wiar ikiwemik, papako Saiprus mot ne Antiok owowa wiar ikiwemik. Ikiwemi Yeesus opor eliwa wiena Yuuda opor epaskun muutiw wia maakem-ikemik, wi teeria papako wia.
44011020	Ne wi Saiprus ne Sairini owowa Yeesus opora opamik nain-ke Antiok wiar ikiwep Yeesus opor eliwa wia maakemik, wi Grik opora aakunimik nain.
44011021	Mua Maneka kekanowa wi wiar ikaeya wia maakiwkin emeria mua unowa kema kirep Yeesus opora wiar opamik.
44011022	Ne Yerusalem-pa Yeesus opora opamik nain opora nain miimap Banabas sesekiwkin Antiok ikiwok.
44011023	O ikiwep wia urufak-na Mua Maneka-ke wia asipeya wi Yeesus opora baliwep opamik. Ne kemelami wia maakek, “Ni anane yiena Maneka Yeesus opora wiar ookeka ne opora nain niena kema-pa wuami kakeniw wiar ookeka.”
44011024	Banabas-na mua eliwa-ke, Mua Maneka Ewar Eliwa wiar ikaeya opora kakeniw wiar opiya. Naapeya Yeesus opora wia maakeya wi teeria maneka Yeesus teeria wiar ekamik.
44011025	Ne aria Banabas Sol urufekam naep o akupowa Tasus ikiwok.
44011026	Ikiwep urufap owawiya Antiok owowa ikiwemik. Ikiwep nan mokoma kuisow naap wi Yeesus opora opamik teeria nain wiamiya ikemik. Ne Mua Maneka opora suule baliwep wiem-ikemik. Ne iir nain akena Antiok mua-ke wi Yeesus opora opamik nain “Kristen” wia naemik.
44011027	Aria iir nain pun wi profet papako Yerusalem piipuap Antiok owowa ikiwemik.
44011028	Teeria nain mua oko unuma Agabus naimik. Mua Maneka Ewar Eliwa-ke kema iweya iikirami naap maek, “Ikoka weniw maneka miiwa epa unowa feeke imenarinon.” (Nain ikoka Klodius owow saria maneka ikaeya weniwa nain imenarek.)
44011029	Naap maeya wi Yuudia Yeesus opora opamik nain wia asipu naep onamik. Mua unowa wiena kookalowa-pa wiam kui-kuisow maamuma kuisow kuisow fiirimemik.
44011030	Naap onap maamuma nain Banabas Sol ikos wiiwkin Yerusalem pikiwep teeria nain woos mua wapena-pa wiar wuamik.
44012001	Aria iir nain owow saria maneka Erot naimik nain-ke wia maakeya wi Kristen teeria papako wia opami wia samoramik.
44012002	Ne wia maakeya Yon weepe Yems furaiw ifakimemik.
44012003	Ne wi Yuuda-ke sira nain wiar kookaliwkin Pita pun opap koora-pa wuak. Wi Yuuda emer kekanowa enowa maapora-pa sira nain onamik.
44012004	Aria Pita opap wi ami mua teeria erepam wapena-pa wiar wuamik. Erot kema naap wuak, ikoka emer kekanowa maapora weesereya Pita aawep emeria mua unowa urufam-ikaiwkin ifakiminen naek.
44012005	Naeya koora-pa wuap-puap baliwep urufam-ikemik. Ne aria Pita muuta nain wi Kristen teeria unow onaiya Mua Maneka o asipinok naep kekanowa akena farem-ikemik.
44012006	Naap onap uura ami mua erup Pita gone wuap inemik, wapena oko-okaiwi seniw kaikamik ne sen miirfa oko-okaiwi ami mua wiam erup nain wapena-pa wiar kaikamik. Ne ami mua papako koor omopora-pa iimarep ikomakemik.
44012007	Naap ikaiwkin Mua Maneka ensel koor kemena-pa wiar imenarep parin manek akena imenarek. Ne Pita akuwisa-pa arufap ifimami maakek, “Iikirap-pue.” Naap maakem-ikaeya sen erup Pita kaikap-puamik nain onaiw golanek.
44012008	Ne ensel-ke maakek, “Nena mia suuwowa wuap meren suuwowa suuwe.” Maakeya naap onak. Ne ensel kiiriw maakek, “Nena konima anian nain name baguserap yooke.”
44012009	Aria Pita o ookap oromi, wi kamenap ikiwimik nain me amisarek. Ne ensel ookap ikim-ikua nain yo mokoka-keriw kirep maa urufiyem naem-ikua.
44012010	Aria wiam erup ikiwemi ami mua teeria kemena-pa ikemik nain wia nomakep oromik. Oromi kiiriw ami mua teeria oko wia nomakep oromi omopora maneka-pa fuunemik. Ne omopora maneka nain onaiw teneya epa maneka oromik. Ne ikim-ikok era-pa ensel nain piipuap mesenalek.
44012011	Aria Pita kema wiar ekapeya maek, “Aakisa yo amisarem, fain makena-ke, Mua Maneka-ke ona ensel sesekeya ekapep efa asipak. Yo Erot wapena-pa efa aawok, ne wi Yuuda sira kamenap efa onowa naep kema wuam-ikemik nain aakisa weetak.” Naap maek.
44012012	O baliwep kema aawep Yon onak Maria koora wiar ikiwok. Yon unuma oko Mak naimik. Mua unow akena koora nan wiam fiirimep Mua Maneka farem-ikemik.
44012013	Ne Pita ekapemi koor omopora arufeya uuwow emeria-ke omopora teekowa orok, unuma Rooda.
44012014	Emeria nain Pita iwakara wiar miimap kemelami omopora me teekowa karuwiw ikiwep wia maakek, “Oi, Pita fanek, owaruma-pa ikua.”
44012015	Ne wis-ke amukaremi maakemik, “No momoraren-yon.” Amukaremik-na wia, os-keriw sisewarek, “Makena maiyem, os-ke.” Ne wis-ke kekanemi maemik, “Sa, nain o kukusa-ke.”
44012016	Ne Pita omopora naap arufam-ikaeya wi ikiwep omopora teekamik. Omopora teekamik-na o urufamik, urufap samor akena soranemik.
44012017	Ne wapeniw wia maakeya wi poporaremik. Ne Mua Maneka ensel koora-pa kamenap aawep porok nain wia maakek. Weesereya wia maakek, “Yo opora nia maakem nain Yems ne wi Kristen teeria wia maakeka.” Naap wia maakep-puami ikiwok.
44012018	Aria naap ikok epa wiimeya wi ami mua naap urufap soranep kema unu-unowa wuami maemik, “Nee, Pita kamenap arek noma?”
44012019	Ne Erot-ke Pita akupowa wia maakeya akupamik-na me imenamik. Ne ami mua teeria eena Pita urufam-ikemik nain baliwep wia nokarek-na weetak. Ne wi wia ifakimeka naeya wia ifakimemik. Naap ikok Erot Yuudia piipuap Sisaria ikiwep nan ikua.
44012020	Sisaria kame wi Taiya ne wi Saidon mua owow saria Erot kema bagiwirowiwkin wia amukarowiw ikua. Wi maa enowa Erot owowa-pa wiar sesenarem-ikemik. Naapeya wiam fiirimep unowiya o wiar ekapemik, opora umuku naep. Ekapemi mokomokoka mua oko Erot kakaltiya mua nain wiar fuunemik, ikoka os-ke yia uuminok naep. Mua nain unuma Blastus ne wi opora nain umuku naep sisewaremik.
44012021	Aria Erot fofa pepekimok nan ona owow saria maneka maa bala wuap orop ona esimsa-pa pokap opora wia wafuromak. Ne wi emeria mua naap miimap mukuruna wuami maemik,
44012022	“Aakunowa nain me mua-ke aakunem-ikaiya, fain Mua Maneka-ke aakunem-ikaiya.”
44012023	Wi Mua Maneka firekami Erot unuma purupiwkin Mua Maneka ensel-ke o napum maneka iwok. Atua gelemutitik nain-ke mia oposia wiar enimiwkin umok.
44012024	Iir nain Mua Maneka opora ikiwep owow unowa-pa manekarek.
44012025	Aria Banabas Sol ikos wiena uuwowa weeser-wuap Yerusalem piipuap kirep Antiok ikiwemik. Ne Yon Mak pun aawep owawiya ikiwemik.
44013001	Antiok owowa-pa wi Kristen teeria maneka ikemik, mua papako profet-ke, ne papako wi Mua Maneka opora wiowa somek mua-ke. Wi teeria nain Banabas, Simeon, Lusius, Manain ne Sol. Simeon unuma oko Niger, ne Lusius o owowa Sairini ne Manain, o owow saria Erot ikos arimow epaskun-ke.
44013002	Aria wi unowiya Mua Maneka faru naep maa enowa marew ikok Mua Maneka nokaremik. Naap onam-ikaiwkin Ewar Eliwa-ke kema wiek, “Ni Banabas Sol ikos uuwowa oko wia pepekimeka, yo iiriw wi wiowa naep maep-puam,” naap wia maakek.
44013003	Aria wi Mua Maneka farep weesereya wapena wiam erup nain ikiwosa-pa wiar wuami kema eliwiw ikiweka wia naakep wia sesekiwkin ikiwemik.
44013004	-
44013005	Aria Banabas Sol ikos Mua Maneka Ewar-ke kema wieya Selusia ikiwemik. Yon Mak pun aawep feekiya ikiwemik, uuwowa yia asipinok naep. Aasa aawep Saiprus mot oromi Salamis owowa urupemik. Urupep neeke wi Yuuda mua wiena lotu koora-pa Mua Maneka opora wia maakemik.
44013006	Nan ikok mot nain saawirinowami owow unowa wiar ikiwep Mua Maneka opora wia maakem-miemik. Ikiwemi Pafos owowa-pa fuunemik. Ne Pafos owowa-pa Yuuda mua oko urufamik, unuma Bayesus. Unuma oko Elimas naimik. O wadolalemi profet-ke wame naek, ne maikua onam-ikua.
44013007	Ne os pun anim onom maneka nain ikos womar wiam opamik. Anim onom maneka nain unuma Segius Paulus, ne o mua kema suuwow eliwa-ke. Os-ke Banabas Sol ikos wia farek, Mua Maneka opora-ko wiar miimekam naep.
44013008	Ne aria Elimas-ke o Yeesus opora wiar miimap me wiar opinok naep wi opora iinan wiar iram-ikua.
44013009	-
44013010	Ne Mua Maneka Ewar-ke Sol kema iweya Elimas mokoka toonep urufami feenap amukarek, “No Satan muuka-ke, ne no sira makena nain kiripami samora-ke nain. Ne no wadol sira-sira nain anane onin ne Mua Maneka opor makena nain kiiriw wadol opora arowin, no sira nain me piipuinan-i?
44013011	Naapeya no ikoka kuisow Mua Maneka sira wiar urufinan. No mokoka foma pukep ama parina me urufinan. Naap ikok ikok kiiriw sariarinan.” Naap maakem-ikaeya Elimas mokoka foma pukep momor maneka soomaremi mua-ko wapena-pa efa opap efa piawuk naem-ikua.
44013012	Ne anim onoma nain sira naap urufap Mua Maneka opora makena-ke naek. Sira nain makena ne opora nain pun makena-ke naemi Mua Maneka opora wiar kakaemi opora wiar opak.
44013013	Aria Pol ame Pafos-pa aasa aawep Pega owowa ikiwemik, Pamfilia kame. Pega owowa-pa fuunep Yon Mak-ke wia piipuap kirep Yerusalem ikiwok.
44013014	Aria wi Pega owowa-pa neeke mereniw ikiwemi Antiok-pa fuunemik, Pisidia miiwa-pa. Ne nan ikok Sabat fofa-pa wi Yuuda lotu koor kemena wiar ikiwep pokamik.
44013015	Ne aria wi lotu onami Moses sira wuomakek nain unufamik, ne Mua Maneka opora wi profet siisimemik nain pun unufamik. Weesereya wi lotu koora woos mua-ke Pol Banabas ikos wia maakemik, “Ni kema wia iikirowowa opora-ko niar ikainok-na eliw wia maakowen.”
44013016	Ne aria Pol iimarep wi poporaruk naep wapena wia onomak. Ne maek, “Yena Isrel emawik, ne ni owow oko teeria pun, Mua Maneka lotu oniman fain yo efa miimeka!
44013017	Mua Maneka-ke i Isrel iiriw iiriw nembesir ona wia aawep wia urufam-ikua. Ne wi ikiwep Isip owowa-pa purer teeria ikaiwkin teeria manek akena wia imenak. Ona kekanowa-pa teeria manek akena nain wia asipeya Isip owowa piipuamik.
44013018	Isip owowa piipuap urupemi epa asia saa manekiw nan yiawem-miok emina kekanem-ikemik, nain Mua Maneka-ko me wia samoram-ikua, wia saliwam-ikua. Mokoma ten erepam (40) naap wi epa asia saa manekiw nan ikemik.
44013019	Wi ikiwep Kenan miiwa-pa wiar fuuniwkin Mua Maneka-ke teeria ikur okaiwi-pa erup naap wia ifakimep weesereya miiwa nan wia wuak.
44013020	Wi Isip owowa-pa ikemik nain ne piipuap ekapem-ikemik nain iiwawun mokoma andet erepam ne kiiriw mokoma ten ikur (450) naap aawok. Ne ekapemi Kenan miiwa-pa pokamik. Nan ikemik nain o wi owow urufow mua wia pepekim-ikim-ikua nain ikip Samuel-pa weeserek.
44013021	Ne wi owow saria kookalimik naiwkin Mua Maneka-ke Sol pepekimok. Mua nain Bensamin kerekera, Kis muuka-ke. O mokoma ten erepam naap owow saria ikua.
44013022	Ne Mua Maneka-ke Sol weeserowap Dewit owow saria wuak. Nain Mua Maneka ona iiriw naap maep-puak, ‘Yo Yesi muuka Dewit baliwep amisarem, ne mua sira naap nain kookaliyem. Moram yo opora yookiya.’ (1 Samuel 13.14)
44013023	O iiriwiw opora maep koonowak nain Dewit wiimasip teeria-pa naap ikiwemi Yeesus imenarek, eena i Isrel teeria yia aawow mua nain.
44013024	Yeesus uuwowa onoma me wuowa ikaeya, Yon-ke wi Isrel teeria opora feenap wia maakem-ikua, ‘Ni pina wasirkiwkin yo Mua Maneka unuma-pa nia yasuwinen.’
44013025	Ne Yon ona mauwowa welawekam naep onam-ikok feenap wia maakem-ikua, ‘Ni yo mua sira kamenap-ke efa naiman? Yo me ni mua arewap ikaiman nain-ke. Yo mua oko-ke. Ni miimeka, mua nain ikoka murarep ekapinon, yo miimemi o taar karuow mua murarow akena-ke.’ Yon-ke naep maek.
44013026	Aria yena teeria epaskun, ni Abraham wiimasip teeria ne ni owow unowa mua Mua Maneka opora wiar opiman nain, yo feenap nia maakiyem, Mua Maneka i yia aawow opora nain yia maakiwkin miimamik.
44013027	I yia aawow mua nain wi Yerusalem ne wiena woos mua onaiya me amisaremik. Ne wi profet opora siisimemik nain wi Sabat fofa-pa wiar unufam-ikaimik, nain kema me suuwam-ikemik. Naeya wi Yeesus i yia aawow mua-ke me naep ifakimemik. Naap onamik nain wi profet opora siisimep-puamik nain makena wiar arowamik.
44013028	O ifakimowa nain pina-ko me wiar imenamik, nain oram akena Pailat wiar pikiwemi ifakime naakemik.
44013029	Wi sira onamik nain iiriw wi profet-ke siisimep-puamik nain pepek naap onamik. Naap oniwkin nomokow moke-pa umeya aawep porop nomon ona-pa wuamik.
44013030	Ne o umep ikaeya Mua Maneka-ke iikirowak.
44013031	Iikirap iir nain ona teeria mokok epa-pa wiar imenarem-ikua, ona teeria Galili-pa ikok o ookap Yerusalem urupemik nain. Ne wi teeria nain-ke aakisa o opora nain makena-ke naep opora nain maem-miimik.
44013032	-
44013033	Ne i aakisa ni niar urupemik nain Mua Maneka opor eliwa nia purupomamik. Opora nain Mua Maneka kookalowa iiriw yiena nembesir teeria wia maakep koonowak. Ne aakisa i wi nembesir teeria epa-pa Yeesus iikirowami opora maek nain makena yia opomak. Nain i kae someka-pa Mua Maneka-ke iiriw naap maep-puak, ‘No yena Muuka-ke ne aakisa yena Muuka nefa naiyem.’ (Someka 2.7)
44013034	-
44013035	Ne Mua Maneka-ke Yeesus umep ikok me peelalinok naep iikirowowa opora feenap maep-puak, ‘Yo no nembesir Dewit opor makena maakep koonowap-puam nain aakisa nis-pa feeke nia opomami nia saliwami nia kekanowinen.’ (Aisaiya 55.3) Ne nain pun someka ara oko-pa mua oko-ke Mua Maneka maek, ‘No ikoka nena uuwow mua nefa kookal-afuriya nain soopow epa-pa wuap-pueya me peelalinon.’ (Someka 16.10)
44013036	Opora nain me Dewit naep maek, moram Dewit iiriw Mua Maneka opora ookam-ikok ikok umeya soopamik nain iiwawun peelalek.
44013037	Ne Mua Maneka mua iikirowak nain mia me peelalek.
44013038	-
44013039	Naapeya emar unowa, ni baliwep amisareka, Yeesus sira naap oneya pina yiar iirarowa era nan imenarek. Ni nain nia maakimik. Pina yiar iirarow sira nain me Moses sira wuomakek nain ookamkun yiar iirarinon, weetak. Ni Mua Maneka opora wiar opowen-na Yeesus pina eliw niar iirareya pina marew ikowen.
44013040	Ni maa urufap, oko wi profet-ke maemik nain ni niar imenarinon. Opora feenap,
44013041	‘Aria ni emin kekanow teeria, yo sira nia ofakowamkun ni soranemi umep epa samora ikiwowen. Yo maa aakisa onam-ikaiyem nain maa makena-ke me efar naowen. Ne mua oko-ke baliwep nia ookomikuan-na nain pun makena-ke me naowen.’ (Habakuk 1.5) Mua Maneka-ke naap wia maek.”
44013042	Aria Pol Banabas ikos lotu koora-pa opora nain wia maakep weesereya ikiwu naep onam-ikaiwkin, wi mua papako-ke wia maakemik, “Sira eliwa, ni Sabat fofa oko-pa nainiw ekapep opora nain kiiriw yia maakeka.”
44013043	Naap maep-puap pukep ikiwemik. Ne mua papako Pol Banabas ikos wiokamik, wi Yuuda mua ne wi owow oko mua wi Yuuda sira wiar ookam-ikemik nain. Ne wiam erup nain-ke teeria nain Mua Maneka kema suuwami opora wiar ookam-ikauk naep opora wia maakemi kema wia iikirowam-ikemik.
44013044	Aria Sabat fofa nainiw kerereya emeria mua unow onaiya ekapemik, Mua Maneka opora wiar miimu naep.
44013045	Ne wi Yuuda woos mua-ke naap wia urufap kema bagiwiramik. Naemi Pol firekami opora wiar samorami fienamik.
44013046	Ne Pol Banabas ikos keker opowa marew opora wia kiripomami wia maakemik, “Makena, i Mua Maneka opora ni kiikir akena nia maakowa-ke, naap nia maakemik. Ne nis-ke opor makena eliwa fain sisin wuami Mua Maneka teeria-pa wiar ikowa nain niena-ke unumiya me ikaiyen naiman. Naap nain i nia piipuap owow oko teeria wia maakiyen.
44013047	Moram uuwowa fain ona Mua Maneka-ke yia sesekami naap maek, ‘Yos-ke parina saarik nefa wuamkun no ikiwep owow oko oko teeria parina saarik wia mikeya kema pukikuan. Ne ikoka miiwa unowa fain Mua Maneka-ke wia aaweya ona teeria-pa wiar ikaikuan.’” (Aisaiya 49.6)
44013048	Wi naap maiwkin wi owow oko teeria kemelami Mua Maneka opora makena-ke naemik. Ne emeria mua papako opora nain kookalep opora wiar opamik, eena Mua Maneka efamiya ikauk naep wia nanikap-puak teeria nain.
44013049	Ne Mua Maneka opora manekaremi kame nain owow unowa wiar ikiwok.
44013050	Ne wi Yuuda mua-ke wi owow urufow mua ne emeria unumiya wi lotu wiamiya arem-ikemik nain, kema wia bagiwirowiwkin wis-ke iikirami Pol Banabas ikos wia iiraremik, owowa feek me yiar ikeka wia naemik.
44013051	Wia iirariwkin wi owowa nain piipuami meren suuwowa foma tukunemik, sira aawuk, pina wiena wiar ikainok naep. Wi naap onap-puami Aikoniam owowa wiar ikiwemik.
44013052	Ne wi Antiok teeria Yeesus opora wiar opamik nain Mua Maneka Ewar-ke wia kekanoweya kema eliwiw ikemik.
44014001	Aria wiam erup ikiwemi Aikoniam owowa-pa fuunemik. Nan ikok sira naapiw wi Yuuda lotu koora wiar ikiwemik. Ikiwep Yeesus opora baliwep wia ookomiwkin wi Yuuda unowa ne owow oko teeria unowa opora wiar miimap kema kirep Yeesus opora wiar opamik.
44014002	Ne wi Yuuda papako opora me wiar opamik nain-ke wi mua papako kema wia mikiwkin kema bagiwirap wi opora opamik teeria nain me wia kookalemik.
44014003	Naeya wi wiam erup nain Aikoniam owowa-pa nan epa maala ikemik, wi keker opowa marew Yeesus opor eliwa nain wia maakem-ikemik. Ne opora wia maakemik nain Mua Maneka-ke kekanowa wieya maa miililina onomakemi opora makena arowamik.
44014004	Naap oniwkin wi owow emeria mua wiam fookap papako wiena Yuuda teeria wiokamik ne papako wiam erup nain wiokamik.
44014005	Wi owow mua ne wi Yuuda mua wi woos mua onaiya Pol Banabas ikos wia samorami nomon ika wiaru naep maemik.
44014006	-
44014007	Ne wiam erup opora naap miimap baurarep Likonia kame wiar kereremik. Kererep Listra, Debe ne owow unowa nain ikiwep Yeesus Krais opor eliwa wia maakem-miemik.
44014008	Aria Listra owowa-pa nan, mua oko ona onak uroma-pa meren samora naap imenarek. Ne me soomarem-ikua.
44014009	O nan pokap ikok Pol opora wiar miimam-ikua. Ne Pol mokoka toonep urufap kema-pa maek, “Mua faa, Mua Maneka opora wiar miimap opor makena-ke naek. Naapeya merena wiar sariarinok,” kema-pa naap maek.
44014010	Naap maep kerewa maakek, “No iimare.” Naap maakeya mua nain patak naep iikirami wueliwa soomarek.
44014011	Ne aria wi emeria mua naap urufap Likonia oporiw kiriremi maemik, “Wi inasina-ke mua puukap i yiar oromik ee.”
44014012	Naap maemi wiena inasina oko unuma Sus naimik nain Banabas iwemik. Ne Pol o aakunow muaiya inasina oko unuma Eemes naimik nain iwemik.
44014013	Wiena inasina Sus inasin koora owow erepura-pa ikua, ne o koora-pa wiar uuwimik mua nain-ke bulmakau aawep, kakala tewerimep-puamik nain pekami pika maneka omopora-pa nan unow onaiya wiam erup wia patiru naep onamik.
44014014	Ne Pol Banabas naap wia miimap lawiliw akena Mua Maneka firekiyen naemik. Neemi wiena mia suuwowa pere-perekami karuwiw ikiwep wi yakeyak maneka gone wiar orop kerewa faremik,
44014015	“Ni moram sira naap yia onu naep oniman ya? I mua-ke, ni saarik. I Yeesus Krais opor eliwa nia maakowa ekapemik. Ni maa maken marewa nain piipuap Mua Maneka anane ikaiya nain ookeka naep nia maakowa ekapemik. Ona waisow aapereka, miiwa, ifera ne maa muutitik unowa nain onomakek.
44014016	Iiriw i emina kekanep sira yiena kookalowa-pa ikemik nain yia samorowa nain me yia samoram-ikua.
44014017	Ne yo efa amisareka naep anane ipia yia sesekam-ikomiya, ne maa unowa ona saana-pa imenarem-ikua. Ne kema eliwiw ikauk naep maa enowa unowa yia wuam-ikomiya.”
44014018	Naap wia maakemik-na weetak. Wis-keriw kekanep maa enekiw wia patiru naep akena oniyen naemik. Ne aria wi iiwawun kekan-afuriwkin patirowa piipuamik.
44014019	Ne aria wi Yuuda mua papako Antiok ne Aikoniam owowa-pa ekapemi wi owow mua kema wia mikiwkin iikirami Pol nomon ika waremi ifakimiwkin puok. Ne umok naep mufep pikiwep owow erepura-pa wafurap-puap ikiwemik.
44014020	Ne wia, wi Kristen teeria ekapep imararep ikaiwkin iikirak. Iikirap wiokap kiiriw owowa nain urupemik. Naap ikok uurik ona Banabas ikos Debe owowa ikiwemik.
44014021	Wiam erup Debe owowa-pa Yeesus opor eliwa wia maakiwkin emeria mua unowa opora opamik. Ne wi kiiriw kirep Listra, Aikoniam ne Antiok ekapemik.
44014022	Nan wi Kristen teeria papako kema wia kekanowami kema wia iikirowamik, wi kekanep Mua Maneka sira-pa wiar ikauk naep. Ne wia maakemik, “I Mua Maneka teeria-pa wiar ikowa nain sirirowa yiem-ikaikuan,” naap wia maakemik.
44014023	Ne aria wiam erup nain-ke owowa kui-kuisow wi Kristen teeria woos mua wia pepekimemik. Wia pepekimep unow onaiya maa enowa emi wuap ikok Mua Maneka nokaremi wapena ikiwosa-pa wiar wuami wia maakemik, “Ni Mua Maneka kekanowa-pa uuweka.”
44014024	Aria wi Pisidia miiwa-pa naap wiar puukap oromi Pamfilia miiwa fuunemik.
44014025	Fuunep Pega owowa wiar ikiwep Yeesus opor eliwa wia maakemik. Nan ikok Atalia owowa wiar oromik.
44014026	Ne nan aasa aawep ikiwemi Antiok owowa-pa urupemik. Wi iiriw owowa nan ikaiwkin Mua Maneka-ke uuwowa wueya kema eliwiw wia sesekamik. Ne uuwowa wia sesekamik nain weeser-wuap kiiriw kirep ekapemik.
44014027	Ekapep wi Kristen teeria wia fiirimep wia maakemik, “Mua Maneka-ke yia kekanoweya i uuwamik, ne owow papako teeria Mua Maneka-ke era wia paaskomeya o teeria wiar ekamik.”
44014028	Opora naap wia maakep weesereya epa maala nan wiamiya ikemik.
44015001	Aria wi Kristen mua papako Yuudia kame-pa ikemik nain Antiok owowa ekapemik. Nan owowa nain wi Kristen teeria opora wia maakemi feenap maemik, “Yeesus teeria-pa wiar ikowa nain Moses sira wuak nain pun wiar ookap mia kanima puukowen-na eliw.”
44015002	Naap maiwkin Pol Banabas ikos wi teeria nain opora wiar iirariwkin opora wiam fienamik. Naapeya wi Antiok Kristen teeria-ke mua papako wia pepekimemik, Pol Banabas wiamiya Yerusalem ikiwuk naep. Neeke opora nain wi aposel ne wi woos mua wiamiya kakenuk naemik.
44015003	Naap maep wia sesekiwkin ikiwemik. Ikiwemi Fonisia ne Samaria kame Kristen teeria wiar fuunep wi owow oko teeria kema kirep Yeesus opora wiar opamik nain wia maakemik. Naap wia maakiwkin kemelamik.
44015004	Aria wi ikiwep Yerusalem-pa fuuniwkin wi Kristen teeria, wi aposel ne wi woos mua-ke sira eliwa-pa wia aawemik. Wiam erup nain-ke Mua Maneka kekanowa wieya uuwamik nain wia nanaromamik.
44015005	Wia maakiwkin wi mua papako iiriw wi Farisi teeria-pa ikok Kristen aremik nain-ke iikirami maemik, “Eliw maeman, nain wi owow oko teeria mia kanima puukowa sira yiar ookuk, ne Moses sira wuomakek nain pun ookam-ikauk.”
44015006	Naap maiwkin wi aposel ne wi Kristen woos mua wiam fiirimep opora nain aakunemik.
44015007	Wi opora aakunem-ikok Pita-ke iikirami wia maakek, “Yo-ko efa miimeka. Ni amisareman, iiriw Mua Maneka-ke mua-ko wi owow oko teeria Yeesus opor eliwa wia maakeya opuk naep, uuwowa nain i teeria maneka fain yo efa pepekimok.
44015008	Mua Maneka i unowiya kema yiar amisarek nain-ke wi owow oko teeria wia aawok nain ilenowa naep Ewar Eliwa wia sesekomak. Iiriw i yia sesekomak naap.
44015009	Ne unow onaiya epaskun yia wuak. Moram wis pun Yeesus opora opiwkin pina wia iiraromami kema wia kakenak.
44015010	Nain ni moram aakisa Mua Maneka sira wiar nomakemi Moses sira wuomakek nain wia maakiwkin ookuk naep oniman? Moses sira wuomakek nain i nembesir ne is pun ookowa nain pina maneka furewamik. Naeya wi sira nain ookowa eliw marew.
44015011	I feenap maimik. I Yeesus opora wiar ookamkun yia kemalep yia aawok. Ne wis pun wia aawok.” Pita-ke naap wia maakek.
44015012	Aria wi unowiya ifana wuam-ikaiwkin Pol ne Banabas iiriw Mua Maneka-ke wia kekanoweya wi owow oko wiar ikiwep uuwamik nain wia maakemik. Wia maakemi wi Mua Maneka kekanowa-pa maa miililina onam-ikemik nain pun wia maakemik.
44015013	Ne wiam erup opora wia maakep weeseriwkin Yems-ke iikirap feenap maek, “Aria ni opora-ko efar miimeka.
44015014	Iir oko-pa Mua Maneka wi owow oko teeria wia kemalep wia aawep ona teeria-pa wia wuak, nain Pita-ke maeya nan miimaman.
44015015	Ne iiriw profet opora siisimep-puamik nain pun maek, feenap,
44015016	‘Mua Maneka-ke feenap maek, “Maa unowa imenareya yo nainiw ekapinen, ne owow saria Dewit owow unowa wia urufam-ikua nain ne uuwow sira wiar orop ikua nain, kiiriw nainiw iikirowinen. Ne kekanowinen.
44015017	-
44015018	Naap onamkun mua papako nan ikemik nain yo efar ekapuk, ne owow oko teeria iiriw wia maep-puam nain pun yo efar ekapikuan,” Mua Maneka-ke naap maek. Opora nain iiriwiw ona maek nain ariman wuak.’ (Amos 9.11-12)
44015019	Naapeya yo kema-ke feenap maiyem, wi owow oko teeria kema kirep Mua Maneka ookimik nain is-ke Moses sira ookuk naep me wia maakikua, naeya wi wueliwa ikauk.
44015020	I feenap oniyen, parosifa wia sesekomami wia maakemkun sira feenap ookuk: wi maa enowa inasina patirimik nain me wiar enimuk. Uruw mia ne sosor mia baliwep kaikuk. Ne maa eneka imakuna firirimiwkin umiya nain me wiar enimuk. Ne maa eneka aka pun me enimuk. Naap wia maakiyen.
44015021	Moram sira maem nain Moses sira wuomakek nain wi iiriw amisarep ikemik. Owow unowa anane Sabat fofa-pa wiam fiirimep nain unufiwkin miimimik.”
44015022	Ne aria wi aposel ne wi woos mua ne wi Kristen teeria unow onaiya opora anumap wiena teeria-pa mua papako wia pepekimemik. Naeya wis-ke ikoka Pol Banabas ikos wiokap Antiok owowa ikiwikuan. Mua oko unuma Yuudas naemi Basabas naimik, ne oko Sailas, wi wiam erup woos mua-ke.
44015023	-
44015025	Aria parosifa wiam erup wapena-pa wiar wuamik nain feenap siisimemik, “I aposel ne Kristen woos mua-ke parosifa fain nia sesekomimik, ni owow oko yomar eliwa Antiok, Siria ne Silisia owowa nan ikeman nain. Iiriw i teeria mua papako wieniw ikiwep opora nia maakemi kema nia pinarowiwkin kema unu-unowa ikeman. Ne opora nia maakemik nain me is-ke wia maakemik, weetak. Ne wi sira onamik nain wiar miimap i unowiya yiam fiirimep aakunep mua papako wia sesekamkun Pol Banabas ikos wiamiya opora fain nia pikiwomuk naemik.
44015026	Wi wiam erup eena yiena Maneka Yeesus Krais unuma muuta nain uuwami wiam ekeram-ikemik.
44015027	Ne i Yuudas Sailas ikos wia sesekamkun wiam erup nain wiamiya ikiwep parosifa siisimemik fain niemi wiena opaimika-pa opora nainiw nia maakikuan.
44015028	Ne Ewar Eliwa-ke kema yieya i sira-sira oko me niiyen, oko kema nia pinarowiyen.
44015029	I sira fain muutiw niimik, ni maa enowa inasina patirimik nain me wiar enimeka, ne maa eneka aka me enimeka. Maa eneka imakuna firirimiwkin umiya nain me enimeka. Ne uruw mia kaikeka. Ni opor unowa fain ookowen-na baliwep ikowen. I opora muut naap.”
44015030	Aria parosifa siisimep wiemi wia sesekiwkin Antiok ikiwemik. Ikiwep neeke fuunep wi Kristen teeria wia fiirimep parosifa nain wiemik.
44015031	Parosifa nain wiiwkin aawep urufap kemelamik, moram opora nain-ke kema wia kekanowak.
44015032	Ne Yuudas Sailas ikos wis pun profet-ke, wi opor eliwa unowa wia maakemi kema wia iikirowamik.
44015033	Ne Antiok owowa-pa nan epa eeya ikemik. Ne wi Kristen teeria-ke ni kema eliwiw ikiweka, naap wia maakemi wia sesekiwkin kirep Yerusalem ikiwemik. Kererep wi woos mua wiar ikiwemik. [
44015034	Ne Sailas-ke Antiok-pa feek ikainen naek.]
44015035	Aria Pol Banabas ikos owowa nan mua papako wiamiya mauwami yiena Maneka Yeesus Krais opora nain emeria mua unowa wia maakem-ikemik.
44015036	Aria naap ikok Pol-ke Banabas maakek, “Aria i owow-owowa iiriw eena Yeesus opor eliwa wia maakemik nain-ko wia karuep wia urufiyen, wi aakisa kamenap-ko ikaimik-yon.”
44015037	Naap maeya Banabas-ke Yon Mak aawu naep maek.
44015038	Takira nain iiriw mauwowa wiokak nain me welawap Pamfilia-pa ikok wia piipuap kirep owowa ekapok. Naapeya Pol owawiya ikiwowa miatinek.
44015039	Ne aria wi opora wiam fienap wiam fookamik. Wiisow arep Banabas Yon Mak aawep ikos Saiprus mot wiar oromik.
44015040	Ne Pol Sailas aawok. Wi ikiwu naep oniwkin wi Kristen teeria-ke wia maakemik, “Mua Maneka ni nia urufam-ikaeya mauweka,” wia naakemik. Ne wi ikiwemik.
44015041	Ikiwemi Siria ne Silisia kame nain wi Kristen teeria opora wia maakemi kema wia iikirowam-ikemik.
44016001	Aria Pol ikiwep Debe owowa-pa fuunep nan ikok Listra ikiwok. Owowa nan Kristen takir eliwa oko nan ikua, unuma Timoti. Onak wi Yuuda-ke ne Yeesus opora wiar opap Kristen arek. Ne ona wiawi wi Grik-ke.
44016002	Wi Listra ne Aikoniam Kristen teeria-ke Timoti sira eliwa-ke naemik.
44016003	Aria Pol-ke o aawep feekiya mauwowa ikiwinen naep mia kanima wiar puukap ona teeria-pa arowak. Moram wi Yuuda unowa nan ikemik nain naap amisaremik, Timoti wiawi wi Grik-ke, wi mia kanima me puukimik.
44016004	Aria wi owow unowa ikiwemi wi Kristen teeria opora wia maakem-miemik. Iiriw wi aposel ne wi woos mua Yerusalem-pa wiam fiirimep sira wuamik nain wiar ookuk naep wia maakem-miemik.
44016005	Naeya wi Kristen teeria nain Mua Maneka opora ookowa kema iikiramik. Naapeya wi mua unowa Kristen arem-ikaiwkin teeria maneka imenaremik.
44016006	Aria Pol Timoti ikos Mua Maneka Ewar-ke Yeesus opor eliwa Esia miiwa-pa wia maakowa wia kaikak. Naeya wi Frigia ne Galesia kame-pa uuwamik.
44016007	Aria wi ikiwep Misia miiwa-pa ikok Bitinia miiwa wiar urupu naep oniwkin Yeesus Ewar-ke emi wia wuak.
44016008	Naapeya wi Misia nomakemi Troas owowa wiar oromik.
44016009	Troas-pa nan ikok uura Pol mokoka-keriw kirep maa feenap urufak, Masedonia mua-ko iimarep ikok o omawami maakem-ikua, “I Masedonia kame-ko yiar ekapep yia asipe,” naap maek.
44016010	Pol naap urufak nain yia maakeya i kema aawep maemik, “Mua Maneka-ke neek ikiwep Yeesus opor eliwa wi wia maakeka naep yia sesekiya.” I naap maemi Masedonia ikiwowa era akupamik.
44016011	Ne uuriw i Troas-pa aasa aawep leeparep ikiwemi Samotres mot-pa fuunemik. Kokomareya nan inep uuriw leeparep ikiwemi Neapolis-pa fuunemik.
44016012	Aria aasa piipuap Neapolis owowa wiar urupemik. Ne owowa nain wiar piipuap ikiwemi Filipai owowa-pa fuunemik. Owowa nain maneka, wi Masedonia miiwa owow unowa nomakek, ne iiriw wi Rom mua-ke owowa waremik. Ne i nan ikemik.
44016013	Nan ikok Sabat fofa kerereya i owow maneka pika wiar piipuap oromi eka pona ikiwemik. Wi Yuuda teeria Mua Maneka faremi neeke wiam fiirimep ikemik-yon naep nan oromik. Orop nan pokap ikok wi emeria papako nan ikemik nain wiamiya aakunemik.
44016014	Ne emeria oko nan ikua, unuma Lidia, o Taiyataira owow emeria-ke, ne ona bisnis feenap, konim oka onap sesekiya. O Mua Maneka ookiya. Aria Mua Maneka-ke kema iweya o Pol opora wia maakek nain baliwep akena kema-pa wuam-ikua.
44016015	Naap iki-ikok ona teeria unow onaiya kema kiriwkin wia yasuwamik. Ne os-ke yia maakek, “Yo yiena Maneka opora baliwep wiar ookiya, naap efa naep-nana, sira eliwa ni ekapep yo koor maneka-pa efar inem-ikeka.” Naap yia maakemi sisewareya i ookap koora wiar ikiwemik.
44016016	Aria owowa nain emeria oko nan ikua. Emeria nain sesenariwkin oram wia uuwomiya. Sawur-ke iiriw anirawap ikaiwkin serua opora wia maakem-ikua. Ne ona urufow mua maamuma nan aawem-ikemik. Ne aria i lotu epa neeke ikiwem-ikemkun os-ke yia urufap yiokak.
44016017	Murarep yiokami naap yia kirirowam-ikua, “Wi teeria fain Mua Maneka miiw maa unowa nomakiya nain uuwow teeria-ke, ne Mua Maneka yia aawow era nain yia maakimik.”
44016018	Ne anane sira naapiw yia onam-ikaeya Pol opora nain wiar miimap miimap lebumarep iir oko kiremi sawur nain kakankami maakek, “Yeesus Krais unuma-pa nefa maakiyem, no emeria fain piipue. No ikiwe!” Naap maakeya sawur-ke emeria nain piipuap ikiwok.
44016019	Ne aria emeria nain ona urufow mua maamuma imenowa era wiar pueya samor akena kema bagiwiramik. Naeya Pol Sailas ikos wia opami wia mufep fiirimow epa wia pikiwemi wi medistret wapena-pa wia wuamik.
44016020	-
44016021	Ne wia maakemik, “Wiam erup fain wi Yuuda mua-ke, ne i fan yiar ekapep wiena sira yia maakemi yia momorimik, sira eena i Rom mua wiar ookowa emi yiar ikua nain.”
44016022	Naap maiwkin wi yakeyak pun iikirami Pol Sailas ikos wia kakankamik. Aria wi medistret-ke mia suuwowa wiar iiraremi sarua wiareka wia maakemik.
44016023	Aria samor akena sarua wiaremi wia aawep pikiwep koora-pa wia wuamik. Ne koora urufow mua nain baliwep akena wia urufam-ikainok naep opora kekanowa iwemik.
44016024	Naeya wiam erup nain pikiwep koor kemena unowa nain tepak akena-pa wia wuamik. Ne nomokow kakawa maneka erup aawep merena ere-erup wiar tapimap wia kaikamik.
44016025	Aria uura wi wiam erup Mua Maneka kema suuwami someka awem-ikemik. Ne wi mua papako koora ekap ikemik nain pun wia miimam-ikemik.
44016026	Someka awem-ikaiwkin uura epa gonegon maa ofofona maneka urupemi koora nain ofofeya omopora tenomakek, ne wi seniw wia kaikap-puamik nain onaiw puomakek.
44016027	Ne koora urufow mua nain maa ofofona furewap iikirak-na koor omopora tenep ikomakeya urufak. Naap urufap wi mua koora ekap ikemik nain iiriw baurarurumemik naep ona fura maala aawep wame ifakiminen naep onak.
44016028	Naap onam-ikaeya Pol-ke faremi maakek, “No me name ifakime, i me bauraremik, unowiya fan ikemik.”
44016029	Aria mua nain-ke arua pekapuk naep uuwow mua wia farek. Arua pekapiwkin keker opap karanemi karuwiw ikiwep wi wiam erup wiar ekami keema muuna mikak.
44016030	Ne kiiriw iikirami wia aawep owaruma wia porop wia nokarek, “Yena maneka niam erup, yo kamenap onap yeeliwa ikok era eliwa-pa ikiwinen?”
44016031	Ne maakemik, “Nena teeria onaiya yiena Maneka Yeesus opora wiar opap eliwa ikowen,” naap maakemik.
44016032	Ne ona teeria mua papako kereriwkin Yeesus opora wia maakemik.
44016033	Ne aria mua nain-ke wiam erup wia aawep pikiwep ikemika wia yasuwomak. Ne ona teeria onaiya Yeesus opora wiar opiwkin wia yasuwamik.
44016034	Ne ona koora wia pikiwep maa enowa wienakek. Ona teeria onaiya Yeesus opor eliwa wiar opamik, naapeya manek akena kemelamik.
44016035	Aria naap ikok epa wiimeya wi medistret-ke ami mua wia sesekiwkin ikiwep koora urufow mua nain maakemik, “Wiam erup nain wia wasirkeya ikiwuk.”
44016036	Ne mua nain-ke Pol maakek, “Wi medistret opora nia sesekomami maemik, ni koora ekowa aakisa weeserek. Ni ikiweka naimik. Aria aakisa ni eliw ikiwowen.”
44016037	Naap wia maakeya Pol-ke ami mua nain wia maakek, “I yiam erup me mua oram-ke, i Rom anim onoma tepak-pa ikemik. Ne i sira samora-ko me onamik, nain wi medistret-ke mua unowa mokoka-pa oram akena yia sarua pu-puukami koora-pa yia wuamik. Ne aakisa kokot yia iirarep yia seseku naep onimik-i? Sira naap-ko me ikua. Wiena ekapep yia iirarowa-ke ikua.” Naap maemik.
44016038	Aria wi ami mua kiiriw ikiwep medistret Pol opora nain wia maakemik. Wi wiam erup i Rom anim onoma tepak-pa ikemik wiam naimik. Naap wia maakiwkin miimap keker opamik.
44016039	Ne wiena ikiwep opora eliwa wia maakemik, kema siinuk naep. Ne koora-pa wia aawep poromi sira eliwa wia naemi ikoka kuisow owowa yiar piipuap ikiweka wia naakemik.
44016040	Aria wiam erup koora nain piipuap oromi Lidia koora wiar ikiwemik. Ikiwep o koora-pa wi Kristen teeria wia urufap, wi kekanowa aawuk naep opora wia maakemik. Naap maakep-puami ikiwemik.
44017001	Aria Pol Sailas ikos ikiwemi Amfipolis owowa-pa fuunemi owowa nain piipuap ikiwep Apolonia owowa-pa fuunemik. Ne ikiwemi Tesalonaika owowa-pa fuunemik. Owowa nain wi Yuuda mua lotu koora kuisow nan wiar ikua.
44017002	Ne Pol ona sira ookami Sabat fofa-pa lotu koora wiar ikiwem-ikua, naap onowa arow arek.
44017003	Lotu koora nan Mua Maneka opora wia ookomami feenap wia maakem-ikua, “Mua Maneka ona iiriw maek, Krais ikoka ifakimiwkin umeya ona kiiriw iikirowinon. Naap maek nain opora aakisa makena imenarek. Mua Krais maem nain, unuma Yeesus.”
44017004	Naap wia maakeya wi Yuuda mua papako opora makena-ke naep opora wiar opap Pol Sailas ikos wiokamik. Ne wi emeria unumiya ne wi Grik emeria mua iiriw Mua Maneka opora wiar ookamik nain pun opora nain miimap wiar opamik.
44017005	Aria wi Yuuda mua papako-ke naap urufap Pol Sailas ikos wia kerewamik. Ne fiirimow epa ikiwep wi mua samora oram maneka nan yiawem-ikemik nain wia aawep unow onaiya owow maneka-pa kirir-iraparemik. Naap onami Yeson koora wiar ikiwep Pol Sailas ikos wia akupamik, wia opap opora-pa wia wuau naep.
44017006	Wia akupamik-na me wia imenamik. Naapeya wi Yeson ne wi Kristen papako wia opap wia mufep ikiwep wi medistret wapena-pa wiar wuap faremi maemik, “Wi teeria fain owow unowa wiar ikiwemi sira wiar samo-samoramik nain aakisa ekapep i owowa-pa yiar ikemik.
44017007	Ne Yeson-ke wia aawep ona koora-pa wia wuak. Ne wis-ke saria maneka Siisar sira wiar poromi maimik, ‘Saria maneka oko ikua, unuma Yeesus naimik.’”
44017008	Wi opora naap maemi wi woos mua ne mua unowa kema wia bagiwirowiwkin opora unu-unowa aakunemik.
44017009	Naeya wi woos mua-ke Yeson ne wi Kristen papako opora-pa wia wuami pina sesenareka wia naakemik. Ne maamuma wiep oromik.
44017010	Aria naap ikok kokomareya wi Kristen-ke Pol Sailas ikos Beria owowa wia sesekiwkin ikiwemik. Beria owowa-pa ikok wi Yuuda lotu koora wiar ikiwemik.
44017011	Wi Yuuda teeria Tesalonaika-pa ikemik nain emina kekanep opora me miimimik, ne wi Yuuda teeria Beria-pa ikemik nain-ke mua saria ikemik. Ne wi Pol opora wiar miimap ifaniw ikemik. Ne opora nain makena-ki e weetak, naap maemi Mua Maneka opora iiriw wiar siisimep-puamik nain baliwep urufami kema suuwam-ikemik.
44017012	Naap onami wi emeria mua unowa opora wiar opamik, ne wi Grik saria mane-maneka emeriya muaiya, wis pun opora wiar opamik.
44017013	Ne wi Yuuda Tesalonaika-pa ikemik nain-ke meta feenap miimamik, Pol Beria owowa-pa Mua Maneka opora wia maakem-ikaiya. Naeya ekapemik. Ekapep wi owow emeria mua papako kema wia mikami opora unu-unowa wia maakiwkin kema bagiwirap iiwua wia farem-ikemik.
44017014	Naeya wi Kristen mua-ke ewur akena Pol aasa aawinok naep sesekamik, ne Timoti Sailas ikos Beria-pa nan ikemik.
44017015	Wi Pol wiim-ikiwep Atens owowa-pa wuamik. Ne kirep ekapu naep oniwkin Pol-ke wia maakek, “Ni ikiwemi Timoti Sailas ikos wia maakiwkin epa oram wiar ikainok-na ewuriw ekapep feeke efa imenuk.” Naap wia maakeya ikiwemik.
44017016	Pol Atens owowa-pa Timoti Sailas ikos nan wia arewap ikua. Owowa nain wiena kema-pa maa siraromakep inasina arowamik. Sira nain wiar urufap kema eliwa me ikua.
44017017	O lotu koora wiar ikiwep wi Yuuda ne wi owow oko teeria Mua Maneka opora wiar opimik nain opora wia maakem-ikua. Ne fiirimow epa pun wiar ikiwep wi emeria mua Yeesus opor eliwa nain wia maakem-ikua.
44017018	Ne wi Epikuria amis mua ne wi Sitoik amis mua-ke Pol wameiya aakunemik. Ne o Yeesus umep kiiriw iikirak nain opora wia maakem-ikaeya papako-ke maemik, “Mua fain maa mauwa opora daawalem-ikaiya noma?” Ne papako-ke maemik, “Wi owow papako inasina-ko wiar aakuniya-yon.”
44017019	Naap maemi Pol aawep fiirimow epa Areopagus naimik nan pikiwemik. Nan wuap maakemik, “Sira eliwa, no opor miililina maen nain-ko maeya nefar amisariyen.
44017020	Moram i opora papako nefar miimamik nain i pepena. Naapeya i opora nain onoma nefar amisaru naep.” Naap maakemik.
44017021	(Wi Atens ne wi owow oko mua ekapep nan ikemik nain sira feenap onimik. Wi uuwow oko marew anane pokap ikok opor miililina nanaremi sira enuma aakunowa kookalimik.)
44017022	Ne Pol-ke mua unowa o warikap ikaiwkin iikirap maek, “Ni Atens mua, yo nia urufiyem nain ni inasina unowa kema suuwiman nain kekanowa akena opiman.
44017023	Yo owowa niar soomaremi ni maa sirarep yiena inasina-ke maiman nain niar urufam. Ne epa oko-pa maa esimsa oko-pa feenap siisimep-puaman, ‘Inasina i me nefa amisaremik nain esimsa faneka.’ Ne ni inasina me amisarep oram maneka patiriman nain yos-ke aakisa fain nia maakiyem.
44017024	Inasina fain-ke miiwa onak ne maa unowa fain onak, ne owow iinan ne miiwa maa muutitik pun urufam-ikaiya. O Mua Maneka-ke, o mua wapena-pa inasin koora kuaimik neeke ikowa nain wia.
44017025	I o maa onomowa me pepek, ne o maa me iiwarinon. Moram os-ke maa unowa fain onak ne ewar yieya i eliw ikaimik.
44017026	Ona epa pepekimep miiwa neeke ononer ikauk naep mokomokoka mua kuisow onak, ne mua kuisow nain-ke mokoka pukemi ikip miiwa unowa fain pepek eramik.
44017027	O epasia-pa me ikaiya, i yiamiya ikaiya, nain wi wameiya efar ekapep wiena kema-pa efa amisaruk naep maa unowa fain onak.
44017028	Moram i o kekanowa-pa uuwami yiawem-miawimik. Nain niena amis mua papako pun iiriw naap maemik, ‘Miiw emeria mua unowiya Mua Maneka muuka wiipa wiar ikemik,’ naap maemik.
44017029	I Mua Maneka muuka wiipa yiam maimik, naapeya maa sirarep fain Mua Maneka-ke me naiyen. Kema-pa gol, siliwa ne nomona sirarimik nain naap me maiyen, weetak.
44017030	Iiriw Mua Maneka me amisarep maa momor onam-ikemik nain me yia samoram-ikua. Ne aakisa os-ke miiw mua unowa fain kema kirep sira samora nain piipueka yia naek.
44017031	Moram i miiw mua unowa fain ona sira kakeniw-pa yia mekawow fofa nain iiriw maep-pueya ikua. I yia mekawow mua iiriw pepekimep-puak, mua nain Yeesus Krais, ne o ilenuk naep umep ikaeya kiiriw iikirowak.” Pol-ke naap wia maakek.
44017032	Aria Pol aakun-ikiwemi opora ara fain, “umep ikaeya iikirowak”, nain maeya miimap wi mua papako-ke amap-niiremik, ne papako-ke maakemik, “Opora nain iir oko-pa-ko kiiriw maeya nefar miimiyen.”
44017033	Nain weesereya Pol fiirimow epa wiar piipuap ikiwok.
44017034	Ne mua papako opora wiar opap ookamik. Wi nain mua oko unuma Dionisius, mua nain Areopagus fiirimow epa aakunow mua-ke, ne emeria oko pun unuma Damaris ne emeria mua papako.
44018001	Aria naap ikok Pol Atens owowa piipuap Korin owowa ikiwok.
44018002	Nan ikok Yuuda mua oko amisarek. Mua nain unuma Akuila, ne ona emeria Prisila. Wiena owow onoma Pontus, ne wi iiriwiw ikiwep Itali miiwa-pa wiar ikemik. Nan ikaiwkin Rom owow saria maneka Klodius-ke wi Yuuda mua unowiya wia iirareya wiam erup ekapep Korin-pa ikemik. Aria Pol nan kererep wia urufowa ikiwok.
44018003	Ne wi uuwowa feenap, sel onap sesekimik, ne Pol pun uuwowa sira naap, naapeya wi wiamiya ikok sel onam-ikua.
44018004	Ne anane Sabat fofa-pa Yuuda lotu koora wiar ikiwem-ikua. Nan ikok wi Yuuda ne wi Grik unowiya Yeesus opor eliwa opuk naep wia ookomam-ikua.
44018005	Ne aria Sailas Timoti ikos Masedonia-pa ikok ikip Pol wiar fuuniwkin sel uuwowa nain piipuap Yeesus opora wia maakowa uuwowa muutiw opak. Ne wi Yuuda opora wia mikap ookomami wia maakem-ikua, “Yeesus, o Krais-ke.”
44018006	Ne wia, wis-ke opora wiar fienami oporiw samo-samoram-ikemik. Naap oniwkin wi sira urufuk naep ona mia suuwowa tukunemi wia maakek, “Ni samor aawep-na niena maa-ke. Mua Maneka opora nan nia maakem. Yo pina marew. Ne yo aakisa wi owow oko teeria wiar ikiwep Yeesus opor eliwa nain wia maakinen.”
44018007	Naap wia maakep-puami lotu koora piipuap mua oko koora wiar ikiwok. Mua nain unuma Titius Yastus ne o Mua Maneka sira ookiya. O koora nain wi Yuuda lotu koora mamaiya akena-pa wiar ikua.
44018008	Aria wi Yuuda lotu koora woos mua Krispus, ona teeria onaiya kema kirep yiena Maneka Yeesus opora wiar opamik. Ne wi Korin mua papako pun Yeesus opora wiar opamik. Naeya wia yasuwamik.
44018009	Naap ikok uura Pol mokoka-keriw kirep maa feenap urufak, Yeesus-ke wiar imenarep maakek, “No mua me wia keker opa. Yo opora nain me efar kokote, mua unowa wia maakem-ike.
44018010	Moram yo nefamiya ikem. Ne mua oko me nefa arufikuan, me nefa samorikuan. Moram owowa fain emeria mua unowa yena teeria-pa efar ikemik,” naap maakek.
44018011	Naeya mokoma kuisow enakiwa owowa nan ikok Mua Maneka opora wia maakem-ikua.
44018012	Aria naap ikok Akaiya kame Galio-ke anim onoma maneka iimarek. Ne wi Yuuda unowiya wiam fiirimep ekapep Pol opap o wiar pikiwemik, opora-pa wuau naep.
44018013	Wiar pikiwep maakemik, “I Mua Maneka ookow sira nain mua fain-ke sira oko-pa pikiwiya. Ne emeria mua yookuk naep kema wia mikami wia maakiya.” Naap maemik.
44018014	Ne Pol iikirap aakunekam naep onak-na Galio-ke iikirap wi Yuuda nain wia maakek, “Ni Yuuda, mua fain sira puukap sira samora onap wadolalekak-na yo eliw ni opora balisow akena niar miimekam.
44018015	Ni niena neke sira, unum sira-sira ne opor sira-sira nain aakunep kakenowa efa maakeman nain me niar miiminen. Niena eliw kakenowen, yos-ke me niar kakeninen.”
44018016	Naap wia maakemi ami mua wia maakeya wia iirariwkin ikiwemik.
44018017	Ikiwemi wiena lotu koora woos mua Sostenes opap Galio uuwow koor miira-pa nan aruf-iraparemik. Ne Galio-ke wiena maa-ke naemi me wia puukak.
44018018	Aria Pol epa lawisiw maala Korin-pa nan ikua. Nan ikok wi Kristen teeria wia piipuap Prisila ne Akuila wiamiya aasa aawep Siria ikiwemik. Ikiwem-ikok Senkria owowa-pa fuunemik. Ne nan wia maakeya afifa puukomamik. Moram o iiriw opora Mua Maneka maakep koonowap-puap ikok afifa me puukam-ikua. Ne aakisa afifa puukowa maek.
44018019	Aria wi naap ikiwemi Efesus owowa fuunemik. Fuunep Prisila Akuila ikos nan ikaiwkin Pol waisow wi Yuuda lotu koora wiar ikiwep Yeesus opora wia ookomak.
44018020	Wia maakem-ikaeya maakemik, “No i yiamiya lawisiw feek ikok wiimar ikiwe.”
44018021	Ne wia, o feek me ikainen naek. Naap maep ikiwekam naep onami wia maakek, “Mua Maneka era-ko wuomeya-na nainiw niar ekapinen.” Wia maakep-puap aasa aawep Efesus piipuap ikiwok.
44018022	Ikiwemi Sisaria owowa fuunek. Nan ikok wi Kristen teeria wia urufap-puami Antiok owowa orok.
44018023	Aria Pol Antiok-pa nan lawisiw ikok iir oko-pa owow papako Galesia ne Frigia miiwa-pa ikemik nain wiar ikiwok. Owowa kui-kuisow wiar ikiwep Yeesus teeria opora wia maakemi wia kekanowam-ikua.
44018024	Aria Yuuda mua oko unuma Apolos, ona owowa Alesandria. Mua nain ekapep Efesus-pa nan ikua. O mua aakunowa eliwa ne Mua Maneka opora wiar amisar-afurak.
44018025	O iiriwiw yiena Maneka Yeesus opora maakiwkin uuwowa nain kema iikirap aakunowa piik iram-miek. Yeesus sira baliwep akena wia maakem-ikua. Nain o Yon Baptais wi mua kema kiriwkin wia yasuwak, nain muutiw amisarek.
44018026	Ne keker opowa marew wi Yuuda lotu koora wiar ikiwep Yeesus opora wia maakem-ikua. Aria Prisila Akuila ikos o opora wiar miimap aawep wiena koora pikiwemik. Nan Mua Maneka opor makena fookap maakemik.
44018027	-
44018028	Ne naap ikok Apolos Akaiya ikiwinen naeya wi Kristen teeria-ke no eliw ikiwinan maakemik. Neemi wi Akaiya ikoka Apolos sira eliwa-pa aawuk naep parosifa-pa wia maakemik. Aria o ikiwep wiar fuunek. Nan ikok wi mua unowa mokoka-pa wi Yuuda wiamiya oporiw irakek. O Mua Maneka opora wiar siisimep-puamik nain kaisap baliwep akena fookami naap wia maakek, “Yeesus o Krais-ke.” Naap wia maakemi opora wiar porok. Naap onami Yeesus teeria kema wia kekanowak, eena iiriw Yeesus-ke wia aaweya ona teeria-pa wiar aremik nain.
44019001	Aria Apolos Korin-pa nan ikua. Ne Pol-ke Frigia-pa nan ikok soor era ookami orop Efesus owowa-pa fuunek. Nan wi Kristen mua papako wia imenak.
44019002	Wia imenap wia nokarek, “Ni Yeesus Krais opora wiar opaman nain Ewar Eliwa-ko niar orok-i e weetak?” Naeya maemik, “Weetak, Ewar Eliwa nain i-ko me yia maakemik.”
44019003	Ne kiiriw wia nokarek, “Naap nain onoma kamenap nain nia yasuwamik?” Ne maemik, “Iiriw Yon Baptais wia yasuwowa maek nain i kiikir pina wasirkamkun yia yasuwamik.”
44019004	Ne wia maakek, “Makena, iiriw Yon Baptais wia yasuwam-ikua nain feenap wia maakek, ‘Ni kema kirep sira samo-samora oniman nain piipuiwkin nia yasuwinen. Ne ikoka mua oko yo murarowa-pa ekapiya nain opora wiar opaka.’ Yon Baptais-ke naap maek. Aria yo aakisa makena nia maakiyem, mua nain unuma Yeesus.” Pol-ke naap wia maakek.
44019005	Aria wi opora naap miimap yiena Maneka Yeesus unuma-pa yia yasuweka naiwkin wia yasuwamik.
44019006	Ne Pol wapena inasikap ikiwosa-pa wiar wueya Ewar Eliwa wi wiar oreya opora sira onaiya aakunemik. Ne Mua Maneka-ke kema wieya o opora wiar maemik.
44019007	Iir nain mua ten kuisow erup naap wia yasuwamik.
44019008	Aria Pol anane wi Yuuda lotu koora wiar ikiwep opora wia maakem-ikua. Kakeniw siiwa arow naap keker opowa marew Mua Maneka opora wia maakem-ikua. Mua Maneka pika kemena-pa wiar ikowa opora baliwep wia maakemi kema wia mikam-ikua.
44019009	Ne mua papako-ke emina kekanep opora me wiar miimami mua unowa mokoka-pa Kristen sira nain wiar firekam-ikemik. Naap oniwkin Pol wi nain wia piipuap wi Kristen teeria wia aawep wiena wenup ikemik. Ne anane somek mua Tiranus naimik nain suule koora-pa nan wiar pokap yiena Maneka Yeesus opora wia maakem-ikua.
44019010	Wi mokoma erup naap onam-ikemik. Ne iir nain Esia kame wi Yuuda ne wi Grik yiena Maneka Yeesus opora meta manekareya miimamik.
44019011	Aria Mua Maneka-ke Pol kekanowa iweya ona wapena-pa maa miililina unowa onam-ikua.
44019012	Ne Pol me wiar ikiwem-ikua nain wis-keriw ekapem-ikemik. Wiena malopat ne uuwow konim kakawa naap nain aawep ekapep Pol mia tiimap pikiwep wi napum mua mia iinan-pa wiar wuiwkin napuma sariarem-ikemik. Ne mua papako sawur mia-pa wiar ikemik nain wiar baurariwkin sariarem-ikemik.
44019013	Ne wi Yuuda serua mua pun owowa kui-kuisow wiar ikiwep wi sawur mia-pa wiar ikemik nain wia saliwu naep onamik. Ne wis pun yiena Maneka Yeesus unuma-pa sawur wia iirarowa akimami feenap maemik, “Yo Yeesus unuma-pa nia iirariyem, Pol unufiya naap.”
44019014	Aria wi Yuuda pris woos mua oko unuma Skewa, ona muuka ikur okaiwi-pa erup nain-ke Pol ifarimemi naap onam-ikemik.
44019015	Iir oko sira naap onam-ikaiwkin sawur nain-ke wia maakek, “Yo Yeesus kekanowa wiar amisarem, ne Pol pun amisarem, ne ni mua kamenap nain-ke, naeya efa iiraru naep oniman?”
44019016	Ne mua sawur onaiya ikua nain-ke iikirami samor akena wia aruf-iraparek. Ne wia opap mia suuwowa wiar pere-perekami wia papaskak. Naap wia oneya saporma ikemika mia aka onaiya bauraremik.
44019017	Wi Yuuda ne wi Grik owowa nan ikemik nain meta miimap mia fufuemik. Ne yiena Maneka Yeesus unuma purupemik.
44019018	Ne emeria mua unowa Yeesus opora wiar opap Pol wiar ekapep pina sira-sira onam-ikemik nain wasirkamik.
44019019	Ne wi serua mua pun pina wasirkami wiena maikua maifa-pa siisimep onam-ikemik nain pekapomakemik. Ne epa maneka-pa fiirimep mokoka kuisow wuap kuumemik. Maifa kuumemik nain wi iiriw maamuma feenap sesenaremik, tausen ten ikur (50,000).
44019020	Ne naapeya Yeesus opora meta manekareya emeria mua unowa Yeesus ookamik.
44019021	Aria naap ikok Pol ona kema-pa maek, “Yo Masedonia ne Akaiya miiwa owowa kui-kuisow wiar ikiwep-puap ikoka Yerusalem orainen. Ne Yerusalem-pa neek ikok wiimar Rom ikiwep-ko wia urufinen.”
44019022	Naap maep ona uuwow epaskun mua wiam erup Timoti Erastus ikos wia sesekeya wi kiikir Masedonia kame ikiwemik. Ne ona Esia-pa lawisiw nan ikua.
44019023	Aria nan ikaeya Efesus mua papako-ke wi Kristen teeria iiwua wia pikiwemi fare-ikiwemik.
44019024	Onoma feenap, mua oko unuma Demitrius naimik, os-ke siliwa kuumep mua miira sirarep, fain inasin emeria Atemis naiya. Ne inasina nain koor gelemuta-pa wuowa nain pun sirarem-ikua. Wi mua unowa uuwowa nan maamuma maneka aawem-ikemik.
44019025	Ne aria ona uuwow epaskun iiwawun wia fiirimep wia maakek, “Emawik, yo opora-ko efar miimeka. Ni amisareman, i yiena uuwowa fain-ke maamuma maneka yia puukomiya.
44019026	Nain mua Pol fain-ke wi emeria mua kema wia mikeya o opora ookimik. Os-ke naap maiya, mua wiena kema-pa maa sirarep inasina naimik nain maken marewa, naap yia maiya.
44019027	Ne ikoka opora nain-ke i uuwowa yiar orowawinon. I owow emeria mua ne wi Esia owow unowa fain inasin Atemis nain farimik. Ne aakisa Pol opora nain-ke o unuma wiar porekam naep oniya. Naap oneya ikoka yiena inasina Atemis unuma wiar poraikuan, ne ona sirin koora maneka nain pun oram maneka neek ikainon.”
44019028	Aria Demitrius naap maeya wi samor-ko kema bagiwirap kerew faremi feenap maemik, “I Efesus inasina maneka Atemis waisow maneka!”
44019029	Naap maep owow gone-pa fare-ikiwemik. Naap ikiwemi Masedonia mua wiam erup Gaius Aristakus ikos wia opap fiirimow epa wia pikiwemik. Wiam erup eena Pol wameiya soomarem-miemik nain.
44019030	Naeya Pol wi teeria nain wiar ikiwekam naep oneya wi Kristen mua papako-ke me ikiwinok naep asipamik.
44019031	Ne wi anim onom mua unumiya Pol womar opamik nain pun opora sesekomami maakemik, fiirimow epa nain me wiar ore naakemik.
44019032	Ne aria fiirimowa-pa opora momor aakunemik. Mua papako-ke maa oko maemi kiriremik ne papako-ke maa oko maemi kiriremik. Naapeya wi unowiya momoraremik, i moram naep fiirimow epa ekapemik.
44019033	-
44019034	Ne wia, wi Yuuda-ke mua oko unuma Alesanda naimik nain gone orowa suuwamik. Ne o orop gone-pa iimareya urufap maemik, mua fain muuta nain faremik-yon aa. Ne Alesanda-ke wi poporaruk naep wapena wia onomak. Wapena wia onomak-na weetak, wi o urufap Yuuda mua-ke naemi kiiriw kerew faremik, “I Efesus inasina Atemis waisow manek akena!” Wi epa maala naap farem-ikemik.
44019035	Naeya owow urufow mua-ke kererep wia poporarowami maek, “Emawik, i amisaremik, i owow maneka fain inasina Atemis sirin koora aakisa is-ke urufimik, ne nomon maneka iinan-pa orok nain pun urufimik.
44019036	Mua unowa nain yiar amisaremik, ne wi sailowa me pepek, naapeya ni kekelka ikeka, sira samo-samora me oneka.
44019037	Ne ni mua wia pekapeman fain yiena sirin koora-pa maa me yiar ikumaremik, ne yiena inasina nain-ko me yiar firekamik.
44019038	Aria Demitrius ona uuwow mua onaiya, mua oko-ko wia amukarowa wiar ikainok-na i opora kakenow epa yiar ikua. Ne i anim onoma woos mua yiar ikemik, wis-ke eliw opora niar kakenikuan.
44019039	Ne ni opor oko-ko niar ikainok-na ni iir oko-pa fofa wuap fiirimow epa-pa kakeneka.
44019040	I lawil akena irakowa imenekamik. Ne i owow onaiya yia nokarikuan-na i kamenap wia maakiyen? Moram opora fain onoma marew nain fariman.”
44019041	Aria owow urufow mua nain opora naap wia maakep weesereya wia iirareya pukemi ikiwomakemik.
44020001	Aria wi ikiwiwkin Pol-ke wi Kristen teeria wia fiirimep opora wia maakemi kema wia iikirowak. Wia maakep weesereya ni feek ikeka wia naakep-puami wia piipuap Masedonia ikiwok.
44020002	Ikiwep Masedonia kame-pa nan Kristen teeria opora wia maakemi kema wia iikirowam-ikua. Naap oni-ikiwemi wi Grik miiwa-pa fuunek.
44020003	Ne siiwa arow nan ikua. Nan ikok Siria kame ikiwinen naek. Aasa aawekam naep onam-ikaeya maakemik, wi Yuuda-ke nefa ifakimu naep opora kokot anumamik. Naap maakiwkin nainiw kirep Masedonia ikiwok. Nan ikok Siria orainen naek.
44020004	-
44020005	Mua papako o wameiya Siria orowa naep ookamik nain wi kiikir aasa aawep Troas oromik. Orop nan yia arewap ikemik. Wi mua teeria nain wiena unuma feenap: Beria owow mua oko Sopater, o Pirus muuka-ke, Tesalonaika mua wiam erup Aristakus Sekundus ikos, Debe owow mua Gaius, Esia kame mua wiam erup Tikikus Trofimus ikos, ne Timoti, wi naap orop yia arep ikemik.
44020006	Ne i nan ikok emer kekanowa maapora urufap-puap Filipai-pa aasa aawep wi wiokap oromik. Aasa-pa ikim-ikok fofa ikur aawep Troas-pa fuunemik. Fuunep sande kuisow nan ikemik.
44020007	Aria Sande urera i Kristen teeria emera wu-wuepap enimu naep yiam fiirimemik. Ne Pol-ke opora yia wafuromak. O uurika wia piipuinen naep opora wia wafuram-ikomeya ikip uur gonegon.
44020008	I koor kemena iinan samapora-pa yiam fiirimep ikemik nain arua unow akena isimap-puiwkin ikua.
44020009	Ne takir eliwa oko unuma Yutikus, os pun koor ara wuara-pa pokap ikok Pol opora wiar miimam-ikua. Miimam-ikok inep puep kema marewarep oro-boonek. Ne wi mua koor iinan-pa orop opap urufamik-na o iiwawun umok.
44020010	Ne Pol-ke orop takira nain mia iinan-pa wame wafurami opap kemenimep ikok wia maakek, “Ni kema me samorareka. O me umok, kema enuma ikua.”
44020011	Naap wia maakep-puami kiiriw koor iinan urupok. Urupep emer ikowa wu-wuepami wiamiya enek. Wi emera enep weesereya aakunem-ikaiwkin epa wiimok. Epa wiimeya Pol wia piipuap ikiwok.
44020012	Ne wi kema tenep takira nain aawep ikiwemik.
44020013	-
44020014	Aria Pol ona mereniw ikiwekam naep yia maakek, “Ni aasa aawep miimep ikiwemi Asos-pa efa areweka.” Naeya i miimep ikiwep nan arep ikemkun o ekapep yiar fuunek. Nan owawiya aasa aawep Mitilini mot oromik.
44020015	Nan ikok Mitilini mot piipuap ikiwem-ikok Kios mot mamaiya arem-ikemkun epa wiimok. Ne mot nain nomakep uurik ona Samos-pa fuunemik. Nainiw uurik ona Miletus-pa fuunemik.
44020016	Ne Pol Esia kame epa maala neeke me wiar ikainen naek. Yo ewur ikiwep Yerusalem-pa neeke Pentikos fofa urufinen naep Efesus me ikiwok.
44020017	Aria i Miletus-pa fuunep Pol-ke wi Efesus Kristen woos mua ekapep efa urufuk naep opora wia sesekomak.
44020018	Ekapiwkin wia fiirimep wia maakek, “Ni yo iiriw epa maala Esia-pa fan niamiya ikok uuwam-ikem nain yo sira balisow efar amisareman.
44020019	Yo Mua Maneka uuwowa-pa wiar ikok yena yame porop mua meta marewa yame wuam. Yo uuwowa muuta nain wi Yuuda-ke sira-sira efa onami efa samoriwkin yoowa aawem-ikem. Ne yo omow eka onaiya uuwam-miem.
44020020	Nain Mua Maneka opora kuisow-ko me wiar pipilimem, weetak. Ni baliwep ikeka naep opor unowa arimaniw nia maakem. Epa maneka-pa nia maakem-ikem, ne niena koora-pa nia fiirimep nia maakem-ikem.
44020021	Ni Yuuda ne ni owow oko teeria pun opora kuisow nainiw nia maakem-ikem. Ni kema kirep Mua Maneka mokok epa-pa pina wasirkami yiena Maneka Yeesus opora opaka naep naap nia maakem-ikem.
44020022	Yo naap uuwam-ikem. Ne aakisa Mua Maneka Ewar Eliwa-ke efa sesekeya yo nainiw kirep Yerusalem ikiwekam naep oniyem. Yo maa kamenap efar imenarinon nain me amisarem.
44020023	Ne yo amisarem nain yo owow unowa neeke yiawem-ikemkun Mua Maneka Ewar Eliwa-ke feenap kema yiem-ikua, koora ekowa ne pina ikoka nefar imenarinon naek.
44020024	Nain yo miiwa-pa ikowa fain me maa maneka-ke naiyem. Yo kema manekiw ikem nain yo yena uuwowa yiena Maneka Yeesus yiek nain uuwami silewinen naep, eena Mua Maneka yia kemalep pina yiar iirariya, opor eliwa nain.
44020025	Yo iiriw fan ni niamiya ikok Mua Maneka pika kemena-pa wiar ikowa opora nain nia maakem-ikem. Ne aakisa yo nia piipuiyem nain miira nainiw me efa urufowen.
44020026	-
44020027	Naapeya aakisa maken akena nia maakiyem, yo Mua Maneka opora iiwawun balisow nia maakem, naapeya mua kain-ke ona pina-pa umiya nain ona pina-ke, yo pina marew.
44020028	Ni maa urufami ikeka, ne Mua Maneka teeria pun balisow wia urufam-ikeka, teeria eena ona muuka Yeesus aka-pa wia sesenarek nain. Moram Mua Maneka Ewar-ke wia urufow mua nia wueya nis-ke wia urufam-ikaiman.
44020029	Yo feenap maiyem, nia piipuap ikiwemkun yo murarowa-pa wi mua samora siow asia saarik nain-ke ekapep nia momoru naep kema nia mikikuan.
44020030	Ne niena teeria mua papako-ke iisiw yiokuk naep i opor makena fain yiar kiri-kiripikuan.
44020031	Naapeya ni maa urufami ikeka, yo iiriw mokoma arow fan ikok, uura, amirika naap omow eka onaiya opora nia maakem-ikem, nain kema suuweka.
44020032	Aakisa Mua Maneka wapena-pa nia wuiyem ne ona opor eliwa nain-ke kema eliwa niinok naiyem. Ni naap ookam-ikaiwkin ikoka Mua Maneka mua kema wia dubileya ikemik nain unow onaiya epa eliwa-pa ikowen.
44020033	Ni sira efar amisareman, yo mua oko maamuma ne mia suuwowa naap nain-ko kookalep me nia nomarep niar aawem-ikem, weetak.
44020034	Yo yena wapena-pa uuwap maamuma imenap yena uuwow teeria onaiya maa sesenarem-ikemik.
44020035	Ne maamuma nainiw mua maa marewa nain wia asipam-ikem, nain efa urufaman. Yo sira yookuk naep naap onam-ikem. Yiena Maneka Yeesus naap maek, ‘Maa niiwkin wiar aawowa nain eliwa, nain mua oko maa wiowa nain-ke eliw akena.’ Nain kema suuwami sira naap onam-ikeka.”
44020036	Opor unowa naap wia maakep weesereya wi unow onaiya keema muuna mikap Mua Maneka faremik.
44020037	Nain weesereya Pol wia piipuap ikiwekam naep oneya opa-wuakep omemik.
44020038	Opora iiriw wia maakek nain, “yo miira kiiriw nainiw me efa urufowen,” wi nain kema suuwap kema samorarep omemik. Ne o wiim-orop aasa-pa wuamik.
44021001	Aria i ni feek ikeka wia naakep-puami aasa orop ikiwemik. Ne ikiwemi Kos mot oromik. Ne uurik ona Rodes mot oromik. Ne Rodes mot nain piipuap ikiwemi Patara mot oromik.
44021002	Orop nan aasa oko Fonisia kame ikiwiya nain aawemik.
44021003	Ne ikim-ikok Saiprus mot urufami asow ekeria-pa wuap nomakemik. Ne ikiwemi Siria kame-pa kererep Taiya owowa ekap kemena urupemik. Taiya nan maa koorma iiraremik.
44021004	I owowa wiar urupep Kristen teeria wia imenap sande kuisow wiamiya nan ikemik. Nan ikemkun yiena Maneka Ewar Eliwa-ke wi Kristen kema wieya Pol Yerusalem me ikiwinok naep maakem-ikemik.
44021005	Ne wiamiya nan ikok ikiwu naep onamkun wi emeria mua muuka wiipa ifer pona yia wiim-oromik. Yia wiim-orop i unowiya saa-pa nan keema muuna mikap Mua Maneka faremik.
44021006	Farep weesereya ni feek ikeka wia naakep-puami i aasa iramkun wi kiiriw kirep owowa urupemik.
44021007	Ne i Taiya piipuap ikiwemi Tolemes owowa-pa fuunemik. Fuunep nan wi Kristen teeria wia urufami fofa kuisow wiamiya ikemik.
44021008	Ne uurik ona wia piipuap ikiwep Sisaria-pa fuunemik. Fuunep Filip koora wiar ikiwep nan ikemik. Iiriw wi mua ikur okaiwi-pa erup wi Kristen teeria maa enowa wia urufam-ikomamik nain mua oko Filip nanek.
44021009	Ona wiipa erepam me muewemik nain wi Mua Maneka opor kokosa aakunimik.
44021010	Ne i fofa papako Filip koora-pa wiar ikemkun mua unuma Agabus naimik nain-ke Yuudia-pa ikok yiar ekapok. Mua nain pun profet-ke.
44021011	Os-ke ekapemi Pol inakirowa maala wiar aawep ona merena wapena wame kaikami maek, “Ewar Eliwa-ke feenap maeya maiyem, inakirowa wiar aawem mua nain wi Yuuda-ke ikoka Yerusalem-pa wapena merena feenap wiar kaikap owow oko teeria wapena-pa wiar wuikuan.”
44021012	Naap maeya i Kristen mua papako unowiya Pol Yerusalem me ikiwe akena naakemi sisewaremik. Ne wia, ona yia maakek, “Ni moram omemi yo kema efa samoriman?
44021013	Yo Yerusalem ikiwinen. Neek ikok koora ekowa nain maa marew, ne yiena Maneka Yeesus unuma-pa umowa nain pun eliw oram naiyem.”
44021014	Naap maeya i kookalowa wiar puukowa me pepekeya maemik, “Mua Maneka ona kamenap kookalep-na eliw naap oninok.” Naap maemi kiiriw me maakemik.
44021015	Aria naap iki-ikok iir oko-pa i maa unowa opap soomaremik.
44021016	Ne Sisaria Kristen mua papako pun yiamiya ikiwemik. Yiamiya ikiwemi era-pa Saiprus mua oko unuma Nason naimik nain koora yia pikiwemik. Mua nain iiriwiw Yeesus opora wiar opak. Ne i ikiwep o koora-pa wiar inemik.
44021017	Aria ikiwemi Yerusalem-pa fuunemkun wi Kristen woos mua-ke sira eliwa-pa yia aawemik.
44021018	Ne uurik ona Pol i unowiya Yems ne wi Kristen woos mua papako wia urufowa ikiwemik. Wi unowiya wiam fiirimep ikaiwkin i wiar fuunemik.
44021019	Ne Pol-ke sira eliwa wia naemi ona uuwowa eena Mua Maneka kekanowa-pa owow unowa ikiwemi Yeesus opor eliwa wia maakem-miek nain opora sererkap wia nanaromak.
44021020	Ne wi Pol opora nain wiar miimap Mua Maneka unuma purupemik. Ne Pol maakemik, “No amisaren, i Yuuda mua unow akena Kristen aremik. Ne yiena kae sira iiriw Moses wuak nain pun kekanowa opam-ikaimik.
44021021	Ne mua papako-ke feenap nefa maimik, nos-ke wi Yuuda owowa oko purer wiokap ikemik nain feenap wia maaken, ‘Ni Moses sira wuak nain piipueka, niena muuka mia kanima wia puukowa sira nain piipueka, yiena kae sira nain me ookeka,’ anane naap maem-ikon nefa naimik.
44021022	Ne no aakisa fan ekapep ikon nain meta nefa miimikuan. Naeya i kamenap oniyen.
44021023	Naapeya no feenap onap-ko urufe, aakisa wi mua wiam erepam Mua Maneka unuma-pa opora koonowap-puamik nain no wi teeria wiar eke.
44021024	Ne unow onaiya mia muura faowa sira oneka. Ne wi afifa wia kaisomowa sesa nos-ke wia wuomaya afifa eliw wia kaisomuk. No naap oneya-na wi Yuuda nefa amisarikuan, i Moses sira wuak nain me yiar piipuan, naap nefa maikuan. Iiriw murarow opora nefa oniwkin wi miimap ikemik nain wadol opora-ke naikuan.
44021025	Ne wi owow oko teeria Yeesus opora wiar opamik nain i unowiya iiriw aakunep parosifa wia sesekomami naap wia maakemik, maa enowa inasina patirimik nain me wiar enimuk, ne maa eneka aka me enimuk. Ne maa eneka imakuna firirimiwkin umiya nain pun me enimuk, ne uruw mia kaikuk, i naap wia maakemik.”
44021026	Aria wi Pol opora nain maakiwkin uurik ona mua wiam erepam nain wia aawep unowiya mia muura faowa sira onamik. Onap unow onaiya tempel koora ikiwep wi pris wia maakemik, “I mia muura iirarep-puap fofa oko-pa Mua Maneka patirow maa onaiya ekapiyen,” naap wia maakemik.
44021027	Aria wi fofa ikur okaiwi-pa erup wuamik nain arep ikok iir oko Pol ona waisow tempel koora ikiwok. Ne wi Yuuda mua Esia kame-pa ikemik nain Yerusalem ekapep ikemik nain-ke o tempel koora-pa ikaeya urufamik. Urufap mua papako kema wia iikirowiwkin unow onaiya ikiwep opamik. Ne kiriremi maemik,
44021028	“Emar oo, yia asipami mua fain baliwep opikua! Mua fain-ke anane owow unowa wiar ikiwep, i Isrel yia maiya, ne Moses sira wuomakek nain pun yiar maiya, ne yiena tempel koora fain pun yiar maiya. Ne aakisa i tempel koora fain wi owow oko teeria me wia purupowa nain wia purupok. Naap onami i tempel koora sira yiar puukak.” Naap maemik.
44021029	Moram wi iiriw Pol Efesus mua Trofimus ikos Yerusalem-pa nan yiawem-ikaiwkin wia urufamik. Ne Pol Trofimus tempel koora me purupok nain wis-ke purupok naemik.
44021030	Naemi wi Yerusalem-ke opor makena-ke naep unowiya karuwiw ikiwep Pol tempel pika kemena-pa ikaeya opap muf-iraparemi owaruma poromik. Poriwkin ewur akena tempel pika omopora unowa nain upomakemik.
44021031	Aria wi Pol aruf-iraparemi ifakimu naep onam-ikaiwkin opora-ke ikiwep wi Rom ami woos mua wiar kererek, wi Yerusalem mua unowiya kirir-iraparemik, naap maemik.
44021032	Ne aria opora naap miimap ami mua papako wia aawep karuwiw ekapemik. Ekapiwkin wi Yuuda Pol arufam-ikok wia urufap piipuamik.
44021033	Ne ami mua maneka nain-ke ona teeria wia maakeya sen erup aawep Pol wapena wiar purekamik. Ne wia nokarek, “Mua fain naareke, ne maa mauwa oneya ifakimu naep oniman?”
44021034	Naap wia nokareya wi faremi opora ononer maemik. Opora wenu-wenup maimik nain o opor onoma-ko me wiar aawok. Naapeya ona teeria wia maakeya Pol aawep wiena pika pikiwemik.
44021035	-
44021036	Wi emeria mua unowiya fare-ookami maemik, “Ifakimiwkin uminok!” Ne aria pikiwem-ikok wiena pika iinan purupu naep oniwkin wi Yuuda mua-ke Pol arufu naep senam akena suuw-irapariwkin kiiriw akuawep purupemik.
44021037	Ne aria wi Pol pika kemena pikiwu naep oniwkin ami woos mua nain maakek, “Yo opora-ko efar ikua.” Naap maeya mua nain-ke maakek,
44021038	“Ei, no Grik opora wiar aakunen. Yo-ko no Isip mua-ke nefa naem. Iiriw irakow mua tausen erepam (4,000) wia aawep anim onoma yiamiya irakep baurarep epa asia nomon manekiw nain ikiwemik, mua nain-ke nefa naem.”
44021039	Ne Pol-ke maakek, “Weetak, yo Yuuda mua-ke, ne yo Silisia kame Tasus owowa-pa imenarem, ne yo owow maneka-ke. Yo wi fain opora-ko wia maakekam naep.”
44021040	Naeya ami woos mua-ke eliw naeya Pol iinan-pa iimarep ikok poporaruk naep wapeniw wia onomak. Ne wi unowiya poporariwkin ona Iibru oporiw wia maakek.
44022001	Pol feenap wia maakek, “Ni mua iperowa ne emar unowik, yo efa miimeka. Yo opora efa maiman nain nia kiripomiyem.”
44022002	-
44022003	Iibru oporiw naap wia maakeya wi ifaniw ikaiwkin maek, “Yo Yuuda mua-ke, Tasus-pa imenarem, Silisia kame-pa. Yo urupep Yerusalem-pa fan suule arem-ikok arimem, ne yena somek mua unuma Gamaliel. Os-ke Moses sira wuomakek nain eena kae-pa ekapok nain suule yiem-ikua, ne yo kae sira kekanowa akena wiar opiyem. Ni Mua Maneka opora ookowa kekaniman, ne yos pun naap kekanem-ikem.
44022004	Naeya yo iiriw wi Yeesus sira fain ookam-ikemik nain wia weeser-wuowa naep samor akena wia ifakimem-ikem. Ne opora-pa wia wuami koora-pa wia wuam-ikem.
44022005	Yo sira onam-ikem nain wi pris woos mua ne wi Kaunsel Maneka sira efar amisaremik. Ne wis-ke eliw efa maikuan. Yo naap onam-ikem nain wis-ke parosifa siisimep yiemik. Ne yo parosifa feekiya Damaskus ikiwep wi Yuuda parosifa wia ofakowami wi Kristen mua wia opinen naem. Wia opap Yerusalem wia pekapep opora-pa wia wuinen naem.
44022006	Yo nain naep ikiwem. Ikiwem-ikok ama gonegon naap owowa nain mamaiya arem-ikemkun aapereka-ke wilinek. Wilinemi efa mikeya wakiem.
44022007	Ne miiwa-pa inep ikok iwakara oko feenap efa maakeya miimam, ‘Sol, Sol, no moram yo efa samoram-ikain?’
44022008	Naeya maakem, ‘Maneka, no naareke?’ Ne os-ke maek, ‘Yo Yeesus-ke, Nasaret mua, yo efa samoram-ikain nain-ke,’ naap efa maakek.
44022009	Ne mua papako yo efamiya iwamik nain parina muutiw urufamik ne mua yo efamiya aakunem-ikua nain iwakara me miimamik.
44022010	Naeya nokarem, ‘Maneka, yo kamenap oninen?’ Ne efa maakek, ‘No iikirap Damaskus eke. Ne Mua Maneka uuwowa nefa pepekimep-puak nain neeke ariman nefa maakikuan.’ Opora naap efa maakek.
44022011	Ne yo parina nain-ke mokoka efa mikeya mokoka samorarem. Ne mua yo mamaiya iwamik nain-ke wapena-pa efa opap Damaskus efa pekamik.
44022012	Aria yo nan ikemkun mua oko unuma Ananaiyas naimik nain efa urufowa ekapok. Mua nain i kae sira balisow ookiya. Ne wi Yuuda nan ikemik nain o ekima opimik.
44022013	Os-ke urupemi mamaiya-pa efar iimarep maek, ‘Emar, no aakisa maa nainiw urufe.’ Naeya yo mokoka wilinep o urufam.
44022014	Ne naap efa maakek, ‘Mua Maneka yiena nembesir unowiya farem-ikemik nain-ke nefa pepekimep-puak, yo kookalowa efar amisarinok naek, ne Yeesus mua kaken eliwa nain urufinok naek. Ne opora aakuniya nain wiar miiminok naep nefa pepekimep-puak.
44022015	Ne nos-ke ikoka o opor makena wia maakem-ikainan. Ne o maa kamenap oneya wiar urufin nain ne wiar miimin nain wia maakem-ikainan.
44022016	No moram pokap ikon ya. No iikirap Yeesus faremi pina wasirkeya nefa yasuwinen.’ Naap efa maakeya iikiramkun efa yasuwak.
44022017	Aria naap ikok yo kiiriw Yerusalem ekapem. Ne iir oko-pa tempel koora ikiwep Mua Maneka farem-ikok mia oona ururep orop mokoka-keriw kirep Yeesus urufam.
44022018	O feekeriw efar iimarep ikok feenap efa maakek, ‘No ewuriw akena Yerusalem piipuap ikiwe. Moram wi owowa fain yo opora wia maaken nain me nefa miimikuan.’
44022019	Ne yos-ke maakem, ‘Maneka, wi efa amisaremik, moram yo opora me efa miimikuan? Iiriw yos-ke wi mua no nookimik nain lotu koora-pa ikaiwkin wiar ikiwep wia opap wia arufami koora-pa wia wuam-miem. Nain wi sira efar amisaremik.
44022020	Ne iir nain Stiwen eena no muuta nain samor akena ifakimemik nain yos-ke nan wiamiya ikok eliw ifakimeman wia naem. Ne wiena mia suuwowa iirarep wuap-puiwkin nan iimarep wia urufam-ikomam,’ naap maakem.
44022021	Ne yiena Maneka-ke nainiw efa maakek, ‘No ikiwe. Yo nefa sesekamkun owow oko wiar ikiwep yo opora wia maakem-ike,’ naap efa maakek.”
44022022	Aria Pol aakun-ikim-ikok opora ara nain maeya wi kerewa faremi maemik, “Ifakimiwkin uminok oo. Mua feenap nain feek me ikainok. Iirareka aa!”
44022023	Naap maemi kema bagiwirap konima wiam baguserimik nain iiraromakemi foma aawep iinan-pa fi-fienamik.
44022024	Naap oniwkin ami woos mua nain-ke ona teeria wia maakeya Pol aawep wiena pika purupemik. Purupiwkin kiiriw wia maakek, “Wi moram mua fain kirirowamik. Ni sarua wariwkin opor makena yia maakinok.”
44022025	Naap wia maakiwkin Pol merena wapena wiar kaikap-puap sarua waru naep oniwkin os-ke ami woos mua oko wameiya iimarep ikua nain nokarek, “Mua eena Rom anim onoma tepak-pa wiar ikaimik nain pina wiar imenowa marewa nain wia arufimik nain sira ikua-i e weetak?”
44022026	Naap maakeya mua nain ona woos mua wiar ekap maakek, “No maa baliwep amisarep-ko onin-i? Mua fain i Rom anim onoma tepak-pa yiar ikua nain-ke.”
44022027	Naap maakeya ami woos mua nain-ke ekap Pol nokarek, “No mae. No Rom anim onoma tepak-pa yiar ikon-i?” Naeya Pol-ke maakek, “Ae, makena yo nain-ke.”
44022028	Naeya maakek, “Yo sesa maneka wuap Rom tepak-pa wiar ikem.” Ne Pol-ke maek, “Yo weetak. Yena auwa Rom tepak-pa wiar ikaeya yos pun imenaremi fain mua arem.”
44022029	Naap maeya wi mua o sarua waru naep onamik nain piipuamik. Ne ami woos mua nain pun keker opak, moram wi Rom mua seniw me wia kaikowa nain os-ke Pol seniw kaikak.
44022030	Ne uurik ona ami woos mua nain-ke wi Yuuda pris woos mua ne wi Yuuda Kaunsel Maneka wia farek, Pol opora-pa wuamik nain onoma wiar amisarekam naep. Ne wi ekapep wiam fiirimep ikaiwkin Pol porop gone-pa wiar iimarowak.
44023001	Aria Pol-ke wi Kaunsel nain wia mokak-ikiwemi maek, “Emawik, yo anane Mua Maneka keker opap baliwep ikem, ne sira samora-ko me onam-ikem, iiriw ne aakisa pun naap.”
44023002	Naap maeya pris woos mua Ananaiyas naimik nain-ke wi Pol wameiya-pa ikemik nain wia maakek, “Opaimik miira-pa arufeka,” wia maakek.
44023003	Ne Pol-ke pris woos mua nain feenap amukarek, “No nefa urufowa-ke mua eliwa, urom tepak eliw marew. Ikoka Mua Maneka-ke nefa arufinon. No neeke pokap ikok yiena kae sira ookami yo opora efar miimam-ikowa nain, nena-keriw yiena kae sira puukami oram maneka wia maakeya yo efa arufamik.”
44023004	Naap maeya mua papako o wameiya-pa iimarep ikemik nain-ke amukaremi maakemik, “No momoraren. No Mua Maneka pris woos mua ekima me opowa amukaremi opor samora maaken.”
44023005	Ne os-ke maek, “Emar, yo o pris woos mua nain me amisarem. Moram Mua Maneka opora feenap ikua, ‘I woos mua opor samora-ko me wia maakimik.’” (Eksodas 22.28)
44023006	Aria Pol naap wia urufak-na papako wi Farisi-ke ne papako wi Sadusi. Naap wia urufap kerewa wia maakek, “Emawik, yo Farisi-ke, ne yo auwa pun wi Farisi teeria-ke. Ne yo feenap maiyem, ‘Mua umimik nain kiiriw iikirikuan.’ Opora naap maemkun opora-pa efa wuaman.”
44023007	Aria naap maeya wi Farisi ne wi Sadusi opora aakunemi wiam fienami wiam fookamik.
44023008	Moram wi Sadusi-ke maimik, mua umimik nain me iikirikuan, ne wi ensel marew. Ne mua kukusa pun marew naimik. Ne wi Farisi-ke maa arow nain ikua naimik.
44023009	Aria wi naap maemi opora wiam fienami wiam kirirowamik, ne wi Farisi teeria amis mua papako-ke iikirap kekanemi maemik, “I mua fain pina-ko me wiar imenamik, opora aakuniya nain mua kukusa-ke e ensel-ke kema iweya naap aakuniya-yon!”
44023010	Aria opora wiam ipiskami iraku naep onami Pol muf-irapariwkin ami woos mua-ke ona teeria wia sesekeya orop kekanep opap aawemik. Aawep wiena pika kemena pikiwemik.
44023011	Ne naap ikok uura Yeesus-ke Pol wiar imenarep maakek, “No me keker opa. No iiriw yo opor eliwa Yerusalem-pa wia maakem-ikon nain ikoka kakeniw Rom ikiwep opora nain wia maakinan akena.”
44023012	-
44023013	Aria epa wiimeya, uuriw wi Yuuda mua ten erepam naap, wiam fiirimep Pol ifakimowa opora koonowap maa enowa, eka iiwawun fariaremik. O ifakimep iiwawun maa enemi eka enimiyen, naap maemik.
44023014	Ne wi naap maep pris woos mua ne wi owow woos mua wiar ikiwep wia maakemik, “I aakisa opora koonowamik. I maa enowa, eka iiwawun fariarep ikok Pol ifakimep-na maa enimiyen.
44023015	Naapeya nis-ke i Kaunsel ne owow woos mua onaiya ami woos mua opora wia sesekomaka, feenap peeskimeka, ‘Nis-ke Pol poriwkin opor kemena baliwep maeya wiar miimiyen,’ naap maakeka. Ne i era-pa luus inep ikok poriwkin ifakimiyen,” naap maemik.
44023016	Ne mua oko-ke Pol weremena kokot maakemik. Ne os-ke ami mua pika wiar urupep Pol maakek.
44023017	Ne Pol opora naap miimap ami woos mua oko farep maakek, “Takira fain aawep ni woos mua maneka wiar pikiwe, o opora wiar ikua.”
44023018	Ne aria woos mua nain-ke takira nain aawep ona woos mua maneka wiar pikiwok. Pikiwep maakek, “Takira fain Pol-ke sesekeya no nefar purupem, o opora-ko nefa maakinen naiya.”
44023019	Naeya ami woos mua maneka-ke takira nain wapena-pa opap lawisiw naap ekap maakek, “No opora-ko ikainok-na efa maake.”
44023020	Ne takira nain-ke maakek, “Wi Yuuda opora feenap anumamik, wi ikoka wadolalemi no opora feenap sesekomikuan, ‘Pol poreya i opor onoma baliwep wiar amisariyen naep.’
44023021	Opora naap sesekomiwkin-na me wiar miime. Wi mua ten erepam naap Pol luus inep ikaikuan, oreya ifakimiyen naemik. Wi iiriw Mua Maneka unuma-pa opora koonowap-puamik, ‘I Pol ifakimep-na maa enimiyen’ naemik. Ne aakisa no opora nefar arewap ikemik.”
44023022	Naap maakeya iimarow mua-ke maakek, “No opora fain mua oko-ko me wia maake.” Naap maakep sesekeya ikiwok.
44023023	Aria ami woos mua nain-ke iimarow mua erup o tepak-pa wiar ikemik nain wia farep wia maakek, “Ni ikiwep ami teeria feenap wia aaweka, mua mereniw soomarimik nain andet erup (200) ne oos-pa karuow mua ten ikur okaiwi-pa erup (70), ne wiow mua andet erup (200). Naap wia aawep uura ama ikur okaiwi-pa erepam naap Pol wiim-ikiwep Sisaria owowa-pa wueka.
44023024	Ne Pol pun oos aawomaka, ne oos-pa pokap ikiwinok. Ne ni baliwep akena pikiwemi yiena woos mua maneka Feliks wapena-pa wiar wueka.”
44023025	Naap wia maakemi parosifa pun siisimomak. Parosifa nain feenap siisimok,
44023026	“Yo Klodius Lisias-ke parosifa fain no yiena woos mua maneka Feliks siisimomiyem.
44023027	Mua fain wi Yuuda-ke opap ifakimu naep oniwkin yos-ke yena ami mua teeria onaiya orop wapena wiar wasirkap aawep purupemik. Moram yo amisarem nain o yiena Rom anim onoma tepak-pa yiar ikua.
44023028	Ne iir oko yo wi opora-pa wuamik nain wiar amisarekam naep wi Kaunsel Maneka wiam fiirimep ikaiwkin poromik.
44023029	Yo wiar furewam nain, o pina marew, nain o ifakimiyen naimik, koora ekinok naimik. Oram maneka pina iwemik. Nain wi wiena weke opor sira muuta nain irakep opora-pa wuamik.
44023030	Ne wi luus inep ifakimu naep naiwkin naap wia miimap ewuriw akena no nefar sesekam. Ne wi mua o opora-pa wuamik nain naap wia maakem, ikoka no mokok epa-pa aakuneka, naap wia maakem. Yo opora muut naap.”
44023031	Parosifa nain siisimep wiemi wia sesekak. Ne uura wi Pol aawep ikiwemi Antipatris owowa-pa fuunemik.
44023032	-
44023033	Ne epa wiimeya wi ami teeria mereniw soomaremik nain kiiriw kirep wiena pika ekapemik, ne wi ami mua oos-pa ikiwemik nain Pol wiim-ikiwemi Sisaria owowa-pa fuunemik. Fuunep parosifa nain anim onom maneka Feliks iwemi Pol o wapena-pa wiar wuamik.
44023034	Ne o parosifa nain urufap-puap Pol nokarek, “No kaakew mua-ke?” Ne Pol-ke maek, “Yo Silisia kame mua-ke.”
44023035	Naeya maakek, “Wi mua opora-pa nefa wuamik nain feeke kereriwkin-na yo opora nefar miiminen.” Naap maep ami teeria wia sesekami maek, “Ni mua fain aawep Erot pika maneka-pa wiar wuap baliwep urufam-ikeka.”
44024001	Aria fofa ikur naap weesereya pris woos mua Ananaiyas ne owow woos mua papako ne wiena aakunow mua oko unuma Tetulus naimik nain unow onaiya wiam aawep Sisaria ikiwemik. Fuunep anim onom maneka Feliks wiar ikiwemik. Kererep Pol opora-pa wuamik nain opor onoma nain maakemik.
44024002	Aria os-ke Pol fareya ekapok. Ekapeya Tetulus iikirap aakunowa onoma wuami maek, “Sira eliwa, mua maneka Feliks, nos-ke sira eliwa-pa yia pokomoweya i baliwep ikemik, irakowa marew ne sira samora-ko me onimik. Nena sira eliwa-pa yia wueya i nain ookimik.
44024003	Naapeya owow unowiya sira nefar urufap mua eliwa nefa naimik.
44024004	Aria i me senam nefa pokomowiyen naep, opora iiw muuta fain maemkun yiar miime.
44024005	Feenap, mua fain sira eliwa me oniya, wi Yuuda mua owow unowa baliwep ikemik nain kema wia momoreya irakowa imenamik. Ne wi Nasaret mua opora ookimik nain woos mua oko fanek.
44024006	Me nain muutiw, sira fain pun onak. I tempel koora ikiwep sira yiar puukekam naep onak. Naap onam-ikaeya opamik. Ne i yiena sira-pa opora-pa wuau naep onamik. [
44024007	Nain ami woos mua Lisias-ke ekapep kekanemi i wapena-pa yiar aawok.
44024008	Yiar aawep naap yia maakek, ‘Ni o opora-pa wuau naep-na ni ikip Feliks wiar kererep opora-pa wueka,’ naap yia maakek.] Ne aakisa no mua fain nokarinan-na opor onoma wiar amisarinan, i sira kamenap naep opora-pa wuamik nain.”
44024009	Naap maeya wi Yuuda unowiya opora nain wiar ane-kekanowami maemik, “Opora nain makena maiya.”
44024010	Ne anim onom maneka-ke Pol maakek, “Aria aakisa no-ko aakune.” Naeya Pol iikirap feenap maek, “Yo amisarem nain no mokom unowa i kame fain yia urufam-ikon. Naapeya yos pun no mokok epa-pa pika yame opami opora maowa nain eliw naiyem.
44024011	Aria feenap, yo iiriw Mua Maneka farekam naep Yerusalem ikiwep nan ikemkun sira kamenap efar imenarek nain ekapep aakisa yo fan ikem, nain epa me ekam. Iiwawun fofa ten kuisow erup muuta. Yo opora maem nain maken-i e weetak, nena amisarekam naep-na eliw wia nokarinan.
44024012	Ne yo tempel koora-pa wi Yuuda me wia fiirimep opora-ko me wiamiya irakem. Ne lotu koora-pa ne epa oko-pa-ko me wia fiirimep irakowa kema me wia mikam-ikem.
44024013	Ne yo opora marewa, nain wis-ke oram maneka opora-pa efa wuau naep onimik.
44024014	Ne aakisa maiyem fain makena, me sailiyem. Yo yiena kae Mua Maneka farem-ikemik nain opora wiar ookami Yeesus sira ookiyem. Eena wi wadol sira-ke naimik nain. Nain yo Moses sira wuomakek nain makena maemi wi profet opora siisimep-puamik nain pun makena naiyem.
44024015	Wi opora feenap maem-ikemik, ‘Mua eliwa ne mua samora umimik nain Mua Maneka-ke kiiriw wia iikirowinon.’ Ne yos pun opora nainiw wia maakem ikem.
44024016	Ne naapeya yena kukusa yame saliwami Mua Maneka ne mua unowa mokok epa-pa sira samora-ko me oniyem, weetak.
44024017	Ne yo iiriw Yerusalem piipuap ikiwep mokom unowa owow papako-pa yiawem-ikok kiiriw nainiw ekapem. Yiena Yuuda teeria mua oorpowa nain wia asipowa naep maamuma wia pekapomam. Ne pun yo iiwawun Mua Maneka patirowa naep ekapem.
44024018	-
44024019	Ekapemi yiena kae sira-pa mia muura iirarep welawap yo tempel koora-pa Mua Maneka patirekam naep ikiwem. Nan ikemkun wi Yuuda Esia-pa ikok Yerusalem ekapemik nain-ke efa urufamik. Iir nain yo mua unowa wia fiirimep me-ko kirir-iraparemik. Ne irakowa-ko me wia iikirowam. Wi yo pina kamenap onamkun efa urufamik nain moram fan me ekapemik? Naeya aakisa wis-ke no miir onoma-pa nefar iimarep opora eliw maekamik.
44024020	Ne oko pun, wi woos mua fan ikemik fain iiriw Yerusalem-pa opora-pa efa wuamik nain pina efar imenap-na aakisa kakeniw mauk.
44024021	Yo opor unowa marew, opora kuisow fain maemkun wi efar miimamik. Yo faremi feenap maem, ‘Mua umimik nain iikirikuan, naap maemkun muut nain opora-pa efa wuaman,’ naap maem.” Pol opora naap wafurak.
44024022	Ne aria Feliks Yeesus opora maimik nain balisow wiar amisarek. Ne opora weeserowami wia maakek, “Ikoka ami woos mua Lisias ekapeya-na yo opora nain kiiriw niar miiminen.”
44024023	Naap wia maakemi ami woos mua oko sesekami maakek, “No Pol pikiwep koora-pa wue. Me kaike, neek soomarem-miawinok. Ne ona womar o urufowa ne maa enowa asipowa naep-na eliw asipuk.”
44024024	Ne fofa papako ikiweya Feliks ona emeria Drusila ikos ekapemik. Ona emeria nain pun wi Yuuda teeria-ke. Aria Feliks-ke Pol fareya ekapok, Yeesus Krais ookowa sira maeya-ko wiar miimekam naep.
44024025	Ne Pol ekapep wiamiya aakunemi opora papako feenap wia maakek, sira eliwa-pa ikowa, kukusa yiam saliwami balisow soomarowa ne Mua Maneka wiimar yia mekawowa nain wia maakek. Naap wia maakem-ikaeya Feliks nain miimap kema tootonep maek, “Eliw, no ikiwe, iir oko yo epa oram-ko arep-na nefa maakemkun kiiriw ekapep aakuneya nefa miiminen.”
44024026	Ne Feliks kema oko feenap wuam-ikua, Pol maamuma-ko yieya wasirkamkun orainok. Kema naap wuap anane Pol farep ikos aakunem-ikemik.
44024027	Aria naap ikok mokoma erup naap ikiweya mua unuma Posius Festus naimik nain-ke Feliks asipap uuwowa os-ke epa wiar aawok. Ne Feliks uuwowa piipuami wi Yuuda kema tenuk naep Pol koora-pa ikua nain me iirarek.
44025001	Aria Festus anim onoma maneka ikiwep kame nain wiar kererek. Ne fofa arow owow maneka Sisaria-pa ikok Yerusalem ikiwok.
44025002	Ikiwep nan ikaeya wi pris woos mua ne wi owow woos mua-ke wiar ekapep Pol kiiriw nainiw opora-pa wuami opora nain maakemik.
44025003	Ne maakemik, “I feenap kookalimik, Pol sesekeya Yerusalem feek i yiar ekapinok,” naap maakemi sisewaremik. Ne wi iiriw kokot aakunep i era-pa luus inep ikok Pol ifakimiyen naemik.
44025004	Ne aria Festus-ke wia maakek, “Pol Sisaria owowa-pa koora ekap ikua, ne yena pun ikoka kirep neek ikiwinen.
44025005	Naapeya ni niena woos mua wia sesekiwkin efamiya ikiwuk. Ne mua nain sira-ko samoreya-na eliw opora-pa wuauk,” naap wia maakek.
44025006	Aria Festus Yerusalem-pa nan fofa ten kuisow-i e ikur okaiwi-pa arow naap wiamiya ikok kiiriw Sisaria owowa kirep ikiwok. Ikiwep nan ikok uurik ona-pa opora wiar miimekam naep wia maakek, “Pol poreka.”
44025007	Ne aria Pol poriwkin wi mua Yerusalem-pa ekapemik nain o warikap ikok opora maken marewa nain opor unu-unowa mikamik.
44025008	Naapeya opora wia kiripomami maek, “Yo yiena Yuuda sira ne tempel koora sira me-ko puukam, ne Rom saria maneka sira wuak nain pun me wiar puukam, weetak akena,” naap maek.
44025009	Naap maeya Festus wi Yuuda kema tenuk naep Pol nokarek, “No kamenap kookalin? No opora-pa nefa wuamik nain eliw ikiwep Yerusalem owowa-pa ikok nainiw nefar miiminen-i?”
44025010	Naeya maek, “Yo aakisa Rom saria maneka Siisar ona opor miimow koora-pa wiar iimarep ikem, ne yo feeke opora-pa efa wuowa nain-ke ikua. No efa amisaren, yo Yuuda sira-ko me wiar puukam.
44025011	Ne yo sira-ko puukamkun-na efa ifakimu naep-na eliw efa ifakimuk. Yo opora-pa efa wuamik nain opora onom marew, naapeya yo mua oko wapena-pa efa wuowa nain me pepek. Yo Rom saria maneka Siisar tepak-pa wiar ikem, ne ikoka o wiar ikiwemkun opora-pa efa wuauk.”
44025012	Naap maeya Festus ona uuwow teeria mua papako wiamiya aakunep welawap maakek, “Aria no Siisar wiarik opora-pa efa wueka naen, eliw, ikoka o wiar nefa sesekamkun neek ikiwinan,” naap maek.
44025013	Aria naap ikok owow saria Agripa naimik nain ona wekera Benaisi ikos Festus karuep urufamik.
44025014	Ne nan lawisiw inem-ikemik. Naeya Festus Pol opora-pa wuamik nain Agripa maakek. Feenap maakek, “Mua oko iiriw Feliks-ke koora-pa wuak nain fan ikua.
44025015	Yo iirakuma fan Yerusalem ikiwemkun wi Yuuda pris woos mua ne wi owow woos mua unow onaiya efar kererep mua nain opora-pa wuami ifakime, eenap efa maakemik.
44025016	Ne yos-ke wia maakem, ‘I Rom sira naap yiar ikua, mua oko opora-pa wia wuiwkin mua nain ona opora pun aakuneya i opora wiar miimap opor onoma wiar imenap mua nain samorowa-ke ikua,’ naap wia maakem.
44025017	Ne wi ekapep fan kereriwkin yo epa me ekam, uurik ona naap yo fiirimowa wuami mua nain poreka wia naakem.
44025018	Yiam fiirimep ikok wi mua opora-pa wuamik nain-ke iikirap o sira kamenap onak nain maemik, ne yo-ko sira samora-ko oneya aakunemik naem-na weetak.
44025019	Wi wiena lotu sira muuta nain riirinemik, ne mua oko iiriw umok nain unuma Yeesus, nain Pol-ke maek, ‘O mokok enuma ikua.’ Naap maeya wi riirinemik.
44025020	Ne opor onoma nain yo momora ikem. Ne o nokarem, ‘No Yerusalem ikiwep neeke aakuneya yo opor onoma nefar amisarinen-i e weetak?’
44025021	Naap maakemkun os-ke maek, ‘Weetak, yo feenap ikok iiwawun Rom saria maneka Siisar wiar aakuninen’ naek. Naap maeya koora-pa wuap-puam, ikoka Rom saria maneka Siisar wiar sesekamkun ikiwinok.”
44025022	Festus-ke naap maakeya Agripa-ke maek, “Naap nain yo mua nain opora-ko wiar miiminen.” Naeya maakek, “Eliw, uurika opora wiar miime.”
44025023	Aria uurik ona Agripa, Benaisi ikos maa bala eliwa wuap koora-pa oraiwkin mua unowiya gone wia wuap fiirimow koora wia purupemik. Ne wi ami woos mua maneka ne wi owow woos mua pun wiokap urupemik. Wi urupep nan ikaiwkin Festus-ke Pol purupeka wia naakeya purupemik.
44025024	Purupiwkin Festus opora wafurak, “Saria maneka Agripa, ne ni unowiya fan yiamiya ikeman nain ni mua fain amisareman. Wi Yuuda fan ikemik nain ne Yerusalem-pa ikemik nain o wameiya irakep yo efar kererep efa kirirowami maemik, ‘Ifakimeya uminok akena’ naemik.
44025025	Ne o ifakimowa nain sira samora-ko me wiar imenam. Ne ona maek, ‘Yo Siisar wiarik opora-pa efa wuauk.’ Naeya ikoka Siisar wiar sesekinen.
44025026	-
44025027	Ne o sesekami opor onoma onaiya me sesekinen-na yiena saria maneka Siisar o opor onoma kamenap wiar amisarinon. Sira naap-ko me ikua. Naapeya o aakisa no saria Agripa ne ni unow onaiya wapena-pa niar wuiyem. Ne o opora aakuneya opor onoma balisow wiar aawiwkin yo parosifa siisimep feekiya sesekinen.”
44026001	Ne aria Agripa-ke Pol maakek, “Aakisa no-ko aakune.” Naeya Pol-ke iikirap yo efa miimeka naep wapena wuami maek,
44026002	“Saria Agripa, yo wi opor unowa mia-pa efa wuamik nain no mokoka-pa pika yame opami opora maowa nain kema urupiyem.
44026003	Moram no i Yuuda sira yiar amisar-afuran, yiena lotu sira, ne opora sira-sira aakunimik nain pun. Naapeya sira eliwa, no kekelka naap pokap ikok yo opora efar miime.
44026004	-
44026005	Yo yiena Yuuda teeria-pa arimem, iiriw owow oko-pa ikok urupep Yerusalem-pa nan ikem. Ne wi Yuuda soomarowa ne pokow sira balisow efar amisaremik. Yo iiriw Farisi sira-pa ikok i unowiya yiena lotu sira kekanowa akena ookam-ikemik. Wiena yo sira efar mau naep-na eliw ariman mauk.
44026006	-
44026007	Wi yo opora-pa efa wuamik nain opor onoma feenap, iiriw Mua Maneka i nembesir awona teeria ten kuisow erup nain wia iikirowowa opora wia maakep koonowak. Ne i aakisa wiena nembesir-ke Mua Maneka anane farem-ikaimik fain opora nain makena arinok naem-ikemik. Yos pun opora kuisow nainiw maem-ikaiyem. Opora muut nain wi Yuuda-ke opora-pa efa wuamik.
44026008	Ne ni mua unowa fain, moram naap maiman, Mua Maneka mua wia iikirowowa nain naap-ko me ikua, naap naiman.
44026009	Ne yo iiriw Nasaret mua Yeesus opora me wiar ookowa sira-sira kamenap onap unuma porekam naep naem-ikem.
44026010	Naap maep yo Yerusalem-pa nan ikok sira-sira feenap onam-ikem, wi pris woos mua-ke opora parosifa-pa siisimep yiiwkin feekiya ikiwep wi Kristen teeria opora-pa wia wuami pina wiem-ikem. Ne wi wia ifakimowa maemik nain yos pun eliw naem-ikem.
44026011	Ne yo owow unowa wiar ikiwep lotu koora-pa wiam fiirimep ikaiwkin wi Kristen mua akena wia opap pina wiem-ikem. Naap onami Yeesus unuma wiar samoreka naep wia kakankam-ikem. Ne yo nain kema manekiw ikok kema bagiawiw soomaremi owow oko-oko ikiwep wi Kristen wia akupam-miem. Wia imenap wia opap wia samoram-ikem.
44026012	Aria uuwowa muut nain wi pris woos mua-ke opora parosifa-pa siisimep yiiwkin feekiya Damaskus ikiwem. Aria aakisa baliwep efa miime.
44026013	Yo ikiwem-ikok ama gonegon owowa nain mamaiya arem-ikemkun parina maneka-ke oromi yia mikak. Parina manek akena, ama parina nomakek.
44026014	Parina nain-ke yia mikeya i unow onaiya wakiep miiwa-pa inemik. Yo inep ikok iwakara oko yiena Iibru opora-pa maeya miimam, feenap maek, ‘Sol, Sol, no moram yo efa samoram-ikain? No nena name ekerami maa anima-pa name wuam-ikain,’ naap efa maakek.
44026015	Ne yos-ke nokarem, ‘Maneka, no naarewe-ke?’ Ne os-ke maek, ‘Yo Yeesus-ke, yo efa samoram-ikain nain-ke.
44026016	No iikire. Yo uuwowa-ko niekam naep nefar imenarem. No maa aakisa nefar imenarek fain ne maa papako ikoka nefa ofakowinen nain ikiwep wia maakem-miawe.
44026017	No ikiwep wi owow oko teeria ne wi Yuuda opora wia maakeya nefa samoru naep oniwkin-na yena nefa asipamkun me nefa samorikuan.
44026018	Ne no opora wia maakeya wi mokoka oparep ikemik nain mokoka wilinep Mua Maneka opora miimikuan. Ne iiriw Satan wia kaikeya ikemik nain piipuap Mua Maneka kekanowa-pa wiar ikaikuan. Naeya Mua Maneka-ke pina wiar iirareya yo teeria-pa efar ikaikuan, wi iiriw yo opora efar opami sira efar ookam-ikaimik nain epaskun ikaikuan.’ Yeesus-ke naap efa maakek.
44026019	Aria saria Agripa, naapeya yo nain urufap opora me wiar fienam.
44026020	Mokomokoka Damaskus-pa ikok wia maakem-ikem ne Yerusalem pun ikiwep wia maakem-ikem. Ne Yuudia kame ikiwep owow unowa wia maakem-ikem. Ne ikiwep wi owow oko-oko teeria pun wia maakem-miem. Feenap wia maakem-ikem, ‘Ni kema kirep Mua Maneka opora wiar miimeka, ne i kema kiremik niam naemi-na sira eliwa-pa ikeka.’ Naap wia maakem-ikem.
44026021	Yo opor muut nain wi Yuuda-ke tempel koora-pa efa opami efa ifakimu naep onamik.
44026022	Nain Mua Maneka-ke efa asipam-ikua, ne aakisa pun efa asipam-ikaiya. Naapeya yo aakisa fan iimarep ni mua unumiya ne mua papako mokok epa-pa aakunem-ikaiyem. Yo opor oko-ko me maem, yo opora kuisow iiriw Moses ne wi profet maem-miemik nain muutiw wiar maem.
44026023	Feenap maem-ikem, ‘Yeesus sirirowa maneka aawep umok. Ne ookikir iikirami i umep kiiriw iikirowa nain era yia wuomak. O iikirami i Yuuda ne wi owow oko oko teeria parina yia wuomaya i Mua Maneka eliw wiar ikiwiyen,’ naap maem-ikem.”
44026024	Pol opora naap maem-ikaeya Festus-ke kerew faremi maakek, “Sue, no woosa momoraren. No suule kerew akena arep naap momoraren-yon aa.”
44026025	Naap maakeya Pol-ke maakek, “Yo maken akena maiyem. Yo me momorarem.
44026026	Opora maem nain saria Agripa amisarep ikua. Naapeya yo eliw mainen. O maa unowa ariman imenarek nain iiwawun amisarek, moram maa kuisow-ko me pipilimemik.
44026027	Aria saria Agripa, no wi Mua Maneka profet opora maemik nain makena-ke wiar nain-i e weetak? Yo kema naap wuiyem, wi opora nain makena-ke wiar nain, naap nefa naiyem.”
44026028	Ne Agripa-ke maakek, “Yo no opora ara kuisow nefar miimap ikoka kuisow kema kirinen efa nain-i?”
44026029	Ne aria Pol-ke maek, “No ikoka kuisow Mua Maneka teeria wiar ore, e ikoka ikoka wiar ore, naap me maiyem, weetak. Yo kookalowa-ke feenap, yo Mua Maneka teeria-pa wiar ikem. Naeya Mua Maneka nia maakemkun no ne ni mua aakisa yo opora efar miimam-ikaiman fain pun unow onaiya o teeria-pa wiar areka naiyem. Yo aakisa sen-pa efa kaikap-puamik, ne ni feenap me nia kaikikuan naiyem.” Opora naap wafurak.
44026030	-
44026031	Ne Agripa pokap ikok iikireya anim onom maneka Festus, Benaisi, ne mua papako unow onaiya iikirami koor kemena oko ikiwep wieniw aakunemik. Ne maemik, “Mua fain sira-ko me samorak, naapeya o ifakimowa ne koora-pa wuowa nain era marew.”
44026032	Neemi Agripa-ke Festus maakek, “Mua fain, Siisar wiarik opora-pa efa wueka, naap me maekak-na aakisa eliw piipueya ikiwekak.”
44027001	Aria i Itali kame wiar ikiwowa yia naiwkin, wi ami mua-ke Pol ne wi mua papako koora ekap ikemik nain wia aawep ami woos mua wapena-pa wiar wuamik. Mua nain unuma Yulius, ne o irakow mua andet kuisow (100) nain wiena woos mua-ke. Ne teeria nain Rom saria maneka Siisar ona kakeniw wia urufiya.
44027002	Ne Adramitium aasa oko Sisaria piipuap Esia kemeniw ikiwowa naiwkin aasa nain iramik. Ne Aristakus pun yiamiya ikiwok, ona owowa Tesalonaika, Masedonia kame-pa ikua nain.
44027003	Ne i ikim-ikok uurik ona Saidon-pa fuunemik. Ne Yulius-ke Pol kemalep wasirkeya ona womar papako wia urufowa ikiwok, maa-ko asipuk naep.
44027004	Ne i Saidon piipuap ikiwem-ikok ewar-ke iikireya epa eliwa ookami Saiprus mot okaiwi ekeria-pa ikiwemik.
44027005	Ikiwemi Silisia ne Pamfilia nomakemi Maira owowa ekamik, Lisia kame-pa.
44027006	Aria nan ikok ami woos mua nain-ke Alesandria aasa wiar imenap nan yia wuak. Aasa nain Itali kame ikiwekam naep onam-ikaeya wiar irap ikiwemik.
44027007	Ikiwem-ikemkun ewar-ke yia fieneya fofa unowa momasia muuta ikiwem-ikemik. Momasia ikiwemi Nidus owowa mamaiya ekamik. Ewar-ke kerew akena kekaneya i kakeniw ikiwowa me pepekeya moke puukap ikiwemi Krit mot okaiwi-pa wuami ponaiw ikiwemik. Naap ikiwemi Salmone miira nomakemik.
44027008	Ne ewar-ke kekan-afureya momasia ikiwemi Kemen Eliwa naimik nan urupemik. Kemena nain Lasea owow mamaiya-pa ikua.
44027009	I ikiwowa nain ifera-ke samorar-afureya i epa maala nan ikemik. Nan ikemkun wi Yuuda enowa emi wuow fofa nain yia nomakek. Ifera senam kueya Pol-ke oko i maera-pa ariyen naep wia maakek,
44027010	“Yo feenap maiyem, i nainiw karuiyen-na epa samora imenap aasa yiar bulunareya maa koorma mesenalinon ne yiena pun maera-pa ariyen.”
44027011	Naap wia maakek-na wia, ami woos mua-ke opora wiar fienap aas onom mua ne faow mua wiisiw wiokak.
44027012	Ne kemena i urupep ikemik nain pun me eliw akena, ewar epa-pa ewar maneka kereremi kemena nain ifera senam kuiya. Naapeya mua unowa aakunep maemik, “I akimap-ko urufiyen, ikiwep Finiks owow kemena-pa neek ikaiyen. Ne ewar epa weesereya ikiwiyen.” Finiks eena Krit mot-pa ikua. Ne kemen miira nain-ke ewar maneka mika-puukeya kemena nain eliw ikaiya.
44027013	Aria naap arewap ikok gomi kireya eliw ikiwiyen naemi aanka perekami Krit mot ponaiw ikiwemik.
44027014	-
44027015	Ne ikiwem-ikemkun epa me ekowa, eremin ewar miiw maneka-pa epami aasa yiar ipiskami aas miira yiar kiripak. Ne i ikiwu naep onamik-na me pepek, oram ewariw ookam-ikemik.
44027016	Ewar-ke yia piwami Kauda mot ponaiw yia pikiweya kerew akena uufunemik. Aas gelemuta mufem-ikemik nain mufep aas maneka iinan amapurupep baliwep akena kaikamik, me pukinok naep.
44027017	Ne ifara maneka aawep i aasa ikemik nain iiwawun maneka kaik-ikiwemik, me pukinok naep. Aria oko ewar-ke aasa yiar pikiwemi Libia saana-pa korininon naep aas leep mufep poromakemik. Naeya ewar lawisiw yia pikiwem-ikua.
44027018	Ne uurik ona naap nain ewar kekanemi aasa yiar anu-fieneya maa koorma ifera-pa wafufuramik.
44027019	Ne kiiriw uurik ona aasa uuwimik maa muutitik nain aawep wafufuramik.
44027020	Fofa unowa nain epa kokom miiriw ikua, ama ne mokoma-ko me urufam-ikemik. Ewar maneka naap wuunem-ikua. Ne i kema maemik, i mesenaliyen-i e kamen-i, naap maemik.
44027021	Ne epa maala maa enowa miatinep enow marew ikemik. Ne Pol-ke wia maakek, “Ni mua unowiya yo opora efa miimekaman-na Krit mot me piipuekamik. Ne ewar asia me miirowap maa unowa me yiar samorarekak, ne yiena pun me samor aawekamik.
44027022	Naapeya yo nia maakiyem, i mua kuisow-ko me mesenalinok, naapeya ni kekaneka. Aasa muutiw neek mesenalinok, i mua kuisow-ko me mesenaliyen.
44027023	Moram uura yo Mua Maneka efa urufam-ikaiya ne uuwowa wiar opiyem nain-ke ona ensel sesekeya efar imenarek.
44027024	Ne feenap efa maakek, ‘Pol, no me keker opa, no ikoka eliw ikiwep Rom saria maneka Siisar miir onoma-pa wiar iimarinan. Mua Maneka no muuta nain wi mua unowa aasa-pa nefamiya ikemik fain me mesenaluk naek,’ naap efa maakek.
44027025	Naapeya nia maakiyem, ni kekaneka, Mua Maneka opora makena-ke, ona efa maakek naap ikoka imenarinon.
44027026	I ikoka ewar-ke aasa yiar fieneya ikiwep mot oko-pa samorareya neek ikaiyen.” Naap wia maakek.
44027027	Ewar asia wuunem-ikaeya sande erup aawok. Ewar-ke yia fuureya i ikiwep Adri ifera-pa nan ipatarep ikemik. Ne uur gone wi aasa uuwow mua naap furewamik, i miiwa mamaiya arem-ikaimik naemik.
44027028	Naap furewap ifer irauwa pepekimu naep ifara maala piipuamik, nain meren wafurowa ten ikur okaiwi-pa kuisow (60) naap. Ne naap ikok kiiriw pepekimemik, nain meren wafurowa ten ikur (50).
44027029	Aria naap urufap oko aasa urupemi nomona-pa korininon naep aanka erepam aas mikikira-pa ikaiya nain fuurkiwkin aasa ipatarek. Naap ikok maem-ikemik, “Epa-ko wiimep-puekan oo.”
44027030	Ne wi aasa uuwow mua papako bauraru naep wadolalemi maemik, “I aasa aanka miira-pa ikua nain wafuriyen naep.” Naemi aas gelemuta fuurkiwkin ifera orok.
44027031	Ne Pol-ke wi ami wiena woos mua onaiya wia maakek, “Wi aasa uuwow mua fain baurarikuan-na i unowiya miira mesenaliyen.”
44027032	Naap wia maakeya wi ami mua-ke aas gelemuta nain ifara puukiwkin ifera-ke pikiwok.
44027033	Aria uuriw epa wiiwim-ikaeya Pol-ke maa-ko enimuk naep wia maakek, “Ni sande erup naap kema tootonep maa-ko me enem-ikeman, oram maneka pokap ikeman.
44027034	Sira eliwa, maa-ko enimeka. Maa enep mia tooneka. Ni kema unu-unowa me wueka, i eliw ikiwiyen, ne unow onaiya eliwa ikaiyen.”
44027035	Naap wia maakeya o urufam-ikaiwkin emer ikowa kakawa kuisow aawep Mua Maneka farep wuepap enek.
44027036	Wi naap urufap wis pun kema urupep maa enemik.
44027037	I mua andet erup ten ikur okaiwi-pa erup ne kiiriw ikur okaiwi-pa kuisow (276) naap aasa nan ikemik.
44027038	Aria wi maa pepek enep weesereya aasa-ko efefarinok naep wit sia-pa ikua nain ifera-pa wafufuramik.
44027039	Aria epa wiimeya i mot oko urufamik, ne aas mua mot unuma nain me amisaremik. Ne wi kemena saa miira eliwa urufap aasa neeke amapekiyen naemik.
44027040	Naap naep aanka ifara pu-puukamik, ne sigar opow ifara nain pun iiwawun wasirkamik. Ne aas leep miimowa-pa ikua nain purupiwkin ewar-ke yia fuureya ewur akena mot nain ekamik.
44027041	Ekam-ikemik-na wia, aasa ikiwemi aas miira saana-pa mikap iiwawun koonek, sigar kiripowa me pepek. Ne aas ipekuma ifer umukut-ke arufam-ikaeya puku-pukok.
44027042	Aria wi ami mua-ke wi koor ekow mua wia ifakimu naep aakunemik. Oko wi pikinep kaalal-urupep baurarikuan.
44027043	-
44027044	Ne wia, wiena woos mua-ke Pol kema suuwap wi naap onu naiwkin wia puukak. Neemi mua unowiya wia maakek, “Ni mua kaalalowa amisareman nain ifera pikinep kaalalep pona urupeka. Ne ni mua papako kaalalowa me amisareman nain aas pukowa kakawa-i e maa oko-ko opap kaalalep pona urupeka,” naap wia maakek. Aria i naap onap unow onaiya saa urupep eliwa ikemik.
44028001	Aria i unowiya urupep weesereya epa nain unuma wia nokaremkun yia maakemik, “Fain Malta mot-ke,” naemik.
44028002	Ne wi owow mua pun sira eliw akena yia onamik. Iir nain ipia oromi epa dabel onaiya wueya wi mukun maneka ururumep yia faremik, “Ekapep epia areka,” naap yia maakemik.
44028003	Ne Pol epia aawep fiirimep mukuna-pa wuak. Epia wuam-ikaeya ifa samora epia tepak-pa ikok mukun yoowa-ke aaweya baurarep urupemi Pol wapena-pa kuep sererep ikua.
44028004	Naeya wi owow mua-ke naap urufap wi-wieniw maemik, “Mua faa, mua-ko wia ifakimok-yon. O iiriw aasa-pa urupem-ikua nain umekak. Ne aakisa ifa kuok nain ikoka uminon.”
44028005	Ne Pol-ke wapena ofofeya ifa nain mukuna-pa orok, o me samor aawok.
44028006	Ne o wapena wiar ariminon-i e ewur akena uminon-i naep mokoka wuam-ikemik-na weetak. Wi epa maala akena naap arep ikok sira oko-ko wiar imenarinon naep urufamik-na weetak. Naeya maemik, “Mua fain inasin mua-ke,” naap maemik.
44028007	Ne epa ikemik nain miiwa kame okaiwi wiena mot urufow saria Publius naimik nain wiarik. Os-ke yia aaweya fofa arow o koora-pa wiar inem-ikemik.
44028008	Publius wiawi urom ikiwowa ne mia yoowa napuma nain aawep inep ikua. Ne Pol ekap wameiya-pa iimarep Mua Maneka faremi wapena ikiwosa iinan-pa wiar wueya napuma wiar sariarek.
44028009	Naap oneya urufap wi mot nain napum mua unowa o wiar ekapiwkin wia saliwak. Ne wi napuma sariarem-ikua.
44028010	Naapeya i yia tetaremi sira eliwa yia onam-ikemik. Ne iir oko-pa aasa oko aawep ikiwu naep onamkun maa enowa yia fiirimomamik, ikoka aasa-pa ikiwemi enowa naep.
44028011	I mot nan ikemik, ipia epa weesereya ikiwiyen naemik. Ne wi Alesandria aasa pun nan ikua. Aas miira-pa inasin mua miikapura erup siraremik. Ne siiwa arow naap ikok aasa nain aawep ikiwemik.
44028012	Ikiwemi Sirakius owowa-pa fuunep fofa arow nan ikemik.
44028013	Ne nan ikok ikiwemi ifer maneka kame puukap oromi Regium owowa-pa fuunemik. Ne uurik ona ewar nainiw kireya i naap ikemik. Ne nainiw uurik ona ikiwep Puteoli owowa-pa fuunemik.
44028014	Ne owowa nan wi Kristen mua papako wia imenamkun, wis-ke feeke yiamiya ikeka yia naakiwkin sande kuisow wiamiya ikemik.
44028015	Nan ikemkun wi Rom Kristen mua meta yia miimap yia miira puuk-ekapemik. Ekapemi mua papako fofa epa Apius naimik nan yia arep ikemik, ne papako sesa wuap inimik koora nan yia arep ikemik. Koora nain unuma Koora Arow naimik. Ne i ikiwep fuunep Pol wi wia urufap kema tenep Mua Maneka faremi sira eliwa naakek.
44028016	Ne i wiamiya ikiwep Rom-pa fuunemik. Ne Pol-ke yo koora oko-ko imenap neeke inem-ikok sesa wuam-ikainen naek. Ne anim onoma wia maakeya eliw naakemik. Ne ami mua oko sesekiwkin o urufam-ikua.
44028017	Aria fofa arow naap weesereya Pol-ke wi Yuuda woos mua Rom-pa ikemik nain wia farep fiirimowa wuak. Wi ekapep wiam fiirimiwkin wia maakek, “Emar unowik, yo yiena Yuuda teeria sira samora me onam, ne yiena nembesir sira wuomakek nain-ko me puukam. Nain oram maneka Yerusalem-pa efa opap wi Rom anim onoma wapena-pa efa wuamik.
44028018	Yo efa nokarep weesereya pina-ko me onak, ifakimowa nain, naap maep efa iiraru naep onamik.
44028019	Yo koora-pa efa weeser-wuowa naiwkin wi Yuuda-ke weetak naemik. Ne yo kokor eram naep Siisar wiarik opora-pa efa wueka wia naakem. Naap wia maakemkun efa sesekiwkin fan ekapem. Nain yo me yiena Yuuda teeria opora-pa wia wuekam naep ekapem, weetak.
44028020	Yo sen onaiya ikem fain i Isrel mua unow onaiya mua eena maemi arewap ikaimik nain opora ariman wiar wuamkun opora-pa efa wuami seniw efa kaikamik. Naapeya yo nain muuta nia urufekam naep nia farem.” Naap wia maakek.
44028021	Naeya wis-ke maakemik, “I no opora nefa maemik nain wi Yuudia kame-pa ikemik nain parosifa-ko me wiar aawemik. Ne mua papako nan ikok urupemik nain pun no opora sira samora-ko nefa maiwkin me miimamik.
44028022	Ne i aakisa nena-ko aakuneya nefa miimiyen, moram owow unowa aakisa teeria no wiar ikon nain murarow opora nia onam-ikaimik.”
44028023	Ne fofa oko-pa wi kiiriw wiam fiirimowa nain fofa wuamik. Fofa neeke mua unow akena ekapep Pol koora-pa wiam fiirimemik. Fiirimiwkin o opora onoma wuak, uuriw akena aakunem-ikaeya ama oromi kokomarek. Neemi Mua Maneka pika kemena-pa wiar ikowa opor unowa nain pun wia maakek. Ne Moses sira wuomakek nain ne wi profet opora maemik nain onaiya wia kemapawami Yeesus maek, wi kema kirep Yeesus ookuk naep. O umep iikirami era yia eepomak nain wia nanaromak.
44028024	Ne wi papako makena-ke naep opora wiar opamik, ne papako wia, makena-ke me naemik.
44028025	Naemi wi-wieniw opora wenup wenup muninemi omanaru naep iikiramik. Naap oniwkin Pol opora silewami feenap wia maakek, “Iiriw Ewar Eliwa pepek niena nembesir wia maemi profet Aisaiya maakek, feenap,
44028026	‘No ikiwemi emeria mua unowa feenap wia maake, “Ni maa miimowa miimowen, nain kema me aawowen. Maa urufowa urufowen nain onoma me amisarowen,” naap wia maake.
44028027	Moram wi teeria nain emina iiriw reenemik. Wi maa miimowa emina kekanemik ne mokoka pun iiriw oparep ikemik. Mokoka wilinep maa urufami, ifana wuap opora miimami kema pukekamik. Ne kema kirekamik-na yo eliw pina wiar iirarekam.’ (Aisaiya 6.9-10) Ewar Eliwa-ke naap wia maek.
44028028	Aria naapeya ni amisareka naep maiyem, Mua Maneka pina yia iiraromami yia aawowa opor eliwa nain wi owow oko oko emeria mua iiriw wia maakemik. Wi eliw miimap opora opikuan.”
44028029	Pol-ke opora naap wia maakeya wi ikiwemi wi-wieniw aakunemi opora wiam fi-fienamik.
44028030	Aria Pol mokoma erup nan ikua. Koora oko sesa wuap nan inem-ikok uuwam-ikua. Ne mua unowa koora wiar ekapiwkin kemelap unowiya wia aawem-ikua.
44028031	Ne keker opowa marew Mua Maneka pika kemena-pa wiar ikowa opora nain wia maakemi yiena Maneka Yeesus Krais opora pun wia maakem-ikua. Ne mua kuisow uuwowa me wiar puukamik.
45001001	Aria yo Pol-ke parosifa fain ni Rom nia siisimomiyem. Yo Yeesus Krais uuwow mua-ke. Mua Maneka-ke efa pepekimeya yo aposel arep Yeesus opor eliwa wia maakem-miawiyem, mua nain-ke.
45001002	Opor eliwa mua ikoka ekapowa maek nain Mua Maneka ona iiriwiw maep-pueya wi profet-ke wia maakemi maifa-pa siisimep-puiwkin ikua, opora nain.
45001003	-
45001004	Opor eliwa nain ona Muuka maek. Nain yiena Maneka Yeesus Krais naneka. Eena saria maneka Dewit kerekera-pa imenareya Dewit nembesir teeria-ke naemik. O umep ikaeya Mua Maneka-ke iikirowak. Iikiroweya Ewar Eliwa-ke ariman wuak. O Mua Maneka muukiya kekanowa onaiya ikua.
45001005	Ne Mua Maneka o unuma-pa aposel uuwowa yia wuap yia asipam-ikaiya. Naeya miiw unowa ne owow unowa wi kema kirep Yeesus Krais opora wiar opap ookuk naep ikiwemi wia maakem-miawimik.
45001006	-
45001007	Ni Rom pun naap ne Mua Maneka ona nia naeya ni aakisa Yeesus teeria wiar ikeman. Naeya yo parosifa fain nia sesekomami feenap nia maiyem, ni Mua Maneka ona eena nia kookalep nia aaweya ona teeria kakeniw wiar ikeman nain. Auwa Mua Maneka, ne yiena Maneka Yeesus Krais wi ikos nia kemalep kema sonom eliwa niuk.
45001008	Aria yo kiikir feenap mainen, ni kekanep Yeesus Krais opora kekanowa wiar opap ookam-ikaiman nain miiw unowa iiriw meta arimok. Muut nain Yeesus Krais unuma-pa Mua Maneka sira eliwa naakiyem.
45001009	-
45001010	Yo aakisa opora fain makena-ke, Mua Maneka opor makena-ke efar nainok. O eena yo anane fariyem nain, ne yena kemaniya uuwomami o Muuka opor eliwa piomiyem nain. Makena feenap, yo anane Mua Maneka faremi ni nia naiyem. Ne pun nokariyem, o era-ko imenomeya ikip ni nia urufinen.
45001011	Mua Maneka sira-sira kamenap yia asipiya nain-ko yena miir onaiya ikip nia maakemkun ni kekanowa aaweka naep yo nia urufowa kema manekiw ikaiyem.
45001012	Yo feenap maep ikiwowa maiyem, yiena unowiya Krais opora opami Krais sira ookimik, nain aakunemi kema yiam iikirowam-ikaiyen. Naap onami yiam ane-kekanowami i unowiya kekanep opora naap opap ikaiyen.
45001013	Emar unowik, ni fain pun amisareka naep, yo niar ikiwowa fofa wuowa unowa arem. Nain maa-ke efa imenareya me niar ikiwem. Yo wi owow papako iiriw wia asipamkun Yeesus opora wiar opamik nain makena wiar urufamik. Naapeya nis pun naap nia asipekam naep niar ikiwinen akena naiyem.
45001014	Nain yo me uuwowa-ko me ikua. Ikiwep Yeesus opor eliwa wi Grik wia maakemi wi owow oko oko pun wia maakem-miawiyem akena. Wi mua amis maneka onaiya ikemik nain, ne wi amis marewa nain pun unowiya wia maakem-miawiyem.
45001015	Naapeya ni Rom pun niar ikiwep Yeesus opor eliwa nia maakowa nain manek akena kema urupiyem.
45001016	Yo Yeesus opor eliwa wia maakowa nain emina me ururiyem. Moram opora nain Mua Maneka kekanowa onaiya ikua, ne wi opora opimik nain Mua Maneka-ke wia aaweya wi pina piipuap kakeniw ikaikuan. Wi Yuuda kiikir opora opamik, ne aakisa ni owow oko oko pun opora opaman.
45001017	Ne oko pun feenap, Yeesus opor eliwa wia maakiwkin amisarep maikuan, Mua Maneka i emeria mua kakeniw ikemik, naap yia naowa nain era feenap ikua. I Yeesus opor eliwa wiar opamkun Mua Maneka-ke i mua kaken eliwa yia naiya, era oko-ko me ikua. Iiriw pun naap ikua, moram Mua Maneka ona opor ara oko nain feenap maek, “Wi mua Mua Maneka opora wiar opimik nain kaken eliwa wia naiya.” (Habakuk 2.4) Naap wia naeya wi anane eliwa ikaikuan.
45001018	Aria wi mua Mua Maneka mikikira iwemi sira samora onimik nain Mua Maneka owow iinan-pa ikaiya nain-ke ona bagiaw ariman wuam-ikaiya. Wi mua nain sira samora onami opor makena ookowa era iiwkimik. Naeya mua papako ookowa mika-kofimik.
45001019	-
45001020	Wi mua nain Mua Maneka bagiaw wiar urufikuan, moram ona maa muutitik onomakek nain ona wame ofakowak, nain wis-ke amisa wiar ifemakimik. Makena, i Mua Maneka me urufimik, nain iiriw iiriw maa tawerarek nain wiar urufap maimik, “Aa makena, Mua Maneka anane anane ikaiya, ne kekanowa pun naap wiar ikaiya,” naap maimik. Naapeya wi feenap me mauk, “I Mua Maneka me amisarimik.” Wi sailowa me pepek.
45001021	Wi Mua Maneka amisaremik. Nain unuma me wiar fakerimik. Ne pun o sira eliwa-ko me naakimik, weetak. Wi kema ne woosa iiwawun wiar momorareya kokom tenow maneka ikemik.
45001022	Wiena wiam purupemi maimik, “I amis mua-ke,” naap naimik. Nain weetak, wi iiwawun woosa wiar momorarek.
45001023	Naemi wi Mua Maneka anane ikaiya nain lotu me onowa, wi kiiriw mua miira sirarep fain inasina-ke naimik. I mua umimik, i anane me ikaimik, nain wi mua miira sirarep inasina arowamik. Ne nepa, maa eneka ne ifa pun sirarep inasina arowamik.
45001024	Wi naap momor oniwkin Mua Maneka-ke maek, “Wiena maa, neek onam-ikauk.” Naeya wi wiena kookalowa welawami emin ururowa sira wiam onam-ikemik.
45001025	Wi mua nain Mua Maneka makena-ke me naowa, wiena kema-pa opor wadola ookimik. Naeya wi Mua Maneka lotu onow marew, miiw maa unowa eena Mua Maneka sirarek nain wiena wapena-pa sirarep yiena inasina-ke naimik. Maa unowa nain Mua Maneka-ke onomakek, naapeya i anane o unuma wiar fakeram-ikowa-ke. Makena.
45001026	Ne aria wi naap oniwkin Mua Maneka naap onam-ikauk wia naek. Naeya wi uruw mia samora kemaiw ikok emin ururowa sira oni-ikiwem-ikemik. Feenap, wi emeria wiena mua wia piipuap wi-wieniw wiam opam-ikemik.
45001027	Ne wi mua pun naap, wiena emeria wameiya pokow marew, wi-wieniw wiam opowa kema manekiw ikemik. Wi emin ururow marew, mua muaiw wiam opam-ikemik. Ne pina neeke mia wiam samoram-ikemik.
45001028	Wi Mua Maneka amis makena nain kema me wiar wuamik. Naeya o mikikira wieya wi iiwawun momoraremik. Wi wiena kookalowa wiam ookami sira samo-samora naap me onowa nain onam-ikemik.
45001029	Sira feenap nain, sira samo-samora onimik, mua oko wia samorimik, maa kookalow manekiw ikaimik, ne mua oko maa wiar samorimik. Maa wiar kema kuemi wirarimik, wiam ifakimimik, riirinimik, ne wadolalimik, mua oko samor aawinok naep maa wiar iririmimik ne murarow opora wia onimik.
45001030	Mua oko unuma wiar samorimik, Mua Maneka iiwuarimik, mua oko opora iinan wia irimik, yo yaisow naemi unuma wiam pirimik. Wi wiena kema-pa sira samora enuma imenimik, ne wiena onak wiawi opora me wia miimimik.
45001031	Wi maa me pupep urufap onimik, opora wia peeskimimik, wiena teeria me wia kemalimik. Wi mua me wia kemalowa wia samo-samorimik.
45001032	Aria Mua Maneka-ke maek, “Wi mua sira naap onimik nain wi umep epa mukuna neeke ikiwikuan.” Wi opora nain amisaremik, nain sira samora naapiw onam-ikaimik. Me nain muutiw, wi mua papako naap onimik nain pun eliw oneka wia naimik.
45002001	Aria oko-ke feenap mainon-na, “Eliwa, Mua Maneka wi mua sira samora onimik nain wia samorinok.” Aria no naap me mae, no nena pun pina sira naap nain onin, naeya nos pun opora-pa ikainan. Moram mua oko wia mekawin nain sira nain-pa nena pun opora-pa name wuin.
45002002	Maa nain ariman, epa kilala-pa ikua. Mua Maneka wi mua naap onimik nain baliwep wia pupep pina wiar mekawiya, nain eliwa-ke.
45002003	Aria wi mua oko pina oniwkin wia mekawin, nain no nena pun wi pina onimik naap nain onin. No feenap main-i, Mua Maneka yo me efa samorinon, no naap main-i?
45002004	Ne maa oko pun feenap, no sira samora oneya Mua Maneka iiriw nefa samorowa nain me nefa samorak, ne o manek akena nefa kemalep nefa saliwowa maek. No kema-ko kire naep nefa urufiya-na weetak, no maa nain oram-ke wiar nain. Nain kema-ko me wuin, aa-na kema-ko kirekan.
45002005	Yo feenap mainen, no mua woos reenowa-ke, naeya no kema kirowa miatinin. No naap onami nena pina nain manekarow-ikim-ikain. Naapeya Mua Maneka bagiaw maneka wiar urufinan. Fofa eena wi mua baliwep wia mekawap wiena sira samora-pa wia samoriya nain no makena urufinan.
45002006	Mua Maneka eena wi mua sira kamenap onam-ikaimik nainiw wia kiripominon.
45002007	Feenap, wi mua papako feenap maimik, Mua Maneka eliwa yia naemi unum maneka yiinok, ne umep wiimar iikirimik nain anane ikaiyen. Wi nain naep kekelka ikok sira eliwa onam-ikemik. Naeya ikoka Mua Maneka-ke wia saliwami ona wameiya-pa wia wueya anane eliwa naap ikaikuan.
45002008	Ne wi mua papako yamunsiarep yo yaisow naemi opor makena me ookowa, sira samora naap onam-ikaimik. Wi nain ikoka Mua Maneka bagiaw wiar urufap sirirowa aawikuan.
45002009	Wi nain iiwawun pina aawikuan, ne kema pun samorarikuan. Makena, wi Yuuda-ke ikoka naap arikuan, ne wi murarowa-pa owow oko oko pun.
45002010	Ne wi mua sira eliwa ookimik nain, Mua Maneka-ke ni eliwa-ke wia naep unum maneka wiemi kema eliwa wiinon. Wi Yuuda naap wia oninon, ne wi murarowa-pa owow oko oko pun.
45002011	Moram Mua Maneka wi Yuuda ne wi owow oko oko pun wia rookasowa marew, mua unowiya iiwawun epaskun maneka wia naiya.
45002012	Wi owow oko oko Moses sira wuomakek nain me amisaremik, ne Mua Maneka-ke Moses sira nain maemi me wia mekawinon, weetak. Nain wi pina onimik nain ookami makena wia mekawinon. Ne Mua Maneka Moses opaimika-pa wi Yuuda sira wiomakek, nain wi nain me ookowa, pina onikuan-na o sira nain ookap wia mekawami wia samorinon.
45002013	Moram wi mua Mua Maneka sira wuomakek nain oram ifana-pa miimimik nain, Mua Maneka-ke feenap me wia nainon, “Ni mua kaken eliwa-ke,” naap me wia nainon, weetak. Mua Maneka sira wuomakek nain wiar miimap ookowa nain-ke makena, Mua Maneka ni mua kaken eliwa-ke wia naiya.
45002014	Ne wi owow oko oko wi Moses sira wuomakek nain me amisaremik. Nain wi maa kema suuwap anane sira eliwa naap onam-ikaikuan-na wi Moses sira wuomakek nain pepek arowikuan.
45002015	Sira kamenap onimik nain wiena kema-pa maemi Mua Maneka sira wiar amisarowa saarik arep sira eliwa naap onimik. Ne pun wiena kema-ke naap maimik, “Yo sira eliwa onam,” e “Yo sira samora onam.”
45002016	Ne aria yo Yeesus opor eliwa anane nia maakemi maiyem, feenap, maa unowa nain ikoka Mua Maneka ona fofa pepekimok neeke Yeesus Krais wapena-pa wiar wueya wi mua kema-pa maa pipilimemik nain ariman wuami wia mekawinon.
45002017	Ne ni Yuuda, ni feenap maiman “I Yuuda-ke, i Moses sira wuomakek nain ookimik, ne Mua Maneka i iisow yia aawok.” Ni naap maemi unuma niam piriman.
45002018	Ne Mua Maneka maa mauwa onowa nia naiya nain wiar amisareman. Naemi Moses sira wuomakek nain amisarep sira kakeniw ookap eliwa-ke naiman.
45002019	Ni wi owow oko oko feenap wia maiman, “Wi mua mokok opa saarik Mua Maneka me amisaremik. Naeya is-ke wia maakemkun wi parinarep amisaruk.” Ni uuwowa naap niam naiman.
45002020	Ne wi woosa baliwep me kema suuwimik, ne wi takir kema saarik ikemik nain kema wia fooku naep oniman.
45002021	Wi owow oko oko suule wiiman, ne sira unowa nain niena-ko me ookiman-i? Ni feenap wia maakiman, “Mua oko maa me wiar ikum aaweka,” naap maep-puap niena eliw ikumarowen-i?
45002022	Ne wia maakiman, “Mua oko emeria me wiar mufeka.” Naap maep-puap niena pun uruw mia niam kaikiman-i? Wi mua miira sirarep inasina arowimik nain wia miatiniman, nain ni sirin koora wiar ikiwep maa wiar ikum aawowa eliwa-ki?
45002023	Aria ni feenap, niena unuma niam pirami maiman, “Moses sira wuomakek nain i amisaremik, yiena yiarik,” naap maiman. Nain ni niena sira maneka nain puukiman. Ni naap onami Mua Maneka emina me ururowowa nain emina ururowiman.
45002024	Ni sira-sira naap oniman. Naeya opora iiriw Mua Maneka maek nain pepek akena nia maek, feenap, “Ni Yuuda muuta nain wi owow oko oko-ke Mua Maneka unuma iiwawun wiar poraimik.” (Aisaiya 52.5, Esekiel 36.22)
45002025	Aria ni Mua Maneka sira baliwep ookowen-na mia kanima puukaman nain niam ilenap ikowen, i Mua Maneka teeria-ke naep. Ne ni sira puukowen-na ni mia kanima puukaman nain Mua Maneka mokoka-pa oram saarik ikowen.
45002026	Wi owow oko oko, mia kanima me puukimik, nain wi Mua Maneka sira baliwep ookikuan-na Mua Maneka mokoka-pa wis-ke mia kanima puukowa saarik ikaikuan, maken-i?
45002027	Ni Yuuda-na, ni mia kanima puukowa-ke, ne sira Moses iiriw niomakek nain ni niena sira nain puukiman. Ne wi owow oko oko, mia kanima me puukimik, nain wi mua papako Mua Maneka sira baliwep ookimik. Neeke wis-ke nia urufap nia maikuan, “Ni Mua Maneka sira amisareman, nain niena sira nain puukaman,” naap nia maikuan.
45002028	Moram ni unuma muutiw i Yuuda-ke niam naiman nain ni me kakeniw Yuuda-ke nia naiyem. Ne mia kanima puukowa nain pun me mia muutiw maa-ke, weetak. Mua wia ilenowa-ke.
45002029	Mua o Yuuda kakeniw-ke wame nainok naep-na o woosa ne kema tepak iiwawun Yuuda mua ikok Mua Maneka sira baliwep ookinok. Ne mia kanima puukowa onoma pun naap, me kae sira muutiw ookami puukimik, weetak. Mua Maneka sira baliwep wiar ookami ona teeria wiar ikainok. Nain ona Ewar Eliwa-ke wia asipam-ikaeya wi naap onimik. Naapeya wi me mua fain-ke unum maneka wiimik, weetak. Ona Mua Maneka-ke unum maneka wiinon.
45003001	Aria no naap mainan, “Naapeya i Yuuda ikemik nain maa oram-ki? Ne i mia kanima puukimik nain pun oram-ki?” Naap mainan.
45003002	Weetak, i Yuuda-na Mua Maneka-ke iiriw maa eliwa sira-sira yiomakek. Ne maa manek akena nain feenap, ona opor unowa i wapena-pa yiar wuak.
45003003	Makena, i Yuuda papako Mua Maneka opora me ookamik, nain kamenap? Wi naap oniwkin Mua Maneka opora maek nain pun makena me arowinon-i? Naap maiyen-i?
45003004	Weetak akena, moram Mua Maneka ona opor ara oko siisimep-puiwkin ikua nain feenap maek, “Mua Maneka, no opora maen nain-ke makena arinon. Ne wis-ke nefa maikuan-na ‘No opor onom marew nain yia mekawin,’ naap maikuan-na nos-ke sira kakeniw onami wia nomakinan.” (Someka 51.4) Naapeya wi mua unowiya iiwawun wadolalikuan, ne Mua Maneka-ke waisow opora ne sira makena anane naap ikaiya.
45003005	Aria i sira samora yiar urufap maimik, Mua Maneka waisow sira eliwa akena-ke. Naapeya i miiw mua kema suuwowa wiokami feenap eliw maiyen-i, “Mua Maneka i sirirowa yiiya nain kakeniw me oniya.” Naap-i?
45003006	Weetak akena, naap me maiyen. Mua Maneka sira kakeniw me ikekak-na yia mekawowa me pepek.
45003007	Aria oko pun, mua-ko feenap wame mainon-na, “Yo opor wadola-ke Mua Maneka opor makena nain ariman wiar aroweya unum maneka naap wiar manekarem-ikaiya. Ne moram naep pina mua-ke efa naemi yoowa yiinon?” Naap eliw mainon-i? Weetak.
45003008	Naapeya ni feenap maeka, “Arika, i sira samora naap onam-ikaiyen, naeya ikoka i sira samora-pa neeke Mua Maneka sira eliwa ariman wiar areya ileniyen.” I naap-ko me maemik, nain mua papako-ke oram maneka yia maimik, “Wis-ke naap maimik.” Wi naap naimik nain ikoka Mua Maneka-ke pina wia kiripominon.
45003009	Aria i kamenap maiyen? I Yuuda-na Mua Maneka mokoka-pa mua kaken eliwa-ke, ne wi owow oko oko wia, naap maiyen-i? Weetak akena, naap maowa-ko me ikua. Yo iiriw nan maem naneka, i Yuuda, wi Grik, i unowiya epaskun, pina-ke yia wakesimep ikua.
45003010	Moram Mua Maneka opor unowa feenap maek, “Mua kuisow kakeniw-ko me ikaimik, weetak akena.
45003011	Mua unowiya Mua Maneka sira baliwep-ko me wiar amisaremik. Ne mua unowiya Mua Maneka kema-ko me wuimik, weetak.
45003012	Wi unowiya Mua Maneka mikikira iwemik. Naapeya o mokoka-pa mua sira eliw marew ikaimik. Naeya wi weetak akena. Mua kuisow sira eliwa-pa-ko me ikaimik, weetak akena. (Someka 14.1-3, 53.1-3, Saveman 7.20)
45003013	Wi opora aakunimik nain mudi wiarowa saarik arimik. Naeya opor wadola senam akena uuwunimik. Wi opora maimik nain-ke mua wia samoriya, ifa mueyarowa saarik. (Someka 5.9, 140.3)
45003014	Mua oko kema wia bagiwirami opor samora wiemi wia sarinimik. (Someka 10.7)
45003015	Aria mua wia ifakimu naep wia wuimik.
45003016	Epa kaanek ikiwimik nain sira samo-samora imenami emeria mua wia ekerimik.
45003017	Mua oko wiamiya sira eliwa-pa pokowa nain wi kema marew.
45003018	Mua Maneka me keker opimik.” (Aisaiya 59.7, Someka 36.1) Mua Maneka opora naap maek.
45003019	Aria i fain amisaremik, Mua Maneka-ke i Yuuda sira eliwa ookeka naep sira unowa Moses maakeya yiomakek. Naeya i sira unowa nain tepak-pa ikemik. Naapeya i mua kuisow feenap maep sailowa me pepek, “Yo me amisarep sira samora onam,” weetak. Ne i miiw mua unowiya Mua Maneka mokoka-pa pina onaiya ikemik.
45003020	Moram sira ookowa nain, mua kuisow Mua Maneka mokoka-pa pina marewa-ko me ikaimik, weetak. Mua Maneka sira yiomakek nain-ke kema yia fookeya sira samora ne sira eliwa amisaremik. Neeke i pina onimik nain yiam amisaremik.
45003021	Ne aria, aakisa Mua Maneka emeria mua kaken eliwa yia naiya nain era ariman arek. Nain me i Moses sira wuomakek nain ookimik neeke kaken eliwa yia naiya, weetak. Era enuma wiimar imenarowa nain iiriw Moses opora siisimok nain maek, ne wi profet pun maemik nain era makena-ke naemik.
45003022	Nain feenap, Mua Maneka-ke Yeesus Krais ekima-pa wi o opora wiar opiwkin wi emeria mua kaken eliwa-ke wia naiya. Mua eena opora wiar opimik nain unowiya eliwqa ikaikuan, me wi owow oko oko muutiw, i Yuuda pun naap.
45003023	Moram i unowiya pina onami Mua Maneka sira eliwa onowa yia maakek nain i uferamik.
45003024	Nain, i eena Yeesus opora wiar opimik nain Mua Maneka-ke mua kaken eliwa yia naiya. O pina yia kema suuwap manek akena yia kemalep Yeesus Krais sesekak. Os-ke pina yiar aawep ona mia-pa wame wueya i pina marew ikemik. Naeya Mua Maneka mua kaken eliwa yia naiya.
45003025	Yeesus-na mua pina wiar iirarowa naep Mua Maneka-ke sesekak. O umep aka sawikak. Wi mua o opora wiar opimik nain pina wiar ipiweya Mua Maneka bagiaw me wiinon. Naap onami Mua Maneka ona sira kakeniw ookami yia mekawiya nain ariman wuak. Feenap, o iiriw wi pina onam-ikemik nain kema wiar suuwam-ikua, nain me wia samoram-ikua.
45003026	Ne aakisa pun ona sira kakeniw ariman wuiya, Mua Maneka kakeniw akena-ke, ne wi Yeesus opora wiar opimik nain kaken eliwa-ke wia naiya.
45003027	Naapeya i Moses sira wuomakek nain ookami unuma eliw yiam piriyen-i? Weetak. I unuma yiam pirowa nain onoma-ko me ikua. Aria i kamenap onamkun Mua Maneka i kaken eliwa-ke yia nainon? I Moses sira wuomakek nain baliwep ookamkun naap yia mainon-i? Nain weetak. I Yeesus opora wiar opiyen-na makena.
45003028	Moram i feenap maimik, i Yeesus Krais opora opowa-pa i Mua Maneka mokoka-pa kaken eliwa aremik, me Moses sira ookowa-pa eliwa aremik.
45003029	Aria i feenap maiyen-i? Mua Maneka i Yuuda muutiw yia kakaltiya, wi owow oko weetak-i? Naap weetak, wis pun wia kakaltiya.
45003030	Moram Mua Maneka waisow muuta, os-ke i mua mia kanima puukimik nain Yeesus Krais opora wiar opamkun-na kaken eliwa yia naiya, ne wi mia kanima me puukimik nain pun sira kuisow naapiw wia naiya.
45003031	Ne aria i feenap maimik, Yeesus Krais opora wiar opowa nain maa maneka-ke. Naap maemi sira eena Moses wuomakek nain sisina-pa wuiyen-i? Weetak. Yeesus opora wiar opimik neeke yiam kekanowap sira nain pun ookam-ikaiyen.
45004001	Aria Mua Maneka wi Yeesus Krais opora wiar opowa muuta nain wi mua kaken eliwa-ke wia naiya. Naeya yiena nomokow fiira Abraham kamenap maiyen?
45004002	-
45004003	Mua Maneka opora o feenap maek, “Abraham eena Mua Maneka opora wiar opow muuta nain mua pina marew, mua kaken eliwa-ke naek.” (Yenesis 15.6) Naeya o sira eliwa ookow muuta nain Mua Maneka mua kaken eliwa-ke naekak-na o eliw unuma wame pirekak. Nain o Mua Maneka mokoka-pa unuma wame pirowa me pepek.
45004004	Aria i miiw mua sira feenap, maa uuwap sesa opimik, me oram aawimik, weetak. Nain yiena uuwamkun sesa yiimik. Nain Mua Maneka i mua pina marew, mua kaken eliwa-ke yia naowa nain me sesa-ke.
45004005	Ne mua-ko feenap me wame mainon, “Yo sira eliwa oniyem nain Mua Maneka-ke mua kaken eliwa-ke efa nainok.” Nain naap me mainok, weetak, oram Mua Maneka opora wiar opap feenap mainok, “I pina mua nain Mua Maneka-ke pina yiar kakenap yia aawiya,” naap mainok. O Mua Maneka opora wiar opiya neeke o pina marew, mua kaken eliwa-ke nainon.
45004006	-
45004008	Iiriw owow saria maneka Dewit pun opora kuisow nainiw maek. Feenap: “Wi mua eena Mua Maneka pina wiar iirariya nain, ne sira puukiwkin kema me wiar suuwiya nain, wi eliw kemeluk. Ne wi mua eena Mua Maneka no pina marew wia naiya nain kema eliwiw ikauk.” (Someka 32.1-2) Naap maek. Wi kemelimik nain me wi Moses sira ookow muuta nain Mua Maneka mua kaken eliwa-ke wia naiya, weetak. Wi opora opow muuta nain mua kaken eliwa-ke wia naiya.
45004009	Aria kemelowa maek nain i mua mia kanima puukamik nain muutiw eliw kemeliyen-i? Ne wi mua mia kanima me puukimik nain weetak-i? Ae, wis pun kemeluk, moram i anane Mua Maneka opor ara oko feenap maimik, “Abraham eena Mua Maneka opora wiar opeya o mua kaken eliwa-ke naek.”
45004010	Nain ni fain kema suuweka, Abraham mia kamenap ikaeya Mua Maneka-ke naap maek. O iiriw mia kanima puukap ikaeya maek-i, e me puukowa ikaeya maek? Ae, iiriw mia kanima me puukowa ikaeya naap maek.
45004011	Aria naap ikok aakisa fan Abraham mia kanima puukomamik. O mia kanima puukak nain, fain amisarowa-ke, feenap, Mua Maneka-ke o pina marew, mua kaken eliwa-ke naek. Naapeya makena, wi mua mia kanima me puukimik, nain wi Mua Maneka opora wiar opimik, neeke wi Abraham era wiar ookimik naiyen. Naeya Mua Maneka opora opimik nain teeria maneka onoma os. Naapeya wi nain Abraham onaiya Mua Maneka-ke wi pina marew wia naiya.
45004012	O wi mia kanima puukow teeria nain wiena nomokow fiira-ke. Aria o iiriw mia kanima me puukowa ikok Mua Maneka opora wiar opam-ikua. Naeya wi naap Abraham yiena nomokow fiira-ke naep sira wiar ookami Mua Maneka opora wiar opam-ikauk.
45004013	Iiriw Mua Maneka ona Abraham ne ona nembesir onaiya opora fain wia maakemi koonowak, feenap, “Ni ikoka miiw maa muutitik nain onamiarowen,” naap maek. Aria opora maakep koonowak nain me Moses sira ookowa-pa makena wiar arek, weetak. Mua Maneka opora wiar opeya o kaken eliwa naek. Nan opora nain makena arek.
45004014	-
45004015	Moses sira wuomakek nain i puukamkun Mua Maneka kema yia bagiwiriya. Aria Moses sira-ko me wuekak-na ni sira puukam-ikaiman, naap me yia naekamik. Nain wi Moses sira wuomakek nain ookami miiwa fain eliw onamiarekamik-na aria Mua Maneka opora wiar opowa nain kemen marewa ikekak. Naeya Abraham opora maakep koonowak nain pun makena me wiar arekak.
45004016	Naapeya Mua Maneka wia kemalep wia aawok. Naeya ona opora Abraham maakep koonowak nain o opora wiar opimik nain muutiw makena wiar ariya. Me wi mua Moses sira wuomakek nain ookimik nain muutiw, weetak, opora opow sira Abraham saarik opimik nain pun. Naapeya i unowiya yiena nembesir Abraham waisow. Naeya Abraham nembesir teeria unowiya maa makena nain urufikuan.
45004017	Moram Mua Maneka opor ara oko Abraham feenap maakek, “Yo no nefa wuamkun, ikoka miiw unowa nomokow fiira wiar ikainan.” (Yenesis 17.5) Ne aria Abraham Mua Maneka opora wiar opak. Mua Maneka eena mua umimik nain wia iikirowiya, ne pun maa muutitik me ikomakek nain ona maeya imenariya, nain.
45004018	Mua Maneka feenap Abraham maakek, “Nena nembesir ikoka kerew akena nefar imenarikuan.” (Yenesis 15.5) Nain Abraham wame amisarek, ona kekanowa-pa muuka imenowa me pepek. Naep o Mua Maneka muuka imenowa maakek nain kemaiw ikok Mua Maneka opora kekanowa wiar opam-ikua. Aria opora opam-ikua nan miiw unowa teeria unowa maemik, “Abraham-na yiena nembesir-ke.” Mua Maneka Abraham opora maakek nain makena wiar imenarek.
45004019	Aria makena, Abraham pane-afurak, lawisiw akena mokoma andet kuisow arekak. Ne ona emeria Sara pun panep uroma wuowa me pepek. O nain me kema suuwak, Mua Maneka opora maakep koonowak nain muutiw wiar opap kemaiw ikok opam-ikua.
45004020	-
45004021	Ne o kema kuisow wuap maek, “Mua Maneka kekanowa onaiya ikua, naapeya ona maek naap eliw oninon.” Kema unu-unowa me wuak, weetak. Opora nain makena-ke naep kekanowa opam-ikua. Naemi Mua Maneka unuma fakeram-ikua.
45004022	Naap oneya Mua Maneka-ke o pina marew, mua kaken eliwa-ke naek.
45004023	Ne aria o pina marew naek nain wiar siisimemik, me Abraham waisow naep, weetak.
45004024	Iiwawun is pun yia naep naap siisimep-puamik. Mua Maneka is pun naap yia oniya, opora wiar opamkun mua kaken eliwa-ke yia naiya. O eena yiena Maneka Yeesus umep ikaeya iikirowak nain.
45004025	Yeesus-na i pina muuta nain Mua Maneka-ke wi iiwua wapena-pa wiar wueya ifakimemik. Ne o i pina marew, mua kaken eliwa-ke yia naekam naep iikirowak.
45005001	Aria i yiena Maneka Yeesus Krais opora wiar opamkun Mua Maneka-ke pina marew yia naeya o wameiya kema kuisow ikemik.
45005002	Yeesus Krais ona era yia wuomak, feenap, i opora wiar opamkun Mua Maneka-ke yia kemalem-ikaeya i aakisa eliw akena ikaimik. Naeya wiimar Mua Maneka wameiya ikok unum maneka aawiyen. I nain naep kemelimik.
45005003	Ne me nain muutiw, fain pun, i aakisa sirirowa sira-sira aawimik, nain feenap amisaremik, i sirirowa aawimik nain-pa kekaniyen, naap maimik. Naapeya kemelap maiyen, “I eliw yoowa aawiyen.”
45005004	Ne naap kekanep ikok akimowa unowa eliw nomakiyen. Naeya i maa kema-pa yiar tuupam-ikaiya nain makena urufiyen.
45005005	Mua Maneka ona Ewar Eliwa sesekeya yiamiya ikok Mua Maneka yia kemaliya nain kema yia fookeya amisaremik. Naapeya i maa kema-pa yiar tuupam-ikaiya nain makena yiar imenareya urufiyen.
45005006	Ni fain amisareka, i pina onaiya ikok yiena pina iirarowa era marew. Ne naap ikemkun Krais-ke i yia naep umok. Mua Maneka iiriw umowa wuomak nain aakisa epa nain wiar pepek ereya o umok.
45005007	Aria i miiw sira feenap, pina mua wia ifakimowa naiwkin mua oko-ke epa me wiar aawep umimik, weetak akena. Ne mua eliwa pun naap, mua oko-ke epa wiar aawep me umimik-yon. Ne mua eliw akena nain, makena, mua oko-ke maikuan-yon, “Yos-ke eliw epa wiar aawep uminen,” naap mainon.
45005008	Nain i pina-pa ikemkun Krais i pina muuta nain umok. Mua Maneka manek akena yia kookalek nain nan ariman yia ofakowak.
45005009	-
45005010	O umemi aka oreya Mua Maneka-ke i pina yiar iirarep i unowa ni pina marew yia naek. Aria i iiriw Mua Maneka iiwuarem-ikemkun ona Muuka-ke umep yia aaweya kema epaskun ikemik. Naapeya maken akena, Mua Maneka bagiaw wiimar miiw mua wia ofakowowa nain i ona teeria me yia ofakowinon, iiwawun iiwkak. Ne Krais umep ikok iikireya i kekanowa nan anane eliwa ikaiyen.
45005011	Ne me nain muutiw, fain pun, yiena Maneka Yeesus Krais eena i yia aaweya Mua Maneka wameiya kema epaskun ikemik nain kema suuwap manek akena kemelimik.
45005012	Ne aria Mua Maneka mokomokoka mua onak nain, Adam eena Mua Maneka opora wiar fienap pina onak. Naeya pina onowa nain nan miiwa-pa imenarek. Ne pina onowa muuta nain miiwa-pa ikowa Mua Maneka-ke umowa wuak. Naapeya miiw unowa mua unowiya umimik, moram i unowiya pina onimik.
45005013	Moses sira me wuowa ikua nain miiw mua pina naap onam-ikemik. Ne aakisa pun onimik. Makena Moses sira me wuekak-na i pina onamkun Mua Maneka-ke pina kuisow kuisow nain me yia tuunekak.
45005014	Nain iiriw Adam-pa onoma wuap ekapep Moses epa-pa miiw mua umem-ikemik. Makena wi pina onamik nain me Adam pina onak sira nain-keriw, weetak, nain wi pina onap umem-ikemik. Adam eena mua murarep imenarowa nain kukusimok.
45005015	Nain Adam pina onak nan maa samora yiar imenarek, ne Yeesus Krais sira onak nan maa eliw akena yiar imenarek. Feenap, mua kuisow nain pina onak nan i miiw mua unowa wakiemik, ne umowa nan imenareya mua unowiya umimik. Ne Krais umok nan maa sira oko yiar imenarek, feenap, Mua Maneka-ke manek akena yia kemalek. Ne mua unowa yia aawep yia saliwam-ikainon.
45005016	Mua kuisow nain pina oneya mua unowiya pina-pa korinemik. Naeya Mua Maneka-ke eliw yia samorinon. Ne mua unowa pina sira-sira onimik. Nain Mua Maneka-ke yia samorowa nain Yeesus Krais umowa-pa yia saliwami ni pina marew yia naek. Naapeya mua kuisow pina onak nain maa samora imenarek, ne aria Mua Maneka Krais-pa maa yia onomak nain, maa eliw akena yiar imenarek.
45005017	Ne oko pun feenap, makena, mua kuisow pina-pa umowa-ke epa aawok. Ne maa fain-ke maken akena, i Yeesus Krais opora opamkun Mua Maneka manek akena yia kemalep yia saliwami i pina marew yia naeya kakeniw ikemik. Naeya i o wameiya ikok wiimar owow enuma-pa maa muutitik urufam-ikaiyen.
45005018	Aria naapeya kiiriw maiyem, mua kuisow-ke pina oneya pina nan Mua Maneka i mua unowiya umep epa samora ikiwowa yia wuomak. Ne mua oko-ke Mua Maneka opora ookap umeya os-ke mua unowiya pina marew wia naeya o wameiya ikok eliw ikaikuan.
45005019	Neemi mua kuisow Mua Maneka opora wiar fieneya mua unowa pina onaiya ikemik. Ne mua oko-ke Mua Maneka opora miimap ookak nan Mua Maneka-ke mua unowa wi pina marew, kaken eliwa-ke wia nainon.
45005020	Ne aria Mua Maneka Moses maakeya sira wuomakek nain-ke i pina onimik nain ariman yiar wueya yiam maimik, i pina unowa. I mua pina unowa onimik, nain Mua Maneka yia kemalow sira manek akena nain-ke i pina onimik nain yiar nomakek.
45005021	Naapeya makena, i pina onimik muuta nain umowa-ke yia ifemakep ikua. Nain aakisa Mua Maneka ona yia kemalep yia saliwowiw ikaiya nain-ke miiw maneka epa aawok. Naeya yiena Maneka Yeesus Krais umok muuta nain i pina marew yia naeya i anane o wameiya eliwa ikaimik.
45006001	Naapeya i eliw feenap maiyen-i? Mua Maneka yia saliwowiw ikaiya, naapeya manek akena naap yia saliwam-ikainok naep i pina naap oni-ikim-ikaiyen, naap-i?
45006002	Weetak akena, naap-ko me ikua, i pina onam-ikowa nain iiriw piipuamik, kamenap kiiriw nainiw pina onam-ikaiyen?
45006003	Ne ni fain pun me kema suuwiman-i? I Yeesus Krais unuma-pa yia yasuwamik. Naeya i o epaskun aremik. Ne o umok nain is pun naap o wameiya umemik naimik.
45006004	Naapeya i yia yasuwamik nan o wameiya eruwa-pa yia wuamik naimik. Ne yiena Auwa ona kekanowa-pa o iikiroweya iikirami mia enuma kirek. Naeya is pun sira enuma-pa ikok naap ookam-ikaiyen.
45006005	-
45006007	I feenap amisaremik, i o wameiya nomokow moke-pa umemi iiriw mua sira kamenap ikemik nain iiwawun piipuamik. Neeke sira samora iiriw yia kaikap-puak nain kekanowa weeserek. Naeya i pina onam-ikowa nain kema marew. Moram i mua umemik yiam naimik nain pina onowa kema-ke me yia kaikap ikainon. Makena, i o wameiya umemik, naapeya kiiriw o wameiya iikirap sira enuma-pa ikaiyen.
45006008	-
45006010	Naapeya feenap maimik, makena i Krais wameiya epaskun umemik. Ne Krais umep ikaeya Mua Maneka-ke iikirowak. Ne o nainiw me uminon. Umowa-ke kiiriw me ifemakep ikainon. Moram o umowa kuisow aremi i pina onimik nain yia weeser-wuomak. Ne kiiriw me uminon. Ne aakisa o ikaiya nain Mua Maneka wameiya epaskun ikemik. Naeya i o wameiya epaskun ikok yeeliw akena ikemik naimik.
45006011	Aria sira naapiw, ni feenap niam maeka, “Aa, wi mua umemik naap saarik ikok i pina kiiriw me oniyen. Ne Yeesus Krais wameiya epaskun ikok Mua Maneka kookalowa wiar ookam-ikaiyen.”
45006012	Naapeya pina onowa kema-ke me nia mufem-ikainok. Naeya niena mia kookalowa me ookam-ikowen.
45006013	Ne pina onow kema me niar urupinok akena. Naeya niena mia ara-ke pina kuisow me onowen. Ne ni Mua Maneka wapena-pa niam wuami o nia maakiya naap onam-ikeka. Onoma feenap, ni umowa saarik ariwkin Mua Maneka-ke nia iikirowak. Naapeya niena mia ara unowiya iiwawun o wapena-pa niam wuami sira eliwa ne kakeniw ikeka.
45006014	Moram Mua Maneka-ke pina niar iirarep nia saliwowiw ikaiya, ne ni Moses sira wuomakek nain tepak-pa me wiar ikaiman. Naapeya ni pina onow kema nain-ke me nia wasiep ikainok.
45006015	I Moses sira wuomakek nain tepak-pa me ikemik. I aakisa Yeesus opora opamkun Mua Maneka-ke yia asipami yia saliwowiw ikaiya, nain makena. Aria nain naep pina naap onam-ikaiyen, naap maiyen-i? Weetak akena, naap maowa-ko me ikua.
45006016	Sira naap ikua, no mua oko uuwow tepak-pa wiar aremi osiw ookam-ikainan. Ne no pina onowa tepak-pa ikainan-na no pina onow manekiw ikainan. Naeya no Mua Maneka wameiya me ikainan, samor akena aawinan. Ne no Mua Maneka opora wiar ookam-ikainan-na no pina marew kakeniw ikainan.
45006017	-
45006018	Ni iiriw pina onowa tepak-pa ikeman, nain Yeesus opor unowa nain ona uuwow mua-ke anane ifana baliwep niarem-ikaiwkin aakisa opora wiar opap ookam-ikaiman. Naeya pina onowa kema-ke me nia opap ikua, weetak. Ni sira eliwa onowa kemaiw ikok sira eliwa manekiw onam-ikaiman. Naapeya yo Mua Maneka unuma fakerami sira eliwa naakiyem.
45006019	Oko yo opora maem nain kemena me efar aawowen naep yiena owow sira maemi uuwow mua sira nain maep naap pepekimem. Ni iiriw mia kookalowa ookow manekiw ikok emin ururowa sira-sira niena mia-pa onami Mua Maneka sira wiar puukap sira samora onam-ikeman. Naeya sira makena ookowa kema marew akena ikeman. Ne ni aakisa feenap oneka, niena mia ara unowa nain Mua Maneka tepak-pa niam wuami o sira kookaliya nain ookam-ikeka. Naeya ni sira kakeniw ikowen.
45006020	Ni iiriw pina onowa nain-ke kema nia opap ikaeya sira eliwa onowa nain kema marew ikeman.
45006021	Aria ni iiriw naap onam-ikeman nain maa eliwa-ko niar imenarek-i? Weetak, ni aakisa nain kema suuwap emina ururiman. Moram sira samora onowa nain-ke epa samora yia pikiwiya.
45006022	Ni pina onowa nain-ke nia opap ikaeya Mua Maneka-ke nia wasirkap aawok. Naeya ni aakisa kamenap ikaiman? Ni aakisa Mua Maneka tepak-pa wiar ikok o opora muutiw ookam-ikaiman. Neemi o sira kookaliya nain ookam-ikok anane o wameiya eliw akena ikowen.
45006023	Moram pina onimik nain, nain kiripowa umep epa samora ikiwowa-ke. Nain i yiena Maneka Yeesus Krais epaskun ikok anane eliwa ikaiyen. Nain Mua Maneka ona yia kemalep oram yia asipak.
45007001	Aria emar unowik, ni sira unowa suule niiwkin baliwep amisareman. Nain yo feenap nia maakiyem, ni amisareman, i miiwa-pa mokok enuma ikok sira ookowa tepak-pa ikaimik, ne umemi, weetak.
45007002	Neemi feenap maiyem, sira-ke naap ikua, emeria muewep ona mua wameiya ikaiya, o me piipuiya. Makena, ona mua wiar uminon-na mua oko eliw aawinon. O soma orok, naap me maikuan.
45007003	Nain o mua wameiya ikok soma orainon-na sira puukak.
45007004	Aria muewow sira maem fain opor oko maekam naep maem. Feenap, ni iiriw Moses sira wuomakek nain tepak-pa wiar ikeman. Nain Yeesus Krais eena nomokow moke-pa umeya nis pun o wameiya umep o teeria wiar ekaman. Naeya Moses sira nain me nia wasiem-ikainok. Ne unowiya o eena Mua Maneka iikirowak nain wameiya ikok Mua Maneka sira kookaliya nain ookami sira eliwa imeniyen.
45007005	Feenap, i iiriw yiena mia kookalowa ookami sira puukam-ikemik. Ne Moses sira wuomakek nan sira samora onowa era yia puukiya naimik-na wia, yieniw mia kookalowa ookami pina onowa sira nain imenam-ikemik. I naap onap umep epa samora-pa yiam wuamik.
45007006	I iiriw Moses sira wuomakek nain tepak-pa wiar ikemik, sira awona eena siisimep-puamik nain. Ne i Krais wameiya umemkun Moses sira wuomakek nain-ke me yia wasiem-ikainon. Ne aakisa Mua Maneka Ewar Eliwa-ke kema yiem-ikaeya sira enuma-pa ikok sira wiar ookami o uuwomimik.
45007007	Aria i feenap eliw maiyen-i? Moses sira wuomakek nain eliw marew, naap-i? Weetak, naap me maikua. Sira nain eliwa-ke, sira-ke ikaeya yo sira samora onowa yame furewiyem. Sira-ke maek, mua oko maa me wiar kema kue. Ne sira naap-ko me maekak-na yo maa wiar kema kuem nain me yame maekam, yo sira puukam.
45007008	Yo sira nain amisarem, nain yena sira samora onowa kema-ke ewur akena urupeya maa unowa nain anane kema kuiyem. Naapeya sira-ko me ikekak-na i pina onowa kema me urupekamik.
45007009	Yo Moses sira me amisarowa ikem nain yo eliwa ikem naem. Ne aakisa sira unowa efa maakiwkin kema pukep ikemkun pina onow kema-ke efar iikireya sira samora oniyem. Naapeya yo Mua Maneka wameiya me ikem nain umep ikowa saarik ikem.
45007010	-
45007011	Makena Mua Maneka-ke ni baliwep ikeka naep opora fain maek, “Mua oko maa me wiar kema kueka.” Yo sira nain ookekam-na eliwa ikekam. Nain pina onowa kema-ke ewur akena urupeya maa eliwa-ke naep sira puukam. Naeya nain-ke efa ifakimeya umep ikowa saarik ikem.
45007012	Naapeya yo feenap maiyem, sira eena Moses wuomakek nain eliw akena-ke, Mua Maneka-ke wuak. Ne sira kui-kuisow nain pun naap, unowiya eliw akena-ke.
45007013	Moses sira wuomakek nain eliwa-ke. Ne kamenap maiyen? Maa eliwa nain-ke pina ne umowa imeneya Mua Maneka wameiya me ikemik, naap maiyen-i? Weetak, naap wia. Feenap ikua, Moses sira wuomakek nain eliwa-ke, nain sira samora onowa kema-ke efar urupeya pina onap umep ikowa saarik ikem. Me sira-ke efa ifakimok, weetak. Sira nain i pina ariman akena yiar wueya maimik, maken akena i pina onamik.
45007014	Ne aria i anane fain maimik, sira eena Moses wuomakek nain Mua Maneka Ewar-ke iwok. Nain Mua Maneka sira wiar ookowa nain yo me pepek. Pina-ke efa wasiep ikaeya yena mia kookalowa ookiyem.
45007015	Feenap, yo sira eliwa onowa kookaliyem, nain anane me oniyem, ne sira samora onowa miatin-afuriyem, nain me onowa nain oniyem. Naapeya yo naap oniyem nain me yame amisarem.
45007016	Ne yo sira samora me kookaliyem nain oninen-na kema mainen, “Aa, makena, sira eena Moses wuomakek nain eliwa-ke,” naap mainen.
45007017	Naeya pina me yena oniyem, sira samora onowa kema awona-ke efar ikaeya pina imeniyem.
45007018	Moram yo yena yame amisarem, yo yena kakeniw sira eliwa kema-pa-ko me efar imenariya. Ne pun yena kekanowa-pa sira eliwa imenowa me pepek. Makena, yo sira eliwa onowa kema ikem, nain yo yena kekanep onowa me pepek.
45007019	Naapeya yo sira eliwa onowa kookaliyem nain me oniyem, ne sira samora me onowa nain kookalep oniyem.
45007020	Ne aria yo sira samora onowa miatiniyem nain oniyem, nain me yena kookalep oniyem, weetak. Sira samora eena kema-pa efar ikua nain-ke urupeya oniyem.
45007021	Naapeya maiyem, yo feenap yame urufiyem, anane sira eliwa onowa kema efar urupeya onowa maiyem-na weetak. Sira samora onowa kema-ke era efar iiwkiya.
45007022	Feenap, yo kema-pa manek akena maiyem, “Mua Maneka sira wuak nain wiar kookal-afuriyem.”
45007023	Nain yo feenap yame furewiyem, sira samora onowa kema-pa efar urupeya sira samora oniyem. Yo kema-pa Mua Maneka sira wiar ookowa naep maiyem-na sira samora-ke kema efa irakowiya. Nain-ke efa wasiep ikok efa ekereya yo anane yena mia kookalowa ookami sira samora oniyem.
45007024	Awue, yame Pol ee. Yo sira kamenap oninen? Yo pina tepak-pa ikem. Naareke efa asipap efa aawinon noma?
45007025	Eliw akena, yo naap ikemkun yena Maneka Yeesus Krais-ke efa asipak! Aa, o unuma-pa Mua Maneka sira eliwa naakiyem. Ne naapeya yo feenap maiyem, yena kema-ke maek, “Mua Maneka sira wuak nain eliwa-ke. Ne nain ookowa pun eliwa.” Nain yena mia kookalowa-ke efa wasiep ikaeya pina pun oniyem.
45008001	Aria i aakisa Yeesus Krais teeria-pa wiar ikemik fain, Mua Maneka yia mekawap epa samora me yia sesekinon.
45008002	Moram i Yeesus muuta nain Ewar Eliwa-ke kema yieya ona sira-pa ikaimik. Naeya i iiriw Moses sira tepak-pa ikemkun pina-ke yia wasiep ikua nain kiiriw nainiw me yia wasiem-ikainon. Neeke i umep epa samora me ikiwiyen.
45008003	Sira eena Moses wuomakek nain yia asipowa me pepek, weetak, pina onowa kema manek akena yiar ikua. Muut nain yiena pina Mua Maneka ona yiar iirarekam naep ona muuka sesekak. Ne muuka nain-ke yia asipekam naep miiwa orok, orop miiw mua puukak. Aria i pina mua-ke ikemik, ne o mua pina marew. Os-ke pina yia akuawomaya Mua Maneka-ke i pina muuta nain o opora-pa wuami sirirowa maneka iwok.
45008004	O naap onak nain onoma feenap, i yiena kookalowa me ookiyen, Ewar Eliwa kema yiiya nain ookami Moses sira wuomakek nain ookap silewap pepek arowiyen.
45008005	Aria wi mua wiena mia kookalowa-pa ikemik nain ookami nain kema manekiw ikaimik. Ne wi mua Ewar Eliwa kookalowa wiar ookimik nain Ewar Eliwa maa mauwa kookaliya nain, nain kema manekiw ikaimik.
45008006	Ne wi mia kookalowa kema manekiw ikaimik nain wi umep Mua Maneka wameiya me ikaikuan, wi mesenalikuan. Ne wi Ewar Eliwa kookalowa kema manekiw ikaimik nain anane Mua Maneka wameiya ikok kema sonom eliwiw ikaikuan.
45008007	Nain onoma feenap, wi mua mia kookalowa kemaiw ikaimik nain, Mua Maneka sira wuomakek nain wiar fienap mikikira iwimik. Ne pun wi o ookowa nain me pepek akena.
45008008	Wi mua nain Mua Maneka-ke sira me wiar kemeliya.
45008009	Ne ni weetak, ni me mia kookalowa-pa ikeman, ni Ewar Eliwa kookaliya nain ookiman. Ewar Eliwa mia-pa niar ikainon-na ni naap ikowen. Ne mua-ko Ewar Eliwa me wiar ikainon-na mua nain Krais teeria-pa me wiar ikainon.
45008010	Nain Krais ni niamiya ikainon-na ni feenap ikowen. Makena ni pina mua-ke, ne pina-ke nia ifakimok. Nain Krais muuta nain Mua Maneka-ke ni pina marew nia naep nia aawok. Naeya niena kukusa eliwa niar ikainon.
45008011	Aria oko pun feenap, Yeesus umep ikaeya Mua Maneka-ke iikirowak. Naapeya Mua Maneka Ewar ni niamiya ikainon-na o Krais iikirowak naap nis pun nia iikirowinon. Ona Ewar Eliwa eena ni niamiya ikua nain-ke uuwinon.
45008012	Naapeya maiyem, i aakisa ikemik fain yiena mia kookalowa me ookiyen. Ewar Eliwa kookalowa ookowa-ke ikua.
45008013	Moram niena mia kookalowa ookowen-na makena, ni wiimar umep Mua Maneka wameiya me ikowen. Ne Ewar Eliwa nia asipeya niena mia kookalowa iiwawun piipuowen-na Mua Maneka wameiya ikok anane eliwa ikowen.
45008014	Ne pun, ni mua Mua Maneka Ewar opora nia maakeya wiar ookiman nain ni Mua Maneka muuk unowa-ke.
45008015	Moram iiriw ni Mua Maneka keker opam-ikeman. Ne aakisa Ewar Eliwa niamiya ikaeya ni kiiriw o me keker opiman, weetak. Ewar Eliwa nain-ke mia-pa yiar ikaeya Mua Maneka-ke yena muuk unowa yia naek. Naeya i wameiya ekami farimik, “O Auwa, yiena Auwa,” naap maimik.
45008016	Ne Ewar Eliwa kema yieya i feenap yiam maimik, makena i Mua Maneka muuk unowa-ke, naap yiam maimik.
45008017	Ne pun, i Mua Maneka muuk unowa wiar ikok o iinan owowa maa eliwa yia wuap-puomak nain makena urufiyen. Me nain muutiw, fain pun, wiimar Mua Maneka Krais unum maneka iwemi is pun o wameiya unum maneka yiinon. Krais sirirowa maneka aawok, ne i o wameiya sirirowa aawiyen-na Mua Maneka-ke o wameiya unum maneka pun yiinon.
45008018	Aria yo fain maiyem, i aakisa sirirowa aawimik nain maa oram-ke. Makena, Mua Maneka ona wiimar unum maneka yiemi owow iinan epa eliwa yia wuap-puomak nain maa maneka-ke.
45008019	Iir nain Mua Maneka i ona muuk unowa unum maneka yiemi ariman yia wuinon. Miiw maa muutitik ne iinan maa muutitik maa nain urufu naep kema manekiw ikaimik.
45008020	Moram, Mua Maneka miiw maa ne iinan maa onomakek nain eliwa ikainok naep tawerarek. Ne weetak, aakisa naap me ikomakek. Nain me wieniw naap aromakek, weetak. Mua Maneka ona maeya maa unowa nain naap samoraromakek. Nain anane naap me ikainon. Wiimar epa kirow epa-pa samorarowa marew anane eliwa naap ikainon naek.
45008021	Naeya maa muutitik aakisa samorarem-ikaiya nain wiimar kiiriw me samorarinon. Mua Maneka muuk teeria nainiw umep peelalowa marew, unum maneka ne parina onaiya ikaikuan, maa kuisow-ko me wia kaikinon. Ne miiw maa muutitik pun wueliwa ikomakinon.
45008022	Nain makena, moram i feenap amisaremik, Mua Maneka maa muutitik onomakek nain samorarep ererem-ikua. Eena wi emeria muukaru naep ererimik naap. Iiriw iiriw onoma wuak nain naap ikua, nain ekapep aakisa pun naap ikua.
45008023	Ne me maa nain muutiw, is pun naap, nain arewami ererem-ikok kema wiisarem-ikaimik. Makena, Mua Maneka maa eliwa yia wuap-puomak nain maep Ewar Eliwa kiikir yia sesekomaya i yiamiya ikua. Naeya ikoka Mua Maneka ona muuk teeria ariman yia wuowa nain, i kemaiw yiam tuupam-ikaimik. Iir nain i mia pun enuma yia arowinon.
45008024	Muut nain Mua Maneka-ke yia aawok. Ne i maa eliwa yia maek nain me urufowa ikok maimik, “Makena, i ikoka siisia eliwa urufiyen,” naap maimik. Maa maimik nain aakisa akena urufimik, nain siisia urufiyen me naimik, weetak. Maa iiriw urufamik nain-ko me arewimik, maken-i?
45008025	Ne aria i maa me urufowa ikemik nain urufekamik oo, naap maep kekelka ikok arewam-ikaimik.
45008026	Ne maa oko pun feenap, i yiena bolonemkun Ewar Eliwa-ke yia ane-kekanowami yia asipiya. Feenap, i Mua Maneka faremi maa maakowa nain kema pinaremkun os-ke yia asipiya. O kema-pa yiar fuinem-ikok Auwa orawin yia maakomiya.
45008027	Mua Maneka kema wiar ookami i Yeesus teeria opora yia maakomiya. Naeya Mua Maneka eena kema tepak yiar pupep baliwep akena yiar amisarek nain Ewar Eliwa kamenap maakiya nain pun wiar amisarek.
45008028	Ne i fain pun amisaremik, wi mua Mua Maneka kookalimik nain ona wia pepekimep wia fareya o teeria-pa wiar ikemik. Wi kema efar ookuk naep wia pepekimok. Ne wi nain maa kamenap wiar imenariya nain os-ke moresarep dubila kuisow wuinon. Naeya wi eliw ikaikuan.
45008029	Ne fain pun, Mua Maneka iiriw amisarek, wi mua kain-ke yo teeria efar ekikuan. Yiena teeria maneka nain wiena weepe iperowa Yeesus-ke wiar ikainok naep maek, “Wi teeria nain ikoka yena Muuka wameiya ikok sira epaskun ikauk.”
45008030	Ne oko pun feenap maep-puak, “Wi mua teeria nain wia faremkun yena teeria efar aruk. Ne wi mua wia farem nain pina wia kakenomami pina marew wia nainen. Ne wiimar wi unum maneka ne mia parina onaiya ikaikuan.” Ona naap maep sira naap oniya.
45008031	Naapeya i nain kema suuwap kamenap maiyen? I feenap maiyen, Mua Maneka yiamiya ikaiya. Naeya mua oko-ko eliw yia samorinon-i? Weetak akena.
45008032	Moram ona muuka me sesekowa-ke me maek, i yia kemalep sesekak. Sesekeya ifakimiwkin umok. Nain-pa o manek akena yia asipak. Naap yia kemalep yia saalolokam-ikaiya, naapeya o me yia asipowa-ko me ikua.
45008033	Iiriw Mua Maneka ona yia aawep pina yia kakenomami pina marew yia naek. Naapeya ona mokok epa-pa opora-pa yia wuowa mua-ko ikemik-i? Weetak akena.
45008034	Ne pun naareke yia mainon, “Wi pina onow mua-ke, wi umep epa samora ikiwuk.” Weetak, naap yia maowa me pepek. Moram Yeesus Krais-ke umemi pina yia iiraromak. Ne pun, o umep ikaeya Mua Maneka-ke iikirowami ona aken ekeria-pa pokomowak. O nan ikok Mua Maneka orawin yia maakomiya. Naeya i eliwa ikemik.
45008035	Krais manek akena yia kookalep yia saalolokam-ikaiya. Makena, maa samora feenap nain eliw yiar imenarinon, pina imenowa, sirirowa unowa, enankowa yia erowawowa, wuailalem-ikowa, maa muutitik iiwarowa, maa anima-pa arowa, ne yia ifakimowa. Makena, maa nain naap yiar imenarem-ikainon, nain Krais-ke yia kookalem-ikaiya.
45008036	Ne Mua Maneka opora pun feenap wiar siisimep-puamik, “I no muuta nain enankowa yia erowawami yia ifakimimik. I maa eneka sipsip saarik, yia ifakimowa-ke.” (Someka 44.22) Opora naap maek.
45008037	Makena sira nain eliw yiar imenarinon. Nain Yeesus Krais eena i yia kookaliya nain-ke yia asipam-ikaeya i iiwawun nomakimik.
45008038	-
45008039	Moram yo opora fain amisarep makena-ke naiyem, Mua Maneka yia kookalek nain naap yia kookalem-ikainon. Ne maa fain eliw yiar imenarinon, feenap, mokok enuma ikowa-i e umowa, wi ensel, wi ewar samora, maa muutitik aakisa ikomakek fain, e maa ikoka imenarowa nain. Wi kekanowa onaiya ikemik nain, ne maa iinan akena-pa ikomakek nain, e miiw tepak akena-pa ikomakek nain, ne maa mauwa eena Mua Maneka onomakek nain. Maa unowa nain eliw yiar imenarinon, nain Mua Maneka i yia kookaliya nain naap yia kookalem-ikainon. Moram ona Yeesus Krais sesekami o yia kookaliya nain ariman yia ofakowak.
45009001	Aria yo aakisa opora maiyem fain Krais unuma-pa makena maiyem, me nia sailowiyem. Ne Ewar Eliwa pun yo efamiya ikaeya yena uroma, kema pun makena maiya.
45009002	-
45009003	Feenap, i Isrel eena yena kerekera unowa wi Yeesus Krais mikikira iwemi opora me wiar opimik. Naapeya yo wi muuta nain kema samorariyem. Yo kema moke wia ikok maiyem, “Wi muuta nain yo Krais wameiya ikem fain efa iirarekak oo. Naeya wia aaweya eliwa ikekamik,” naap maiyem.
45009004	Aria i Isrel-na Mua Maneka-ke iiriw ona muuka yia arowak. Neemi ona unum maneka ne parin maneka ariman yia wuomaya wiar urufamik. Ne o ona maa kamenap kookaliya nain i yia maakemi opora nain koonowak. Ne sira pun unowa yiemi lotu onowa sira makena yia ofakowak. Ne oko pun feenap yia maakek, “Yo anane nia asipam-ikainen, ne opor unowa nia maakem nain makena urufowen,” yia naek.
45009005	Ne i nembesir awona teeria unum maneka. Ne pun Krais eena miiwa orok nain kerekera nan imenarek. O eena Mua Maneka Iinan Akena-ke, maa muutitik os-ke urufiya. Naeya i anane o unuma purupowa-ke ikua. Makena.
45009006	Aria i Isrel papako Yeesus opora me wiar opiwkin feenap maiyen-i? Mua Maneka opora i Isrel yia maakep koonowak nain makena me arek, naap maiyen-i? Weetak. Yo naap me maiyem, makena i Isrel unowa, nain Mua Maneka me unowiya maneka Isrel teeria makena-ke wia naiya.
45009007	Ne oko feenap, makena mua unowa yiena nembesir Abraham aka-pa imenaremik, nain Mua Maneka me wi unowiya maneka Abraham muuk teeria akena-ke wia naiya. Ona opora siisimep-puamik nain feenap, ona Abraham maakek, “Ikoka nena muuka Aisak-pa niimasip ne nembesir teeria imenariya nain nena nembesir teeria akena-ke.” (Yenesis 21.12)
45009008	-
45009009	Naeya iiriw Mua Maneka Abraham muuka iwekam naep maakek, “Mokom oko-pa yo nainiw ekapinen nain nena emeria Sara muuka onaiya ikainon.” (Yenesis 18.10,14) Aria nain feenap maiyem, makena Abraham ona muuka wia imenak nain unowa, ne Mua Maneka o muuka iwowa maakeya wiar imenarek, nain makena, ne muuka kuisow nan kaka manekarek nain Abraham ona nembesir teeria akena-ke wia naimik.
45009010	Ne me nain muutiw, yiena nembesir Aisak muuka pun naap wia pepekimok. Feenap, Aisak emeria Rebeka uroma wuap wapen maawa muukarek nain erup muukarek.
45009011	-
45009012	Nain wi onak uroma-pa wiar ikaiwkin Mua Maneka-ke onak wiar maakek, “Ikoka iperowa-ke kapa nain tepak-pa wiar ikok opora wiar miimam-ikainon.” Wi onak uroma-pa wiar ikemik nain wiena sira-ko me wiar amisaremik, mua naareke sira eliwa ne naareke samora. Nain Mua Maneka ona kookalowa-pa mua naap wia pepekimiya. Me wi maa mauwa oniwkin wia kookalep wia pepekimiya, weetak. Ona kookalep wia pepekimiya.
45009013	Moram ona opora ikua nain, ona feenap maek, “Yena kookalowa-pa Yekop pepekimem, ne Iso wia.” (Malakai 1.2-3)
45009014	Naapeya feenap eliw maiyen-i? Mua Maneka sira eliwa me oniya. Naap-i? Weetak, i naap maowa-ko me ikua.
45009015	Moram o iiriw Moses feenap maakek, “Yo wi mua pina me wiar kema suuwap wia saliwiyem nain yena kookalowa-ke, ne wi mua wia kemaliyem nain pun yena kookalowa-ke.” (Eksodas 33.19)
45009016	Aria naapeya maiyem, Mua Maneka eena mua yia pepekimiya nain me mua nain ona kookaleya pepekimiya, ne pun me mua uuwowa kerew oneya pepekimiya, weetak. Mua Maneka ona mua kain kemalep saliwekam naep ona kookalowa-pa naap oninon. Aria Mua Maneka maa muutitik ona kookalowa-pa oniya.
45009017	Moram ona opor ara oko feenap ikua, iiriw ona Moses sesekeya ikiwep Isip owow saria Fero feenap maakek, “Mua Maneka-ke feenap maek, ‘Yo fain naep owow saria nefa wuam. No emin kekaneya yoowa niemi maa sira-sira imenamkun yo kekanowa owow unowa efar urufikuan. Neemi miiw unowa owow unowiya yo unuma manekaremi epa fiifinarinon.’” (Eksodas 9.16) Mua Maneka-ke naap maakek.
45009018	Naapeya feenap maiyem, Mua Maneka ona kookalep mua kain saliwinen naiya nain mua nain saliwiya. Ne mua emin kekaniya nain emina iiwawun kekaninok nainon-na eliw naap oninon. Ona kamenap oniya nain eliw oninon.
45009019	Aria ni mua oko-ke opora feenap kiripowen, “Aa-na Mua Maneka sira naap yia oniya nain moram naep opora-pa yia wuinon? Naap nain mua-ko Mua Maneka kookalowa eliw wiar fieninon-i?”
45009020	Ni naap me maeka. Ni miiw mua-ke, ni Mua Maneka naap maowa-ko me ikua. Feenap, mua-ko miiwa-pa amina sirareya amina-ke kiremi feenap me maakinon, “Yo moram naap efa onan ya, feenap efa sirarekan-na eliw.” Ni Mua Maneka naap eliw maakowen-i? Me pepek.
45009021	Mua ona kookalowa-pa maa sirariya nain ona maa-ke. Ona kookalep miiwa-pa amina sira-sira sirarinon. Papako uuwow mane-maneka-pa maa uupowa ne papako ona anane maa uupowa wuinon. Nain ona kookalowa, maken-i?
45009022	Sira naapiw, Mua Maneka ona kookalep naap wia oniya. Feenap, wi Isrel ikoka yena kekanowa ne bagiaw baliwep efar urufuk naek, nain wi mua wia samorowa nain ewur me wia samorak.
45009023	Moram wi mua papako wia kemalep wia saliwami yena unum maneka ne parina-pa wia wuinen naek. Wi eena ona iiriw wia nanikeya o wameiya-pa wiar ikok unum maneka ne parin maneka-pa wiar ikaikuan, wi nain.
45009024	O ona mua wia kemalep wia aawep ona teeria-pa wuak, nain i fanemik. I teeria papako Yuuda mua-ke ne papako wi owow oko oko mua-ke.
45009025	Wi owow oko oko mua wia aawok nain iiriw ona opora maeya ona profet Hosea-ke kakeniw naap siisimep-puak. Feenap, “Wi emeria mua iiriw yena teeria-pa me efar ikemik, nain aakisa yena teeria-ke wia naiyem. Aria iiriw me wia kookalem-ikem nain feenap wia nainen, ‘Aakisa yo nia kookaliyem.’” (Hosea 2.23)
45009026	Ne opora oko pun feenap, “Mua Maneka-ke iiriw owowa nain wia maakek, ‘Ni me yo teeria-ke.’ Ne wia, ikoka owowa nain feenap wia maikuan, ‘Ni Mua Maneka anane ikaiya nain muuk teeria-ke.’” (Hosea 1.10)
45009027	Aria iiriw profet Aisaiya pun naap, wi Isrel opora manekap feenap wia maek, “Makena, wi Isrel emeria mua unow akena, ifer pona saa saarik kerew akena ikemik. Nain Mua Maneka-ke wia samorami mua papako muutiw wia aawinon ne unowa weetak.
45009028	Moram miiw mua wia samorowa maek nain ookami ewursow iiwawun maneka naap onap-puinon.” (Aisaiya 10.22-23) Aisaiya-ke naap maek.
45009029	Ne maa unowa iiriw Aisaiya maek naap imenarek, feenap, “Mua Maneka eena kekanowa akena nain i Isrel yia samorami mua papako me yia piipuekak-na owow onaiya iiwawun mesenalekamik, iiriw wi Sodom ne Gomora wia samorak naap.” (Aisaiya 1.9)
45009030	Naapeya i kamenap maiyen, makena wi owow oko oko feenap-ko me maimik, i Moses sira ookamkun Mua Maneka-ke mua kaken eliwa yia nainok. Nain wi Yeesus Krais opora wiar opiwkin Mua Maneka-ke mua kaken eliwa wia naek.
45009031	-
45009032	Aria i Isrel-na Mua Maneka mua kaken eliwa yia nainok naep Moses sira wiar ookowa kekan-afurimik. Nain wi unow akena oro-boonemik, nain onoma feenap, wi feenap maimik, “I Moses sira ookamkun Mua Maneka-ke mua kaken eliwa yia nainok.” Ne wi feenap me maimik, “I Yeesus opora wiar opamkun Mua Maneka-ke mua kaken eliwa yia nainok.” Naapeya wi feenap saarik, nomona-ko nan ikua, nain eena wia asipowa nain wiena-keriw ikiwemi nan meren miira kofap wakiemik.
45009033	Naeya Mua Maneka opora Krais maemi pepek maek, feenap, Mua Maneka-ke maek, “Ni miimeka, yo ikoka Saiyon ema-pa nomona neeke wuamkun wi soomaremi nomona neeke merena mikap wakikuan. Ne mua eena nomona naiyem nain opora wiar opimik, wi nain-ke emina me ururikuan, wi siisia urufap kemelikuan,” (Aisaiya 8.14, 28.16)
45010001	Emar unowik, yo kookalowa manek akena efar ikua, feenap, yena owow epaskun, wi Isrel unowiya wia naiyem. Yeesus opora wiar opiwkin Mua Maneka-ke wia aawinok akena naiyem. Yo nain kema moke maneka ikok Mua Maneka faremi kerewa nokariyem.
45010002	Moram yo feenap maemi wia maiyem, makena wi Mua Maneka yia kookalinok naep sira unowa ookowa uufunimik. Nain wi Mua Maneka kookalowa me wiar amisarep naap onimik.
45010003	Wi Mua Maneka wia kakenami mua kaken eliwa wia naowa era nain wia maakemik-na wi kema me pukemik. Wi maimik, yiena kekanowa-pa Moses sira unowa ookamkun Mua Maneka mua kaken eliwa yia nainok. Naap maemi Mua Maneka eena era wia wuomak nain me ookimik.
45010004	Ne wi fain me amisaremik. Moses eena sira wuomakek nain Krais-ke waisow ookap silewak. Naapeya me sira nain ookowa-pa Mua Maneka wiar ikiwiyen, weetak. Yeesus opora wiar opimik nain Mua Maneka-ke wi pina marew wia naemi wia aawinon. Wi Isrel fain me amisaremik.
45010005	Aria Moses sira wuomakek nain ookami pina marew ikowa nain Moses ona feenap maek, “Wi sira nain baliwep ookap Mua Maneka wameiya eliw ikaiyen naep-na wi baliwep ookami silewuk.”
45010006	Nain Mua Maneka wameiya ikowa nain i Yeesus opora opamkun Mua Maneka-ke pina marew mua kaken eliwa yia naiya. Ni woosa unu-unowa wuami kema-pa me maeka, “Nee, mua naareke owow iinan urupep Krais amaporainon noma.”
45010007	Ne opor oko pun me maeka, “Nee, mua naareke miiw tepak akena mua umep ikiwimik neeke orop Krais purupinon noma.”
45010008	Nain weetak, moram Moses feenap maemi maek, “Mua Maneka opora anane maiwkin miimiman. Ni anane nain aakuniman, ne niena kema-pa amisareman.” (Lo 30.12-14) Opora nain Yeesus Krais opor eliwa eena i nia maakem-miawimik nain.
45010009	Nain sira feenap, nena opaimika-pa ariman mainan-na, “Makena, Yeesus-na yena Maneka-ke.” Naap maemi kema-pa mainan-na, “Aa makena, o umep ikaeya Mua Maneka-ke iikirowak.” No opora muut naap mainan-na makena, Mua Maneka-ke nefa aaweya o wameiya eliwa ikainan.
45010010	Moram no opora wiar opan ne nena kema pun makena naen. Nan Mua Maneka-ke no pina marew nefa naek. No opora wiar opap nena opaimika-pa maeya Mua Maneka-ke nefa aaweya eliwa ikainan.
45010011	Opora nain makena-ke, moram Mua Maneka opor ara oko feenap maek, “Wi mua o opora opimik nain, wi unowiya me oboserikuan, maa makena urufikuan.” (Aisaiya 28.16)
45010012	Ne aria yo opora maem nain yiena Yuuda yiam maemi wi owow oko pun wia maem, i epaskun yiena Maneka kuisow, yiam mekawowa-ko me ikua. Naeya o farep maa nokaremkun yia kookalep maa unow akena yia onominon.
45010013	Moram Mua Maneka opor ara oko feenap maek, “Wi mua yiena Maneka unuma farimik nain ona wia aaweya eliwa ikaikuan.” (Yoel 2.32)
45010014	-
45010015	Aria mua-ko me wia sesekikuan-na naareke ikip Yeesus Krais opora wia maakikuan? Ne Mua Maneka opora me manekap wia maakikuan-na aria kamenap miimikuan? Ne opora nain kamenap opikuan? Ne opora me opimik nain wi kamenap o fariwkin wia asipinon? Naapeya Mua Maneka opor ara oko feenap maek, “Aa, eliw oram, wiena meren onaiya ekapemi Mua Maneka opor eliwa yia maakem-miawimik.” (Aisaiya 52.7)
45010016	Naapeya mua unowa iiriw opora miimamik, nain me mua unowiya opora opimik. Naeya iiriw profet Aisaiya pun feenap maek, “Oo yiena Maneka, i ikiwep opora wia maakimik-na mua naareke opora yiar opinon?” (Aisaiya 53.1)
45010017	Aria naneka, Yeesus Krais opor eliwa ikip wia maakiwkin miimap neeke opora opikuan. Me wia maakikuan-na opora me miimap opikuan, weetak.
45010018	Ne wi opora-ko me miimamik, naap maiman-i? Weetak, iiriw miimamik. Moram Mua Maneka opor ara oko feenap maek, “Wi ikiwep miiw unowa owow unowa opora nain wia maakem-miawiwkin manekarek. Ne opora nain miiw unowa meta arimemi epa fiifinarek.” (Someka 19.4)
45010019	Ne kiiriw nia nokariyem, wi Isrel opora miimap kema-ko me pukemik-i? Nain pun weetak, wi kema aawemik. Moram Moses Mua Maneka opora maemi wi Isrel feenap wia maakek, “Wi owow oko iiriw yo teeria-pa me efar ikemik nain, ikoka wia aawemkun ni kerewarowen. Ne wi teeria iiriw yo me efa amisaremik, ikoka wia aawemkun ni kema bagiwirowen.” (Lo 32.21)
45010020	Ne profet Aisaiya pun keker opow marew ariman wia maek, “Mua Maneka-ke maek, ‘Makena, wi owow oko oko me efa kema suuwap me efa akupamik, nain yo yena yame ariman wuamkun efa amisarikuan.’” (Aisaiya 65.1)
45010021	Aria wi Isrel-na Mua Maneka-ke feenap wia maek, “Wi yo efar ekapuk naep wapena wuiyem-na wia, wi emina kekanep mikikira yiem-ikaimik.” (Aisaiya 65.2)
45011001	Aria yo nia nokarowa oko feenap, i Isrel Mua Maneka opora fienamik, naeya kamenap maiyen? Mua Maneka-ke yia iirareya ona teeria-pa me wiar ikaimik-i? Weetak, naap-ko me yia onak. Moram yos pun Isrel-ke. Abraham yiena unowiya nomokow fiira-ke, ne yo ona nembesir Bensamin kerekera-pa imenarem.
45011002	Naapeya maiyem, weetak, Mua Maneka i Isrel sisina-pa me yia wuak. Iiriw ekera yena teeria-ke yia naek. Naeya ni ona opor ara oko maek nain kema-ko suuwiman-i? Nain iiriw profet Elaiya nanar nain feenap. Os-ke Mua Maneka wi Isrel pina wia kiripominok naep manek akena omawak, feenap maek,
45011003	“Oo Mua Maneka, wis-ke nena profet teeria iiwawun wia ifakimemik, ne maa eneka patirowa nomon esimsa pun nefar te-teekamik. Ne aakisa yo yaisow akena arem, nain pun efa ifakimu naep onimik.” (1 King 19.10,14)
45011004	Naeya Mua Maneka-ke kamenap maakek? Feenap maakek, “Aa, no me naisow ikon. Wi mua unow akena, tausen ikur okaiwi-pa erup (7,000) naap efar ikemik. Wi teeria nain inasina Baal naimik nain yiena inasina-ke me naimik. Ne miir onoma-pa keema muuna me mikamik.” (1 King 19.18) Mua Maneka-ke naap maakek.
45011005	Ne aakisa pun naap, Mua Maneka ona i Isrel yia kemalep mua kui-kuisow yia nanikap yia aaweya ona teeria-pa wiar ikemik.
45011006	Me i Moses sira wuomakek nain ookamkun yia aawok, weetak. Onaiw yia kemalep yia aawok. Moram i sira nain ookamkun yia aawekak-na me maekam, onaiw yia kemalep yia aawok.
45011007	Ne kamenap? Wi Isrel unowa-na feenap maemik, “I Moses sira wuomakek nain baliwep ookamkun Mua Maneka-ke pina marew yia nainok.” Naap maimik-na weetak, wi uferamik. Ne wi mua Mua Maneka ona wia nanikap aawok, wi nain-ke pina marew wia naek. Naeya wi teeria eena uferamik nain iiwawun emina kekan-afuramik.
45011008	Naapeya Mua Maneka opor ara oko feenap wia maek, “Mua Maneka-ke wi Isrel kema wia pinaroweya mokoka maa me urufimik, ne ifana maa me miimimik. Iiriw naap wia onak nain ekapep aakisa pun naap ikemik.” (Lo 29.4, Aisaiya 29.10)
45011009	Ne i nembesir owow saria Dewit pun feenap wia maek, “I eliwa ikaimik naemi wiam irimik. Naeya wiena sira kookalimik nain-ke wia ekereya maa anima-pa wiam wuauk.
45011010	Ne wiena mokoka foma pukep maa makena me urufuk. Wiena pina akuawimik nain maa pina aawowa saarik ineka kuep ikauk.” (Someka 69.22-23)
45011011	Aria yo nokarowa fain-ke efar ikua. Wi Isrel oro-boonemik nain iiwawun naap ikaikuan-i? Weetak, naap wia, era wiar ikainon. Nain wi wiena oro-booniwkin Mua Maneka-ke wi owow oko oko wia aawiya. Naeya wi Isrel wi nain naap wia urufap kema wiisarep Mua Maneka kiiriw ookikuan.
45011012	Ne aria ni fain kema suuweka. Wi Isrel-ke Mua Maneka me ookiwkin miiw unowa owow unowa wia kemalep wia aawiya. Wi Mua Maneka sira ookowa wiar piipuiwkin owow oko oko-ke Mua Maneka ookap eliw ikaimik. Aria wi Isrel unowiya kema kirikuan-na, aa eliw akena, miiw unowa owow unowa, wi unowiya eliwa ikaikuan.
45011013	Ne aakisa ni owow oko oko mua nia maakiyem, makena yo Mua Maneka-ke efa sesekeya Yeesus Krais opor eliwa nia maakem-miawiyem. Naeya yo uuwowa fain onowa kema urupep kekanowa uuwam-miawiyem.
45011014	Ne oko feenap, yo ni niar uuwamkun yena opor epaskun wi Isrel kema wiisarep papako kema kirep Yeesus Krais teeria wiar ekuk. Yo muut nain uuwiyem.
45011015	Wi Isrel Mua Maneka mikikira iwiwkin os-ke sisina-pa wia wuap miiw unowa nain wia aaweya ona epaskun ikemik. Ne wi Isrel kema kiriwkin Mua Maneka-ke kiiriw wia aawinon-na, aa eliw akena. Wi mua umep ikok iikirimik saarik arikuan. Umep iikirowa nain maa eliwa-ke.
45011016	Aria wi Isrel feenap saarik, inasin emera kiripap lawisiw puukap aawimik nain Mua Maneka unuma-pa wuomikuan-na aria okaiwi nain pun iiwawun iriniya Mua Maneka ona wiar arinon. Ne nomokowa pun naapiw, fiira Mua Maneka wiarik, naeya ekeka pun naap, Mua Maneka ona wiar ikainon.
45011017	Aria maa oko feenap kema suuweka. Wi Isrel oliw nomokowa akena saarik. Oliw ekeka papako Mua Maneka-ke pu-puukap iiraromakek. Ne ni eena oliw asia saarik ikeman. Oliw asia nain arekeka kaisap aawep oliw akena pia-pa tana opawak. Ne fiira-ke eka iweya arimiya.
45011018	Naapeya ni unuma niam pirowa-ko me ikua. Naap me maeka, “I eliwa-ke, naapeya Mua Maneka-ke wi Isrel wia iiraremi yia aawok.” Fain kema suuweka, ni ekeka-ke fiira kekanowa me iwiman, weetak. Makena, fiira-ke ni kekanowa nieya arimiman.
45011019	Ne ni feenap maiman-i? “Mua Maneka-ke ekeka papako iiraromakep i yia aawep epasuma-pa neeke yia tana opawak.” Naap-i?
45011020	Ae makena, naap eliw maowen. Moram wi Isrel Mua Maneka opora me wiar opiwkin wia iirarek. Ne ni opora wiar opiwkin nia aawok. Naeya ni me niam ireka, weetak. Ni Mua Maneka ekima manek akena opap kema tootoneka.
45011021	Moram ni feenap kema suuweka, Mua Maneka-ke oliw ekeka iirarep oliw asia arekeka kaisap neeke tana opawak. Naeya ni emina kekaniwkin-na nis pun naap nia iirarinon.
45011022	Naapeya ni fain wiar kema suuweka, Mua Maneka mua yia kemaliya, naemi bagiaw pun yia ofakowiya. Wi wakiep oromik nain bagiaw wiar urufikuan. Wi o opora wiar opap ikaimik nain wia kemalep wia saliwiya. Naapeya ni kekanep opora wiar opap ikeka, oko nis pun naap nia iirarinon.
45011023	Mua Maneka kekanowa onaiya ikua. Naapeya wi Isrel eena Mua Maneka piipuamik nain kema kirep opora wiar opikuan-na nainiw wia aawep ona teeria-pa wia wuinon.
45011024	Ni owow oko oko, ni eena oliw asia arekeka saarik ikok oliw akena pia-pa me ikowa nain Mua Maneka-ke nia kaisap aawep nia tana opawak. Neemi fain pun eliw oninon, nain yoowa marew. Mua Maneka eliw wia aawep ona epa awona-pa wia tana opawinon. O eliw naap onap-puinon.
45011025	Aria emar unowik, wi Isrel papako emina kekaniwkin Yeesus Krais opor eliwa miiw unowa owow unowa ikip nia maakimik. Ne ni opora opap Mua Maneka teeria wiar ekowen. Oko ni niam purupemi feenap maowen, “I eliwa, ne wi Isrel weetak.” Nain naep yo maa kokot ikua fain amisareka naep nia maakiyem. Ni naap ekap pepek eriwkin wi Isrel unowiya nainiw wia aawinon.
45011026	Mua Maneka opora eena siisimep-puamik nain ona feenap maep-puak, “Wi Isrel eena Yekop nembesir unowa nain pina onam-ikaimik. Ikoka wi wia aawow mua nain wiena owowa Saiyon-pa wiar imenarep sira wiar kiripinon.
45011027	Aria yo pina wiar iirarowa maiyem nain yena opora-ke. Yena wia maakep opora koonowiyem nain ookap naap oninen.” (Aisaiya 59.20-21, 27.9)
45011028	Yeesus Krais opor eliwa nain Mua Maneka-ke ni miiw unowa owow unowa miimeka naep wi Isrel sisina-pa wia wuak. Naeya wi aakisa o iiwua saarik wiar ikemik. Nain Mua Maneka ona iiriw wiena nomokow fiira Abraham ame wiamiya opora koonowak. Naeya wi iiriw wia pepekimeya ona teeria kakeniw wiar ikemik. O manek akena wia kookalem-ikaiya.
45011029	Opora iiriw naap maek nain me kiripinon.
45011030	Feenap, ni owow oko oko iiriw Mua Maneka opora me wiar miimam-ikeman. Ne aakisa wi Isrel-ke Mua Maneka opora mikikira-pa wuiwkin o nia naep nia kemalep nia asipiya.
45011031	Ne aakisa wi Isrel pun naap, makena wi Mua Maneka opora mikikira iwemik. Nain ikoka pun wia kemalinon, ni nia kemaliya naap.
45011032	Moram miiw unowa owow unowiya emina kekanep Mua Maneka opora me wiar miimiwkin unow onaiya pina-pa yia wuak. Ne o yia kookalep ikoka unowiya yia saliwekam naep sira naap onak.
45011033	Aa Mua Maneka aa! Maa muutitik ne ele-eliwa unowa yia onomak. Ona amisa manek akena, iinan akena, kapa marew. O kema suuwowa-ke maa muutitik nomakek. O amis maneka nain i kamenap wiar amisarep maem-miawiyen? Ne o kema siisia wiar ikua nain pun i wiar mekawowa me pepek akena.
45011034	Ne Mua Maneka opora siisimep-puamik nain pun feenap maek, “Mua naareke Mua Maneka kema wiar amisarek, ne mua naareke o emina-pa wiar iimarep kema iwiya? (Aisaiya 40.13)
45011035	Ne mua naareke Mua Maneka maa iweya ikoka muuna kiripominon naiya?” (Yop 41.11) Opora naap maek.
45011036	Moram maa unowa Mua Maneka ona tawerarek, ne os-ke ikaeya maa unowa o kekanowa-pa ikaiya. Neemi ona maeya naap akena imenariya. Naapeya maiyem, oo Mua Maneka, no unum maneka anane naap nefar fakeram-ikaiyen. Makena.
45012001	Aria emar unowik, ni feenap oneka akena naep nia maakiyem. Mua Maneka ni manek akena nia kemalep nia saliwak. Naapeya ni anane o kema suuwap niena mia niam wuami patirowa saarik areka. Naap maemi niena kema kaalal-afurap o uuwowa uuwomaka. Ni naap onami lotu makena oniman. Mua Maneka sira naap nain niar kookaliya.
45012002	Ne miiw sira-sira ookowa kemaiw ikeman nain iiwawun piipu-afureka. Ne Mua Maneka ona sira enuma niem-ikaiya nain, nain kema manekiw ikeka. Naap ikok Mua Maneka maa mauwa onowa nia kookaliya nain akimap ookami paayarowen, sira eliwa ne sira kakeniw eena o kookaliya nain.
45012003	Aria Mua Maneka ona kookalowa-pa yo uuwowa fain efa asipeya ni unowiya nia maakiyem, ni unuma niam purupemi me niam maeka, “Yo amis maneka, sira eliwa efar ikua.” Weetak, naap me maeka. Mua Maneka eena nia asipeya opora wiar opiwkin kekanowa ne uuwowa niek nain kema suuwami pepekiw niam maeka.
45012004	Naeya fain kema suuwikua. I mia-na kuisow muuta, nain ara muutitik unowa, ne uuwowa ononer wiar ikua.
45012005	Sira naapiw, i mua unowiya Krais teeria-pa wiar ikemik nain epaskun mia iriniya kuisow saarik ikemik. I yiam teekap-puowa-ko me ikua, epaskun maneka ikemik.
45012006	Mua Maneka ona kookalep i mua kui-kuisow amisa yieya uuwowa ononer onimik. Naapeya i uuwowa nain kakeniw wiar faomowa-ke ikua. Feenap, Mua Maneka mua oko opora kema iweya mainon, “Opora nain Mua Maneka-ke yiek.” Naap maemi opora ariman wia maakinon.
45012007	Ne Mua Maneka mua oko i Yeesus Krais teeria wia naapowa uuwowa iwinok-na o uuwowa nain opam-ikainok. Ne Mua Maneka opora suule wiowa uuwowa iwinok-na somek mua arep uuwam-ikainok.
45012008	Ne Mua Maneka teeria-pa baliwep ikowa nain wia kekanowowa uuwowa, nain mua oko iwinok-na neek wia kekanowam-ikainok. Wi mua maa marew ikemik nain wia naapowa, nain mua oko kema iwinok-na baliwep wia naapam-ikainok. Ne mua oko woos mua wuinok-na o Yeesus Krais ona teeria baliwep wia urufam-ikainok. Ne wi mua wia kemalep wia asipowa nain, mua oko kema iwinok-na o pasirirow marew palanowiw wia asipam-ikainok.
45012009	Aria mua wia kookalowa nain maken akena wia kookaleka. Neemi sira unowa feenap oneka, sira samora onowa miatin-afurap sira eliwa ookiman nain naap opap koonoweka.
45012010	I Krais teeria epaskun ikemik naep yiena yiamun epia-ke naemi niam saliweka. Ne ni ekima niam opaka, opora me niam fieneka. Naap onowa nain nena kiikir one.
45012011	Ni me lebumareka, Mua Maneka uuwowa kema manekiw ikok palanowiw ikeka.
45012012	Mua Maneka eena opora maek nain makena-ke wiar naep kema nain manekiw ikok kema eliwiw ikeka. Ne pina kamenap niar imenariya nain pun ni kema sonomiw ikeka. Neemi Mua Maneka farowa nain me piipueka, anane naap farem-ikeka.
45012013	Ne Yeesus Krais teeria mua papako maa-ko iiwariwkin-na wia naapeka. Ne owow oko mua-ko niar kereriwkin-na wia tetareka.
45012014	Wi mua nia samorimik nain Mua Maneka fariwkin kema eliwa wiinok. Ne nis pun wia saliweka, sarinemi murarow opora me wia oneka.
45012015	Wi kemelam-ikaimik nain wiamiya kemeleka. Ne wi kema fufurarep omomimik nain pun wiamiya omomeka.
45012016	Ni unowiya kema epaskun ikeka. Oko-ke iikirami yo yaisow naemi me wame pirinok. Yo mua amisa-ke me wame mainok. Naep yo taar teekow mua-ke naemi uuwam-ikainok.
45012017	Aria mua oko sira samora nia onuk-na muuna me wia urureka, sira eliwa wia ofakoweka. Naeya mua unowa nia urufap mauk, “Aa, sira nain eliwa-ke,” naap maikuan.
45012018	Wiena nia iiwuaruk-na wiena maa-ke. Ni saria opow sira-pa ikeka.
45012019	Emar unowik, muuna ururowa sira nain neek ikainok. Nain Mua Maneka ona maa-ke, ikoka os-ke sirirowa wiinok. Moram o opora maek nain wiar siisimep-puamik, nain feenap, “Mua sira samora nefa oniya nain yena maa-ke, ikoka yena nain kiripinen.” (Lo 32.35)
45012020	Me wia samoreka, ne ni Mua Maneka opora maek nain ookami oneka, feenap, “Nena iiwua mua-ko wuaileya-na farep maa onake. Ne kema enekareya-na eka dabela onake. Moram no naap oninan-na eena sira samora nefa onak nain onaiw emina ururinon.” (Sindaun 25.21-22)
45012021	Naapeya mua oko sira samora neek nefa oninok. Nain no sira eliwa-pa pikiwemi sira samora nain iiwawun wiar ifemakeya sira eliwa-ke manekarem-ikainok.
45013001	Aria ni unowiya wi anim onoma ekima wia opap baliwep ikowa-ke ikua. Moram anim onoma wieniw me aremik, weetak. Mua Maneka-ke wia wueya wi uuwami miiw unowa urufimik.
45013002	Naapeya wi mua wi anim onoma opora wiar fienimik nain wi Mua Maneka opora pun wiar fienimik. Neeke wiena wiam ekerimik.
45013003	Moram mua sira eliwa onimik nain anim onoma me wia keker opimik. Makena, mua sira samora onimik nain-ke anim onoma wia keker opimik. Naapeya anim onoma me efa samoruk naiman-i? Naap nain ni sira eliwa-pa ikeka, naeya mua eliwa-ke nia naikuan.
45013004	Moram wis pun Mua Maneka uuwow mua-ke, baliwep pokowa nain yia pirimik. Nain no sira samora-ko onap-na maa senam. Mua Maneka ona uuwowa nain wieya wi sirirowa niowa kekanowa onaiya ikemik.
45013005	Naapeya wi sira wiokowa-ke eliw. Me sirirowa aawowa keker opap sira eliwa ookimik, weetak. I Mua Maneka kookalowa wiar ookami sira eliwa-pa ikaiyen, naap naem-ikowa-ke.
45013006	Naapeya ni takis ariman. Ne maamuma nainiw wi anim onoma uuwowa baliwep faem-ikaikuan. Moram Mua Maneka ona wia pepekimeya wi uuwimik.
45013007	Ne takis sira kamenap nain pun eliw wuowen. Takis sira-sira naiwkin takis areka. Wi anim onoma ne wi woos mua unowiya ekima wia opap wi sira-sira wuimik nain ookeka.
45013008	Aria ni mua oko muuna kuisow me niar ikainok. Ne maa kuisow fain muuna saarik eliw niar ikainon, feenap, mua wia kookalem-ikowa. Mua eena mua oko wia kookalep wia saliwiya nain Moses sira wuomakek nain ookowa iiwawun silewinon.
45013009	Sira unowa nain feenap, soma me oreka, mua oko me wia ifakimeka, me ikumareka, mua oko maa me wiar kema kueka. Sira unowa nain epaskun wuami feenap maemik, “Mua wia kookale, nena name kookalin naap.”
45013010	Naapeya no mua wia kookalinan-na me wia samorinan. Naeya mua oko wia kookalin nain no Moses sira wuomakek nain baliwep akena ookami kapa teekin.
45013011	Epa fain maa muutitik pupep kema pukeka, ni inow epa iiriw weeserek. Moram iiriw i Krais opora wiar opimik nain Mua Maneka yia aawowa epa eewuar ikua, ne aakisa tiil akena wiar arikua. Naapeya ni aakisa mokoka wilineka.
45013012	Epa kokoma ikok epa nan parinarem-ikaiya. Naapeya sira-sira epa kokoma-pa ikok kokot onimik nain piipuikua. Piipuap iikirami irakow maa unowa mia-pa wuap parina-pa ikok sira samora fienikua.
45013013	I baliwep ikaikua, wi mua epa wiimeya maa baliwep urufimik naap. I feenap me onikua, maapora maneka onap eka kekanowa me enimikua. Uruw mia yiam kaikikua ne sira samo-samora me yiam onikua. Me irakikua, ne maa me wiar kema kuikua.
45013014	Sira nain piipuap yiena Maneka Yeesus Krais eena konima saarik aeka. Mia kookalowa ookami sira samo-samora onam-ikowa nain iiwawun piipu-afureka.
45014001	Aria mua oko Mua Maneka opora wiar miimiya, ne sira ookowa-ke kema pinariya. Mua naap nain pun aawep kemena-pa wueka. Me o sira nain ariman wiar maemi oporiw iraku naep aawiman, weetak. Ni aawep-pueka.
45014002	Feenap, mua sira erup-pa ikemik, mua oko maa sira-sira nain momor enimiya. Ne mua eena sira ookowa kema pinariya nain maa eneka enowa emi wame wuiya.
45014003	Naeya mua eena maa momor enimiya nain-ke mua oko firekami me tuuninok. Neemi mua maa eneka me enimiya nain pun naap, mua oko nain me wiar maemi tuuninok. Moram Mua Maneka os pun aawep ona teeria-pa wuak.
45014004	O Yeesus Krais teeria-pa ikua. Naeya o baliwep ikaiya-i e weetak, ona woos mua nain-ke mainon. No mua kamenapeya o main? Yiena Maneka Yeesus ona asipeya kekanep Mua Maneka sira baliwep wiar ookinon.
45014005	Ne maa oko pun feenap, mua oko-ke maiya, fofa papako maneka, papako oram-ke. Ne mua oko-ke maiya, fofa unowa iiwawun naap manekiw. Nain ona mua kui-kuisow woosa kamenap wuap ookam-ikainok.
45014006	Mua eena fofa maek nain Mua Maneka kema suuwowa naep naap maek. Ne maa enowa iiriw maem pun naap, mua eena maa momor enimiya nain Mua Maneka sira eliwa naakep maa nain enimiya. Naap onami Mua Maneka unuma purupiya. Ne mua eena maa papako fariariya nain pun naap, Mua Maneka sira eliwa naakep maa enimiya. Sira naap onami Mua Maneka kema suuwap unuma purupiya.
45014007	I unowiya Mua Maneka kema suuwap maa onimik. Moram i mokok enuma ikemik fain yiena kookalowa ookowa-ko me ikua. Ne umowa pun me yiena maa-ke, iir kain umiyen, ne kamenap umiyen, i me amisaremik.
45014008	Ne i mokok enuma ikemik fain, i Mua Maneka unuma fakeru naep maa onimik. Ne umowa pun naap, i umimik nain Mua Maneka ona maa-ke. Naapeya i mokok enuma ikemik fain ne umimik nain Mua Maneka wapena-pa wiar ikemik.
45014009	Krais muut nain umep ikok iikirak. Naeya os-ke wi mua umimik nain ne mokok enuma ikemik nain wia urufam-ikaiya.
45014010	Naapeya no moram nena teeria epaskun sira wiar tuunin? Ne moram mua oko sira wiar firekin? I naap onowa-ko me ikua, moram i unowiya wiimar Mua Maneka eena pokap yia mekawiya neeke wiar imenaremkun ona yia mekawap sira yiar mainon.
45014011	Yo naap maem, moram Mua Maneka opor ara oko feenap ikua, “Yo Mua Maneka-ke maiyem, makena yo anane ikaiyem. Naeya mua unowiya yo miir onoma-pa keema muuna mikikuan. Ne mua unowiya maikuan, ‘Mua Maneka no naisow maneka, yia urufami yia mekawin.’” (Aisaiya 45.23)
45014012	Naapeya yo feenap maiyem, i kema kamenap wuap sira onamik nain fofa neeke mua kui-kuisow Mua Maneka ona maakemkun ona yia mainon.
45014013	Naapeya yiena teeria epaskun wia tuunowa nain piipuikua. Ne yiena sira yiam pupep maikua, “Yo sira kamenap onamkun wi urufap me oro-boonuk,” naap maiyen.
45014014	Yo yiena Maneka Yeesus kema wiar ikok amisarep maiyem, maa enowa muutiw mua kuisow pina-pa me wia wakiowawiya, weetak. Nain mua oko mainon-na, “Aa, maa fain eliw marew, yo eniminen-na pina oninen.” O naap maep enowa emi wame wuinon.
45014015	Makena, maa momor enowa nain nena maa-ke. Nain nena teeria epaskun nain sira nefar urufap kema samorarek. Naap nain no teeria epaskun kema suuwowa marew maa onan, o me kookalep maa naap onan. Naapeya nefa maakiyem, Yeesus Krais o naep umok, naapeya no mua nain me samore.
45014016	Neemi no maa kema suuwap one. No maa eliwa-ke naep onan, nain oko wi papako-ke samora-ke naep nefa tuunikuan.
45014017	Baliwep kema suuwap maa one, moram Mua Maneka pika kemena-pa wiar ikowa nain maa enowa nain me maa maneka-ke, Ewar Eliwa-ke kema yieya sira kakeniw ikowa, kema sonoma ne eliwiw ikowa sira makena-ke.
45014018	Moram mua eena Krais kema suuwap sira naap ikaiya nain Mua Maneka-ke sira eliwa nainon. Neemi wi mua pun o sira nain urufap wiar kookalikuan.
45014019	Naapeya maiyem, i sira eena pokow eliwa yiiya nain opa-afuriyen. Neemi yi-yieniw yiam kekanowam-ikok kekanep Mua Maneka sira ookiyen.
45014020	Mua Maneka mua nain aawep asipam-ikaiya, ne i maa enowa muuta nain naap onami me oro-boonikua. Makena, enow unowa nain kuisow enep sira puukowa-ko me ikua. Nain maa enowa eena mua oko enowa emi maek nain no me wiar kema suuwowa ikip eniminan-na mua nain-ke kema pinarep samorarinon.
45014021	Naapeya maa eneka me enowa ne eka kekanowa me enowa, ne sira kamenap onowa nain maa marew, nain nena teeria mua oko pina-pa me wakinok naep-na me one.
45014022	Ne ni Mua Maneka naep sira kamenap kema wuiman nain kakeniw naap niar ikainok. Mua eena maa nain eliwa-ke naep onam-ikok kema unu-unowa me wuiya nain o kema eliwiw ikainok.
45014023	Ne mua-ko mainon-na, “Yo maa nain enep Mua Maneka sira wiar puukinen-yon.” Kema ere-erup naap arep ikok eniminon-na pina-pa wame wuinon. Aria i maa onowa kema suuwam-ikok maa nain me eliwa-ke naep kiiriw oniyen-na pina-pa yiam wuiyen.
45015001	Aria i kekanep Mua Maneka opora wiar opam-ikaimik nain yiena kookalowa me yiam ookikua. I feenap onowa-ke eliw, wi yiena teeria epaskun Mua Maneka ookimik, nain sira papako ookowa kema pinarimik. Wi nain kekelka wia wuiyen.
45015002	Neemi i yiam kui-kuisow yiena teeria epaskun baliwep ikok Mua Maneka opora kekanowa wiar opam-ikauk naep wia kekanowiyen.
45015003	Moram Krais pun ona me wame kema suuwak, weetak. Mua Maneka opor ara oko feenap ikua nain ookak, “Mua Maneka wi mua eena opor samora maemi nefa samorimik nain yos-ke akuawiyem.” (Someka 69.9)
45015004	Aria iiriw ekera opor unowa Mua Maneka-ke maeya siisimep-puamik, i nain wiar miimap amisa aawowa-ke naep siisimemik. Ne opora nain-ke kema eliwa yiemi yia kekanowiya. Naeya i kekanep naap ikok Mua Maneka maa mauwa maiya nain kema moke ikok makena urufiyen.
45015005	Aria Mua Maneka-ke yia kekanoweya i kekanep kekelka ikaimik. Naapeya o faremkun ona nia asipeya ni unowiya kema epaskun ikok Krais sira ookami niam asipam-ikowen.
45015006	Naeya ni unowiya kema epaskun ikok unow onaiya Mua Maneka eena yiena Maneka Yeesus Krais wiawi nain unuma wiar fakeram-ikowen.
45015007	Aria Krais nia kookalep nia aawep nia saliwak. Naapeya ni sira wiar ookami mua oko wia saliweka. Ni naap oniwkin Mua Maneka unum maneka aawinon.
45015008	Moram Krais wame porop wi Yuuda wia asipinen naep ekapok. Mua Maneka ona iiriw wiena Yuuda nembesir wiamiya opora kaikak nain makena arowinen naep.
45015009	Ne me nain muutiw, fain pun, wi owow oko oko wia kemalep Krais sesekak. Nain naep o unuma wiar fakerimik, eena Mua Maneka opora maek naap. Feenap, “Naapeya yo wi miiw unowa teeria unowa wiamiya ikok unuma nefar fakerinen. Ne no unuma nefa fakerowa someka awinen.” (2 Samuel 22.50, Someka 18.49)
45015010	Ne opor oko feenap, “Ni owow oko, ni Mua Maneka teeria wi Isrel wiamiya manek akena kemeleka.” (Lo 32.43)
45015011	Ne oko pun feenap maek, “Ni owow oko oko ni unowiya yiena Maneka kuisow nain unuma wiar fakereka. Ne o unuma fakerowa someka aweka.” (Someka 117.1)
45015012	Aria profet Aisaiya-ke iiriwiw feenap maep-puak, “Owow saria oko ikoka Yesi kerekera-pa imenarinon. Os-ke miiw unowa owow unowa wia urufam-ikainon. Naapeya wi pokow eliwa o wiar aawowa nain arewikuan.” (Aisaiya 11.10)
45015013	Yo feenap nia naep maiyem, ni Mua Maneka opora wiar opam-ikaiwkin kema nia sonominok. O eena opora makena nia opomiya nain. Naeya ni manek akena kemelami kema eliwiw ikowen. Ne Ewar Eliwa-ke nia kekanowam-ikaeya Mua Maneka opora maek nain makena-ke naep wiar opap kema maneka suuwam-ikowen.
45015014	Aria emar unowik, yo sira baliwep niar amisarep maiyem, ni anane mua oko sira eliwa wia oniman. Ne pun ni Mua Maneka sira unowa nain baliwep wiar amisareman. Naapeya mua oko suule wiemi ni nieniw niam kakenowa pepek eraman.
45015015	Makena ni naap ikeman, nain yo parosifa nia siisimomiyem fain opor ara papako opor kekanowa siisimem. Nain ni nia kemapawowa naep naap onam. Moram Mua Maneka ona Yeesus Krais uuwowa fain yiemi efa asipiya.
45015016	Naeya yo uuwami ni owow oko oko Yeesus Krais opor eliwa nia maakem-miawiyem. Ne ni Mua Maneka patirowa miir onoma-pa nia pekamkun kemelap nia aawok. Ne Ewar Eliwa-ke niamiya ikaeya ona teeria kakeniw ikowen. Yo muut nain uuwiyem.
45015017	Naapeya yo Mua Maneka uuwowa uuwam-miok Yeesus Krais unuma-pa yame iriyem.
45015018	Ne yo maa oko me mainen, fain muutiw mainen. Yo Krais-ke efa asipeya ni owow oko oko ona opora nia maakemi maa miililina unowa imenamkun ni opora wiar opaman.
45015019	Ewar Eliwa-ke kekanowa yieya maa miililina imenam nain naap onami Krais opor eliwa owow unowa iiwawun wia maakurumem, Yerusalem-pa onoma wuap naap ikiwemi owow unowa nain saawirinowap Ilirikum-pa fuunem.
45015020	Yo sira feenap, wi owowa eena Krais opor eliwa me miimowa pepen akena ikemik nain muutiw wiar ikiwep wia maakem-miawiyem. Ne wi iiriw wia maakiwkin miimap ikemik nain weetak. Yo mua oko iiriw uuwak neeke me anian pasinen.
45015021	Yeesus opora wia maakowa nain profet Aisaiya opor ara oko feenap maek, “Wi owowa eena iiriw o-ko me wia maakemik nain ikoka wia maakiwkin urufikuan. Ne wi iiriw o opora-ko me wiar miimamik nain ikoka miimap amisarikuan.” (Aisaiya 52.15) Yo opora nain ookami oniyem.
45015022	Aria yo uuwowa-pa korinep ikem, naapeya yo ikiwep ni nia urufowa maem-ikem nain me pepek.
45015023	Nain yo aakisa kame unowa fain uuwowa welawam. Yo ni nia urufowa nain iiriw ekera maem-ikem.
45015024	Naapeya aakisa niar ikiwowa naiyem. Nain yo Spen ikiwemi ni niar fuunep lawisiw niar ikainen. Niamiya ikok kema eliwa aawep era-ko imenomiwkin Spen ikiwinen, yo kema naap maiyem.
45015025	-
45015026	Nain yo aakisa Yerusalem ikiwep-puap ni niar ikiwinen. Wi Yeesus teeria eena Yerusalem-pa ikemik nain maa marew, oram akena ikemik. Ne wi Masedonia wi Akaiya naap teeria nain wia asipowa naep maamuma, maa unowa fiirimiwkin wia pikiwominen.
45015027	Wi wiena kookalep naap onamik. Iiriw wi Yuuda-ke ikiwemi wi owow oko oko Mua Maneka opora wia maakem-miawemik. Naeya wi sira eliwa wia kiripomami maamuma wia asipuk. Naapeya sira eliwa wia onimik nain eliwa-ke wia naiyem.
45015028	Naapeya yo wi maamuma nain wia pikiwomap-puap nainiw kirep Spen ikiwemi ni niar fuuninen.
45015029	Yo amisarem, yo niar ikiwiyem nain Krais kema yia sonomeya yiena unow onaiya iiwawun manek akena kemeliyen.
45015030	Emar unowik, feenap, yiena Maneka Yeesus Krais unum maneka wiar kema suuwimik. Ne Ewar Eliwa-ke kema yieya i yiam kookalep epaskun ikemik. Yo nain naep feenap oneka naiyem, yo uuwowa yoowa oniyem fain efamiya ikeka, feenap, Mua Maneka fariwkin efa asipam-ikainok.
45015031	Naeya Yuudia kame ikiwiyem nain wi Yuuda Yeesus Krais me ookami efa iiwuarimik nain me efa samoruk. Ne oko feenap, wi Yeesus teeria Yerusalem-pa ikemik nain maamuma wia pikiwomiyem fain kemelap aawuk.
45015032	Naap ikok Mua Maneka ona era-ko wuomeya-na palanowiw ni niar ikiwinen. Neek niamiya ikok kema wueliwa ininen.
45015033	Aria Mua Maneka kema eliwa niinok. Makena.
45016001	Aria aakisa yo yiena uuwow epaskun Fibi maiyem, emeria eliwa-ke. Wi Yeesus teeria Senkria owowa-pa ikemik nain wiamiya ikok uuwiya.
45016002	O ikiwep niar fuuninok-na yiena Maneka teeria-ke naep aawiwkin niamiya ikainok. I Mua Maneka teeria sira naap onowa-ke. O teeria unow akena wia asipami yos pun efa asipam-ikua. Naapeya maiyem, maa-ko iiwarinok-na asipeka.
45016003	Aria Prisila ona mua Akuila ikos neek wia maakeka, yo wi eliw ikauk wia naiyem. Wi yena uuwow epaskun-ke, i unowiya Yeesus Krais uuwomimik.
45016004	Wiam erup iir oko yo efa asipam-miok lawisiw akena umekamik. Wi manek akena yia asipamik. Naeya maiyem, me yo yaisow muuta sira eliwa wia naiyem, wi Yeesus teeria oko oko pun sira eliwa wia naimik.
45016005	Ne wi Yeesus teeria papako anane wiam erup koora-pa wiam fiirimep Mua Maneka lotu onimik nain pun neek wia maakeka, wi eliwa ikauk wia naiyem. Ne yena emar Epenetus pun maakeka, o eliw ikainok naiyem. Esia kame nain o kiikir Krais teeria wiar ekak.
45016006	Ne Maria pun maakeka, yo eliw ikainok naiyem, o ni nia naep uuwowa kerew uuwak.
45016007	Ne Andronikus Yunias ikos neek wia maakeka, wis pun eliw ikauk wia naiyem. Wi i Yuuda epaskun-ke, ne Yeesus muuta nain efamiya koora ekamik. Wi kiikir uuwowa nain aawep ikaiwkin yo aakisa fan aawem. Ne wi Krais uuwow mua aremik nain unum onaiya ikemik.
45016008	Aria yena uuwow epaskun Ampliatus, o eena manek akena kookaliyem nain pun efar maakeka, eliw ikainok naiyem.
45016009	Ne yiena uuwow epaskun Urbanus ne yena emar oko Stakis, wiam erup eliw ikauk wia naiyem.
45016010	Ne Apeles pun eliw ikainok naiyem, o Krais ookami sirirowa aawok nain fienap nomakek. Aria wi Aristobulus teeria nain pun eliw ikauk wia naiyem.
45016011	Ne yena kaka epaskun Erodion pun maiyem, eliw ikainok naiyem. Ne wi Narsisus ona teeria onaiya pun wia maiyem, eliw ikauk wia naiyem.
45016012	Ne emeria wiam erup, Trifina Trifosa ikos wia maiyem, eliw ikauk wia naiyem. Wiam erup yiena Maneka uuwowa yoow akena onomamik. Ne Pesis yiena ekera, os pun yiena Maneka uuwowa kerew akena onam-ikua. Os pun eliw ikainok naiyem.
45016013	Ne yiena Maneka uuwow mua oko Rufus, ona onak ikos eliw ikauk wia naiyem. O onak-ke muuka efa arowap efa kakaltak.
45016014	Aria wi teeria fain, Asinkritus, Flegon, Ermes, Patrobas, Ermas ne mua papako wi wiamiya ikemik nain pun unow maneka eliw ikauk wia naiyem.
45016015	Ne Filologus ona emeria Yulia ikos, aria Nereus ona wekera ikos ne Olimpas ne wi Mua Maneka teeria papako wi wiamiya ikemik nain pun unow maneka eliw ikauk wia naiyem.
45016016	Aria ni teeria nain unowiya eena Yeesus Krais teeria-pa ikeman, sira eliwa, nis pun eliw ikeka niam naakeka. Ne Yeesus Krais teeria owow unowa-pa ikemik nain pun ni eliw ikeka nia naimik.
45016017	Aria emar unowik, ni Yeesus Krais opor eliwa aaweman. Nain ni maa urufami, oko wi wadol opora onami mua wia peeskimimik nain era oko-pa nia pikiwikuan. Naeya niam fo-fookami Yeesus Krais ookowa pinarowen. Naapeya wi wiamiya me areka.
45016018	Moram wi mua naap nain wi me Krais uuwowa onomimik, weetak. Wi wiena mia kookalowa ookimik. Ne opora wia daiberow aremi wi mua amis marew nain era samora-pa wia pikiwiwkin oro-boonimik.
45016019	Aria ni Krais opora wiar ookiman nain meta niar manekarek. Naapeya yo muut nain manek akena kemeliyem. Nain yo feenap nia maiyem, ni maa baliwep kema suuwap oneka, sira eliwa kema manekiw ikeka ne sira samora onowa kema marew ikeka.
45016020	Aria epa me ekinon, Mua Maneka kema eliwa yiiya nain Satan samorami ni kepur tepak-pa niar wuinon. Ne yiena Maneka Yeesus niamiya ikok nia asipam-ikainok.
45016021	Aria yena uuwow epaskun Timoti eliw ikeka nia naek, ne yena kerekera epaskun wiam arow, Lusius, Yeson ne Sosipater wis pun naapiw, eliw ikeka nia naemik.
45016022	Aria Pol ona opora maem-ikaeya yo Tertius-ke siisimem. Yos pun naap nia maiyem, yiena Maneka unuma-pa eliw ikeka nia naiyem.
45016023	Aria Gaius pun eliw ikeka nia naek. Yeesus Krais teeria unowiya o koora-pa yiam fiirimimik mua nain. Ne Erastus Kartus ikos pun eliw ikeka nia naemik. Erastus-na Korin owow maneka fain maamuma wia urufomiya.
45016024	Yiena Maneka Yeesus Krais ni niamiya ikok nia asipam-ikainok. Makena.
45016025	Aria i Mua Maneka unuma wiar fakerikua. Os-ke eliw nia kekanowami Krais opor eliwa yo wia maakem-miawiyem nain kekanowa opaka naep nia asipiya. Opora eena iiriw kokot wiar ikua ne aakisa ariman arek nain.
45016026	Opora nain iiriw Mua Maneka-ke ona profet wia maakeya siisimep-puamik. Ne aakisa is-ke opora nain ariman wia maakem-miawimik. Naeya miiw unowiya Krais opora wiar miimap opora wiar opikuan.
45016027	Oo, Mua Maneka, no naisow amis maneka. Naeya i Yeesus Krais unuma-pa no unum maneka anane maneka nefar fakeram-ikaiyen, me piipuiyen. Makena.
46001001	-
46001003	Aria yo Pol-ke Sostenes ikos ni Mua Maneka teeria Korin-pa ikeman nain parosifa fain nia siisimomimik. Mua Maneka ona efa pepekimeya aposel uuwowa-pa efa wuak. Ni Mua Maneka-ke ona nia nanikap Yeesus Krais wameiya nia wueya ona teeria kakeniw ikeman. Me ni niisow, wi owow-owowa mua eena anane Yeesus Krais farimik, wi nain pun. O eena i unowiya yiena Saria Maneka nain. I yiam erup feenap nia naimik, yiena Auwa Mua Maneka ne yiena Maneka Yeesus Krais nia kemalowa ne kema eliwa niar ikainok.
46001004	Yo anane Mua Maneka faremi sira eliwa naakiyem, moram o Yeesus Krais muuta nain nia kookalep nia asipami maa unowa wenup nia onomiya.
46001005	Neemi maa ele-eliwa iiwawun unowa nia pepek aroweya amis sira-sira eliwa aaweman. Naeya opora sira ele-eliwa unowa aakuniman.
46001006	Sira naapiw, i Krais opora nia maakemkun ni kekanep opap kakeniw ikeman.
46001007	Naapeya neeke Ewar Eliwa-ke kema eliwa niemi amisa ne uuwowa ononer pun pepek nieya naap oniman, yiena Maneka Yeesus Krais nainiw ekapowa nain arewami.
46001008	Os-ke nia kekanowam-ikainon. Naap ikip ikip o nainiw ekapiya fofa neeke ni pina marew, eliwa ikowen.
46001009	Mua Maneka eena nia fareya Yeesus Krais wameiya epaskun akena ikeman nain makena-ke. Maa maek nain naap oninon.
46001010	Aria emar unowik, yiena Maneka Yeesus Krais unuma-pa feenap nia maakiyem, opora niam fi-fienami me niam fo-fookeka nia naakiyem. Ni feenap oneka, kema kuisow wuami epaskun ikok Krais sira wiar ookam-ikeka.
46001011	Moram Klo teeria mua papako-ke nia maiwkin miimam, ni niam irewap niam fo-fookaman naemik.
46001012	Feenap, mua oko-ke maiya, yo Pol opora wiar ookiyem, oko-ke yo Apolos ookiyem, oko-ke yo Pita ookiyem ne oko-ke yo Krais ookiyem, naap niam fo-fookaman.
46001013	Krais mia ara naap wame fo-fookak-i? Weetak. Yo Pol-ke ni muuta nain nomokow moke-pa umem-i? Ne yo Pol unuma efa unufami eka-pa nia yasuwamik-i? Naap maiman-i?
46001014	Naapeya maiyem, eliw akena yo Krispus Gaius ikos muutiw wia yasuwam, ni mua oko oko-ko me nia yasuwam.
46001015	Naeya ni feenap me maowen, “Yo nos-ke efa yasuwan, naeya no teeria-pa ikainen,” naap me maowen.
46001016	E wia, Stefanas teeria pun yos-ke wia yasuwam. Ne wi mua oko-ko me wia yasuwam, yo kema suuwiyem-na wia.
46001017	Moram, yo Krais uuwowa yiek nain uuwowa oko yiek, nain-ko me yiek. Ona opor eliwa wia maakowa uuwowa nain-ke makena, yo yiek. Naeya yo Krais opor eliwa maemi wi mua amis maneka opora nain onaiya kunefap me wia maakinen, oko Krais umok opora nain nanar oram-ke naikuan, kekanowa me urufikuan.
46001018	Wi mua Mua Maneka teeria-pa me wiar ikemik nain, ikoka iiwawun mesenalikuan. Wi nain-ke Krais nomokow moke-pa umok opora nain makena-ke me naimik, momor opora-ke naimik. Ne i mua, opora wiar ookamkun Mua Maneka yia aawok nain-ke maimik, opora nain makena ne kekanowa onaiya ikua.
46001019	Iiriw opora Mua Maneka-ke feenap maeya siisimep-puamik, “Wi amis mua woos eliwa ikoka wiar weeser-wuinen. Ne amis maneka aawem-ikaimik nain pun wiar puukinen.” (Aisaiya 29.14)
46001020	Wi amis mua-ke eliw wia asipikuan-i? Wi sira amis mua-ke eliw wia asipikuan-i? E, wi mua aakunowa eliwa nain-ke eliw wia asipikuan-i? Neemi Mua Maneka-ke i miiw mua yiena amis maneka nain makena-ke yiar naiya-i? Aa, weetak, maa nain oram-ke ne momor opora-ke yiar naiya.
46001021	Ne Mua Maneka ona amis eliwa-pa sira naap wuak, wi mua wiena kema-pa era imenap yo efar ekapowa me pepek. Naapeya wia naapami Yeesus sesekamkun nomokow moke-pa umemi era wia eepomaya eliw yo efar ekapuk, naap maek. Wi yo opora makena-ke efar naimik, wi nain. Aria wi papako-ke opora nain makena-ke me naimik, momor opora-ke maimik.
46001022	Ne wi Yuuda-ke anane maimik, “Maa miililina-ko imenareya i urufap makena-ke naiyen.” Ne wi Grik-ke feenap maimik, “I amis maneka aawiyen-na eliw ikaiyen,” naap maimik.
46001023	Nain i opora fain muutiw wia maakimik, Krais nomokow moke-pa umok, opora nain. Ne weetak, wi Yuuda-ke miimap maimik, “Opora naap-ko me maimik,” ne wi Grik-ke maimik, “Opora nain momor opora-ke.”
46001024	Ne aria wi Yuuda ne wi Grik teeria mua papako iiriw Mua Maneka-ke wia fareya o teeria-pa wiar ikemik. Wi nain-ke maimik, Krais-ke umemi Mua Maneka kekanowa ne amis eliwa wiar ikua nain yia ofakowak, naap maimik.
46001025	Moram, Mua Maneka amisa eena eliw marew naimik nain eliw akena-ke, wi mua amisa wiar nomakep ikua. Ne Mua Maneka sira naap oneya kekanowa marew naimik, nain kekanowa akena-ke, wi mua kekanowa wiar nomakep ikua.
46001026	Aria emar unowik, ni kema suuweka, ni iiriw mua kamenap ikaiwkin Mua Maneka-ke nia farep nia aawok. Wi miiw mua mokoka-pa ni me mua unowiya amis onaiya ikeman. Ni me mua unowiya mua unumiya ne mua meta maneka areman. Ne ni me mua unowiya owow saria teeria-ke, weetak.
46001027	Ne Mua Maneka-ke wi mua amisa nain wia porekam naep ni amis marewa nain nia aawok. Ne wi mua kekanow onaiya ikemik nain wia porekam naep ni mua kekanow marewa nain nia aawok.
46001028	Ne wi unum marewa, wi mua oorpowa, ne wi mua kua-pa ikemik nain, wi mua sira naap nain wia aawok. Naeya wi miiw mua i eliwa-ke naemi wiam piram-ikemik nain iiwawun kua-pa wia wuak.
46001029	Naeya mua kuisow-ko feenap maemi me wame pirinok, “Yo yena kekanowa e amis maneka-pa Mua Maneka teeria wiar ekam.” Weetak.
46001030	Moram os-ke ni Krais wameiya-pa nia wuami ona amis eliwa niek, nain feenap, Krais-ke umep yia aaweya pina marew ikemik, ne anane naap yia kakenam-ikaiya. Ne ikoka pina iiwawun yiar iirarep yia aaweya anane eliw manekiw ikaiyen.
46001031	Naapeya Mua Maneka opor ara oko feenap siisimep-puamik, “O mua onom marew momor me wame pirinok. Mua Maneka kema suuwap kemelami o unuma pirinok.”
46002001	-
46002002	Aria yo iiriw niar ekapem nain Mua Maneka opor makena nain nia maakekam naep ekapem. Ni niamiya ikok maa papako kema me wuam-ikem, Yeesus Krais waisow. O nomokow moke-pa umok nain muutiw nia maakem-ikainen naem. Me yena aakunow eliwa ne yena amis maneka yame ookap nia maakem-ikem, weetak.
46002003	Naemi yo kekanowa mareweya kema tootonep mia fufuemi uuwam-miem.
46002004	Yo nia maakemi Yeesus opora nia wafuram-ikomam nain me yena amisa-pa ifana nia afililowawam-ikem, weetak. Ewar Eliwa ona kema nia fookeya kekanowa wiar furewap opora wiar opaman.
46002005	Naapeya ni opora opiman nain ni mua amis maneka nain me wiar ookeka, Mua Maneka kekanowa-pa opora opam-ikeka, naap nia naep nia maakem-miem.
46002006	Aria wi amis mua unowa ne amis maneka-nana is pun yiar ikua, nain iiwawun sira oko. I amisa nain wi mua eena kema pukowa Mua Maneka opora baliwep furewimik nain wia maakimik. I opora maimik nain yiena wenup, me wi miiw fain mua ne saria mane-maneka amisa wiena kema-pa opora imenap aakunimik nain, weetak. Wi teeria nain ikoka Krais-ke ekapemi sisin akena-pa wia wuami ona iimarinon.
46002007	I Mua Maneka amis maneka nain wiar aakunimik. Nain feenap, iiriw ekera miiwa me onowa ikok i yia naep ona parina-pa yia wuowa era nain ona iiriw maep-puak. Maa nain iiriw kokotimep-puak, ne aakisa fan ariman yia maakemi yia ofakowak. Naapeya i opora nain nia maakem-miawimik.
46002008	Mua Maneka sira naap onak nain wi miiw saria mane-maneka urufap kema me pukemik. Naap-kekena yiena Maneka nomokow moke-pa me ifakimekamik, eena unum maneka onaiya ikua nain.
46002009	Nain Mua Maneka opora iiriw feenap wiar siisimiwkin ikua, “Wi maa mokoka-pa-ko me urufamik, ifana-pa-ko me miimamik, ne wiena kema-pa me imenamik, nain Mua Maneka-ke iiriw wia onap-puomak, wi mua o kookalimik nain wia naep.” (Aisaiya 64.4)
46002010	Naapeya ona Ewar Eliwa-ke kema yia fookomaya i amisaremik. Nain makena, moram Ewar Eliwa-ke maa mutumut baliwep mokakiya. Naeya Mua Maneka kema tepak akena pun wiar amisarek.
46002011	I miiw mua-ke mua oko kema wiar amisarowa me pepek. Makena, mua nain ona kukusa-ke eliw kema wame amisarinon. Ne sira naapiw, i mua-ko Mua Maneka kema me wiar amisaremik, weetak. Makena, ona Ewar Eliwa-ke o kema wiar amisarek.
46002012	Ne aria Mua Maneka sira onomakek nain i miiw mua yiena kema suuwowa-pa wiar amisarowa me pepek, weetak. Makena, Mua Maneka-ke ona Ewar Eliwa sesekeya yiamiya ikok kema yia fookeya i wiar amisaremik. Ona kookalep amis eliwa unowa oram yiomakek nain.
46002013	Naapeya i opora nia maakimik nain me wi miiw mua wiena amis maneka-pa opora maimik nain nia maakimik, weetak. Mua Maneka Ewar Eliwa opor makena yiomakemi sira kamenap yia ofakowak nain ookami nia maakimik.
46002014	Aria wi mua Ewar Eliwa me wiar ikua wi nain-ke o maa yia maakiya nain momor opora-ke wiar naimik. Naeya wiar miimowa miatinimik. Ne Ewar Eliwa ona waisow wi mua kema baliwep wia fookeya maa kemena eliw amisarikuan. Naapeya wi nain o opor kemena kema wuepowa me pepek.
46002015	Ne wi mua Ewar Eliwa onaiya ikemik nain-ke maa mutumut kema pukep aakunimik. Naapeya mua oko-ke wi sira wiar urufap maimik, “I wia maowa me pepek.”
46002016	Nain Mua Maneka opora ara oko feenap maek, “Mua kuisow-ko yiena Maneka kema me wiar amisarek. Ne o uuwowa sira-sira pun maakowa me pepek, weetak.” (Aisaiya 40.13) Nain is-ke makena, Ewar Eliwa yiamiya ikaeya Krais kema saarik ikemik.
46003001	Emar unowik, makena maiyem, mokomokoka niar ikiwep Mua Maneka opora nia maakem-ikem nain ni Ewar Eliwa onaiya ikowa saarik-ko me nia urufam. Ni niena mia kookalowa ookam-ikeman. Ni Krais teeria wiar ekaman nain ni muuk gia saarik ikeman.
46003002	Naap nia urufap yo opora nia maakem-ikem nain muuk gia saarik enek muuna me tooniwkin opora ara-arimaniw nia maakem, ni meseka nienakowa saarik onam. Maa enowa kekanowa saarik nain me nienakem-ikem. Nain feenap, opora tepak me nia maakem-ikem. Moram ni maa kekanowa aawowa me pepek pun yo naap nia onam-ikem. Ne aakisa pun ni sira naapiw ikeman.
46003003	Ni niena mia kookalowa-pa ikeman. Naeya niam irewami opora niam fi-fienam-ikaiman. Ni mia kookalowa-pa soomarem-miawiman, naap me oniman-i?
46003004	Ni sira feenap oniman nain nia maiyem. Ni niam fo-fookap mua oko-ke maiya, “Yo Pol teeria-ke,” ne oko-ke maiya, “Yo Apolos teeria-ke,” naap maiman. Ni niena miiw sira ookowa kookalep naap oniman, ae-na.
46003005	Aria Apolos mua kamenap-ke ne yo Pol mua kamenap nain-ke, naeya i unuma-pa niam fo-fookam-ikeman? I yiam erup uuwow mua oram-ke ikemik. Mua Maneka-ke uuwowa ononer yia sesekeya opora nia maakem-miawemik. Naeya ni Yeesus Krais opora wiar opap ikeman.
46003006	Feenap saarik, yos-ke uuwowa onoma wuami maa upowa upemkun Apolos-ke kakaltam-ikua. Nain Mua Maneka-ke arimowak.
46003007	Naeya yo maa upowa upiyem nain ne o manina kakaltiya nain, i yiam erup mua oram-ke. Ne Mua Maneka maa enowa arimowiya nain, makena, maa maneka-ke.
46003008	Yo maa upowa upiyem nain, ne o manina kakaltiya nain, i yiam erup uuwowa ononer, nain yiena kema-ke epaskun maneka. I uuwowa ononer onimik nain ikoka Mua Maneka ona pepekiw yia kakeninon.
46003009	Moram maa muutitik onoma Mua Maneka ona. I Apolos ikos Mua Maneka uuwow mua-ke. Ne ni Mua Maneka manina-ke ikeman. Ne oko pun feenap, ni Mua Maneka koora saarik ikeman.
46003010	Koora nain Mua Maneka ona efa sesekami efa asipeya kuowa onoma wuam. Yo koora kuow mua eliwa-ke, naeya poka ele-eliwa iimarowam. Ne mua papako-ke koor makena kuam-ikaimik. Naapeya ni mua kui-kuisow baliwep kema suuwap koora kuowa-ke.
46003011	Koor poka-na iiriw iimarowap-puam, nain Yeesus Krais naneka. Poka nain iirarep oko wuowa-ko me ikua, weetak.
46003012	Feenap, poka iiriw iimarowap-puam neeke koora kuaikuan. No koor maakara kekanowa ne ele-eliwa wuami kuasura baliwep akena wuepinan-i, e maakara samo-samora wuami kuasura eliw marewa wuepinan-i. No uuwan nain ikoka baliwep nefar ilenarinon.
46003013	Moram Yeesus ekapiya fofa neeke mua kui-kuisow uuwowa wiar mekawami ariman wiar wuinon. Uuwowa manek akena wiar akiminon, kekanep wiar ikua-i e wia.
46003014	Mua eena uuwowa wiar akimeya me samorarinon nain, eliw wiar ikainon-na ikoka mua nain maa eliwiw kakeninon.
46003015	Aria mua oko uuwowa wiar akimeya wiar samorareya-na o Krais wiarik maa eliwa wiar aawowa oboserinon. Mua makena, eliw ikainon, ona uuwowa-ke iiwawun wiar awinon.
46003016	Ni unowiya Mua Maneka tempel koora saarik ikeman. Ne ona Ewar Eliwa ni niamiya ikua. Ni nain-ko amisareman-i?
46003017	Ni niam fo-fookowen-na Mua Maneka tempel koora wiar samorowen. Ne mua eena tempel koora samoriya nain Mua Maneka-ke samorinon.
46003018	Aria me niam momorami “I amis maneka aawemik,” naap me maeka. Feenap, mua-ko mainok-na, “Yo yaisow miiwa fain amis maneka efar ikua,” o naap maep-na wame poromi amis marewa saarik ikainok. Naap oninon-na pepek, o kema pukok, ne ikoka amis maken akena aawinon.
46003019	Moram wi mua i amis maneka-ke wiam maimik nain Mua Maneka-ke wi nain momora-ke wia naiya. Naemi ona opora pun feenap siisimep-puiwkin ikua, “Wi mua wiena amisa-pa sira-sira onimik nain Mua Maneka-ke wiena amisa neeke wia kokor erowawiya,” (Yop 5.13) naap maek.
46003020	Naeya opor oko pun feenap siisimep-puamik, “Mua Maneka wi amis mua kema wiar amisarep wiena amisa nain maa oram-ke wiar naiya.” (Someka 94.11)
46003021	Naapeya wi mua sira-sira onimik nain wiar maemi unuma wia purupowa nain neek ikainok. Moram maa ele-eliwa unowa Mua Maneka-ke ni wapena-pa niar wuomakek.
46003022	Ne miiw maa unowa niena urufam-ikowen. Naapeya yo Pol, Apolos ne Pita, i oram nia asipam-ikaimik nain-ke. Ne ni Mua Maneka wameiya ikok umep iikirap anane ikowen. Ne miiw maa unowa ne wiimar maa ele-eliwa imenariya nain nis-ke urufam-ikowen.
46003023	Aria ni Krais tepak-pa wiar ikeman ne Krais Mua Maneka tepak-pa wiar ikua.
46004001	Ni feenap yia maowen-na eliw, Krais-ke wia sesekeya ona uuwow mua aremik. Mua Maneka ona kema suuwowa ele-eliwa pipilimep-puak nain wi wapena-pa wiar wueya uuwimik, naap yia maekaman.
46004002	Naapeya i uuwowa yiiwkin baliwep uuwowa-ke ikua.
46004003	Nain yo uuwowa nis-ke efar mekawowen-i, e wi mua papako-ke fiirimowa wuap efar mekawikuan-na yo me senam kema suuwiyem, nain oram-ke naiyem. Ne yo yena pun uuwowa me yame pupiyem.
46004004	Yo yena yame furewiyem nain yo maa kuisow-ko me samoram. Nain naap me yame mainen, yo mua kaken eliwa-ke, pina marew. Weetak, naap me yame mainen. Ikoka yiena Maneka Yeesus Krais-ke ona uuwowa efar mekawap mainok.
46004005	Naapeya nia maakiyem, ni maa ewur me mekawap uuwuneka. Ikoka ona epa pepek ereya yiena Maneka ona ekapemi maa unowa pupep mekawap mainok. Os-ke maa pipilalep ikua nain epa maneka-pa wuami i mua kema kamenap ikemik nain pun iiwawun ariman yiar wuinon. Neemi Mua Maneka i mua kui-kuisow sira kamenap ikemik nain yiar pupep urufap mainon, “No eliwa, ne no wia.”
46004006	Naapeya emar unowik, ni fain amisareka naep i Apolos ikos yiam maemi maiyem. I uuwimik nain nis-ke yiar urufap Mua Maneka opora fain paayarep ookowen, “Mua Maneka opora iiriw siisimep-puamik nain muutiw ookeka, opora oko me ane-wafurami maeka.” Neeke mua oko unuma wiar pirami mua oko unuma me wiar porowen, ni naap me onowen.
46004007	Mua-ko nia pepekimiwkin uuwowa wiar pupep wia mekawiman-i? Ni amis ele-eliwa niar ikomakek nain me niena kekanowa-pa aaweman, weetak. Mua Maneka-ke nieya ni pepek ikeman. Nain moram naep nieniw amis maneka aawowa saarik unuma niam piriman?
46004008	Aa ni iiwawun pepek-yon aa, ne ni maa kerew akena niar ikua-yon aa. Niisow owow saria mane-maneka areman-yon aa, ne i weetak. Naeya sira naap onaman. Aria saria mane-maneka arekaman-na eliw. Naeya is pun ni saarik owow saria arekamik.
46004009	Yo fain naep maem. I feenap saarik, Mua Maneka-ke wi mua wia aawok nain teeria maala wia wui-ikiwemi kapa akena i aposel yia wuak. Naeya wi mua unowa mokok epa-pa yia ifakimikuan. Neemi wi mua ne wi ensel wi unowiya yia urufam-ikaiwkin samor aawimik.
46004010	I Krais muuta nain mua momora-ke yia naimik. Aria nis, ni Krais teeria wiar ekap mua kema pukowa ikeman-yon aa. Is-na kekanowa marew, ni mua kekanowa-ke-yon aa, ne i mua oram-ke, ni mua unumiya ikeman-yon aa.
46004011	Aria i naap urom irikaka aawem-miemik, kema enekarem-miemik, konima perenowa ainem-miemik. Ifan epepiria yia aawemik ne i purer mua puukap inem-miemik ne aakisa pun naap ikemik.
46004012	I yiena kekanep wapena-pa uuwap maamuma imenap maa enowa sesenarimik. Makena, wi mua-ke yia samo-samorimik, nain is-ke Mua Maneka wia saliwinok naep nokarimik. Ne enankowa yia erowawimik nain i kekelka ikaimik.
46004013	Opor sira-sira yia maimik nain is-ke sira eliwa-pa wia pikiwimik. I anane epa fonowa saarik naap yia onam-ikemik, maa susupunuma urupowa saarik yia onam-ikemik nain ekapep ekapep aakisa.
46004014	-
46004015	Yo me emina nia ururowami opor unowa fain siisimiyem, weetak. Iiriw Yeesus Krais opor eliwa yena nia maakemkun ni opora wiar opaman. Naapeya ni yena muuk unowa-ke nia naep nia kookalep ifana niaremi parosifa fain nia siisimomiyem. Makena, Krais opora nia maakowa somek mua unow akena pun eliw niar ikauk, nain yos-ke yaisow niena niawi akena saarik niar arep suule niiyem.
46004016	Naapeya ni yena sira saarik ikok opora yookam-ikeka naep nia maakiyem.
46004017	Yo naap maep Timoti ni niar sesekamkun nan ikiwiya. O yena muuka akena-ke, naap maiyem. O mua makena-ke, ne kema maneka Yeesus wiar ikua. Os-ke niar ikiwemi yo Krais wameiya ikok sira kamenap onam-ikaiyem nain nia maakinon. Naeya yo sira nain ni kiiriw kema suuwowen. Yo anane owow unowa ikiwemi Yeesus teeria wia maakem-miem opor awona nain os-ke ikip enuminon.
46004018	Aria ni papako-ke efa maiman, “Nainiw me yiar ekapinon,” naap efa maemi niam pirami maa unowa nis-keriw miimiman.
46004019	Nain yo lawisiw akena niar ikiwinen-yon. Mua Maneka-ke era wuominon-na ikiwemi ni teeria nain nia urufinen. Me niena unuma niam pirami opora aakuniman nain, weetak. Mua Maneka kekanowa-ko nieya Yeesus baliwep ookiman-i e wia, nain niar urufowa naep.
46004020	Moram i Mua Maneka pika kemena-pa wiar ikaimik nain me aakunowa muutiw, weetak. Mua Maneka kekanowa urufowa-ke.
46004021	Naapeya ni kamenap kookaliman? Yo ikiwemi nia kakankami sirirowa niinen-i, e ni kema kirep baliwep ikaiwkin niar kererep nia kookalemi opor kekelka nia maakinen-i? Ni kema suuweka.
46005001	Aria yo feenap nia miimam, ni mua oko ona wiawi emeria enuma wiar aawok. Wi Yeesus teeria-pa me wiar ikemik nain wi sira naap-ko me onimik, weetak akena. Nain os-ke sira samor akena nain onak.
46005002	Naap onak nain ni emina ururemi kema samor maneka ikowa weetakeya ni niena amis maneka niam maemi unuma niam piram-ikaiman. Aa-na mua naap nain iiraremi i teeria-pa me yiar ikainok naekaman aa.
46005003	Makena yo niamiya me ikem, nain yo kema-ke nia wuam-ikaiyem. Naeya yo neeke niar ikowa saarik, mua nain yo feenap maiyem, pina maneka onak.
46005004	-
46005005	Naeya ni feenap oneka, yiena Maneka Yeesus unuma-pa niam aawep woosa kuisow wuap ona unuma kekanowa-pa mua nain Satan wapena-pa wiar wueka. Neeke yoowa aawinok. Yoowa aawep-puap kema kireya ikoka yiena Maneka ekapow fofa neeke ona kukusa wueliwa ikainon. Ne yos pun ni niamiya ikowa saarik ikem, ni naap oneka.
46005006	Aria ni aakisa unuma niam piriman nain eliw marew. Sira feenap ikua, mua kuisow muuta pina oninon-na, ikoka ni mua unowa pun pina onowen. Fain saarik, emer kuumowa yis gelemuta palauwa-pa wuap onaiya kiripiwkin iiwawun arimiya naap. Oko nis pun pina naap nain onowen.
46005007	Aria i Yuuda Pasowa maapora feenap onimik, amin muupa yasuwap palauwa enuma yis marewa nain neeke kiripap-puap aawep kuumep Pasowa maapora urufimik. Naeya nis pun sira samo-samora iirareka. Pasowa maapora-pa pina iiraru naep sipsip muuka ifakimep Mua Maneka patirimik. Nain Yeesus Krais sipsip saarik ifakimiwkin umemi i pina iiwawun yiar iirarek. Naapeya ni pina marew ikaiman, ni naap ikeka.
46005008	Ne i maapora nain urufowa saarik sira samora iiwawun piipuap kema palanowiw ikaikua. Kema bagiaw irowa marew, wia amukarowa marew, kema meliniw ikok sira makena onam-ikaikua.
46005009	Aria yo iiriw parosifa oko nia siisimomami naap nia maakem, wi enum eruarimik nain wiamiya me soomareka.
46005010	Nain Yeesus teeria mua papako pina naap onimik nain wiamiya me soomareka, nia naem. Aria yo me wi sisin mua wia maem, weetak. Wis-na enum eruarimik, maa wiar ifemakimik. Mua oko wia samorami maa wiar aawimik, wiena inasina ookimik, wi nain wiamiya me ikeka, yo naap-ko me nia maakem. Ni naap baurarowen-na kaanek ikowen?
46005011	Naapeya yo aakisa feenap nia maakiyem, mua eena Yeesus teeria wiar ekap ikok enum eruaruk-na, maa ifemakuk-na, wiena inasina ookuk-na e mua oko opor samo-samora wia onuk-na, eka kekanowa eruaruk-na, mua wia samorami maa wiar aawuk-na wi nain wiamiya me soomareka, maa enowa pun wiamiya me enimeka.
46005012	-
46005013	Aria wi sisin mua sira naap onimik nain me yo maa-ke, naeya yos-ke wia mekawinen. Mua Maneka ona maa-ke, ikoka ona wia samorinon. Nain nis-ke wi mua Mua Maneka teeria-pa ikemik nain wia mekawowa-ke. Moram Mua Maneka opora naap wiar siisimep-puamik, “Ni teeria-pa mua-ko sira samora naap onam-ikainok-na iirareka.” (Lo 17.7)
46006001	Aria opor oko maiyem, ni Yeesus teeria mua-ko mua oko opora-pa wuau naep Yeesus teeria kakeniw me niam maakeman, ni-ko yia kakenomaka, naep me maeman. Ni iikirap wi sisin mua, Mua Maneka opora me ookimik nain wiar ikiweman. Naap me onowa nain ni naap onaman.
46006002	Ni fain-ko me amisareman-i? Ikoka ni Mua Maneka teeria-ke miiwa fain iiwawun urufami mua wia pupep mekawowen. Ni naap eliw onowen, nain aakisa ni opora lawil muuta niar imenarek nain moram naep feenap maiman, “I yiam kakenowa me pepek,” naemi sisin mua wiar ikiwiman.
46006003	Ni fain pun me amisareman-i? Ikoka i Yeesus teeria-ke wi ensel pun wia urufami wia mekawiyen. Naeya i aakisa miiwa-pa fan ikemik nain maa mutumut eliw yiam kakeniyen.
46006004	Wi sisin mua Yeesus teeria-pa unum marew akena ikemik. Ni opora kakenowa nain eliw wiar ikiwowen-i? Naapeya ni opora-ko niar ikainok-na wi sisin mua me wia maakeka.
46006005	Ni faa, emina-ko me urureman-yon aa. Niena teeria-pa opora-ko niar imenarek nain nia kakenomowa mua ikiwos eliwa-ko me niar ikua-i?
46006006	Ni teeria fain anane maneka feenap akena oniman, mua oko-ke mua oko opora-pa wuiman. Ne niena teeria me wia maakowa wi sisin mua wapena-pa wiar wuiman.
46006007	Ni anane opora-pa niam wuiman. Naapeya sira niar amisaremik, ni baliwep me ikaiman. Ni opora-pa me niam wuekaman, sira samora neek nia onuk, nia peeskimep maa neek niar aawuk.
46006008	Nain ni niena pun pina oniman. Mua oko oram maneka wia peeskimiman. Me wi sisin mua wia oniman, weetak, niena teeria epaskun nain naap niam oniman.
46006009	-
46006010	Ni fain me amisareman-yon aa. Me niam momoreka, me maeka, “I eliw ikaiyen.” Moram wi mua pina onimik nain Mua Maneka pika kemena-pa me wiar ikaikuan. Feenap onimik nain, wi uruw mia samora, wi miiw inasina ookowa, wi soma orowa, aria wi mua-ke mua oko emeria wia puukowami sira samora wia onowa, wi maa ikum arowa ne wi maa ifemakep aawowa, wi eka kekanowa erua, wi opor samo-samora wia onowa ne mua wia samorami maa wiar aawowa, wi mua nain Mua Maneka pika kemena-pa me wiar ikaikuan.
46006011	Aria ni iiriw mua papako naap onam-ikeman. Nain yiena Maneka-ke sira samo-samora iiwawun niar iiraremi ona teeria-pa nia wuak. Naemi ni pina marew nia naiya. Nain feenap, yiena Maneka Yeesus Krais-ke umemi nia aawok. Ne Mua Maneka ona Ewar Eliwa nia sesekomaya ni niamiya ikaeya ona kakeniw wiar ikeman.
46006012	Aria wi feenap maiwkin miimaman nain makena, “Yo maa unowa eliw oninen.” Nain, maa unowa nain me iiwawun yia asipinon. Makena, yo maa unowa eliw oninen, nain yena mia maa mauwa kookalek nain maa nain kema manekiw me ikainen.
46006013	Ne opora-ko feenap maimik, “Maa enowa-na uroma-pa orowa-ke, ne uroma-na maa enowa ikowa-ke.” Pepek naap maimik, nain ikoka Mua Maneka-ke maa erup nain iiwawun weeser-wuinon. Nain Mua Maneka i mia yiek nain me maa kookalowa muutiw, uruw mia ululkowa nain-ko me yiek, ona uuwowa onomeka naep yiek. Naeya yiena Maneka-ke mia yia kakaltam-ikaeya uuwomiyen.
46006014	Naeya Mua Maneka i mia kanim onaiya yia iikirowinon, yiena Maneka Yeesus Krais umep ikaeya ona kekanowa-pa iikirowak naap.
46006015	Aria ni fain pun me amisareman-i? Ni Yeesus teeria-pa wiar ikok niena mia ara o mia ara kuisow areman. Ne naap arep ikok kiremi era emeria wameiya-ko pokowen-i? Weetak akena.
46006016	Moram ni feenap arowen, era emeria wameiya inemi niena mia kuisow ikowen. Moram Mua Maneka opora-ke iiriw maek, “Mua emeria wameiya pokap-na mia kuisow arikuan.” Ni nain me amisareman-i?
46006017	Ne ni yiena Maneka wameiya mia kuisow aremi niena kukusa pun iiwawun kuisow arowen.
46006018	Naapeya ni soma orowa nain neek ikainok. Moram, pina papako onami kukusa niam samorowen, ne pina naap nain onami mia pun niam samorowen.
46006019	Aria ni fain-ko me amisareman-i? Niena mia-na eena Mua Maneka Ewar Eliwa niar ikaiya nain-ke. Naapeya niena mia ona tempel koora saarik ikeman, me niena kakeniw maa-ke, weetak,
46006020	Moram Yeesus Krais ni pina muuta nain umemi ni nia sesenarek. Naapeya yiena mia-pa sira eliwa pikiwemkun Mua Maneka unum eliwa aawinon.
46007001	Aria aakisa ni opor unowa parosifa-pa efa nokareman nain yo opora nia kiripomiyem. Ni emeria mua muewowa maeman nain yo feenap maiyem. Mua emeria me aawowa pun eliw.
46007002	Nain oko wi momor soma oraikuan. Naapeya mua emeriaruk ne emeria pun muewuk.
46007003	Naeya ni niam aawep ikok me niam teekap-pueka, mua-ke me wame asipinok. Ne ona emeria pun naapiw.
46007004	Moram, emeria mia-na me ona kakeniw-ke, weetak, ona mua wiarik. Ne mua mia pun naap, ona emeria wiarik, me ona mia kakeniw-ke.
46007005	Ne ni me niam teekap-pueka. Nain ni mia epaskun ikok, iir oko-pa aakunep Mua Maneka kekanowa faru naep-na sosor mia, uruw mia kaikap-puap name fienap ikok Mua Maneka farowen. Ne ikip niena epa pepekimeman nain weesereya kiiriw mia epaskun aroweka. Ni naap onam-ikowen-na Satan nia akimowa era mareweya soma me orowen.
46007006	-
46007007	Aria opora fain nia maakiyem, ni mua unowa yo emeria marew ikem naap ikowen-na eliw. Yo oram opor amisa niiyem, ni naap oneka me nia suuwiyem. Moram mua unowa yo ikem naap ikowa me pepek. Naapeya Mua Maneka ona maa-ke, ona mua kui-kuisow nia asipeya mua oko emeria aawinon ne oko oram ikainon.
46007008	Aria wi mua oram ikemik nain, ne wi apura wia maiyem. Wi osena ikaikuan-na eliwa, yo ikem naap.
46007009	Nain wi uruw mia ne sosor mia me koonuk-na eliw muewuk. Wi muewikuan-na eliw, oko oram ikok kema iikirap soma orowa kema manekiw ikaikuan.
46007010	Ne sira oko pun feenap, ni emeria mua iiriw mueweman nain feenap oneka. (Fain me yena kema-ke, weetak, yiena Maneka Yeesus Krais opora-ke.) Aria emeria-ke ona mua me piipuinok.
46007011	O mua piipuinon-na osena ikainok, e weetakeya-na nainiw ona mua kiiriw aawinok. Ne wi mua pun naap, wiena emeria me wia iiraruk.
46007012	Ne oko pun feenap kookaliyem. (Fain yena kema-ke, me yiena Maneka-ke maek.) Feenap, mua-ko emeria ikos ikok mua-ke Yeesus teeria-pa wiar ekinon, ne emeria-ke wia. Nain emeria-ke ona mua wameiya ikowa kookaleya-na mua-ke me iirarinok.
46007013	Ne wi emeria pun naap, mua ikos ikok Yeesus teeria-pa wiar ekinon, ne mua-ke wia. Nain mua-ke ona emeria wameiya ikowa kookaleya-na emeria-ke me piipuinok.
46007014	Moram o mua nain emeria Yeesus teeria-pa wiar ikaeya Mua Maneka-ke emeria nain naep iiwawun kunefap wia urufam-ikainon, ne emeria pun naap, ona mua Yeesus teeria-pa wiar ikaeya Mua Maneka-ke naap wia urufam-ikainon. Ne wiena muuka wiipa pun wiar urufam-ikainon, yena teeria-ke wia naep. Oko wi sisin mua muuka saarik ikaikuan.
46007015	Aria oko feenap, emeria-ko Yeesus teeria-pa wiar ekeya, ona mua Yeesus teeria wiar ekowa miatinep emeria piipuowa naeya-na me asipeka, neek piipuinok. Ne wi mua pun sira kuisow naapiw onuk. Nain opor marew, muewowa eliw weeser-wuikuan. Momor me uuwuneka. Moram Mua Maneka ni unowiya urom eliwiw ikeka nia naiya.
46007016	Ni emeria, nena mua nefa iirareya-na eliw ikiwinan. No naap me mae, “Yena mua kema kiripamkun Krais teeria-pa wiar ekinon.” Nain no mua kema eliw wiar kiripinan-i? No me amisaren. Ne ni mua pun sira kuisow naapiw oneka.
46007017	Aria aakisa yo opor manekiw maiyem, feenap, no mua kamenap ikaeya Mua Maneka-ke nefa fareya o teeria wiar ekan. Nain iiriw mia kamenap ikon nain, naap ike. Wi Yeesus teeria owow unowa nain opora sira kuisow fainiw wia maakiyem.
46007018	Feenap, mua mia kanima iiriw puukap ikaeya Mua Maneka-ke fareya Yeesus teeria wiar ekak. Mia kanima puukak nain naap ikainok. Ne mua eena mia kanima puukowa marew ikok Yeesus teeria wiar ekap-na, os pun naap ikainok, mia kanima me puukinok.
46007019	Sira erup nain oram-ke. Mua Maneka opora yia maakiya nain wiar ookowa nain-ke makena, maa maneka-ke.
46007020	Naapeya nia maakiyem, ni mua kui-kuisow iiriw kamenap ikaiwkin yiena Maneka-ke nia farep nia aawok, ni naap akena ikeka.
46007021	Ne oko feenap, no mua oko tepak-pa sesa marew uuwow yoowa-pa mauwam-ikomeya Mua Maneka-ke nefa farek. Naeya naap ike, nena saria me piipue. Nain kema unu-unowa me wue. Nain nena saria piipuowa eliw nefa nainon-na, ne era-ko nefar imenareya-na eliw piipuinan.
46007022	Naap ike, moram no naap ikok yiena Maneka teeria wiar ekan. Naeya o mokoka-pa nena saria tepak-pa wiar ikowa saarik me ikon, weetak. Aria no mua, no nena miiwa-pa uuwin, mua oko tepak-pa me wiar uuwin, no Krais teeria wiar ekap o tepak-pa uuwow mua puukowami opora wiar miimam-ikainan.
46007023	Moram Yeesus Krais-ke umemi ona mia sesa saarik arowap nia sesenarep aawok. Naapeya wi mua oko-ke miiw sira-pa me nia kaikuk.
46007024	Emar unowik, yo kiiriw maiyem, ni iiriw kamenap ikaiwkin Mua Maneka-ke nia fareya ona teeria wiar ekaman, ni naap akena ikeka.
46007025	Aria ni wiip takira me muewowa ikeman, ne ni mua morena me emeriarowa ikeman, yo opora nia maakowa nain yiena Maneka sira-ko me wuak. Nain os-ke efa kemalep uuwowa yiemi efa asipeya baliwep uuwomiyem. Naapeya yo yena kema-pa maiyem fain eliw efa miimowen.
46007026	Feenap, aakisa epa fain eliw marew, i yia samoriwkin yoowa aawem-ikaimik. Naeya osena ikowa pun eliwa.
46007027	Nain no iiriw emeriarep-na emeria me iirare. Ne no osena ikok-na emeria aawowa kema me wue.
46007028	E, nena kookalowa, no emeria aawekam naep-na eliw, nain pina marew. Ne no wiip takira ikok muewowa pun eliw, opor marew. Nain ni muewiman nain maa unowa ne teeria wia kakaltowa yoowa naap aawem-ikowen. Ni naap me areka naep osena ikeka nia naiyem.
46007029	Aria emar unowik, yo maem nain feenap, miiwa fain epa fan weeserikua. Naeya maa unowa me senam kema suuweka. Feenap, ni mua emeria onaiya ikeman nain emeria muutiw me wia kema suuweka, Mua Maneka kema suuwami miimowa-pa wueka.
46007030	Aria ni kema beelalemi omomiman-i e palanemi niam iriman-i, nain-ke me nia fakerinok. Ne ni maa unowa sesenariman nain, maa nain kema manekiw me ikeka.
46007031	Ne ni maamuma muuta nain uuwowa sira-sira onowa kemaiw me ikeka. Moram miiwa aakisa ikemik fain fan weeserikua.
46007032	Naapeya ni maa unowa nain-ke me nia wasinok naep maiyem. Feenap, mua emeria marewa nain yiena Maneka uuwowa kemaiw ikainon, maa mauwa kookaleya-na eliw onominen nainon.
46007033	Ne mua emeria onaiya ikua nain-ke miiw maa unowa kema manekiw ikaiya, yena emeria kemelam-ikainok naep naap oniya.
46007034	Naap onami kema wame irakowinon. Aria wi apura ne wiip takira, wi yiena Maneka kema manek akena wuami uuwomimik, o uuwowa-pariw ikaiyen naimik. Ne no emeria muewon nain miiw maa kema manekiw ikain. Yena mua efar kemelam-ikainok naep naap onin.
46007035	Ni kema-ko aaweka, yo me ni muewowa emi nia wuiyem, weetak. Ni nia asipami naap nia maakiyem. Ni sira eliwa-pa ikok yiena Maneka kemaiw ikok uuwowa wiar topialem-ikeka naep.
46007036	Aria sira oko feenap, wiipa-ko mua oko-ke episow uuma-pa karuep-puikuan. Mua nain Mua Maneka uuwowa kema suuwap wiipa nain ewur me wiar aaweya muewow epa nomakinon. Naap ikok aakisa fan mua nain emeria aawowa kema urupep wiipa nain wiar aawinon. Nain pun ona kookalowa-ke. Eliw neek aawinok, pina marew.
46007037	Ne mua nain kekanep oram ikowa naep wiipa nain me wiar aawinon-na ona maa-ke. Mua oko-ke me maakinon. Ona kema-pa naap mainon-na nain pun sira eliwa-ke.
46007038	Naapeya mua eena emeria aawowa pun eliwa, ne mua eena emeria me aawowa, oram ikowa, nain pun eliw akena.
46007039	Aria emeria mua onaiya ikok ona mua piipuap mua oko aawowa-ko me ikua. Nain mua wiar umeya apura ikok ona kookalep muewinen naep-na eliw muewinok. Nain o mua baliwep urufap, yiena Maneka Yeesus Krais teeria-pa ikua nain aawinok.
46007040	Nain yos-ke feenap maiyem, apura nain oram naap ikowa nain eliw akena, o wueliwa ikok palanow manekiw ikainon. Yo maiyem fain Mua Maneka Ewar Eliwa-ke kema yieya maiyem.
46008001	Aria ni feenap efa nokareman, maa eneka inasina patirimik nain enakiwa wiar enowa eliw-i e weetak. Nain yo mokomokoka feenap maiyem, “I mua unowiya amis manekiw ikemik,” naap niam maiman. Naap maemi unuma niam pirami mua papako Mua Maneka sira ookowa me wia asipowen. Nain mua wia kookalemi wia asipowen-na wi eliw ikaikuan.
46008002	Feenap, mua-ko maa amisarowa saarik “Yo amis maneka” naap wame nainon-na, o weetak. Maa muutitik unowa nain onoma me amisarek.
46008003	Ne mua eena Mua Maneka kookalemi mua wia asipiya nain Mua Maneka-ke kookalep mainon, “Mua nain baliwep efa amisarek.”
46008004	Aria ni maa eneka inasina patirimik nain enowa efa nokareman nain maiyem. I feenap amisaremik, miiw fain inasina naimik nain maken marewa, oram-ke. Ne Mua Maneka waisow makena ikua.
46008005	Nain wi mua-ke maimik, iinan ne miiw maa unowa inasina ikemik. Naemi maimik, wi inasina-ke maa unowa urufimik, e fain yiena inasina makena-ke, naap maimik. Maa sira naap nain unow akena. Nain me maa makena-ke.
46008006	Naeya maemik, yiena Auwa Mua Maneka waisow akena, maa unowa onoma os, ne i yia oneya yiena pun o wiar ikemik. Ne yiena Maneka Yeesus Krais waisow maneka. O eena Mua Maneka-ke sesekeya maa unowa onomakek, ne i o kekanowa-pa Mua Maneka ookami eliwa ikemik.
46008007	I naap maimik, maa enowa-na momor enimiyen. Nain mua papako iiriw inasina ookam-ikok Yeesus Krais teeria wiar ekamik. Wi nain aakisa maa eneka inasina patirimik nain wiar enowa kema pinarimik. Wi maimik, “Inasina wia patiramik nain me wiar enowa-ke.”
46008008	Naapeya yo feenap maiyem, maa enowa oram-ke. Nain-ke Mua Maneka wameiya-ko me yia pekinon. Me enowa, ne enowa pun eliw, Mua Maneka sira eliwa yia naowa nain me enowa-pa ikua.
46008009	Nain ni kema wuepap maa oneka, oko ni niena kookalep naap oniwkin Yeesus Krais teeria mua papako opora baliwep me wiar amisaremik nain-ke naap nia urufap oram niokap-puikuan. Neeke kema unu-unowa wuami pina-pa wakikuan.
46008010	Feenap, wi inasina me makena-ke naemi maa enowa inasina patirimik nain no ikiwep wiar aawep eniminan. Ne mua oko-ke nefa urufap mainon, “Aa, maa enowa inasina patirimik nain me enowa nain enek. Nanek, yos pun eliw wiar eniminen.” Naap maemi eniminon.
46008011	No nena-na maa oram-ke naep oninan, ne wiisak, mua nain ona kema-pa nain me ookami no niokap-puak. O eena nena teeria epaskun-ke, ne Krais-ke umemi o pina wiar iiraremi aawok nain-ke, nain nos-ke wakiowawan.
46008012	Feenap, wi nain wia wakiowaweya wiena kema-ke me onowa wia naek nain onamik. Naeya no nena teeria epaskun pina wia onami Krais wiarik pina onan.
46008013	Naapeya feenap yame mainen, yo maa naap nain enemi yena emar wakiowawinen-na aria yo maa naap nain enowa iiwawun piipu-afurinen. Naeya o pina-pa me wakinok.
46009001	Nain yo yena kema-pa maa mauwa kookalep-na eliw onowa nain me oninen-i? Aria yo aposel me efa naimik nain feenap maiyem. Yo yena mokoka-pa yiena Maneka Yeesus me urufam-i? Ne yo me aposel-ki? Ona uuwowa efa sesekeya ikiwep ona opora me nia maakem-i? Naeya ni ona teeria-pa me wiar areman-i?
46009002	Wi teeria papako-ke aposel me efa naikuan pun eliw. Nain nis-ke feenap efa maowa-ke ikua, “Makena, o aposel-ke.” Moram yos-ke yiena Maneka opora nia maakemkun opora wiar opaman. Naapeya ni neeke yo yiena Maneka uuwomiyem nain efa ilenikuan.
46009003	Aria yo opora efa atupami maimik nain opora feenap wia kiripomiyem.
46009004	I yiena Maneka uuwowa-pa ikaimik nain maa enowa-ko yia asipam-ikeka, eliw naap nia maakiyen.
46009005	Ne oko feenap, wi aposel papako uuwowa-pa yiawemi wiena emeria feekiya ikiwimik. Ne Yeesus ona wiamun akena pun naap onimik. Ne Pita pun naap oniya. Ne is pun eliw naap onekamik, Kristen emeria wia aawep feekiya uuwowa ikiwekamik.
46009006	Ne oko, i Banabas ikos yiena wapena-pa uuwami maamuma imenap enowa sesenarep enimimik. I yiam erup muutiw naap onam-ikowa-ki?
46009007	Naemi fain pun kema suuweka. Wi ami mua wiena wiam sesenarimik-i? Weetak. Ne mua eena wain piita upep-puap ikoka makenareya makena me eniminon-i? Weetak, eniminon. Ne mua ona sipsip nepiem-ikok meseka mufep me eniminon-i? Weetak, ikoka eniminon. Aria sira-ke feenap ikua, no nena uuwowa-pa uuwap sesa aawinan.
46009008	Nain me i mua uuwowa muutiw yiam maemik. Mua Maneka sira wuomakek nain pun naap akena maek.
46009009	Moram Mua Maneka sira Moses maakek nain feenap wiar siisimep-puamik, “Bulmakau wit makena mereniw ititam-ikaeya opaimika me wiar kaike, uuwam-ikok makena neek enem-ikainok.” (Lo 25.4) Naap maek. Aria Mua Maneka opora maek nain bulmakau kema suuwap maek-i? Weetak.
46009010	I uuwow mua yia maemi naap maek. Feenap, mua manina uuwimik nain maa enowa-ko yiar imenareya enimiyen, naap maimik. Ne wit makena ititami kanima iirarimik nain pun naap maimik, “I uuwap enimiyen.”
46009011	Yo maa isakowa maem nain feenap, is-ke Mua Maneka opora nia maakemkun opora wiar opap baliwep ikeman. Naapeya feenap nia maakekamik, ni enowa-ko yia asipam-ikeka, i naap maowa me eliw-i? I eliw enowa nia maakiyen.
46009012	Wi uuwow mua papako enowa wia urufam-ikaiman. Nain eliwa-ke. Nain i kiikir enowa yia urufap-puap ikoka wi wia urufam-ikowa-ke ikua. Nain i eliw naap nia maakowa nain me nia maakemik. Ne i maa mauwa iiwarimik nain oram naap ikaimik. Oko i enowa nia maakiyen-na Krais opor eliwa nia maakowa nain era yiam puukiyen.
46009013	Aria ni fain kema suuweka, wi Mua Maneka tempel koora-pa uuwimik nain wi nan enowa aawimik. Feenap, wi mua maa enowa pikiwep tempel koora-pa Mua Maneka patirami aria okaiwi wi pris wia wuomimik. Ni nain me amisareman-i?
46009014	Ne is pun naap, yiena Maneka-ke sira fain wuami maek, “Ni teeria ona yo opor eliwa wia maakem-miawimik nain enowa wia urufeka.”
46009015	I yia asipowa nain eliw nia maakekam, nain me nia maakem. Ne aakisa opor unowa maiyem fain pun yo efa asipeka naep me nia maakiyem, weetak. Yo oram opora maem. Yo efa asipowa nia maakowa nain miatin-afuriyem. Oo, yo eliw uminen nain maa nain me nia maakinen. Moram yo oram uuwiyem nain yame iram-ikaiyem, nain mua oko-ke me efa puukuk.
46009016	Feenap, uuwowa nain yiena Maneka-ke yo mia-pa efar wueya yo uuwowa-pa ikem. Naapeya Yeesus opor eliwa wia maakiyem nain unuma yame pirowa-ko me ikua. Yo opor eliwa nain me wia maakem-miawinen-na, aa yo eliwa me ikainen.
46009017	Yo uuwowa fain yena kookalowa-pa uuwekam-na sesa naekam. Nain me yena kookalep uuwiyem, yiena Maneka ona uuwow maneka fain mia-pa efar wueya yo sesa marew eliw uuwam-ikaiyem.
46009018	Aria naap nain yo uuwiyem fain efa saliwowa kamenap? Yo sesa epak nain faneka, feenap, yo sesa marew Yeesus opor eliwa wia maakem-ikainen. Nain maa eliwa-ke. Ne yo uuwiyem fain maa eliw aawowa nain me aawiyem.
46009019	Makena, yo uuwiyem fain yo mua oko tepak-pa me wiar ikem. Naapeya mua-ko me efa maakuk. Nain taar teekow mua yame arowap wi mua unowiya wia asipiyem. Naapeya wi mua unowa wia maakemkun kema kirep Krais opora wiar opuk.
46009020	Feenap, yo owow-owowa ikiwemi yiena Yuuda ikemik nain nan wiamiya ikok yiena kae sira kakeniw ookiyem, Krais opora wia maakemkun opora wiar opuk naep. Makena, yo feenap me maem, yo Moses sira wuomakek nain ookamkun Mua Maneka-ke efa mainon, “No mua kaken eliwa-ke.” Yo naap me maem. Nain wi Yuuda-ke sira nain naap ookam-ikaimik. Naapeya yo wi wiamiya ikok wi sira onimik nain yos pun wiokiyem. Wi kema kirep Krais opora wiar opuk naep.
46009021	Ne wi teeria oko wi me Yuuda-ke, naeya wi Moses sira wuomakek nain tepak-pa me wiar ikemik. Aria yo wiamiya ikok wi wiena sira-pa ikaiwkin yos pun wiena sira wiokiyem. Yeesus Krais opora wia maakemkun wiar opuk naep. Makena, yo Moses sira wuomakek nain tepak-pa me ikem, nain yo Mua Maneka sira me ookiyem naap me naiyem, weetak. Moram yo Krais sira wiar ookiyem.
46009022	Aria wi Yeesus teeria-pa ikemik nain mua papako sira wiar ookowa me kekanimik. Yo wiamiya ikok wi maa fariarowa sira naap nain onimik, yos pun eliw naap oninen. Wi Krais sira baliwep wiar ookuk naep yo wia ane-kekanowiyem. Yo naap onami wi teeria ononer wiamiya ikaiyem nain wiena sira wiar ookiyem, wi mua papako pina onowa piipuap Krais teeria wiar ekuk naep.
46009023	Yo mua unowa Krais opor eliwa wia maakemkun wiar opuk naep naap oniyem. Naeya i epaskun arep Mua Maneka pokow eliwa yia maek nain unowiya urufiyen.
46009024	Aria ni fain-ko me amisareman-i? Karuowa naep mua unowa karuimik. Aria mua kuisow muuta o kiikir fuuniya nain-ke nomakep maa eliwa aawinon. Naapeya nia maakiyem, Mua Maneka ona teeria maa ele-eliwa nia wuap-puomak nain aawu naep mia niam saliwap ikok o ookam-ikeka.
46009025	Feenap, wi mua karuowa naemi mia paara ne kepura goro-gorarowa naep maa unowa fariarep ikok wiam akimam-ikaimik, ikoka nomakemkun maa bala ikiwosa-pa yia wuomiwkin unum maneka aawiyen naep. Miiw maa bala naap nain wiimar samorareya wafurikuan. Ne i me miiw maa naap nain maimik, i yiena yiam saliwap Yeesus sira-pa baliwep ikaiyen. Naeya ikoka Mua Maneka-ke maa bala ikiwosa-pa yia wuomiya nain anane maneka naap ikainon.
46009026	Yo naapeya Mua Maneka sira wiar ookowa kekaniyem. Feenap saarik, yo karuowa miimowa urufami oona reenep karuiyem ne i mua yiam erup irakowa yiam akimami yo wapena momor me wafuriyem.
46009027	Naemi yo feenap oniyem, yena yame kaikap mia kookalowa iiwawun piipuiyem. Oko yo Krais sira wiar ookuk naep wia maakem-ikaiyem, nain yena wakinen. Naeya Mua Maneka-ke efa mainon, “no wakien, no iiwawun wia.”
46010001	Aria i nembesir awona sira wiar kema suuwap kema-ko aaweka. Feenap, wi Isrel iiriw Isip piipuamik nain Mua Maneka-ke maa ipisia wia wuomaya wi unow onaiya tepak irap ikiwem-ikemik. Ne wi ikiwemi ifer maneka puukap kame okaiwi ekamik nain pun naap, ifera nain onaiw pukep oko-okaiwi erap saa imenareya okaiwi ekurumemik.
46010002	Wi maa ipisia tepak-pa ikiwemik ne ifer maneka nain wueliwa kame okaiwi ekamik. Naap onami wia yasuwowa saarik aremi Moses teeria wiar aremik.
46010003	Ne maa enowa maana naimik nain Mua Maneka-ke wia sesekomaya miiwa-pa oraeya kapunumep aawep enem-ikemik.
46010004	Ne eka naiwkin nomon maneka-ke pukeya eka oraeya enemik. Naap wia asipam-ikua. Wi unowiya eka nain enemik. Nomon maneka nain Krais ifarimok. Ona wiamiya ikiwem-ikok wia asipam-ikua.
46010005	Makena Mua Maneka baliwep wia urufam-ikua, nain wiena-ke sira-sira onam-ikaiwkin unowa naap wia urufap me wia kookalek. Naapeya epa asia saa manekiw-pa ikiwem-ikok umem-ikemik. Umiwkin momor wiisa wia soop-ikim-ikemik. Naeya miiwa wia wuomak nain wi ikip me fuunemik.
46010006	Aria wi naap arem-ikemik nain wiar furewap ifan tiira puikua. Wis-na sira samo-samora onowa kookal-afuram-ikemik. Ne i naap me onikua, i sira samo-samora onowa kema momor me suuwikua.
46010007	Wi fain onamik, wi mua miira sirarep yiena inasina-ke naep sira-sira onami wiokam-ikemik. Wi naap onamik nain Mua Maneka opora-pa feenap wiar siisimep-puamik, “Mua Maneka teeria-na inasina wia naemi sira-sira onami pokap maa enemi eka kekanowa enemik, wi naap onami someka awemi ufemi sira samo-samora onamik,” naap wia maek. Naapeya nis pun naap onam-ikok-na iiwawun piipueka.
46010008	Wi naap onami enum erua sira oniwkin Mua Maneka-ke iir kuisow nainiw wi unowa akena, 23,000 naap wia ifakimok. Naapeya is pun enum eruarowa sira nain me onikua.
46010009	Ne yiena Maneka me akimikua, oko naap onami wi Isrel saarik samor aawiyen. Feenap, wi enowa oko oko maalemi Mua Maneka aakunowiwkin kema bagiwirap ifa samora unowa sesekeya wia kueya umem-ikemik.
46010010	Ne wi woos mua opora-pa me wia aakunoweka, oko naap onami wi Isrel saarik arowen. Wi iiriw wiena woos mua wia aakunowam-ikaiwkin Mua Maneka-ke umowa wia suuweya umem-ikemik.
46010011	Mua Maneka-ke ni urufap sira amisareka naep naap wia onak. Ne wi naap arem-ikemik nain mua papako kema aawuk naep opora nain siisimemik. Naapeya i aakisa miiwa weeserow epa-pa ikemik fain sira nain wiar kema suuwap kema aawowa-ke.
46010012	Ne naapeya ni maa urufap, oko nis pun i pina marew ikemik naap maep wakiowen.
46010013	Nain ni pina onowa kema niar urupiya nain i iiwawun maneka pun naap, kema yiar urupiya. Ne Mua Maneka nia asipowa naek nain nia kekanoweya kekanep ikok pina me onowen. Feenap, ni pina-ke nia akimam-ikaeya os-ke nia kekanowami era nia wuomaya pina me onowa nain niam paayap ikowen.
46010014	Aria naapeya emar unowik, wi inasina ookimik sira nain me wiar ookeka, iiwawun mikikira iweka.
46010015	Ni mua kema pukowa-ke, naeya feenap nia maakinen. Yo maiyem fain makena-ki e weetak, nain ni niena kema suuweka.
46010016	Aria i lotu-pa yiam fiirimep ikok wain eka urupa kuisow nan Mua Maneka sira eliwa naakemi enimimik. Enemi maimik, “Krais i muuta nain umemi ona aka sawikak.” Aria i naap onap teeria kuisow me arimik-i? Ne emer ikowa pun naap, aawep wu-wuepap kakawa kui-kuisow enemi maimik, “Yeesus Krais i muuta nain umok.” Naap onami i unowiya teeria kuisow aremi Krais mia ara me arimik-i?
46010017	Moram emera kuisow muuta, nain i mua unowiya kaka-kakawa enimimik. Naap onami i iiwawun Yeesus wiarik teeria kuisow aremik.
46010018	Neemi wi Isrel Mua Maneka patirowa onimik nain pun wiar kema suuweka. Wi maa eneka aawep pikiwep nomon esimsa-pa wuap patirami kuumimik. Mua Maneka patirami kiowa papako me kuumimik nain wiena enimimik. Enep-puap wi Mua Maneka teeria kuisow me wiar arimik-i?
46010019	Aria wi mua miira wia patirimik. Naeya mua miira nain maa makena-ke, yo naap maem-i? Ne maa eneka eena wuap mua miira patirimik nain maa enowa sira oko-ke, yo naap-ko maem-i?
46010020	Weetak, yo naap-ko me maem. Yo fain maiyem, wi maa eneka wuap mua miira patirami maimik, “I yiena inasina patirimik,” naap maimik. Nain wi me Mua Maneka kema suuwimik. Weetak, wi sawur wia patirimik. Naapeya wi maa enowa sira-sira naap nain wiamiya me areka. Oko wi teeria nain wiar arowen.
46010021	Ne sira feenap-ko ikua-i? No Yeesus teeria wiar ekap kiiriw kirep wi sawur teeria wiar arinan-i? Ne yiena Maneka wain eka wiar enep kiiriw wi sawur wia patirimik eka nain pun eliw wiar eniminan-i? Ne emer ikowa wiar enep maa enowa eena wi sawur wia patirimik nain pun wiar eniminan-i? Weetak akena, i naap oniyen me naeka.
46010022	Oko i naap onami yiena Maneka kema bagiaw irowawiyen. Ne o sira yia ofakowami yia samorinon. Ne i kekanowa eliw wiar nomakiyen-i?
46010023	Mua papako-ke maimik, “Maa unowa eliw manekiw.” Makena maimik, nain maa papako manek akena me yia asipiya. Ne pun maimik, “I maa unowa eliw oniyen.” Makena maimik, nain me maa unow maneka nain-ke yia kekanoweya Mua Maneka baliwep amisarep sira wiar ookiyen.
46010024	Ni maa muutitik onami niena muutiw me niam kema suuweka. Feenap maowa-ke eliwa, “Yo kamenap onap mua wia asipamkun wueliwa ikaikuan.”
46010025	Feenap, wi maa eneka kiowa fofa-pa sesekimik nain urufap kema erup erup me areka, me maeka, “Enowa fain mua miira patiramik-i e weetak?” Oram wiar sesenarep-pueka.
46010026	Moram Mua Maneka opora feenap maek, “Miiwa ne maa mutumut ikomakek nain Mua Maneka-ke onak,” naap maek.
46010027	Aria sisin mua-ko enowa nia fariwkin niena kookalep-na eliw wiar ikiweka. Ne maa mauwa nienakiwkin wia nokarep me enimeka, momor wiar enimeka.
46010028	Ne aria mua-ko naap nia maakinok-na, “Maa fain mua miira patiramik nain-ke.” Naap nia maakinok-na me enimeka. Mua nain ona kema-ke naap wiar imenareya naap nia maakek. Naeya o kema suuwap me enimeka.
46010029	Yo nia maakem nain mua nain kema suuwap maem, me ni kema kamenap ikeman nain maem, weetak. Moram no nena kema maa nain eliw eniminen, naap name maep-na aria mua oko kema me wiar ookinan. Nain no mua oko nain ekima opap maa eliw fariarinan.
46010030	Feenap, yo Mua Maneka kema suuwap sira eliwa naakep-puap maa enimiyem, nain moram mua oko-ke efa tuuninon? Moram yo maa enowa naep Mua Maneka sira eliwa naakep enem.
46010031	Ne naapeya feenap maiyem, maa enowa ne eka, ne maa papako onu naep maeka, “Mua Maneka waisow unum maneka aawinok.” Naapeya mua papako sira niar urufap Mua Maneka unuma pirikuan.
46010032	Ne maa kema suuwap oneka. Naeya mua oko sira niar urufap me wakikuan, wi fain: wi Yuuda, wi Grik ne Mua Maneka teeria.
46010033	Ni yo yookeka. Wi mua papako kema wia opami sira unowa oniyem. Yo yena yame kema suuwap me oniyem, weetak. Ne wi mua kamenap onap wia asipinen naep naap oniyem. Feenap, yo Yeesus opora wia maakemkun wi pina piipuap opora wiar opap o teeria wiar oruk naep naap oniyem.
46011001	Aria Krais sira onam-ikua nain yo naap oniyem. Ne nis pun yo sira yookami naap onam-ikeka.
46011002	Aria yo maa unowa iiriw nia maakem nain ni kema ikeman. Ne Krais ookowa sira-sira wi yiomakemik nain iiriw nia maakem nain pun baliwep ookam-ikaiman. Naapeya ni sira eliwa nia naiyem.
46011003	Aria ni mokomokoka fain amisarep kema-ko aaweka. Feenap, Krais Mua Maneka tepak-pa wiar ikaiya. Ne wi mua eena Krais ookimik nain o tepak-pa wiar ikaimik. Ne wi emeria wiena mua tepak-pa wiar ikaimik.
46011004	Naapeya ni fiirimowa-pa mua oko-ko iikirap Mua Maneka farekam naep ikiwosa konimiw me wame wakesiminok. E, Mua Maneka-ke kema iweya opora wia maakekam naep-na nain pun naap me oninok. Krais ona woos mua-ke. O wame wakesiminon-na nain Krais ekima me opowa saarik arinon.
46011005	Ne wi emeria-ke lotu-pa Mua Maneka faru naep-na ikiwosa konimiw wiam wakesimuk. Ne Mua Maneka kema wieya opora wia maaku naep-na, nain pun naap onuk. Wi naap me onikuan-na wiena mua emina wia ururowikuan. Moram papako-ke urufap maikuan, “Emeria faa, wi emeria eena soma oraiwkin fia wia kaisomimik, wi nain saarik.”
46011006	Naapeya maiyem, emeria ikiwosa me wakesiminon-na ona wame emina ururowinon. Naapeya afif fuula maala nain puukiwkin iiwa ikainok. Nain emeria afif iiwa ne emeria woos buburia ikowa nain maa emin ururowa-ke. Naapeya yo maiyem, wi emeria ikiwosa wiam wakesimuk.
46011007	Aria onoma oko feenap, i mua Mua Maneka-ke ona saarik yia uuwak. Naeya i Mua Maneka unuma pirami o kekanowa akena naem-ikowa-ke. Naapeya i mua ikiwosa me yiam wakesimikua. Ne wi emeria sira eliwa-pa ikok wiena mua unuma wiar pirikuan. Naapeya wi emeria ikiwosa wiam wakesimowa-ke.
46011008	Moram Mua Maneka mua uuwekam naep me emeria mia wiar aawep uuwak, weetak. Makena, emeria uuwekam naep mua mia wiar aawep emeria uuwak.
46011009	Ne pun mua emeria ikos ikauk naep emeria uuwak, me emeria naep mua uuwak, weetak.
46011010	Ne aria ona sira naap wueya wi emeria-ke wiena mua tepak-pa wiar ikauk naep ikiwosa konimiw wiam wakesimowa-ke. Wi naap onikuan-na wi ensel-ke sira wiar urufap sira eliwa wia maikuan.
46011011	Nain ni feenap amisareka, Mua Maneka-ke emeria mua yia uuwami epaskun ikok wiam asipam-ikauk naek.
46011012	Moram mua mia wiar aawep emeria uuwak. Makena, nain i mua pun wi emeria uroma-pa wiar imenarimik. Mua Maneka ona sira naap wueya i naap ikemik.
46011013	Ne ni fain kema suuweka. Feenap, wi emeria-ke lotu-pa Mua Maneka faremi me wiam wakesimimik nain eliw marew, nain makena maiyem-i e wia?
46011014	Aria sira naap ikua, wi mua eena emeria saarik afif fuula maala wuimik nain maa emin ururowa-ke.
46011015	Ne wi emeria afif fuula maala onaiya ikaimik nain wiar urufap maimik, sira eliwa, wiena emeria afif maala naap wuimik nain aniriya, naap maimik. Moram Mua Maneka-ke afifa-ke woosa wiar wakesiminok naep naap wiar wuak.
46011016	Ne aria yo opora maem nain emeria-ko opora efar fieninon-na o feenap mainen. I teeria wi emeria ikiwosa wiam wakesimowa marew lotu-ko me kererimik, weetak akena. Ne Mua Maneka teeria owow-owowa-pa ikemik nain, wis pun sira naap-ko me onimik.
46011017	Aria ni fiirimowa-pa sira kamenap onowa nain mainen. Ni feenap oniman, niam fiirimiman nain ni niam asipowa nain me niam asipiman, weetak. Ni sira-sira onami iiwawun samorareman. Sira eliwa me oniman, yo eliwa me nia naiyem.
46011018	Feenap maiwkin niar miimam, ni niam fiirimiman nain opora niam fienami niam fo-fookiman. Naap nia maemik nain makena-yon.
46011019	Aa eliw, ni naap niam fo-fookam-ikeka, ikoka sira niar mekawap nia amisarikuan, ni mua kain-ke Yeesus Krais sira baliwep ookiman.
46011020	Ne ni eena yiena Maneka iiriw ona teeria wiamiya maa enemik nain, nis pun nain ookami niam fiirimep maa enimiman. Nain ni me yiena Maneka sira wuak nain kema suuwap naap oniman, weetak.
46011021	Ni maa enowa pikiwep fiirimow epa-pa mua papako niam arewap bilik pokap maa enowa-ke. Nain ni naap me oniman. Ni niisow maa enep-puiman. Naeya ni mua papako enowa opap me ikiwiman nain wuailiman, ne papako niena enowa ne wain eka onaiya ikiwiman nain eka enep momorariman.
46011022	Ni faa, ni niena koora marew-i? Naeya ni ikiwep fiirimowa epa-pa maa enemi eka enimiman. Ni naap onami Mua Maneka teeria mua oorpowa wia arowiman ne mua papako oram ikaimik nain ni sira naap oniwkin emina ururimik. Naapeya yo kamenap nia mainen? Yo sira eliwa onaman nia nainen-i? Weetak akena.
46011023	-
46011024	Iiriw yiena Maneka Yeesus maa enowa onak nain ni ookami baliwep onam-ikeka. Moram ona efa ofakoweya iiriw baliwep nia maakem. Feenap, o wi iiwua wapena-pa wiar wuamik iir nain uura ona teeria wia fiirimep maa enemik. Maa enemi emer kekanowa aawep Mua Maneka sira eliwa naakep-puap wu-wuepap wienakemi wia maakek, “Emera fain yena mia oposia-ke. Yo ni muuta nain uminen. Fain aawep enimeka. Ne anane naap onam-ikok yo efa kema suuwam-ikeka,” naap wia maakek.
46011025	Ne enep weesereya wain eka urupa opap sira naapiw onak. Ne wienakemi wia maakek, “Eka fain kemena-ke naap. Yo umemi aka sawikamkun Mua Maneka pina niar iirarowa opor kekanowa nain wiar kooninon. Opor enuma eena niamiya kaikowa maek nain. Naapeya ni wain eka fain enimeka. Ne anane naap onam-ikok yo efa kema suuwam-ikeka,” naap wia maakek.
46011026	Naapeya ni anane emer ikowa ne wain eka enowa nain naap oni-ikim-ikaiwkin opora fain meta ariminon, yiena Maneka umok, opora nain naap amisarikuan. Nain iki-ikip iiwawun yiena Maneka miiwa nainiw orow epa-pa.
46011027	Naapeya ni teeria mua-ko pina me wame kakenowa emer ikowa ne wain eka nain oram eniminon-na pina oninon. Naap onami yiena Maneka mia ne aka maa oorpowa wiar arowap pina aawinon.
46011028	Feenap oninon-na eliw. O kiikir ona sira samora wame kema suuwap kukusa wame saliwap-puap eliw eniminon.
46011029	Moram emer ikowa ne wain eka enemi Yeesus Krais mia me kema suuwap mainon-na, “Aa Yeesus i pina muuta nain umok,” naap me mainon-na Mua Maneka-ke pina iwinon.
46011030	Naapeya naneka, ni teeria fain mua unowa napumarep lagota urupep ikeman, ne papako umomakeman.
46011031	Ne i pina naap onimik nain kiiriw kema kiriyen-na Mua Maneka sirirowa me yiinon.
46011032	Makena, Mua Maneka sirirowa yiiya nain ni sira amisarep baliwep ikeka naep naap yia oniya. Naeya i baliwep ikaiyen-na wiimar wi mua opora me wiar opimik nain epa mukun yoowa neeke wia sesekinon, ne i wia.
46011033	Naapeya nia maakiyem, ni fiirimowa-pa niam aawep ikok niam arewap maa enimeka.
46011034	Ne mua-ko wuailowa naep ona koora-pa maa enep-puap fiirimowa kererinok. Naeya fiirimow epa-pa momor me onowen, ne ikoka Mua Maneka sirirowa me wiar urufowen. Aria lotu opor papako aakisa me senam nia maakiyem, iir oko yena niar ikiwep-na baliwep nia maakinen.
46012001	Aria emar unowik, ni Ewar Eliwa amisa yiemi uuwowa yiiya nain baliwep amisareka naep feenap maiyem.
46012002	Ni niam amisareman, ni iiriw Mua Maneka teeria me wiar ekowa ikeman nain, wi sawur-ke kema niiwkin mua miira sirarep inasina-ke naemi sira-sira onam-ikeman. Mua miira eena me aakuniya nain.
46012003	Ne aakisa ni Mua Maneka teeria wiar ariwkin ni baliwep amisareka naep maiyem, wi mua eena Mua Maneka Ewar Eliwa-ke kema wiiya nain, Yeesus amukaremi feenap-ko me maimik, “Yeesus neek samor aawinok.” Ne pun mua-ko onaiw feenap me mainon, “Yeesus-na yiena Maneka-ke.” Makena, Ewar Eliwa-ke kema iwinon-na naap mainon.
46012004	Aria ni aakisa Ewar Eliwa uuwowa amisareka naep nia maakiyem. Ewar Eliwa waisow muuta, nain-ke amisa ononer yieya uuwowa sira-sira amisarep onimik.
46012005	Ne i teeria uuwowa ononer ikok yiam asipam-ikaimik, nain yiena Maneka Krais waisow yia urufam-ikaeya uuwimik.
46012006	Makena, uuwowa ononer onimik, nain Mua Maneka ona waisow kekanowa yieya uuwowa baliwep onomakimik.
46012007	Ne aria Ewar Eliwa-ke mua kui-kuisow amisa yiemi uuwowa ononer yieya uuwowa sira yiam asipam-ikaimik.
46012008	Ewar Eliwa waisow amisa yiemi uuwowa yiomakek. Feenap, mua oko amisa iweya Mua Maneka amis maneka wiar ikua nain wi mua papako wia ookomiya. Ne mua oko amisa iweya Mua Maneka opor eliwa kemena baliwep wiar amisarep wia fookomiya.
46012009	Ne mua oko amisa iweya Mua Maneka kekanowa makeniya o farowa kekan-afuriya. Naeya maa mauwa nokariya nain eliw urufinon. Ne mua oko kekanowa iweya wi napum sira-sira wiar saliwiya.
46012010	Ne mua oko kekanowa iweya maa miililina imeniya. Ne mua oko kema iweya opor kokot ikua nain wia kopomaya makena ariya. Ne mua oko amisa iweya feenap oniya, wi Mua Maneka opora wiar aakunimik nain ne sawur-ke mia wiar ireya aakunimik nain opora baliwep wiar mekawap maiya, “Aa, mua fain makena maiya, oko nain wia,” naap maiya. Ne mua oko amisa iweya opora sira onaiya aakuninon. Ne mua oko amisa iweya mua papako opor sira onaiya eena maimik nain kemena wiar maiya.
46012011	Aria Ewar Eliwa kuisow nain-ke ona kookalowa-pa i mua kui-kuisow amisa ononer yiomakeya uuwimik.
46012012	Ewar Eliwa uuwowa ononer yiomakek nain maiyem, nain mia ara ononer ikemik. Feenap, mia kuisow, nain mia ara ononer wiena wenup uuwimik. Makena, mia ara ononer nain-ke mia kuisow maneka arowak. Ne i Krais teeria pun naap, o mia saarik, mua unowa, nain teeria-ke kuisow muuta.
46012013	Moram i teeria maneka kuisow nain i owowa ne sira ononer. Feenap, i mua papako Yuuda-ke, i papako owowa oko-oko-ke, i mua papako sesa marew uuwow yoowa-pa uuwimik, ne i papako yiena kakeniw miiwa-pa maa uuwimik. I naap ikemik, nain Yeesus Krais opora wiar opamkun yia yasuwiwkin Ewar Eliwa-ke teeria kuisow yia arowak. Ne Mua Maneka-ke Ewar Eliwa kuisow nain sesekeya i yiamiya ikaiya.
46012014	Aria ni fain kema suuweka. Feenap, i mia kuisow, nain ara unowa.
46012015	Kepura-ke mainon-na, “Yo me wapena-ke, naeya yo me mia okaiwi-ke nainen.” Naap me mainon, moram mia iiwawun epaskun.
46012016	Ne ifana-ke mainon-na, “Yo me mokoka-ke, naeya yo me mia okaiwi-ke nainen.” Os pun naap me mainon, moram mia iiwawun epaskun.
46012017	Aria mua-ko mia ara mokok manekiw ikainon-na maa eliw urufinon, nain ifana weetakeya kamenap maa miiminon? Ne mia ara ifana manekiw ikainon-na maa eliw miiminon, nain miikapura weetakeya maa ikina kamenap aawinon?
46012018	Naap wia, moram Mua Maneka-ke yia uuwami mia ara kui-kuisow kaanek wuowa ne kamenap ikowa nain ona amisarep yia tawerarek.
46012019	Naapeya i mia ara kuisow mokoka naap nain manekiw yiar ikekak-na i mia aakisa ikemik feenap me ikekamik, ae-na.
46012020	Naapeya i mia kuisow, nain mia ara-ke sira-sira ikomakek.
46012021	Ne mokoka-ke wapena iiraremi me maakinon, “No ikiwe, yo yaisow pepek.” Nainiw ikiwosa-ke kepura iiraremi me maakinon, “No ikiwe, yo yaisow pepek.” Naap wiam iirarowa me pepek, unowiya uuwow onaiya ikemik.
46012022	Moram mia ara muutitik kekanow marew nain, uuwow maneka oniwkin i iiwawun wueliwa ikaimik.
46012023	Ne mia ara papako urufowa eliw marew naimik nain, baliwep bala opimik. Ne mia ara oko emina ururimik nain baliwep wakesimimik.
46012024	Aria mia ara papako urufowa eliwa nain me pipilimimik. Mua Maneka ona yia uuwami mia ara pepekiw wuomakeya yia urufowa anirak. Ne mia ara urufowa eliw marewa nain Mua Maneka-ke maa nain maa maneka-ke naep uuwak.
46012025	Naapeya mia ara unowa nain me wiam iirarikuan, epaskun ikok wiam asipam-ikaikuan.
46012026	Ne mia ara oko-pa sirirowa furewinan-na mia ara unowa pun iiwawun sirirowa furewinan. Ne mia ara oko baliwep kakaltinan-na mia ara unowa pun wueliwa nefar ikainon.
46012027	Aria ni unowiya ni teeria kuisow, naeya ni Yeesus Krais mia-ke ikeman. Ne ni mua kui-kuisow o mia ara ononer wiar ikeman.
46012028	Naapeya Mua Maneka-ke uuwowa ononer niomakek. Feenap, ni mua papako Krais uuwow mua nia wueya ni miimowa-pa ikeman, aposel nia naimik nain. Aria wi wiokap onarowa nain ni profet, ne wi nain ookap onarowa, ni somek mua, Mua Maneka opora wia fookomowa nain. Ne aria ni papako Mua Maneka kekanowa-pa maa miililina oniman, ne papako napum sira-sira wia saliwiman. Ni papako mua wia naapowa sira anane oniman, papako Mua Maneka teeria uuwowa baliwep wiar faiman, ne papako opor sira onaiya aakuniman, ni naap ikeman.
46012029	Ni unow onaiya uuwowa kuisow-pa ikeman-i? Ni unow onaiya aposel-ki? Ni unow onaiya profet-ki? Ni unow onaiya somek mua-pa ikeman-i? Ni unow onaiya maa miililina imeniman-i?
46012030	Ni unow onaiya napum sira-sira eliw wia saliwiman-i? Ni unow onaiya opor sira onaiya aakuniman-i? Ne opor sira onaiya aakuniwkin ni unow onaiya kemena wiar imeniman-i? Weetak akena, ni uuwowa ononer niar ikua.
46012031	Nain ni uuwowa-pa mua oko baliwep wia asipimik nain manek akena kookalep Mua Maneka nokareka. Aria yo aakisa sira eliwa akena eena sira unowa nomakek nain nia ofakowinen.
46013001	I mua wia kookalowa nain maiyem. Feenap, yo owow unowa opora wiar amisarep aakuninen-na ne Mua Maneka ensel opora nain pun wiar amisarep aakuninen-na, ne yo mua me wia kookalinen-na yo opora aakuniyem nain oram saarik efar arinon. Ununa ne oka momor paowa saarik, aluowa-ke maneka ne kemena marew.
46013002	Ne Mua Maneka amisa yieya opor kokot aakuninen-na ne yo o iiriw maa pipilimep wuak nain yo kema pukep eliw wiar mainen. Ne Mua Maneka kekanowa makena wiar naemi mainen-na, “Ni ema unowa fain epa oko ekomakeka,” naap mainen-na yo opora efa miimikuan. Nain yo mua me wia kookalinen-na yo mua makena wia.
46013003	Ne feenap, yo yena maa unowa aawep wi mua oorpowa wiomakinen-na ne mua papako-ke efa kuumu naep oniwkin wiisiw wiokinen-na, nain yo mua me wia kookalinen-na yo sira eliwa unowa oniyem nain makena me efar arinon.
46013004	Aria i mua wia kookalowa sira feenap, mua-ko pina yia oneya-na kekelka muuta ikowa, is-keriw wia saliwowa, ne pina wia kiripomowa kema me wuowa, maa unowa kema me wia kuowa. Ne maa mutumut yo yaisow naap yame maemi me yame pirowa.
46013005	Emina wia ururowowa sira nain me onowa, ne maa me ifemakep ookap iwowa, ne ewur me riirinowa, ne sira samora yia oniwkin-na me wiar kema suuwowa.
46013006	Ne mua-ko pina aaweya-na me wiar kemelowa ne mua-ko Mua Maneka sira wiar ookeya-na kemelowa.
46013007	Sira samora yia oniwkin-na me wia maem-miawowa. Ne opora wiar ifemakemi sira eliwa-pa pikiwowa. Neemi maiyen, “Mua Maneka-ke o asipeya Krais sira wiar ookinon.” Naap maep mua nain anane naap asipam-ikowa.
46013008	Mua wia kookalowa sira nain-ke naap ikainon, maa papako weeserinon. Feenap, aakisa Ewar Eliwa-ke amisa yieya opora kokot ikua nain aakunimik, ne wiimar kiiriw naap me aakuniyen. Ne Ewar Eliwa amisa yieya opora sira onaiya aakunimik nain pun wiimar weeserinon. Ne Ewar Eliwa-ke amisa maneka yieya Mua Maneka opora wia fookomimik uuwowa nain pun wiimar weeserinon.
46013009	Moram i aakisa maa iiwawun me amisarowa ikemik. Ne Ewar Eliwa-ke amisa yiemi opora kokot ikua nain ara kui-kuisow yia maakeya wiar aakunimik.
46013010	Ne wiimar Mua Maneka ona maa mutumut maek nain iiwawun ariman wueya i aakisa ara kui-kuisow wiar aakunimik nain opora iiwawun ariman arinon.
46013011	Feenap saarik, yo iiriw takira ikok aakunowa takir gala opora aakunem-ikem. Ne kema pun naap takir kema ikem, takira maa kookalimik naap onam-ikem ne maa unowa takir kemaiw ikem. Nain aakisa yo arimep mua arep takir kema nain iiwawun piipuam.
46013012	Aria Mua Maneka opora yia maakek nain pun naap. Fain saarik, eka wiwisa kireya maa baliwep me urufimik. Ne wiimar maa mutumut Mua Maneka-ke iiwawun wasirkeya i eka melina saarik maa baliwep urufap kema pukiyen. Aakisa Mua Maneka amis maneka wiar ikua nain lawiliw muuta wiar amisaremik, ne ikoka iiwawun maneka parinarep amisariyen, ona i baliwep akena yia amisarek naap.
46013013	Aria aakisa sira arow fain Mua Maneka-ke ookeka yia naeya ookiyen. I Mua Maneka opora kekanowa wiar ookam-ikaiyen. Yeesus Krais opor makena maek nain kemaiw yiam tuupam-ikaiyen, ne pun mua wia kookalem-ikaiyen. Sira arow nain eliwa, nain sira manek akena mua wia kookalowa naneka.
46014001	Aria ni maa mauwa oni-ikiwemi ni fain onowa kema kaalalem-ikeka, mua wia kookalowa nain. Ne pun Ewar Eliwa amisa yiemi uuwowa ononer yiiya nain manek akena kookalemi ni fain kookal-afureka, Mua Maneka opora baliwep wia fookomowa nain. Naemi uuwowa nain Mua Maneka faremi nokareka.
46014002	Ewar Eliwa-ke mua oko-ko kema iweya opora sira onaiya aakuneya mua papako wiar miimap kemena me aawikuan. Nain o me wi mua wia maakinon. Mua Maneka wameiya aakunemi maa kokot ikua nain mainon.
46014003	Ne aria mua oko Mua Maneka-ke amisa iweya opora wiar aawep kemena wia fookominon. Naeya wi opora miimap Mua Maneka kema suuwowa kekanikuan, Mua Maneka opora ookowa kema urupemi, kekanep ikaiwkin akimowa-ko imenarinon-na kema eliwiw ikaikuan.
46014004	Aria mua eena opora sira onaiya aakuniya nain ona waisow amisarep kema eliwiw ikainon. Ne mua eena Mua Maneka-ke amisa iweya opora wia fookomiya nain-ke Mua Maneka teeria manek akena wia asipinon.
46014005	Nain yo feenap maiyem, Ewar Eliwa amisa nieya ni unowiya opora sira onaiya eliw aakunowen. Nain yo fain manek akena kookaliyem, Ewar Eliwa amisa nieya ni unowiya Mua Maneka opora kokot ikua nain kemena mua wia fookomaka. Opora sira onaiya muutiw aakunimik nain Mua Maneka teeria me senam wia asipimik, wi Mua Maneka opor kemena wia fookomimik nain-ke Mua Maneka teeria manek akena wia asipimik. Ne aria mua opora sira onaiya aakuniya nain, opora nain aakunep weesereya ona-keriw opor kemena wia fookominon-na eliw. Naap oninon-na makena, Mua Maneka teeria pun wia asipinon.
46014006	Aria emar unowik, yo ikip ni niamiya ikok opora sira onaiya muutiw aakuninen-na yo kamenap onap nia asipinen? Ne Mua Maneka opora yieya opora kokot ikua nain maemi makena nia fookominen-na eliw nia asipinen. Ne Mua Maneka sira onomakek nain opora baliwep nia ookominen-na, nain pun, nia asipinen.
46014007	Naeya opora sira onaiya aakunimik nain fain saarik, wi pia momor fuuriwkin-i e oka momor paiwkin miimap maimik, “Nee, someka kain awemi oka naap paimik noma.”
46014008	Ne wi irakowa naep puuw baliwep me fuurikuan-na wi irakow mua ikemik nain kamenap miimap amisarep irakowa iikirikuan?
46014009	Naapeya nis pun opora sira onaiya nainiw wia maakowen-na wi miimap kamenap niar amisarikuan? Neek aakunem-ikaiwkin niar miimap momor maneka ikaikuan. Naeya ni nomokow pia saarik wia maakem-ikowen.
46014010	Aria oko feenap, miiw unowa opora ononer ikomakek. Naeya wiena opor epaskun-ke wiena opora-pa maiwkin wi eliw amisarikuan.
46014011	Nain mua oko-ke opor oko-pa efa maakeya-na yo opora nain me wiar amisarep maa mauwa maiya nainen. Naeya i yiam erup yiam maiyen, “O owow oko mua-ke,” naap yiam maiyen.
46014012	Aria ni Ewar Eliwa amisa yieya uuwowa ononer oniyen, kema manek akena naap maiman. Ne Mua Maneka naap nokarem-ikaiwkin uuwowa ononer eliw niinok. Naeya ni niena teeria manek akena niam asipam-ikowen.
46014013	Ni Mua Maneka teeria niam asipam-ikowa nain uuwow maneka-ke. Naapeya mua-ko opora sira onaiya aakuniya nain kiiriw yiena Maneka nokarinok, ne ona opora nain kemena pun fookomaya wia maakinok.
46014014	Naap oninon-na eliw. Aria yo nain maemi yena yame mainen. Yo Mua Maneka faremi opora sira onaiya wameiya aakuniyem. Nain feenap, yena kukusa-ke Mua Maneka wameiya aakuninon. Ne yo yena woosa me yame furewinen, yo maa mauwa maiyem nain.
46014015	Naeya yo kiiriw kamenap oninen? Yo feenap oninen-na eliw-yon. Yena kukusa-ke Mua Maneka wameiya aakunem-ikaeya yena kema-pa amisarem-ikainen. Ne someka pun naap, yena kukusa-ke ne yena woosa pun amisarep someka nain awinen.
46014016	Naapeya ni opora sira onaiya muutiw me aakuneka. Oko no naap onami Mua Maneka unuma wiar piram-ikaeya mua papako opora nain me nefar amisaremik nain kemena me nefar aawikuan. Naeya wi kamenap opora nain makena-ke nefar naikuan?
46014017	Moram no naisow nan opora sira onaiya Mua Maneka wameiya baliwep aakunemi sira eliwa naakem-ikaeya mua oko kemena-ko nefar aawinen nainon-na wia. Naeya kema me iikirinon.
46014018	Aria yo Mua Maneka sira eliwa naakiyem, moram Ewar Eliwa-ke amisa yieya yo anane opora sira onaiya aakuniyem, ni oniman nain nia nomakiyem.
46014019	Nain yena yaisow ikok naap oniyem. Ne Krais teeria fiirimowa-pa opora sira onaiya maala aakunowa me oniyem naiyem. Yo fain kookaliyem. Yo maa kema suuwap Mua Maneka opor ariman aakunemi suule wiinen, ne opor iiwa pun kema eliw aawikuan.
46014020	Aria emar unowik, ni gia sira saarik ikok maa momor oniman, nain piipueka. Mua iperowa saarik maa kema suuwap oneka. Aria sira samora onowa nain-ke, gia kema saarik ikok sira samora me oneka.
46014021	Naemi opora sira onaiya aakunimik nain maiyem, Mua Maneka opora iiriw wiar siisimep-puamik nain feenap, Mua Maneka ona teeria wi Isrel feenap wia maek, “Yena teeria-na wi emina kekaniwkin yos-ke owow oko wia sesekamkun wi iiwuaremi wiena oporiw wia maakemik-na wia. Wi kema-ko me kiremik. Wi emina naap kekanem-ikemik.” (Aisaiya 28.11-12)
46014022	Naapeya feenap maiyem, opora sira onaiya aakunimik nain wi emina kekanep Mua Maneka opora wiar fienimik nain wi naep Mua Maneka-ke mua oko kema wieya opora sira onaiya wia maakimik. Me wi Mua Maneka opora ookimik nain wia naep naap onamik, weetak. Aria opora kokot wia fookomimik nain Mua Maneka-ke amisa wieya wi o opora ookimik nain muutiw wia naep opora kakeniw wia maakimik. Me wi Mua Maneka opora wiar fienimik nain wia naep aakunimik, weetak.
46014023	Ne aria ni teeria unowiya niam fiirimep ikok unowiya opora sira onaiya aakunem-ikaiwkin-na wi sisin mua ne wi mua enuma niar kererep naap nia urufap nia maikuan, “Wi faa, momoraremik aa.” Yo makena maiyem-i?
46014024	-
46014025	Ne aria ni unowiya niam fiirimep Mua Maneka-ke amisa nieya opor kokot wia fookomowen-na mua enuma-ko kererep opora unowa nain miimap kema kirep mainon, “Aa, yo mua eliw marew.” Naap maep iiriw pina onap pipilimep-puak nain wame furewap iiwawun wasirkinon. Naemi keema muuna miiwa-pa mikap maara mikami Mua Maneka unuma fakerami mainon, “Makena, Mua Maneka ni niamiya ikaiya.”
46014026	Naapeya emar unowik, feenap maiyem, ni niam fiirimiman nain feenap oneka. Mua oko someka awowa kema urupinok-na awinok. Mua oko Mua Maneka opora wia wafurominok, mua oko Mua Maneka-ke opora iweya kakeniw nia maakinok. Ne mua oko opora sira onaiya aakuninok. Ne mua oko-ke opora nain kemena nia maakinok. Ni naap mua kui-kuisow uuwowa ononer onami ni unowiya niam kekanoweka. Naemi Mua Maneka sira baliwep wiar ookowen.
46014027	Aria mua papako opora sira onaiya aakunu naep-na mua arow muuta aakunuk, e erup pun eliw. Nain mua unowa wia. Feenap oneka, mua oko-ke opora sira naap aakunep weesereya mua oko oram ikua nain-ke opora nain wiar kiripap kemena nia maakinok. Weesereya mua oko-ke aakuninok. Naap oni-ikiweka.
46014028	Aria opora sira onaiya aakuniwkin kemena nia maakow mua mareweya-na opora sira onaiya aakunowa neek ikainok. Mua oko-ko opora sira naap aakunowa kema wiar urupinok-na ona waisow neeke kema-pa muninemi Mua Maneka wameiya aakuninok.
46014029	Aria Mua Maneka amisa nieya opora kakeniw wia maakowa nain pun sira naap, mua arow erup naap aakunuk. Mua kuisow aakuneya mua papako opora nain baliwep wiar miim-afurap wiar furewuk.
46014030	Aria mua oko opora nia maakem-ikaeya mua oko-ke mainon, “Yos pun Mua Maneka-ke opora yieya aakunekam naep.” Naap maeya-na mua o kiikir aakunem-ikaiya nain opora sileweya mua oko nain-ke eliw aakuninok.
46014031	Naap onam-ikeka, moram Mua Maneka ni unowiya kema nieya opora fiirimowa-pa eliw niam maakowen. Nain mua kuisowiw aakunem-ikeka. Naeya ni unowiya amisa aawep kema kaalalemi Krais sira wiar ookowa nain kemaiw ikowen.
46014032	Ne oko pun, Mua Maneka kema nieya opora wia maakowa nain ni kema ikeman. Eliw mua niam arewap aakuneka.
46014033	Moram Mua Maneka i lotu fiirimowa-pa maa momor wiisa onowa nain me yiar kookaliya. Ne i balisow ikok kui-kuisow maa oni-ikiwem-ikowa nain yiar kookaliya. Aria yiena Maneka Yeesus Krais teeria owow unowa-pa ikemik nain sira feenap onimik.
46014034	Wi emeria-ke lotu-pa opora me wia wafuromuk. Moram wi lotu-pa opora wia wafuromowa emi wia wuamik. Naeya wi popora ikok opora miimow muutiw ikauk. Moram Mua Maneka iiriw Moses sira maakek nain siisimep-puiwkin ikua, nain pun naap wia maek, wi aakunowa marew opora miimam-ikauk.
46014035	Aria wi maa-ko amisaru naep-na ikoka koora ikiwep wiena mua eliw nokariwkin wia maakuk. Moram wi emeria lotu fiirimowa-pa mua unowa mokok epa-pa aakunimik nain emin ururowa sira-ke.
46014036	Aria ni yo opora me efar miimowen-na yo feenap nia maakinen, nis-ke mokomokoka Mua Maneka opora wiar miimap wia maakem-miaweman-i e yos-ke? Ne ni niisow muuta Mua Maneka opora nia maakiwkin miimaman-i? Nain weetak.
46014037	Ne mua-ko ona wame mainon-na, “Yo Mua Maneka-ke amisa yieya opora wia maakiyem,” naap wame mainok-na aria feenap yo efa mainok, “Pol opora siisimok nain Mua Maneka-ke maakeya siisimok,” naap efa mainok. Ne mua-ko ona wame mainon-na, “Yo Ewar Eliwa-ke efa kekanoweya amisa aawem,” naap wame mainok-na yos pun naap efa mainok.
46014038	Aria mua-ko yo opora nia siisimomam nain opora efar fieninok-na mua nain opora me wiar miimeka.
46014039	Ne aria yo aakisa feenap nia maakiyem, wi mua fiirimowa-pa opora sira onaiya aakunimik nain emi me wia wueka, neek aakunuk. Ne ni uuwowa fain kookal-afureka, Ewar Eliwa amisa nieya opora kakeniw wia maakowa nain.
46014040	Nain ni fiirimowa-pa maa onu naep-na baliwep ikok mua kui-kuisow aakunem-ikeka.
46015001	Aria emar unowik, ni kiiriw nainiw kema suuweka naep nia maakiyem. Feenap, yo iiriw ni niar ikiwep Yeesus opor eliwa nia maakemkun ni opora nain miimap opaman. Opap naap ookam-ikaiman.
46015002	Ne opor eliwa nia maakem nain iiwawun kekanep ookam-ikowen-na Mua Maneka eena nia aawok nain ona nia asipam-ikaeya ni wueliwa ikowen. Ne opor eliwa nain ara papako me ookowen-na ni opora opaman nain makena me arinon.
46015003	Moram yiena Maneka opora efa maakek nain nan nia maakomakem. Nain opor maneka feenap, Krais eena i pina muuta nain umok. Iiriw Mua Maneka naap maeya opora siisimep-puiwkin ikua, nain kakeniw naap imenarek.
46015004	Ne aria fain maek nain pun makena arek, umeya soopamik. Soopiwkin fofa arow-pa Mua Maneka-ke iikirowak.
46015005	Ne fain pun nia maakem, iikirap Pita wiar imenarek. Naap ikok ona uuwow mua ten kuisow erup nain pun wiar imenarek.
46015006	Ne naap ikok wi mua unowa, andet ikur naap, iiriw ookap yiawemik nain wiam fiirimep ikaiwkin wiar imenareya urufamik. Wi mua nain papako umemik, ne unowa nan ikemik.
46015007	Ne aria naap ikip ikok Yems wiar imenarek. Ne naap ikok ona uuwow mua teeria papako pun wiar imenarek.
46015008	Ne yo murarow akena epa maala ikok efar imenareya yena mokok onaiya urufam. Me efar imenarowa nain efar imenarek. Feenap saarik, aite-ke muukaremi samor efa muukarinon naemik-na wia, eliwa efa muukarek, naap saarik.
46015009	Wi aposel teeria-pa yo meta marew akena ikem. Moram yo iiriw Mua Maneka teeria wia samoram-ikem. Naapeya aposel me efa maekamik.
46015010	Nain Mua Maneka-ke efa saliweya yo kema kirep aakisa ona uuwow mua wiar arem. Ne o manek akena efa kemalep efa asipak nain oram me ikainok naep yo kerew akena uuwam-miawiyem. Wi aposel papako kerew uuwimik, nain yos-ke uuwowa kerew akena uuwiyem. Nain me yena kekanowa-pa uuwiyem, weetak, Mua Maneka-ke efa asipeya uuwam-miawiyem.
46015011	Neemi yo opora nia maakem nain wi aposel papako pun opora kuisow nainiw nia maakemik. Naeya ni opora nain opaman.
46015012	Ne aria i Mua Maneka opora nia maakemi fain pun nia maakemik, Krais umep ikaeya Mua Maneka-ke iikirowak. Naapeya mua umimik nain wiimar iikirikuan. Nain moram ni mua papako-ke wi umimik nain me iikirikuan naiman?
46015013	Ni fain kema suuweka. Mua umimik nain me iikirikuan-na Krais pun Mua Maneka-ke me iikirowekak.
46015014	Naap-kekena i o opora nia maakem-ikemik nain makena me yiar arekak. Naeya ni Krais opora wiar opaman nain ni oram maneka wiar opakaman.
46015015	Ne pun wi mua umimik nain me iikirikuan-na Mua Maneka opora nia maakemik nain yia peeskimeman, naap yia naekaman. Neemi i feenap yia maekaman, “Mua Maneka Krais me iikirowak nain wis-ke maemik, iikirowak,” naap yia maekaman.
46015016	Naapeya feenap maiyem, Mua Maneka wi mua umimik nain me wia iikirowinon-na, Krais pun iiriw me iikirowekak.
46015017	Naap nain ni Krais opora wiar opaman nain makena me urufekaman. Naeya ni pina naap niar ikekak.
46015018	Ne wi mua iiriw Krais opora wiar opam-ikemik nain umemi epa mukuna ikiwekamik.
46015019	Ne i Krais opora wiar opimik nain feenap maiyen-na, “Opora fain miiwa-pa ikaimik nain yia asipiya, umemkun wia, me yia asipiya,” naap maekamik-na aa, wiisak, i iiwawun momor teeria ikekamik.
46015020	Aria, opor makena feenap, Krais umep ikaeya Mua Maneka-ke o kiikir iikirowak. Ne wiimar ona teeria umimik nain pun wia iikirowinon.
46015021	Moram iiriw mua kuisow pina oneya miiw unowa fain umowa imenarek. Naeya mua oko-ke i mua unowiya pina yiar akuawemi umok. Umep ikok iikirak. Naeya is pun wiimar iikiriyen.
46015022	Feenap, i miiw mua nomokow fiira Adam pina-pa umowa wuak. Naapeya i ona nembesir teeria pun umimik. Aria aakisa i Yeesus Krais teeria wiar ekamik nain umep wiimar iikiriyen.
46015023	Iikirowa nain ona epa onaiya ikua. Feenap, mokomokoka Mua Maneka-ke Krais iikirowak. Naap ikok wiimar Krais miiwa kiiriw oraiya nain ona teeria o ookimik nain pun wia iikirowinon.
46015024	Ne wiimar miiwa weeserow epa-pa Krais-ke wi owow saria ne wi anim onom mua mane-maneka kekanowa wiar weeser-wuami miimowa-pa ikok miiwa unowa urufinon. Naap ikok maa mutumut ona wiawi Mua Maneka wapena-pa wuomaya urufam-ikainon.
46015025	Feenap, Krais woos mua-pa ikok ona iiwua unowa iiwawun wia porop emin akena-pa wia wuinon.
46015026	Ne murarow akena umowa pun iiwawun weeser-wuinon.
46015027	Moram Mua Maneka opora-ke feenap maek, “Mua Maneka-ke Krais miimowa-pa wuap miiw maa muutitik tepak-pa wiar wueya os-ke urufinon.” (Someka 8.6) Naap maek. Makena, Krais-ke ikoka maa mutumut urufinon. Mua Maneka-ke maeya maa mutumut urufiya. Naapeya Mua Maneka iinan-pa me wiar ikainon.
46015028	Iir nain maa unowa Krais tepak-pa wiar ikaeya Krais ona Mua Maneka tepak-pa wame wuinon. Moram Mua Maneka-ke miiw maa mutumut Krais tepak-pa wiar wuomakek. Naeya Mua Maneka waisow iinan-pa ikok wi mua ne maa iiwawun nain onamiaremi urufinon.
46015029	Ne aria Mua Maneka mua umiwkin wia iikirowowa nain feenap maiyem. Mua papako Yeesus opora wiar opamik. Ne me wia yasuwowa ikaiwkin umemik. Naeya wiena teeria mua papako-ke wi unuma-pa wiar iimariwkin wia yasuwimik. Aria Mua Maneka mua umimik nain wiimar me wia iikirowekak-na wi oram maneka wia yasuwekamik. Yo pepek maem-i?
46015030	Ne oko yiena yiam maimik, i moram uuwowa-pa yiawem-miok anane maa anima-pa arowa pun eliw maimik?
46015031	Ne yo moram anane sirirowa sira-sira aawemi “Yo umekam oo” naiyem? Iikirowa ikaeya yo naap maiyem. Ne nain naep ni Yeesus Krais teeria wiar ekiwkin yo yame iriyem.
46015032	Ne yo Efesus-pa fan ikok uuwam-ikemkun wi mua asia saarik efa samo-samoramik, nain yo yoowa aawemi naap uuwam-ikaiyem. Nain yo miiw maa muutiw kema suuwami uuwam-miawekam-na yo moram naep yoowa aawem-ikekam? Ne oko feenap, mua umimik nain Mua Maneka-ke wiimar me yia iikirowinon-na i opora wiokami feenap maekamik, “Aa, uurika umiyen-yon. Naapeya aakisa i maa oko kema suuwow marew, maa enowa muutiw ikaiyen,” naap maekamik.
46015033	Ni momora me niam puukoweka. Ni amisareman, wi mua momor opora aakunimik nain anane wiamiya soomarowen-na nis pun kema nain wiar aawowen.
46015034	Naapeya ni kema suuwap kema kireka. Ni mua papako emina kekanep Mua Maneka maa maek nain kema me wuap momor maneka ikaiman. Yo naap nia maiyem nain ni emina me ururiman-i?
46015035	Aria mua-ko efa nokarikuan-na, “Wi mua umep ikok iikirowa maen nain wi kamenap iikirikuan?” Ne oko feenap efa nokareman, “Wia soopiwkin iiriw peelalemik nain mia sira kamenap onaiya iikirikuan?” Ni naap maiman.
46015036	Aa, ni mua momora saarik aakuniman. Ni maa fain kema suuweka, maa makena upiwkin kamenap arinon? Maa makena mumua upiwkin opa urupep mumua miiwa-pa wuan nain peelalinon. Kekanowa ikainon-na opa me urupinon.
46015037	-
46015038	Feenap, maa makena mumua gelemuta upon nain urufowa oko, ne ikoka opa urupiya nain urufowa sira oko. Ne maa makena sira-sira upimik nain Mua Maneka-ke maa naap tawerarep-pueya ona iiriw sira ononaiya arimiya. Naeya maa makena sira-sira ikomakiya nain opa urupep arimemi sira ononer imenariya.
46015039	Ne maa oko feenap, Mua Maneka miiw maa unowa taweraremi mia sira oko-oko yia wuomak. I mua mia kanima sira onaiya, ne miiw maa eneka, nepa ne mera wi onaiya.
46015040	Ne aapereka maa muutitik aapereka-pa ikainok naep wuomakek, ne miiw maa miiwa-pa ikainok naep wuomakek. Nain aapereka maa urufowa eliwa, nain sira onaiya, ne miiw maa pun naap, urufowa eliwa, nain sira onaiya.
46015041	Ne ama ne siiwa wilinowa wiena oko, ne mokoma unowa wilinowa oko. Nain mokoma aapereka-pa ikomakek nain wiena ononer wilinimik.
46015042	Ne aria i mua umimik nain ikoka Mua Maneka-ke yia iikirowowa nain feenap, i umemkun yia soopiwkin peelaliyen. Ne ikoka Mua Maneka yia iikirowiya nain, mia kanima oko, peelalowa marew, nain onaiya iikiriyen.
46015043	I mia sapuka yia soopimik nain maa eliwa marew. Ne ikoka Mua Maneka yia iikirowiya nain mia eliwa ne dubila ikaiyen. I miiwa-pa ikowa fain mia kekanowa marew. Yia iikirowiya nain mia kekanowa onaiya ikaiyen.
46015044	I mia yia soopimik nain miiwa-pa feek ikowa nain mia-ke. Ne yia iikirowiya nain owow iinan-pa ikowa mia-ke. Feenap, i aakisa miiwa-pa ikaimik nain mia oko. Naapeya ikoka owow iinan-pa ikowa nain mia sira oko.
46015045	Naapeya Mua Maneka opora pun feenap wiar siisimep-puiwkin ikua, “Mua Maneka eena mua uuwak nain unuma Adam nain ewar iweya miiwa-pa ikua.” (Yenesis 2.7) Ne murarep Adam oko eena uuwak nain Krais. Os-ke ona kekanowa yieya i anane eliw ikaiyen.
46015046	Aria ni feenap kema suuweka. Mua Maneka mokomokoka mia yiek nain me iinan owowa-pa ikowa naep yiek, weetak. I mia fain miiwa-pa feek ikowa naep yiek. Ne ikoka iinan owowa-pa ikowa nain mia sira oko yiinon.
46015047	Iiriw o miiwa aawep mua nain sirarek. Ne mua oko Krais-na, owow iinan-pa ekapok.
46015048	Miiw mua nain kiikir sirarek nain umep miiwa arowa-ke. Naapeya i o upowiya unow onaiya mia naap ikemik. Ne mua eena owow iinan-pa ekapok nain mia sira kamenap ikua naap i eena o teeria wiar ikemik nain pun mia naap ikaiyen.
46015049	I miiwa-pa ikowa mia fain eena Adam miiwa-pa imenarek mia naap akena onaiya ikemik. Ne aria owow iinan-pa ikowa mia Krais ona mia naap akena ikaiyen.
46015050	Emar unowik, yo feenap maiyem. I miiwa-pa ikemik mia fain onaiya Mua Maneka iinan owowa-pa wiar ikowa nain me pepek. Moram i mia fain ikoka umep peelalowa-ke. Naeya i mia fainiw owowa eena mia me peelaliya neek ikowa me pepek.
46015051	Ni kema-ko aaweka. Opora iiriw kokot ikua nain aakisa nia maakiyem. Feenap, Krais miiwa nainiw oraiya nain i ona teeria-pa wiar ikok me umowa ikemik nain, iir nain i unowiya mia-keriw kirep enuma ariyen.
46015052	Nain Mua Maneka ensel-ke puuw fuuram-ikaeya aapereka wilinowa saarik feekeriw furewiyen. Iir nain Yeesus Krais teeria mua papako iiriw umemik nain mia enuma puukap iikirikuan, mia enuma eena me peelalowa nain. Naapeya i unowiya Yeesus teeria miiwa-pa ikemik fain iiwawun mia enuma aromakiyen.
46015053	Moram i aakisa mia fain umep peelalowa nain iir nain mia-keriw kirep enuma arep nainiw me peelaliyen.
46015054	I mia naap yiar arowa nain Mua Maneka opora iiriw wiar siisimep-puiwkin ikua nain feenap, “Mua Maneka-ke nomakemi umowa iiwawun weeserowak.” (Aisaiya 25.8) Iir nain opora nain makena arinon.
46015055	Ne i palanemi opora feenap maiyen, “Oo umowa, no eliw yia nomakinan-i? No eliw yia samorinan-i?” (Hosea 13.14)
46015056	Aria i yia samorowa nain onoma fanek. Mua Maneka sira unowa yia maakek nain wiar puukimik, yiena muut nan pina-pa kokor erap ikaimik. Ne yiena pina-pa umimik.
46015057	Nain i aakisa Mua Maneka yia asipeya sira eliwa naakimik. Moram yiena Maneka Yeesus Krais-ke umemi yia aawok. Naeya i pina ne umowa kiiriw me yia ifemakinon.
46015058	Naapeya nia maakiyem, ni opora opiman nain kekanep naap ikeka. Ne yiena Maneka uuwowa wiar onami topialem-ikeka. Moram ni amisareman, ni Mua Maneka uuwomami yoowa aawiman nain ikoka makena urufowen.
46016001	Aria wi Yeesus teeria Yerusalem-pa ikemik nain wia asipowa naep maamuma fiirimem-ikeman. Yo iiriw wi Yeesus teeria Galesia-pa ikemik nain wia maakemkun naap onamik. Ne nis pun naap akena onam-ikeka.
46016002	Feenap, ni anane Sande-pa mua kui-kuisow maamuma-ko fiirimem-ikeka. Niena maamuma niar ikua nain urufap, kamin wuowa kookalep eliw wuam-ikeka. Maamuma naap fiirimem-ikaiwkin yo ikiwep niar fuuninen. Oko yo ikip fuunemkun ni maamuma fiirimowa kui-iraparowen.
46016003	Ne aria wi mua wia urufap, mua ele-eliwiw wia pepekimep-pueka. Ikoka yo niar ikiwep fuunep amisa wiowa parosifa siisimep, parosifa nain maamuma onaiya wi wapena-pa wiar wuamkun wi Yerusalem wia pikiwomuk.
46016004	Nain yo yena ikiwowa ikainon-na ikiwinen. Naapeya wia aawep unowiya ikiwiyen.
46016005	Aria yo ikoka Masedonia kame naap ikiwinen. Naap ikiwemi owowa kui-kuisow wi Yeesus teeria-pa ikemik nain wia urufap-puami ni niar ikiwinen.
46016006	Niar ikiwep sande papako neeke niamiya ikainen. E ipia ne ewar epa nain puiya-na nia piipuinen-yon. Ne yo nia piipuap kaanek ikiwiyem nain nis-ke maa-ko efa asipiwkin ikiwinen.
46016007	Aakisa yo ewur me niar ikiwinen. Oko ni niamiya ikok epa oko ikiwowa naep uufunemi epa maala niamiya me ikainen. Ikoka Mua Maneka ona era wuomeya-na yo niar ikiwep epa maala niamiya ikowa kookaliyem.
46016008	Aria yo aakisa Efesus-pa feek iki-ikok Pentikos maapora urufap-puap ikiwinen.
46016009	Moram owowa fain Yeesus opor eliwa wia maakowa nain era efar imenarek. Aakisa mua unowa opora efar miimimik. Makena, mua unowa yo uuwowa efar miatinep efa iiwuarimik, nain yo eliw momasia uuwam-ikainen.
46016010	Aria Timoti ikip niar fuuneya-na ni baliwep wueka. Naeya kema unu-unowa me wuinok. Os pun yiena Maneka uuwowa-pa ikua, yo uuwiyem naap.
46016011	Ni naap me maeka, “O takira-ke, opora me wiar miimiyen,” naap me maeka. Ne o nia piipuinen naeya-na maa asipiwkin wueliwa nia piipuap kirep efar ekapinok. Moram o ikoka wi Yeesus teeria mua papako wiam aawep efar ekapikuan. Nain naep fan wia arep ikem.
46016012	Aria yena uuwow epaskun Apolos-na wi Yeesus teeria mua papako ni niar ikiwimik nain wiamiya ikiwowa anane maakem-ikem. Nain o aakisa miatinek. Ikoka wiimar era imenap-na niar ikiwinen naek.
46016013	Ni maa uru-urufap, oko wakiowen. Ni opora opiman nain kekanep ikeka. Kema sonom maneka ikeka, kema me gariareka.
46016014	Ne mua wia kookalep sira eliwa wia onam-ikeka.
46016015	Ni amisareman, ni Akaiya kame-pa Stefanas ne ona teeria onaiya, wi kiikir Yeesus teeria wiar ekamik. Wi teeria nain anane maneka Yeesus teeria mua papako wia saliwimik.
46016016	Naapeya yo opor kekanowa nia maakiyem, wi mua sira naap nain wi emina-pa wiar ikeka. Ne mua papako kema epaskun wuami kekanep wiamiya uuwimik nain pun opora baliwep wia miimeka.
46016017	-
46016018	Aria aakisa Stefanas, Fotunatus ne Akaikus, wiam arow efar ekapiwkin yo manek akena kemeliyem. Nis-ke ekapep kema efa iikirowowa nain me pepek, naapeya wis-ke ekapemi kema efa iikirowamik. Wi iiriw ni niamiya ikok kema nia iikirowamik, yo naap wia maem. Naapeya wi mua sira naap nain ekima wia opaka.
46016019	Wi Yeesus teeria Esia kame-pa ikemik nain ni eliw ikeka nia naimik. Akuila Prisila ikos, ne Yeesus teeria anane wi koora-pa wiam fiirimimik nain, wis pun eliw ikeka nia naimik.
46016020	Wi Yeesus teeria mua papako pun naap eliw ikeka nia naimik. Ne ni niam fiirimemi niam kookalemi sira eliwa-pa niam wueka.
46016021	Aria opor ara fain yena wapen onaiya siisimiyem, yo Pol-ke, ni eliw ikeka nia naiyem.
46016022	Mua eena yiena Maneka me kookaliya nain, Mua Maneka-ke iirareya epa samora-pa ikainon. Oo yiena Maneka, no ekape!
46016023	Aria yiena Maneka Yeesus kema eliwa niinok.
46016024	I unowiya Yeesus Krais teeria-pa ikemik, naeya yo nia kookaliyem.
47001001	Yo Pol-ke, i Timoti ikos ni Mua Maneka teeria Korin-pa ikeman nain parosifa fain nainiw nia siisimomimik. Ne ni kame nain Akaiya unowiya pun nia naimik. Yo Mua Maneka ona kookalowa-pa aposel efa naeya Yeesus Krais uuwow mua ikem nain.
47001002	I yiam erup feenap nia naimik, Mua Maneka eena yiena Auwa ne yiena Maneka Yeesus Krais ikos nia kemalep nia asipami kema sonom eliwa niuk.
47001003	Aria i Mua Maneka unuma pirikua, o eena yiena Maneka Yeesus Krais Wiawi manek akena yia kemalep yia saliwiya nain.
47001004	I sirirowa aawem-ikemkun os-ke yia asipiya, naeya i nain paayarep is pun wi mua oko pina sira-sira wiar imenariya nain eliw wia asipiyen.
47001005	Feenap, Krais sirirowa aawomakek, neemi is pun unowiya naap aawimik. Naapeya Mua Maneka Krais muuta nain manek akena yia asipami yia saliwiya.
47001006	I Yeesus Krais opora nia maakemi sirirowa aawimik, ne opora nain-ke nia asipeya Mua Maneka teeria-pa ariwkin nia saliwiya. Naapeya i sirirowa aawowa pun eliw naimik. Ne o yia asipami yia kekanowiya nain pun eliw naimik, moram i sirirowa sira-sira aawimik nain nis pun naap aawiman, naeya i nia asipamkun kekanep kekelka ikok pina akuawowen.
47001007	I epaskun sirirowa aawimik. Ne Yeesus Krais yia asipami yia kekanowam-ikaiya, nis pun naap nia asipiya, naapeya nia maimik, ni kekanep ikeman, nain makena niar naimik.
47001008	-
47001009	Emar unowik, sirirowa unowa i iiriw Esia kame-pa aawem-ikemik. Naapeya ni amisareka naep maimik. Enankowa yia erowawam-ikaiwkin maemik. Makena, wi umuk naep naap yia onam-ikaiwkin maemik, umowa-ke iiwawun yia wakesimep ikua. Naap yiar imenareya yiam furewap maemik, “I me yiena kekanowa-pa ikemik, weetak, i Mua Maneka kekanowa-pa wiar ikemik. O eena mua umimik nain wia iikirowiya nain-ke.”
47001010	-
47001011	Ne i sirirowa manek akena yiiwkin lawiliw akena umekamik. Nain ona yia naapak, ne pun anane naap yia naapam-ikainon. Ne ni yia kema suuwami Mua Maneka fariwkin yia naapam-ikainok. Naap onami mua unowa Mua Maneka farep opora o maakimik nain wiar miimap yia naapinon. Naeya mua unowa nain yiar urufap maikuan, Mua Maneka-ke manek akena wia asipiya. Naemi unowiya sira eliwa naakikuan.
47001012	I miiwa-pa fan ikok sira makena ookami mua unowiya sira eliwa wia onimik. Nain nis i opor makena nia maakemi sira eliw akena nia onimik. Nain me yiena kema-pa maa onimik, weetak. Mua Maneka ona yia asipam-ikaeya ona sira dubil eliwa yiomakek nain kakeniw ookimik. I nain naep kemelami palanimik.
47001013	-
47001014	I parosifa nia siisimomimik nain opora kokot-ko me ikua, kemena ariman akena, ni unufap kema farerep-puiman. Ne i nia maakimik nain kemena eliw aawowen. Ni aakisa sira me yiar amisar-afuraman, makena i maa mauwa onamik nain yiena Maneka Yeesus nainiw ekapiya fofa neeke baliwep amisarowen. Naeya ni eliw yia naep kemelap niam irowen. Ne is pun naap, ni nia naep kemelap yiam iriyen.
47001015	-
47001016	Yo naapeya kema-ke feenap efar ikua. Yo Masedonia ikiwemi niar ikiwep nia urufap-puap ikiwinen, ne nainiw Masedonia-pa kiremi nia urufinen. Neeke nia karuowa erup aremkun efa urufap nainiw kemelowen. Neek ikemkun nis-ke era efa asipiwkin Yuudia kame ikiwinen. Yo naap maem.
47001017	Aria oko feenap efa maowen, “O oram oporiw maiya.” Ne yo Mua Maneka nokarowa marew yena kookalowa ookap maem-i? Ae naep-puap kiiriw weetak nainen-i? Weetak, yo naap me oniyem.
47001018	Mua Maneka makena-ke. Naapeya o mokok epa-pa opor makena maiyem. Yo ae naep-puap kiiriw weetak me mainen.
47001019	Moram yo, Sailas ne Timoti naap ona Muuka Yeesus Krais nain nia maakimik nain makena-ke. O ae naep-puap nainiw weetak me nainon.
47001020	Mua Maneka eena opor unowa maep koonowak nain Krais-ke ae naep Wiawi opora wiar opap makena yia opomak. Ne naapeya i o unuma-pa Mua Maneka unuma pirami anane maimik, “Makena.”
47001021	-
47001022	Mua Maneka ona yia nanikap yia aawep yia kekanoweya Yeesus opora wiar opimik. Ne ona yia aawok nain opora makena efar arinok naep Ewar Eliwa kema-pa yia wuomak. Naeya ona opora maep koonowak nain makena yia opominon. Ona naap oneya i unowiya maken akena Krais wameiya ikemik.
47001023	Aria yo Mua Maneka unuma-pa makena nia maakiyem. Ni Korin niar ikiwowa maem nain, ewur me niar ikiwem. Moram yo ikip nia amukarowa miatiniyem.
47001024	I me woos mua yiam puukowap Yeesus opora baliwep ookowa nia suuwimik, weetak. Moram ni kekanep opora wiar opap ikaiman. Niamiya uuwamkun ni baliwep ikok kemeleka naep maem. Yo muut nain niar ikiwowa maem.
47002001	Naapeya yo kema-pa maem, yo nainiw yoowa niemi ikiwowa me erup arinen.
47002002	Oko ni kema nia samorinen-na yo naarew wiamiya ikok kemelowa aawinen. Moram teeria nain nan nia samoram.
47002003	Ni muuta nain yo kemelowa aawiyem. Ni sira niam kakeniwkin yo ikiwemi kema me nia samorinen naep parosifa oko iiriw nia siisimomam. Moram nia amisarem, ni unowiya yo kemelamkun nis pun kemelowen.
47002004	Aria yo mokomokoka parosifa nia siisimomam nain manek akena kema moke ikok omow eka onaiya siisimem. Nain me ni kema nia samorowa naep siisimem, weetak, nis-na yo manek akena nia kookaliyem nain efar amisareka naep.
47002005	Aria mua eena sira samora onak nain, yo yaisow kema me efa samorak, weetak, ni unowiya kema nia samorak. Nain o pina maneka-pa me wuinen. Feenap maep-puinen, o kema nia samorak, nain yo pina senam me wiar aakuninen.
47002006	Ni mua unowa o ifana iiriw wareman, muut naap.
47002007	Ne aakisa o sira onak nain ni niena kakenap opora umukami sira eliwiw saliweka. Oko o kema iiwawun samorar-afurinon.
47002008	Ne naapeya nia maakiyem, ni sira eliwa iwiwkin mainok, “Wi efa kookalimik,” naap mainok.
47002009	Yo nia akimekam naep maa muutitik nia maakem, ni opora baliwep efar ookowen-i e weetak. Yo nain naep parosifa nain nia siisimomam.
47002010	Ne ni mua-ko pina nia oneya me kiripomowen-na yos pun naap, o sira samora onak nain me wiar kema suuwinen. Nain yo nia naep Krais mokoka-pa o pina marew nainen.
47002011	Moram Satan woosa i manek akena wiar amisaremik. I me yiam saliwiyen-na os-ke sira samora-pa yia pikiwinon. Naap me yia oninok naep maiyem.
47002012	Ne yo Krais opor eliwa wia maakowa naep Troas owowa ikiwem nain iiriw yiena Maneka-ke era dubilap-puomeya ikua.
47002013	Nain emar Taitus nan me imenap kema unu-unowa wuam. Naapeya ni feek ikeka wia naakep-puami Masedonia ikiwem.
47002014	Makena yo kema unu-unowa wuam, nain Mua Maneka sira eliwa naakiyem. Krais-ke maa muutitik nomakeya maa unowa o tepak-pa wiar ikua. Naeya i Krais wameiya yia wueya os-ke yia miimomaya uuw-ikim-ikaimik, naapeya is pun nomakemik. Ne i owow unowa ikiwemi Krais opora manekami wia maakimik. Opora eena maa ikin eliwa saarik nain.
47002015	-
47002016	Moram i uuwowa eena ikin eliwa feenap saarik, Krais wapena-pa ikina-ke urupemi Mua Maneka miikapura wiar iriya. Ne ikin eliwa nain-ke owow unowa wiar ikiwiya. Mua Maneka-ke wia aaweya wi me mesenalimik nain ikin eliwa nain muurap muep orowawimik. Ne wi mua mesenalimik nain ikina nain muurap beel ikina-ke naemi gaep ekimik. Se-ek, Yeesus Krais opor eliwa wiar piawowa nain uuwowa eliw akena. Nain mua naareke pepek?
47002017	Ne wi mua papako Mua Maneka opora sesa aawow maa saarik wiar puukowap nainiw wiena sesa imenowa uuwowa onimik. Nain i sira naap me onimik, Mua Maneka ona yia sesekeya Krais uuwow mua kakeniw wiar ikok ona mokok epa-pa o opora makeniw wiar maem-miawimik.
47003001	Aria i unuma yiam piru naep opor unowa nain nia maakimik-i? Weetak. I baliwep yia amisareman. Wi mua papako feenap onimik, mua oko yo mua eliwa efa nauk naep parosifa onaiya niar ikiwimik. E, owow oko ikiwu naep ni nia maakiwkin parosifa naap nain wia siisimomiwkin feekiya ikiwimik. Nain i parosifa naap nain me maimik, weetak akena.
47003002	Ni Krais teeria-pa ikok sira eliwa oniman nain nia urufap i uuwowa ariman yiar urufap maimik, “Wi mua eliwa.”
47003003	Ni Krais parosifa-ke nia naiyem. Os-ke siisimep i uuwow mua wapena-pa yiar wuak. Parosifa nain me suuna-pa siisimok, ne pun me iiriw Moses opora iwemi nomona-pa siisimok naap, weetak. Feenap, Mua Maneka ona Ewar Eliwa eena anane ikaiya nain sesekeya ni niamiya ikok ona opora nain anane kema-pa niar wuam-ikaiya.
47003004	I eliw naap maimik, moram uuwowa nain Mua Maneka ona yia pepekimok. Ne Krais-ke yia asipami yia kekanoweya i naap uuwimik.
47003005	I feenap me maimik, yiena kekanowa-pa uuwimik, weetak. Maa unowa eena i onimik nain Mua Maneka-ke yia kekanoweya uuwam-ikaimik.
47003006	Iiriw sira eena Moses wuomakemi siisimok nain umowa-pa yia wuiya. Aria Mua Maneka ona sira enuma wuap koonowak nain uuwowa yieya uuwam-miawimik. Sira enuma opora nain me sira eena iiriw siisimemik nain saarik, weetak, sira oko-ke. Ne opora nain Ewar Eliwa-ke mua kema eliwa wieya wi anane eliwa ikaikuan.
47003007	Ne sira eena umowa-pa yia wuiya nain Mua Maneka-ke nomona-pa siisimep Moses iwok. Iir nain parina onaiya imenareya Moses miira iiwawun parina kuisow arek. Parina nain naap epa me ekowa lawiliw geenar-ikiwemi mesenalek. Wi Isrel o miira wiar urufam-ikowa nain me pepek. Nain Moses sira awona pekapok nain-ke.
47003008	Aria sira enuma eena Ewar Eliwa kema-pa yiar wuiya nain ona parin maneka ne kekanowa onaiya ikua, sira awona nain iiwawun nomak-afurak.
47003009	Sira awona nain i mua pina onamkun umowa-pa yia wuiya, nain pun parina onaiya ikua. Nain sira enuma eena Mua Maneka parin maneka onaiya ekapiya nain i mua yia kakeneya Mua Maneka-ke mua kaken eliwa yia maiya. Naapeya nain-ke nomak-afurak.
47003010	Makena iiriw Mua Maneka-ke Moses sira maakep nomona-pa siisimok. Nain maa eliwiya parin onaiya ikua. Ne aakisa sira enuma wuak fain-ke sira awona nain iiwawun nomak-afurap ifemakek.
47003011	Ne aria sira awona eliwa nain eena lawiliw ikok uuwowa weeserek, nain pun parin onaiya ikua. Nain aakisa sira enuma eena anane maneka ikowa fain-ke parin manek akena ne eliw akena, ne oko nain nomak-afurak.
47003012	Naapeya i nain kema kemaiw ikok, ikoka makena urufiyen naimik. Naapeya i kekanep ariman aakunimik.
47003013	Ne i me Moses saarik ikemik. O miira parina nain geenaremi mesenalem-ikua nain wi Isrel miira me efa urufuk naep konimiw wame wakesimok.
47003014	Makena, wi kema me pukemik. Ne aakisa pun naap, Moses sira wuomakek nain opora wia unufomiwkin wi kemena tepak nain me aawemik. Konima nain-ke woosa wia wakesimowa saarik aremi kema wia irinak. Nain wi Krais opora wiar miimap opikuan-na Mua Maneka-ke konima saarik nain wiar iirareya wi kema farerep opora aawikuan.
47003015	Nainiw maiyem, Moses iiriw sira wuomakek nain aakisa wia unufomiwkin miimimik nain konimiw woosa wia wakesimowa saarik areya wi kemena me aawimik.
47003016	Ne wi mua eena kema kirep yiena Maneka opora wiar opikuan-na kema wia fookomaya kema pukep opor kemena amisarikuan.
47003017	Ne yiena Maneka Ewar Eliwa-ke. Ewar Eliwa-ke i yiamiya ikaeya i kema pukemik. Naeya sira awona nain-ke me yia opap ikua.
47003018	Ne i woosa parinarep ikemkun yiena Maneka sira eliwa i kema-pa yiar ikaeya sira wiar ookimik. O Ewar Eliwa-ke, ona yiamiya ikok ona kema yiem-ikaeya sira wiar ook-ikiwem-ikemkun ona sira eliw akena nain i mia-pa ariman arinon.
47004001	Ne Mua Maneka ona yia kemalep uuwowa fain yieya i uuwowa kema me pinarimik.
47004002	Sira eena kokot onap emina ururimik nain me ookimik. I opora maemi me kiri-kiripimik. Mua Maneka opora maemi me kapewimik. Ne i feenap, Mua Maneka mokoka-pa opora makeniw maimik. Naeya yiar furewap mauk, wi uuwowa kakeniw onimik, naap mauk naep.
47004003	-
47004004	I Yeesus Krais opor eliwa wia maakemkun wi mesenalow teeria-pa ikemik nain me yia miimimik. Miiw inasina-ke kema wia momoreya wi kema me pukemik, naapeya Krais opora me wiar opimik. I Krais-pa Mua Maneka urufimik. Ne Krais parina ne sira melin akena nain ona opora-pa ariman arek. Nain wi miimap me parinaremik.
47004005	Moram me yiena yiam maemi maimik, weetak, Yeesus Krais naep maimik. O yiena Maneka-ke, ne i o muuta nain ni uuwow mua niar ikemik.
47004006	Moram Mua Maneka eena iiriw epa kokoma ikaeya parina imenarinok naek, nain-ke kema yiar parinaroweya i Krais urufap Mua Maneka unum maneka ne parin maneka wiar amisaremik.
47004007	Ne i Krais uuwow mua miiwa-pa ikemik fain kekanowa marew. Nain Mua Maneka-ke uuwowa ele-eliwa nain mia-pa yia wuomak. Naapeya mua unowa yia urufap amisarikuan, kekanow maneka nain Mua Maneka wiarik. Wi kema-pa wia wuap wia asipam-ikaiya, naap yia maikuan.
47004008	Makena, i sirirowa sira-sira yiar imenarem-ikaeya samor aawimik, nain i iiwawun me oro-boonimik. I kema unu-unowa arimik, nain i kekanep ikemik.
47004009	Makena, enankowa yia erowawam-ikaimik, nain Mua Maneka me yia piipuiya, naap yia asipam-ikaiya. Yia arufami yia anu-fienam-miemik, nain me iiwawun samoraremik.
47004010	Iiriw Yeesus ifakimiwkin umok, ne aakisa yia ifakimowa naem-ikaimik. O umep iikirap ona kekanowa nain-ke yia asipam-ikaeya ariman yiar urufimik.
47004011	Moram i anane Yeesus uuwowa muuta nain sirirowa yiimik. Umowa nain me umemik. Naeya wi naap yia urufap amisaremik, makena i mia kekanowa weetak, nain Yeesus umep iikirak kekanowa nain-ke yia uumam-ikaiya.
47004012	Naapeya i feenap maimik, i umowa yia suuwimik, nain is-ke uuwami nia asipamkun ni Yeesus kekanowa nain aawep anane eliw ikowen.
47004013	I naap kekanimik, nain Mua Maneka opora ara oko feenap ikua, mua oko-ke feenap maek, “Yo Mua Maneka opora makena-ke naep opora wia maakiyem.” Naapeya is pun naap, Mua Maneka makena-ke naep wia maakem-miawimik.
47004014	Moram i amisaremik, Mua Maneka eena yiena Maneka Yeesus iikirowak nain ikoka i unowiya yia iikiroweya o wameiya ikaiyen. Ne yia aawep ona kemena-pa yia fiiriminon.
47004015	Ni nia asipow muuta nain sirirowa aawem-ikaimik. Ne mua unowa Mua Maneka yia kemaliya opora nain miimap wiar opiwkin teeria naap manekar-ikim-ikainon. Naeya mua unow akena Mua Maneka sira eliwa naakemi unuma wiar piram-ikaikuan.
47004016	Ne naapeya i uuwowa kema me pinarimik. Makena i mia kekanowa yiar weeserem-ikaeya umem-ikaiyen, nain yiena kukusa-ke anane naap enumarem-ikaimik.
47004017	I sirirowa-na aawimik, nain epa maala me ikainon, naeya nain oram-ke naiyem. Ne i sirirowa aawimik neeke wiimar owow iinan parin maneka-pa ikok unum maneka aawiyen. Nain maa maneka-ke naiyem, maa unowa iiwawun nomak-afurak.
47004018	Naapeya i maa mokoka-pa urufimik nain me senam kema wuimik. Maa nain anane me ikainon. I maa eena Mua Maneka yia wuap-puomak nain aakisa mokoka-pa me urufimik nain-ke makena, anane ikainon. Naapeya i maa nain kemaiw ikaimik.
47005001	Aria i amisaremik, i mia aakisa ikemik fain koora saarik awonariya, naeya teneya iirarimik. I umemkun wiimar Mua Maneka-ke yia iikirowami mia sira onaiya yiinon. Mia nain me koora saarik mua-ke sirarikuan, weetak. Mia eena owow iinan-pa anane ikowa nain.
47005002	-
47005003	Mua Maneka owow iinan mia yia wuomiya nain i mia sira onaiya ikaiyen. Ne saporma ikowa saarik me ikaiyen, weetak. Naapeya i aakisa miiw mia fain onaiya ikok kema fuinem-ikaimik. Kema wiisarep maimik, “I mia oko aawowa nain ewurarekak oo,” naap maimik.
47005004	I aakisa miiw fain mia ikok yoowa furewap kema fuinem-ikaimik. Nain i me mia fain piipuowa naep maimik, weetak. Miiw fain mia feekiya ikok mia sira enuma aawiyen naimik. Naeya mia fain yiar kirep-pueya mia enuma aawep anane ikaiyen nain naep maimik.
47005005	Ne Mua Maneka ona wi naap ikauk naep yia tawerarek. Ne mia enuma maek nain wiimar makena wia opominen naep Ewar Eliwa ilenow maa saarik sesekeya yiamiya ikaiya.
47005006	Naapeya i kekanimik. Ne maimik, makena, i aakisa miiw fain mia ikok yiena Maneka epa ikaiya neeke me ikemik.
47005007	O maa mauwa maek nain yiena mokoka-pa me urufimik, nain maa maek nain opora wiar opimik.
47005008	I umep mia fain piipuap owow iinan mia aawep yiena Maneka wameiya ikowa nain manek akena kookalimik nain i opora wiar opap kekanep ikaimik.
47005009	Naapeya kema maneka feenap wuimik, i mokok enuma ikok Mua Maneka kookaliya naap kakeniw onamkun yia kemelinok naep. Ne ikoka owow iinan-pa ikowa pun naap oniyen.
47005010	Moram i wiimar Krais miira-pa yiam fiirimemkun os-ke yia mekawinon. I eena mokok enuma-pa ikemik nain sira eliwa-pa ikemik-i e samora-pa ikemik, sira nain. Mua kuisow kuisow ona sira kamenap ikua nain kakeniw naap wia kiripominon.
47005011	Aria i nain naep yiena Maneka keker opimik. Naapeya wi mua o opora wiar opuk naep wia maakowa sisewarimik. I uuwimik fain sira ne kema Mua Maneka baliwep yiar amisarek. Ne nis pun naap baliwep yiar amisareka naep nia maiyem.
47005012	I opora kiiriw nia maakimik fain me ni sira eliwa-ke yia naeka naep kema nia mikimik, weetak. Ni i sira muuta nain yiar kemelap palaneka naep opor unowa nia maakimik. Wi mua mia muutiw wia urufimik nain sira me wiar urufimik, wi mua naap nain ni eliw opora wia fienami wia kiripowen, nain naep nia maakimik.
47005013	I mua momora-ke yia naiman-i? Nain i Mua Maneka uuwow muuta nain naap onimik. “Wi maa kema suuwap aakunimik,” naap yia naiman-i? Nain i nia asipu naep naap onimik.
47005014	Krais manek akena yia kookalek, mua kuisow nain-ke i mua unowa epa yiar aawep umok. Naeya o umok nain i unowiya umowa saarik aremi sira eena onam-ikemik nain piipuimik. Naapeya i nain makena-ke naep, nain kema manekiw ikok uuwimik.
47005015	Krais i yia naep umok. Ne pun umep ikok iikirak. Naeya i yiena maa kema manekiw me ikaiyen, o kema manekiw ikok uuwam-ikaiyen.
47005016	I iiriw wi mua unumiya nain wia urufap wia kookalep wia aawem-ikemik. Ne aakisa Krais naep i sira nain me onimik. Makena, iiriw i Krais miiw fain mua-ke naep maem-ikemik. Ne aakisa naap me maimik.
47005017	Naapeya mua eena Krais teeria wiar ekap epaskun arek nain mua enuma arek. Kema suuwowa awona iiriw wiar mesenalek, ne enuma-ke epa aawok.
47005018	Sira unowa nain Mua Maneka ona imenak. Iiriw o iiwuarem-ikemkun Krais-ke yia aaweya aakisa Mua Maneka wameiya epaskun ikemik. Ne uuwowa fain yiek, Yeesus opora wia maakemkun o wameiya epaskun ikauk naep.
47005019	Opora feenap, Mua Maneka-ke Krais sesekak. Naeya wi mua unowa o iiwuarem-ikemik nain ona wia aaweya wameiya kema kuisow ikemik. O pina onam-ikemik nain me wia kiripomami opora iiwawun ifakimok. Naapeya ona uuwowa nain yieya o wameiya kema eliwiw ikow opora nain wia maakem-miawimik.
47005020	Naeya Mua Maneka yia sesekeya Krais opora wiar pikiwemi ni nia maakimik. Ni Mua Maneka eena mikikira iweman nain i Krais unuma-pa feenap nia maakimik, ni Mua Maneka nia aawep ona wameiya-pa nia wuowa iiriw maek. Naapeya o wiar ekeka. Ni kema kireka. Ne o nia aawep ona kemena-pa nia wuinon.
47005021	Ni kema-ko suuweka, Krais pina marew, nain Mua Maneka-ke i pina nain o mia-pa wiar wuak. Naeya o pina mua arek. Muut nain Mua Maneka-ke i mua kaken eliwa yia naek, ona ikua naap.
47006001	-
47006002	I Mua Maneka wameiya uuwam-ikaimik. Ona feenap maek, “Yo nia aawep nia saliwowa nain epa yena pepekimep-puam. Ne epa pepek neeke nia miimap nia asipam.” (Aisaiya 49.8) Naeya nia maakiyem, i yia aawep yia saliwow epa nain aakisa fanek. Naapeya ni kema kireka nia naimik. Oko Mua Maneka nia aawowa maek nain maa oorpowa saarik arinon.
47006003	Oko i pina oniyen-na yia tuunami Yeesus opora wiar opowa nain me opikuan.
47006004	Naapeya i feenap ikemik, i Mua Maneka uuwow mua kakeniw ikaimik. Ne i kekelka ikok pina sira-sira yiar imenariya nain naap akuawimik, sirirowa maneka aawemi maa anima-pa arimik.
47006005	Yia arufami koora yia pekimik, mua teeria maneka iiwua purupemi yia mika-fienami yia samo-samorimik. I senam akena uuwimik nain baliwep me inimik, urom kiiya naap ikaimik.
47006006	Nain i kema melin ikok sira eliwa onami opor makena aakunimik, kema pukep aakunimik, saria wiemi wia saliwimik, Ewar Eliwa kekanowa-pa wiar ikok, makena i mua oko wia kookalimik.
47006007	Opora makeniw maemi Mua Maneka kekanowa-pa uuwowa faimik. I sira kakeniw ikaimik nain irakow maa saarik wapena oko-okaiwi opap wadol opora wiar fienami ifemakimik.
47006008	Wi papako unuma yia pirimik ne papako-ke yia firekimik. Papako murarow opora yia onimik, ne papako mua eliwa yia naimik. I opor makena maimik, nain wi papako-ke i wadolalimik yia naimik.
47006009	Makena, i mua meta marew, nain Mua Maneka-ke baliwep yia amisarek. I umowa saarik ikemik, nain weetak, mokok enuma ikemik. Samor akena yia arufiwkin i samor aawemik, nain me umemik.
47006010	I kema samorarimik nain me kema suuwimik, ne kemelowiw ikaimik. I mua oorpowa ikemik, nain i Yeesus Krais opora wia maakemkun maa eliwa unowa aawowa saarik furewimik. I maa marew ikaimik, nain Yeesus Krais muuta nain maa ele-eliwa yiar ikua naimik.
47006011	Ni Korin, i opora kema-pa yiar ikua nain iiwawun kopiemik. Ne pun i manek akena nia kookalimik nain fan nia ofakowamik.
47006012	I nia kookalowa kema manekiw ikaimik, ne ni wia, kema unu-unowa wuam-ikok me yia kookaliman.
47006013	Nis-na yena muuka wiipa-ke nia naiyem. Naapeya nia maakiyem, nis pun i nia kookalimik naap, maneka yia kookaleka.
47006014	Ne wi Mua Maneka opora me wiar opimik nain me wia ememiriareka. Wi opora fienimik nain-ke, aria ni mua opor makena ookiman nain, eliw wia ememiriarowen-i? Ne parina ikaiya nain epa kokoma-ko ikaiya-i? Weetak.
47006015	Aria Krais Satan ikos kema epaskun ikemik-i? Neemi ni eena Yeesus Krais opora wiar opiman nain ne wi opora me opimik nain kema epaskun ikaiman-i? Ni kema suuweka.
47006016	Mua Maneka ona feenap yia maek, “Yena teeria wiamiya ikok wiamiya soomarem-miawinen. Wi yiena Mua Maneka-ke naap efa mauk. Ne wi yena teeria efar ikaikuan.” (Wok Pris 26.11-12) Naapeya i unowiya Mua Maneka anane ikaiya nain-ke yiamiya ikaeya i o tempel koora saarik wiar ikemik, naap yiam maiyen. Naeya i eena Mua Maneka tempel koora nain miiw inasina maa onaiya eliw epaskun ikaiyen-i? Me pepek akena.
47006017	Ne Mua Maneka-ke nainiw maek, “Ni yena teeria, wi eena opora me efar opap sira samo-samora onimik nain wia piipuap wenup ikeka. Ne wi yiena inasina-ke naemi sira-sira onimik nain kemena me wiar ekeka. Opora yookowen-na nia aawep yena teeria-pa nia wuinen. (Aisaiya 52.11)
47006018	Ne yo ni Niawi-ke nia urufam-ikainen, ne ni yena muuka wiipa efar ikowen.” (2 Samuel 7.14) Mua Maneka kekanowa akena nain-ke naap maek.
47007001	Aria emar unowik, i Mua Maneka opor unowa nain yia maakep koonowak. Naapeya nia maakiyem, i yiena kukusa yiam saliwami sira samo-samora iirarikua, eena kema-pa yiar ikomakeya mia-pa pina onimik nain. Naeya i Mua Maneka kekanowa wiar kema suuwami ekima opap sira makeniw onam-ikok dubil eliwa, tumin marew ikaiyen.
47007002	Ne ni yia kookalow manekiw ikeka. I sira samora-ko me nia onamik, pina onowa-ko me nia suuwamik. Ne i mua-ko peeskimemi maa me wiar aawemik.
47007003	Yo me pina-pa nia wuekam naep maiyem, weetak. Yo nan maem, i manek akena nia kookalimik, ni eliwa yia wuiman. Naeya i mokok enum ikok epaskun ikowa pun eliw, ne i epaskun naap ikok umowa pun eliw.
47007004	Yo makena nia amisarem, ni baliwep ikaiman, nain naep kemeliyem. Makena, pina sira-sira efar imenariya, nain yo nia kema suuwap kema iikirap kekaniyem. Ne manek akena kemeliyem.
47007005	Ne i Masedonia ikiwep nan ikemik nain i-ko me uuraremik. Moram uuwow yoowa unowa feenap yiar imenarek. Mua Maneka opora wiar kapewimik nain oporiw wiamiya irakem-ikemik, ne yiena pun keker opowa yiar ikua.
47007006	I kema naap pinarem-ikemkun Taitus-ke ekapep yiar fuuneya kema tenemik. Nain Mua Maneka eena i kema pinarem-ikemkun yia saliwiya nain-ke naap yia onomak.
47007007	Ne me nain muutiw, Taitus-ke ekapemi yia maakek, ni o kemalemi sira eliwa-pa aaweman. Ne fain pun yia maakek, yo efa urufowa kema maneka wuam-ikaiman, ne ni iiriw sira samora onaman nain, muuta nain kema samorarep ikeman ne opora efar miimowa kookalem-ikaiman, naap maek. Yo nain niar miimap manek akena kemeliyem.
47007008	Makena, yo iiriw parosifa oko nia siisimomam nain-ke kema nia samorak, nain yo feenap me mainen, me sesekekam-na eliw-yon aa! Makena, yo iiriw parosifa nia siisimoman nain urufap kema samorareman, nain kema samorarowa me eeyareman.
47007009	Ne yo aakisa kemeliyem. Me yo kema nia samoram nain maiyem, weetak. Ni eena pina onaman nain niam furewap kema kirep era eliwa-pa ikeman, muut nain kemeliyem. I opora nia maakemkun Mua Maneka-ke ni kema nia kiripeya aakisa kema eliwa ikeman. Ne naapeya maiyem, i opora nia maakemik nain-ko me nia samorak, weetak.
47007010	Feenap, i pina onamkun Mua Maneka ona kema yieya i nain kema suuwap kema samor maneka ikaimik. Naap ikok i kema kiremkun ona yia aawiya. Naapeya naap kema samorarowa-ke eliwa. Ne wi mua sira samora onap kema samorarimik, nain Mua Maneka kema suuwap kema me kirimik, wi nain ikoka umep mesenalikuan.
47007011	Aa, eliw oram, ni niena sira niam urufaman. Ni kema samorarep ikaiwkin Mua Maneka-ke kema nia kiripeya ni sira samora onaman nain iiwawun piipuaman. Ne ni teeria mua eena sira samor akena onak nain maiman, “I mokokiw me ikekamik-na eliw-yon,” naap niam maiman. Ne sira samora muuta nain nieniw niam amukarem-ikaiman, “Moram i sira feenap onamik ya.” Naemi ni kema tootoneman, ne i yia urufowa kema wiisarem-ikaiman. Naemi sira eliwa ookowa kema iiwawun iikiriman. Ne mua eena i maemik nain nan kakenami sira ofakowaman. Neeke i sira niar amisarep nia maimik, ni sira samora ookowa miatiniman naimik.
47007012	Naapeya yo parosifa nia siisimoman nain me mua eena pina onak nain naep siisimem, ne pun me mua eena o pina onak nain naep siisimem, weetak. Fain naep, ni Mua Maneka mokoka-pa feenap niam maeka naep, “Aa, i Pol kookalep opora pun wiar ookam-ikaimik,” naap niam maeka naep.
47007013	Ne ni naap oniwkin i kema tenemik. Ne i me maa nain muutiw kema tenemik, weetak. Fain pun, Taitus ni niar ikiwep sira eliwa niar urufap kema tenep manek akena nia kemelak. Naapeya i unowiya pun kemelamik.
47007014	Yo iiriw ni sira eliwa nain o nanaromami ni unuma niar siikam. Naeya o niar ikiwok-na yo nia maep opora maakem nain pepek naap urufap makena naek. I opor unowa nia maakemik nain makena nia maakemik. Neemi unuma nia siikami Taitus opora maakemik nain pun makena.
47007015	O niar ikiwok nain tetaremi opora wiar miimowa karaneman. Nain niar kema suuwap manek akena nia kookalek.
47007016	Naapeya manek akena kemeliyem, moram yo feenap maiyem, yo opora efar miimaman, ne ikoka sira eliwa naap manekiw onam-ikowen, yo muut nain kemeliyem.
47008001	Aria emar unowik, Mua Maneka ona teeria eena Masedonia-pa ikemik nain kema wieya sira eliwa onamik. Ni nain baliwep wiar amisareka naep nia maakimik.
47008002	Makena, Yeesus muuta nain wi sirirowa maneka aawemik. Nain wi kemelow manekiw ikaimik. Maa unowa me wiar ikua nain owow oko wia asipowa kema maneka ikemik, naeya maamuma fiirimep wia sesekomimik.
47008003	Yo makena nia maakiyem, wi maamuma maneka me wiar ikua, nain wi wiena kookalep iiwawun wuamik, enakiwa muuta-ko me wiar ikua.
47008004	Naap onami sisewaremi yia maakemik, “Wi teeria papako wi Kristen teeria Yuudia kame-pa ikemik nain wia asipimik, is pun wia asipu naep naimik. Ni eliw yia naeka,” naap yia maakemik.
47008005	Se-ek, wi sira eliw oram onamik. Wi wieniw Mua Maneka kookalep ookimik, ne aakisa fan Mua Maneka kookalowa wiar ookap i yia asipam-ikemik. I me wia maakemik, ni naap oneka, naap-ko me wia naakemik, nain wieniw naap onamik.
47008006	Naapeya i Taitus nainiw ni niar sesekami maakemik, “Wi iiriw wi teeria papako wia asipu naep maamuma fiirimowa onoma wuamik nain, no nainiw ikiwep kema wia iikiroweya maamuma fiirimemi uuwowa nain iiwawun welawuk,” naap maakemi sesekamik.
47008007	Ni Yeesus Krais opora baliwep opiman, mua papako o opora baliwep wiar amisarep mua oko wia maakiman. Ne o amis maneka nainiw wia asipiman. Ni kekanep wia asipowa kema maneka wuiman ne i yia kookaliman. Ni eliw akena oniman. Naapeya nia maakimik, sira naapiw ni karanemi maamuma fiirimemi maneka wueka.
47008008	Yo naap oneka naep kekanowa me nia maakiyem, weetak. Wi Masedonia-ke teeria papako wia asipowa kema urupemik. Yo nain nia maakemi ni sira pun niar urufinen. Ni teeria oko wia kookalimik naiman nain maken-i e weetak.
47008009	Moram ni yiena Maneka Yeesus Krais kema suuweka. Ni amisareman, makena, o Mua Maneka epaskun ikok iinan maa ne miiw maa os-ke iiwawun onamiarek. Nain nia kemalep nia asipowa naep miiwa orop mua oorpowa puukak. Naeya o muuta nain ni aakisa o teeria-pa wiar ikok Mua Maneka maa eliwa maek nain pepek niar ikua.
47008010	Yo naapeya feenap kookaliyem, ni iiriw mokom oko-pa maamuma fiirimowa onoma wuaman nain, aakisa fiirimemi welaweka. Ni kiikir kookalep naap onaman, ne teeria papako muraremik.
47008011	Naapeya ni aakisa uuwowa nain onami welaweka. Niena iiriw maamuma wuowa naeman nain kema urupep maamuma wuami pepek puowaweka.
47008012	Aria no mua maamuma wuowa naap kamin nefar ikua nain okaiwi wuan, Mua Maneka-ke muut nain nefar kema suuwinon, no mua maa marew nain, me nefa mainon.
47008013	I feenap me nia maakimik, ni mua papako wia asipami maamuma iiwawun wueka, naeya wi eliw ikaiwkin ni maa marew ikowen. Weetak, naap me nia maakimik. Feenap, ni naap lawiliw niam asipam-ikok ni unowiya epaskun maa onaiya ikowen.
47008014	Ni aakisa maa unow onaiya ikeman. Naapeya wi maa marew ikemik nain eliw wia asipam-ikowen. Ne ni wiimar maa-ko iiwarowen-na wis-ke eliw nia asipikuan. Ni naap lawiliw niam asipam-ikowen-na ni unowiya epaskun eliw ikowen.
47008015	Yo maem nain Mua Maneka opora eena siisimep-puamik nain pun maa enowa maana maemi feenap maek, “Wi mua eena unowa fiirimemik nain enakiwa me wiar kirek. Ne wi mua eena elu muuta fiirimemik nain pun me iiwaremik, wi pepek enemik.” (Eksodas 16.18) Naapeya nis pun niam asipam-ikeka.
47008016	Aria yo Mua Maneka sira eliwa naakiyem. Moram o Taitus kema iikiroweya ni nia asipowa kema maneka wiar ikua. I ikiwep nia asipowa maem-ikaimik naap.
47008017	O sesekimik nain me i opora yiar ookap ni niar ikiwowa maek, weetak. Ona kookalowa-pa ikiwep ni nia asipowa maek.
47008018	Ne mua oko pun o wameiya sesekimik. Mua nain Yeesus opor eliwa wiar piawiya nain meta maneka. Sios teeria unowa o ekima opimik.
47008019	Ne me nain muutiw, sios teeria owow unowa-pa ikemik nain-ke uuwowa fain o pepekimemik. Naapeya o yiamiya ikok owow unowa ikiwemi maamuma nain aaw-ikiwimik. Uuwowa nain Mua Maneka unuma wiar pirowa-ke, ne i palanep wia asipimik nain pun yia amisaruk.
47008020	-
47008021	I sira eliwa muutiw onowa maimik. Mua Maneka-ke yia mainok, “Ni mua eliwa-ke.” Ne wi mua pun naap yia mauk. Naapeya maamuma maneka eena i wapena-pa yiar wuimik nain, wi mua me yia tuunuk naep o aawep yiawimik.
47008022	Naapeya wiam erup wia sesekami emar oko pun nan sesekimik. Mua nain i uuwowa sira-sira akimamik-na o palanemi pepek onomakek. Naap nia maek, “Wi maamuma wuowa maemik nain makena onikuan.” Naap maep ni niar ikiwep nia asipowa manek akena kookalek.
47008023	Aria Taitus-na yo uuwow epaskun-ke, ni nia asipowa naep yo efamiya uuwiya. Ne mua wiam erup o wameiya ikiwimik nain kame fain sios teeria-ke wia pepekimiwkin nan ikiwimik. Wis-na Krais unuma-pa uuwami unuma wiar purupimik.
47008024	Naapeya wiam arow nain ikip niar fuuniwkin sira eliwa wia oneka. Naeya wi owow unowa sios teeria ni sira eliwa niar amisaruk. Ne i sira eliwa niar maem-miemik nain opora makena-ke yia nauk.
47009001	Aria wi Mua Maneka teeria eena maamuma wia asipowa nain ni iiriw amisareman. Naapeya yo opora maala me mufinen.
47009002	Yo nia amisarem, ni niena manek akena kookalep wia asipiman nain-ke. Naapeya yo wi Masedonia wiamiya ikok ni unuma niar pirami wia maakem, “Mokom iiriw ikiwok nain wi Akaiya-ke onoma wuamik.” Naap wia maakemkun wi Masedonia unowa pun kema urupep naap onamik.
47009003	Nain oko ni maamuma me wuiwkin i oram maneka unuma niar piriyen naep yo teeria fain wia sesekiyem. Wi ikip niar fuuniwkin ni palanemi maamuma fiirimem-ikowen, yo nia maem naap.
47009004	Oko ni maamuma nain me fiirimowa ikaiwkin wi Masedonia papako i yiamiya ikiwemi naap nia urufikuan-na i emina manek akena ururiyen. Me i iisow, nis pun emina ururowen.
47009005	Yo naapeya feenap maem, i eliw akena teeria fain wi kiikir wia sesekamkun ikiwep ni niamiya ikaiwkin ni maamuma fiirimem-ikowen. Naeya ni maamuma fiirimowa maiman nain fiirimep wuap-puiwkin niar ikiwemkun kakeniw naap yiowen. Maamuma nain me is-ke nia maakemi sisewaremkun wia asipiman, weetak. Niena manek akena kookalep wia asipowa naiman.
47009006	Ni maamuma wuami kema feenap wueka, mua eena manin gelemuta oniya nain saapa maneka me aawiya. Ne mua eena manin maneka oniya nain saapa maneka wiar ikaiya.
47009007	Aria naapeya mua kuisow kuisow ona kookaliya naap maamuma wuinok. Maamuma wuap ikoka kiiriw kema me kirinok. Ne maakowa sisewariwkin kema pinarinok-na neek ikainok. Moram mua eena kemelap maamuma wuiya nain Mua Maneka o senam kemeliya.
47009008	Ne ni naap oniwkin ikoka Mua Maneka-ke pokow eliwa nieya baliwep ikok uuwam-ikowen. Ne maa unowa pepek ikok niena teeria wia asipami okaiwi mua oko pun wia asipam-ikowen.
47009009	Mua Maneka opor ara oko nain pun sira nain maek, feenap, “Mua eliwa nain wi mua maa marew ikemik nain maneka wia asipiya. Sira eliwa oniya nain Mua Maneka anane wiar kema suuwam-ikainon.” (Someka 112.9)
47009010	Aria opora nain maken akena-ke, moram Mua Maneka-ke maa upowa unowa nia wuomaya manina-pa upiman, ne maa enowa pepek enimiman. Ona maa unowa naap nia imenam-ikomaya ni pepek ikok mua oko maa marewa nain eliw wia asipam-ikowen. Naeya sira eliwa oniman nain naap oni-ikim-ikowen, mua eena maa enowa manina-pa upeya unow akena makenariya naap.
47009011	Mua Maneka-ke naap nia asipeya ni maa pepek ikowen. Naeya mua oko maa marew ikemik nain wia asipam-ikowen. Naapeya ni maamuma i wapena-pa yiar wuiman nain mua oko wia asipamkun ni sira eliwa niar urufap Mua Maneka sira eliwa naakem-ikaikuan.
47009012	Ni naap oniman nain Mua Maneka teeria wia asipiman. Ne pun ni sira eliwa muuta nain mua unowa kema manek akena urupep Mua Maneka sira eliwa naakem-ikaikuan.
47009013	Ni Krais opor eliwa makena wiar opap o ookiman. Naep ni kema urupep Krais teeria oko wia asipami mua unowa pun wia asipam-ikaiman. Ne ni sira eliwa nain-ke, ni Krais opora wiar opiman nain ariman niar wueya urufap Mua Maneka unuma pirikuan.
47009014	Ne Mua Maneka-ke kema nieya ni sira eliwa oniman nain nia kema suuwap manek akena nia kookalikuan. Ne Mua Maneka naap nia asipam-ikainok naep farikuan.
47009015	Se-ek, Mua Maneka sira eliw akena, ona Muuka kuisow akena nain yia sesekomak. Aa, i kamenap maiyen. Naapeya o sira eliw naakem-ikaikua.
47010001	-
47010002	Aria opora fain yo Pol-ke yena yame maiyem. Ni papako-ke feenap efa maiman, “I yiamiya ikok opora kekelka yia maakem-ikua, ne epa oko-pa ikok yia kakankow opora yia maakiya,” naap efa maiman. Ne wi mua papako feenap yia maimik, “Pol ame-na Mua Maneka opora me wiar ookowa wiena kema-pa maa onimik.” Wi naap yia maimik nain ikoka wia kakankinen. Ne iiriw Krais eena ona wame poromi opora kekelka wia maakem-ikua, yo sira nain ookami nia maakiyem, sira eliwa, ni sira kamenap me oneka. Naeya yo nainiw ikiwowa nain me nia kakankinen.
47010003	Makena, i miiw mua-ke, nain i me miiw sira ookimik, weetak. I miiw maa samora unowa fienami Mua Maneka uuwowa onomimik.
47010004	Ne me irakow maa opap irakimik, weetak. I Mua Maneka kekanowa-pa wiamiya irakimik. Wi mua eena Satan-ke wia opap ikua nain pika wiar te-teekami kekanowa wiar weeser-wuimik.
47010005	Ne wi mua eena wiam pirami wiena kema-pa opora imenap aakunemi Mua Maneka opora wiar fienimik nain, opora iiwawun wiar ifemakimik. Kekanowa nainiw mua unowa kema wiar kiripamkun Krais opora-ke kema ne mia wia ookekap ikaeya momasia ookuk.
47010006	Aria ni teeria eena Mua Maneka opora baliwep ookowen-na i ikiwep naap nia urufap maiyen, “Eliw, i aakisa wi emina kekanep Mua Maneka opora fienimik nain wia kakankami sira wia ofakowiyen,” naap maiyen.
47010007	Ni mua wia pupep aakuneka. Ne mua oko-ko, “Yo Krais teeria-pa wiar ikem,” naap wame mainok-na is pun naap yia mainok. Is pun Krais teeria-pa wiar ikemik nain-ke.
47010008	Yiena Maneka ona uuwowa yo wapena-pa yieya nia kekanowamkun ni baliwep o ookiman. Uuwowa nain me nia samorowa nain-ke, weetak. Naapeya yo uuwowa nain naemi kemelap unuma yame pirowa pun eliw. Yo nain emina me ururiyem.
47010009	-
47010010	Mua papako-ke maimik, “O parosifa yia siisimomami opor kekanowa yia maakiya. Ne ekapep yiamiya ikaiya nain i urufimik-na mua oram saarik urufimik. Ne o mua aakunowa pun paarirowa marewa saarik,” naap efa maimik. Naapeya nia maakiyem, yo parosifa fain efar urufap me maeka, “Pol-ke yia keker opowami parosifa yia siisimomak.” Yo naap marew.
47010011	Ne ni mua naap efa maiman nain feenap amisareka, i epasia-pa ikok parosifa-pa kamenap nia maakimik nain ikiwep niamiya ikaiyen pun naap akena oniyen.
47010012	Wi mua papako wiam maemi unuma wiam piram-ikaimik. Ne i epaskun ikemik naemi me maimik. Wi faa, momor upowa-ke-yon aa. Naeya wi wiena muutiw wiam maemi uuwowa wiam pupep wiam maimik.
47010013	Ne i naap weetak, i yiena oko. I uuwowa eena Mua Maneka yiek nain uuw-ikiwemi ni niar kereremik. Naeya i oram maneka unuma me yiam pirimik, uuwowa muut nain uuwami yiam pirimik.
47010014	I ikiwemi uuwowa oko oko me onimik. Mua Maneka uuwowa yiek nain kakeniw naap uuwimik, eena Krais opor eliwa nia pikiwomimik nain.
47010015	Mua Maneka uuwowa yiek nain kakeniw uuwimik. Wi mua oko Mua Maneka-ke uuwowa wieya wi uuwimik nain, is-ke nain wiar maemi unuma me yiam pirimik. Ne i feenap maimik, ni Mua Maneka opora naap wiar opam-ikok baliwep ikowen-na Mua Maneka uuwowa yiek nain kakeniw uuw-ikiwemi naap yiam asipami uuwow maneka oniyen, naap maimik.
47010016	Ne ni naap baliwep ikaiwkin i wi owow oko oko mikikira-pa niar ikemik nain wiar ikiwep Yeesus Krais opor eliwa wia maakem-miawiyen. Ne wi mua oko iiriw uuwamik nain is-ke epa nain me ikiwiyen, weetak. Ne pun uuwowa wiar maemi unuma me yiam piriyen.
47010017	Mua Maneka opor ara oko maek, “Wi mua eena opora maemi me wiam piruk. Makena, yiena Maneka eena maa mauwa onak nain wiar maemi unuma piruk,” naap maek.
47010018	Moram mua eena ona wame piriya nain yiena Maneka mokoka-pa o iiwawun weetak. Ne mua eena yiena Maneka-ke unuma wiar piriya nain-ke makena, unum onaiya ikainon. Makena.
47011001	Aria yo opor momora fain-ko eliw nia maakinen-i? Ni efar miimow muutiw. Aa, ni efa kookalow muutiw ikaiman.
47011002	Opora fain maiyem, Mua Maneka manek akena kema nia wiisariya. Ne yos pun naap, ni unowiya Krais baliwep ookeka naep kema wiisariyem. Yo feenap saarik nia onam, wiipa eliwa-ko koor omopora nomakep-puiwkin ikua naap. Yo iiriw nia aawep Krais wiar pekekam naep nia maem. Naeya ni kema tumin marew, dubil akena ikaiwkin yo Krais mia-pa nia wuinen.
47011003	Nain yo kema moke maneka nia ikem. Ni kema kuisow Krais wuap ookam-ikaiman. Oko mua oko-ke nia mufiwkin ni kema kirep o piipuowen, iiriw ifa-ke Eewa peeskimeya wakiek naap.
47011004	I Yeesus opor makena nia maakemkun ni opora opam-ikaiman. Ne Ewar Eliwa iiriw ni niar orok. Nain wi mua oko-ke Yeesus maemi sira oko oko nia maakiwkin ni ewuriw aawep-puiman. Ne ewar oko pun kookalep aawiman. Ne pun Yeesus Krais opor eliwa wiar kapewami nia maakiwkin-na kema kaalalep wi wiokap-puiman.
47011005	Naeya yo feenap maiyem, wi eena aposel maneka wia naiman nain wi eliw akena-yon aa. Ne yo weetak-i? Yos pun mua naap nain-ke, wi me efa nomakemik.
47011006	Yo mua piik marew-ke efa naiman-i? Nain yo amisa-ke maneka. Yo Yeesus Krais opora nia maakemi sira-sira baliwep nia ookomam-ikem, nan efar furewap amisareman.
47011007	Yo Yeesus Krais opor eliwa eena suule niem-ikem nain sesa-ko me nia farem-ikem, weetak. Nain ni Krais wameiya ikok unum maneka aaweka naep yame porop mua meta marew saarik ikem. Yo naap onam nain eliw marew-yon aa.
47011008	Yo eena ni niar uuwam-miem nain maamuma muuta wi Mua Maneka teeria papako-ke sesekam-ikomemik. Yo Yeesus Krais opora baliwep nia maakekam naep maamuma me nia maakem-ikem. Wi teeria papako maamuma wiar mufem-ikem.
47011009	Ne ni niamiya ikem nain yo maa iiwarep ikok ni mia me nia teekam-ikem. Wi Yeesus teeria Masedonia-pa ikemik nain-ke ekapep maa pepek yiemik. Oko ni efa asipowa yoowa furewowen naep maa-ko me nia maakem-ikem, ne aakisa pun naap me oniyem.
47011010	Krais unuma-pa maken akena maiyem, yo muut nain yame iriyem. Ne yo sira nain ni Akaiya kame-pa ikeman nain efar puukowa me pepek, naap onam-ikainen.
47011011	Nain yo maamuma me nia maakiyem nain, me nia kookalep naap oniyem-i? Weetak, Mua Maneka efa amisarek, yo manek akena nia kookaliyem.
47011012	Naapeya aakisa sira naapiw onam-ikainen. Nain wi teeria papako uuwow mua wiam naemi wiam piram-ikaimik. Feenap maimik, “Pol ame uuwimik nain is pun naap uuwimik.” Nain yo maamuma me nia maakiyem nain wi naap-ko onimik-i? Naapeya wi unuma wiam pirowa me pepek.
47011013	Wi nain me Yeesus Krais aposel-ke. Wi wadolalimik, mua wia peeskimemi Krais aposel-ke wiam naimik.
47011014	-
47011015	Aa-na pepek, wi sira naap onimik nain me maa enumiya soraniyen. Moram Satan pun wadolalemi ensel eliwa wame puukowap parin onaiya ikaiya. Ne o uuwow mua pun naap onimik. Wi wadolalemi opor makena saarik aakunimik. Ikoka miiwa weeserow epa-pa wiena sira samora nain-ke kirep wia urufeya samor aawikuan.
47011016	Aria yo nainiw maiyem, yo me momora-ke, naeya naap me efa maeka. Nain ni momora-ke efa maowen pun eliw, naapeya yo aakisa mua momora saarik aakunemi unuma lawiliw-ko yame pirinen. Nain me efa maeka.
47011017	Makena, yo yame piriyem fain me yiena Maneka-ke kema yieya naap oniyem, weetak. Yena momor kema-ke efar urupeya naap oniyem.
47011018	Wi mua unowa eena wiena kekanowa-pa maa muutitik uuwami wiam pirimik. Naeya yos pun naap-ko yame pirekam naep oniyem.
47011019	Aa, ni amis manek akena-yon aa, naeya wi momor upowa eena momor opora aakunimik nain wiar miimowa pun kookaliman.
47011020	Ni faa, naap oniwkin wi suupapera-pa nia iwawap-puiwkin wiisiw wiokiman. Ne nia peeskimemi maa niar aawimik, ne wiam pirami uuwowa nia suuwimik, ne nia poromi ifan epepiria nia aawimik. Naap nia oniwkin ni kekelka muuta ikaiman.
47011021	Yo emina ururep feenap maiyem, pepek i kekanowa mareweya sira naap-ko me nia onamik-yon. Aria yo aakisa yena momor kema-ko maekam naep. Wi mua wiam maemi wiena wiam pirimik-i? Aa eliw, yos pun naap oninen.
47011022	Wi nain i Iibru-ke, naap wiam maimik-i? Yos pun Iibru-ke. Wi Isrel-ki? Aa, yos pun Isrel-ke. Wi naap maimik, Abraham yiena nomokow fiira-ke, naap-i? Yos pun yena nomokow fiira-ke.
47011023	Ne wi Krais uuwow mua-ki? Nain yo Krais uuwow mua makena-ke, yos-ke wia nomakem. Aa, yo momorarem-yon aa, naeya naap maem aa! Makena, yo Krais uuwow mua akena-ke. Moram yo uuwow manek akena uuwami baliwep uuwam-ikem. Wi papako naap-ko me uuwimik, ne sirirowa yo aawem nain wi naap-ko me aawimik. Yo anane koora efa pekam-ikemik. Yo sarua enarowa unowa aremik, nain yo umekam-na nain umekam.
47011024	Feenap, wi Yuuda efa opap samor akena sarua enaremik nain ikur aremik. Ne sarua enaremik nain ten arow okaiwi-pa erepam naap yiem-ikemik.
47011025	Ne wi Rom pun naap, sarua enaremik nain arow aremik. Aria wi Yuuda nomon ika enaremik nain kuisow aremik, nain yo me umem. Ne yo aasa-pa samor aawowa arow arem. Feenap, i aasa-pa ikiwem-ikok ifera-ke aasa fo-fookeya i kaalalemik. Ne iir oko ifera-ke aasa yiar fookeya yo uuriw kaalalem-ikemkun kokomarek, ne nainiw epa wiimok.
47011026	Aria yo uuwowa onami me uurarem-ikem, epa oko oko naap ikiwem-ikem, nain era-pa samor akena aawem-ikem. Feenap, eka luuma-ke efa piwam-ikua. Wi mua samora-ke era-pa efa samo-samorami maa efar aawem-ikemik. Yena opor epaskun wi Yuuda pun efa samoram-ikemik, ne wi owow oko pun sira naapiw efa onam-ikemik. Owow maneka-pa wiar ikem nain efa ifakimu naep onam-ikemik, ne epa asia-pa ikim-ikem nain maera-pa arinen naep keker opam-ikem. Aasa-pa ikiwem-ikok maera-pa arem-ikem. Ne wi wadol mua eena i Krais teeria-ke wiam maimik nain-ke efa samo-samoram-ikemik.
47011027	Yo uuwow yoowa sira-sira onami mia sanumarep ikok kiiriw uuwam-ikem ne baliwep me inem-ikem. Yo urom kiiya ne eka enow marew yiawem-miem. Iir papako yam ikok inem-ikem. Inow epa ne mia suuwowa maa muutitik mareweya dabela aawem-ikem.
47011028	Ne yo kamenap ikem nain maa papako me mainen, ikainok. Yo fain kema yame sirirem-ikem, ni sios teeria owow unowa-pa ikeman nain nia kema suuwap kema moke nia ikem.
47011029	Ni Yeesus Krais teeria mua papako me kekaniman nain nia kemaliyem. Ni pina-pa oro-booniwkin yo manek akena kema samorariyem.
47011030	Ne yo unuma yame pirinen-na yo sirirowa unowa aawem-ikok kekanowa marewarem-ikem nain maemi yame pirekam.
47011031	Yiena Maneka Yeesus ona Wiawi Mua Maneka eena i anane o unuma pirimik nain-ke efa amisarek. Yo opor unowa nia maakem nain me wadolaliyem.
47011032	Yo iiriw Damaskus-pa ikemkun owow saria maneka Aretas, ona anim onoma woos mua-ke ami mua wia sesekeya efa opu naemik. Owow pika omopora-pa luus ekap ikemik.
47011033	Wi iimaremik-na wia, yo inera-pa efa wuap ifariw pika wuara-pa efa fuurkiwkin oromi baurarem.
47012001	Naapeya yo unuma me yame pirowa nain unuma yame pirinen. Makena, yo unuma yame piriyem nain oram-ke, nain-ke me yia asipinon. Maa maneka fain naep maiyem, yo yena mokoka-keriw kirep maa urufam nain maemi maa kokot eena yiena Maneka efa ofakowak nain aakisa maekam naep.
47012002	Feenap, Krais teeria mua-ko iiriw Mua Maneka-ke miiwa-pa aawep owow iinan akena pikiwok. Nain mokoma ten kuisow nainiw erepam iiriw ikiwok. Nain yo me amisarem, mia onaiya aawep purupok-i e oram kukusa muutiw wiar aawok, Mua Maneka ona amisarek.
47012003	Ne yo amisarem nain pun makena. Mua Maneka-ke mua nain miiwa-pa aawep owow iinan eena owow eliwa nain pikiwok, mia onaiya aawep purupok-i e kukusa muutiw aawok, nain Mua Maneka ona amisarek.
47012004	Mua nain owow eliwa-pa nan ikok opor onaiya akena-ko miimak. Opora nain kemena wiar amisarowa me pepek, ne mua kuisow opor kemena wiar maowa nain pun me pepek.
47012005	Naeya yo mua nain maemi unuma eliw purupinen. Ne yo yena yame maemi unuma me yame pirinen, weetak. Makena, yo eena kekanowa marewarem nain muutiw maemi maem-miawinen.
47012006	Ne yo maa naap nain maemi unuma yame pirekam-na nain yo opor makeniw maekam. Ne feenap me efa maikuan, “O momorarek.” Nain yo maa naap nain me maiyem, moram oko mua oko-ke efar miimap efa kakaemi unum maneka yiikuan. Yo nain miatiniyem. Yo uuwiyem nain, ne opora nia maakiyem nain muutiw efa kema suuwap yo mua kamenap nain-ke, nain efa mauk.
47012007	Nain yo owow iinan-pa ikok maa unowa urufomakem nain oko o wame pirinon naep Mua Maneka-ke naeya sirirowa oko yo mia-pa efar imenarek nain Satan-ke sesekeya sirirowa maneka aawem-ikaiyem.
47012008	Ne sirirowa nain efar iirarinok naep Mua Maneka faremi nokarowa arow arem.
47012009	Naap nokarem-na wia, ne efa maakek, “Yo nefa kemalep nefa kekanowam-ikowa nain eliw. No kekanowa marewarin nain yos-ke nefa kekanowamkun kekanowa baliwep efar amisarinan,” naap efa maakek. Naapeya yo kekanowa marewariyem fain kemelap maem-miawiyem. Naeya Krais ona efa kekanowam-ikainon.
47012010	Ne naapeya yo Krais muuta nain neek efa samo-samoruk, pina ne sirirowa sira-sira yiuk, ne yoowa eliw aawinen, yo eliw kekanowa marew ikainen naiyem. Moram yo kekanowa marewarep Krais kekanowa wiar aawep kekaninen naiyem.
47012011	Aa yo mores kamenap naep aakunowa momor aakuniyem aa. Nain onoma niena niar ikua. Moram yo eena uuwowa onam nain nis-ke eliwa efar maowa nain, naap me efa maeman. Naapeya yo yena yame maem. Ne wi mua papako aposel eliw akena wia naiman, nain yo feenap mainen, makena, yo mua meta marewa-ke, nain yos pun aposel-ke, ne wis-ke me efa nomakemik, i unowiya epaskun.
47012012	Moram yo iiriw ni niamiya ikem nain kekanep uuwam-miok maa miililina unowa imenami Mua Maneka kekanowa nia ofakowam, naapeya sira nain urufap kakaemi Mua Maneka unuma piram-ikeman. Yo naap uuwam nain muut nan aposel ikem nain ariman yame wuam.
47012013	Ne wi Yeesus teeria owow unowa-pa ikemik nain sira unowa wia asipam-miem. Ne ni sira onaiya-ko nia onam-i? Weetak. Nis pun sira kuisow nain nia onam. Ae makena, maa kuisow fain wia. Yo maa enowa ne maa muutitik nain-ko me nia nomarem-ikem, weetak. Aa, nain eliw marew-yon, aria ni naap efa naep-na pina nain me efar kema suuweka.
47012014	Yo iiriw niar ikiwowa erup arem, ne aakisa pun niar ikiwowa maem-ikaiyem. Yo nia kookalep nia urufowa naep niar ikiwiyem, me maamuma yieka naep ikiwiyem, naapeya ni yoowa me niinen. Sira feenap, muuka wiipa-ke maa enowa ne maa muutitik imenap onak wiawi-ko me wia kakaltimik, weetak. Onak wiawi-ke makena, maa imenap muuka wiipa wia kakaltowa-ke.
47012015	Yo ni niawi saarik arem, naapeya kemelap ni muuta nain eliw yena maa unowa maa muutitik fufurumemi nia asipam-ikainen. Ne yena mia me kema suuwiyem, ni muuta nain naap oospem-ikainen. Yo manek akena nia kookaliyem, ne nis-ke nain furewap lawiliw-ko efa kookalowen-i?
47012016	Makena yo maamuma-ko me nia maakem-ikem, nain ni mua papako-ke feenap efa maowen-yon, “Aa, o miikapura yia mikami yia peeskimiya,” naap efa maowen.
47012017	Ne makena, i naap-ko onamik-i? Wi mua eena wia sesekam nain wia maakemkun nia peeskimemi maa-ko niar aawemik-i?
47012018	Yo sisewaremi Taitus sesekamkun niar ikiwok. Ne mua oko pun o wameiya sesekam. Nain Taitus-ke nia peeskimep maa niar aawok-i? I yiam erup kema kuisow ne sira epaskun ikaimik, naapeya i-ko nia peeskimep maa-ko niar aawemik-i?
47012019	Emar unowik, ni feenap-ko yia maiman-i? “Wi eena opora yia maakimik nain yiena mokoka-pa opora kakenu naep onimik.” I naap-ko onimik-i? Weetak, me ni opora yia maiman nain naep maemik, weetak. Krais-ke maeya i o opora-pa wiar aawep Mua Maneka mokoka-pa opora makena maemik. Ne maa unowa onimik nain i nia kekanowu naep uuwowa sira-sira onimik.
47012020	Moram yo kema moke ikem, oko wiimar ni niar ikiwemi yo eena nia maakem naap me ikaiwkin nia urufinen. Feenap, ni oporiw irakemi niam fo-fookap ikowen, maa kema kuowa, niam iririmem-ikowa, opora niam fienowa, niam tuunowa, ne murarow opora niam onowa. Ni emina kekanemi naap oni-ikiwemi niena kookalowa ookami momor maneka ikowen. Oko ni naap ikaiwkin yo ikiwep nia kakankinen. Oko efa maowen, i kekelka yia wuinon, naap efa naem-ikowen-na wia.
47012021	Ni sira samora iiriw onaman nain kema me kirowen, enum erua sira-pa naap ikowen, ne uruw mia ululkowa-ke naap niar ikainon. Ni naap ikaiwkin yo nainiw ikiwep nia urufinen-na Mua Maneka-ke unuma iiwawun efa poreya yo emina ururep kema iiwawun samorarinen.
47013001	-
47013002	Aria yo iiriw niar ikiwowa erup arem. Ne aakisa nainiw niar ikiwowa maem-ikaiyem. Yo mokomokoka niar ikiwep ekapem, naap ikok nainiw niar ikiwem nain nan ikok mua eena pina onamik nain ariman wia maakem, “Ni maa uru-urufami ikeka. Oko yo yoowa niinen,” naap nia maakem. Ne yo aakisa epasia-pa ikok opora kuisow fain nainiw nia maakiyem. Mua Maneka opora feenap maek, “Mua-ko pina oneya mua wiam arow erup naap maikuan-na, ‘Makena, o pina onak,’ aria o pina wiar ikainon.” Naapeya yo ikoka nainiw ikiwinen nain, ni mua pina onaman nain, ne ni mua papako pun, yo me nia urufap-puinen.
47013003	Moram nis-ke naap efa maeman, “O Krais opora wiar aakuniyem naiya, nain ona wame ileneya amisariyen,” ni naap efa maeman. Naapeya yo ikoka yoowa niemi nia kakenamkun ni Krais kekanowa neek wiar urufowen. O kekelka me nia wuinon.
47013004	Makena, o iiriw kekanowa marew ikaeya nomokow moke-pa patot wariwkin umok. Ne iikirak nain Mua Maneka kekanowa-pa iikirap ikua. Ne is pun naap, o wameiya kekanowa marew ikok umemik, naap yiam maimik. Nain i Mua Maneka kekanowa-pa Krais wameiya ikok ni nia kakenowa nain uuwam-ikaimik.
47013005	Ni anane niena sira niam furewami kema niam pupep urufeka. Ni kekanep Yeesus Krais opora wiar opam-ikaiman-i? Ni baliwep niam fureweka. Yeesus Krais ni niamiya ikaiya, ni nain me amisareman-i? E kamenap, ni iiwawun oro-booneman-yon aa, naeya Krais me niamiya ikua.
47013006	Ne yo feenap nia maakiyem, is pun yia fureweka, i me oro-boonemik.
47013007	Ne ni pina me oneka naep Mua Maneka faremi maakimik. I kekanep opora opimik nain yia urufeka naep me nia maakimik, weetak. Ne mua papako naap yia furewimik-yon, wi oro-boonemik, naap yia maimik-yon. Naap yia maikuan-na nain pun ni kekanep sira eliwa ookeka naep i anane Mua Maneka farimik.
47013008	Moram i opor makena fienap sira oko-pa ikiwowa-ko me ikua, weetak. I opor makena opap ikok nain ookowa-ke ikua.
47013009	I kekanowa marew pun eliwa, nain ni kekaniwkin-na i kemeliyen. Naeya i anane Mua Maneka farimik, ni nia asipam-ikaeya sira baliwep akena ook-ikiwemi dubil akena ikeka naep.
47013010	Yo naapeya fan ikok opor unowa fain nia siisimomam. Ni parosifa efar urufap niena niam kakeneka. Mua Maneka kekanowa yiek nain nia kakenami kema nia iikirowowa-ke, me nia samorowa nain-ke. Naeya ni niam kakenap baliwep ikaiwkin yo ikiwemi yoowa me niinen.
47013011	Emar unowik, yo aakisa eliw ikeka nia naiyem. I dubil akena ikaiyen niam naep sira kakeniw ookam-ikeka. Ne opora eena nia maakem nain efar miimeka. Ni unowiya kema kuisow ikok eliwa ikeka. Naeya Mua Maneka ni niamiya ikainok, o eena yia kookalep kema sonom eliwa yiiya nain.
47013012	Ni Yeesus Krais teeria niam fiirimem-ikok-na o unuma-pa sira eliwa-pa wapena niam opaka.
47013013	Aria Yeesus Krais teeria fan efamiya ikemik nain ni eliwa ikeka nia naimik.
47013014	Yiena Maneka Yeesus Krais nia kemalep naap nia asipam-ikainok naiyem. Ne Mua Maneka naap nia kookalem-ikainok, ne Ewar Eliwa-ke teeria kuisow nia wuinok naiyem.
48001001	Yo aposel Pol-ke parosifa fain ni Yeesus teeria Galesia-pa ikeman nain nia siisimomiyem. Yo uuwowa aawem fain mua-ke me efa maakemik, ne mua oko-ke me yiemik, weetak. Yeesus Krais-ke yiena Auwa Mua Maneka ikos uuwowa fain yiemi efa sesekamik. Auwa Maneka eena iiriw Yeesus Krais umeya iikirowak nain.
48001002	Ne yos-ke yena uuwow epaskun fan efamiya ikemik nain unowiya ni feenap nia maakimik,
48001003	yiena Auwa Maneka ne Yeesus Krais naap wis-ke nia saliwami kema sonom eliwa niuk.
48001004	I yiena sira samora-pa umowa nain Yeesus Krais-ke epa yiar aawep umok. I miiwa fan sira samora-ke yia wasiep ikua nain yia aawekam naep naap onak, eena yiena Auwa Mua Maneka kookalowa ookami naap onak.
48001005	Ne naapeya Mua Maneka unuma anane maneka wiar fakeram-ikaiyen. Makena.
48001006	Ni iiriw Mua Maneka-ke Yeesus Krais muuta nain nia kemalep nia fareya ookam-ikeman. Nain aakisa ewur akena piipuami wi eena Yeesus opora wiar kiripami opora oko maimik nain wiokiman. Ni naap oniwkin yo niar soranem.
48001007	Wi opora nia maakimik nain Yeesus Krais opor eliwa saarik aakunimik, nain wadola-ke. Nain mua oko-ke kema nia mikami Yeesus opor eliwa wiar kiripu naep naap nia maakemik.
48001008	Yeesus opor eliwa i iiriw nia maakemik, nain aakisa is-keriw opora nain kiripap nia maakiyen-na i umemi mukuna anane ikaiya neek oraiyen. Ne wi ensel pun naap onikuan-na wis pun naap arikuan.
48001009	Ne yo iiriw opora nia maakem nain aakisa kiiriw nainiw nia maakiyem. Aria iiriw Yeesus opor eliwa nia maakemkun miimap ikeman nain wi mua i opora nain yiar kiripap opora oko nia maakikuan-na mua nain pun ikoka umemi mukuna anane ikaiya neek oraikuan.
48001010	Ni fain efa kema suuweka. Yo aakisa wi mua-ke efa kookaluk naep uuwiyem-i e Mua Maneka efa urufap efa kookalinok naep uuwiyem? Yo aakisa uuwowa fain mua kookalowa ookekam naep uuwiyem-yon. Weetak, yo mua kookalowa ookami uuwowa fain onekam-na yo Krais uuwow mua me wiar ikekam.
48001011	Naapeya emar unowik, ni feenap amisareka, Yeesus opor eliwa nia maakem-miem nain me mua-pa wiar aawep nia maakem, weetak.
48001012	Moram opora fain me mua-ke efa maakiwkin maem, ne me mua-ke suule yiiwkin nia maakem, nain pun weetak. Yeesus Krais ona waisow kema yieya nia maakem-miem.
48001013	Aria yo iiriw yiena Yuuda sira ookam-ikok mua sira kamenap ikem nain meta efar miimaman. Yo iiriw Yeesus teeria wia kemalow marew wia ifakimemi iiwawun wia welawekam naep samor akena wia samoram-ikem.
48001014	Ne yiena Yuuda sira ookowa nain yos-ke yena arimow epaskun wia nomakep, balisow akena paayarep yiena kae sira kekanowa akena opam-ikem.
48001015	-
48001016	Aria Mua Maneka eena yena opor eliwa nain wi owow oko oko teeria wia maakem-miawinok naep yo aite uroma-pa wiar ikemkun ona uuwowa nain efa pepekimep-puak nain-ke efa kemalep efa farek. Ona kookalowa-pa ona Muuka yo efarik ariman wuak. Yo mua oko wiamiya aakunep amisa-ko me wiar aawem, weetak.
48001017	Ne yo Yerusalem-ko ikiwep wi kiikir aposel aremik nain amisa-ko me wiar aawem, nain pun weetak. Yo Arebia kame wiar iwap nan ikem. Nan ikok kiiriw kirep Damaskus ikiwem.
48001018	Aria nan ikok mokoma arow naap weesereya Pita-ko urufap wameiya aakuninen naep Yerusalem ikiwem. Ne sande erup o wameiya nan ikem.
48001019	Nain wi aposel papako-ko me wia urufam, weetak. Yeesus wiamun Yems-ke nan ikaeya urufam.
48001020	Ne yo parosifa fain nia siisimomiyem fain makena, Mua Maneka mokoka-pa me nia peeskimiyem.
48001021	Ne aria, yo Yerusalem-pa nan ikok Siria ne Silisia kame ikiwem.
48001022	Ne naapeya wi Yeesus Krais teeria Yuudia kame-pa ikemik nain yo me efa amisaremik.
48001023	Wi oram meta muutiw feenap efa maiwkin miimam-ikemik, “Mua eena iiriw yia miatinep yia ifakimem-miek, nain aakisa kema kirek. Ne iiriw Yeesus opora porekam naep onak nain aakisa opora nain wia maakem-miawiya,” naap efa maemik.
48001024	Ne naapeya yo muuta nain Mua Maneka unuma purupemik.
48002001	Aria mokoma ten kuisow erepam naap weesereya i Banabas ikos Taitus aawep feekiya Yerusalem ikiwemik.
48002002	Yo ikiwem nain yieniw me ikiwem, weetak, Mua Maneka-ke kema yieya ikiwem. Yo ikiwep fuunep, wi owow oko oko mua opora wia maakem-miem nain wi Yeesus teeria woos mua uuwowa nain wia maakem. Wiena wiisow ikaiwkin opora baliwep sererkap wia maakem. Wi mua oro-oram me wia maakem, oko yo uuwowa iiriw uuwam nain ne aakisa uuwiyem fain wis-ke efar samoriwkin uuwowa nain iiwawun oro-booninon. Nain naep yo uuwowa nain wi woos mua wiisow ikaiwkin wia maakem.
48002003	Ne aria wi mia kanima puukowa naimik nain, Taitus o Grik mua-ke, mia kanima puukow marew ikua. Nain wi woos mua-ke o mia kanima puukowa-ko me suuwamik.
48002004	Nain aakisa wi opor fafarumow mua-ke ekapep Yeesus teeria i yionarep ikok yia samoru naep onamik. I sira awona piipuap Yeesus Krais sira ookami eliw akena ikemkun yiar urufap, Yuuda sira awona ookowa yia suuwamik. Naemi kiiriw naapiw pina yiu naep onamik.
48002005	Ne is-ke kekanemi opora nain iiwawun wia fienamik. Ne wi opor marew akena ikemik. Nia kema suuwap naap onamik. Naeya ni aakisa Yeesus Krais opor eliwa ne makena nain, anane maneka eliw wiar ookam-ikowen.
48002006	Ne aria wi Yeesus teeria woos mua opora wia maakem nain, wi opora kuisow-ko me kiripomemik. Pepek, wi mua unumiya, nain yo wi opora maemik nain me wia kema suuwiyem. Moram, Mua Maneka me yia fookiya.
48002007	Moram wi opora efar miimap feenap furewamik. Mua Maneka yo Pita ikos uuwowa feenap yiek, Yeesus opor eliwa wia maakowa nain Pita wi Yuuda wia maakem-miawowa, yo Pol wi owow oko oko wia maakem-miawowa.
48002008	Mua Maneka eena Pita kekanoweya wi Yuuda gone-pa uuwam-miawiya nain kekanowa nainiw yo yieya owow oko oko opora wia maakem-miawiyem.
48002009	Ne wi Yeesus teeria woos mua wia maimik nain, Yems, Pita ne Yon naap, Mua Maneka-ke kekanowa yo yieya uuwiyem nain efar furewamik. Naap furewap i owow oko oko wiar ikiwep Yeesus opor eliwa wia maakowa nain i Banabas ikos wapena yia opami Mua Maneka uuwowa eliwa niek, naap yia maakemik. Ne wiena wiam maemik, “Is-ke Yuuda mua wiar ikiwep Yeesus opor eliwa wia maakem-miawiyen,” naap wiam maemik.
48002010	Naap yia maakemi maemik, “I opor oko marew, ni uuwowa eliw ikip uuwowen, nain ni ikiwemi wi Yeesus teeria mua oorpowa nain kema wia suuwap maa wia asipeka.” Naap yia maakemik nain yos pun iiriw yena naap onowa nain kema manek akena wuam-ikem.
48002011	Aria i iiriw Yerusalem-pa opora aakunep kaikamik nain Pita-ke ikiwep Antiok-pa ikok opora nain puukak. Ne yos-ke ona miir onoma-pa arimaniw amukarem.
48002012	Moram o feenap onak, iiriw Antiok-pa ikok wi owow oko oko Yeesus opora wiar opimik nain wiamiya maa enem-ikua. Ne wi Yuuda mua mia kanima wiam puukowa kekanimik nain, Yems wameiya ikok ikiwemik. Wi nain owow oko oko wiamiya enowa emi. Naeya Pita wia keker opap owow oko wiamiya maa enem-ikua nain iiwawun wia piipuak.
48002013	Naap oneya wi Yuuda Yeesus opora wiar opimik nain mua papako owow oko maa wiamiya enem-ikemik nain pun o ookap wiam sailemik. Ne Banabas pun kema ere-erup aremi wi sira wiokap naap onak.
48002014	Ne aria yos-ke wi unowiya Yeesus opor eliwa ara papako wiar kapi fookiwkin naap wia urufap mua unowa ikaiwkin Pita feenap maakem, “No Yuuda mua-ke, nain nos-ke iiriw wi owow oko sira wiokap wi wiamiya ikon. Nain, moram naep aakisa kiiriw kiremi wi owow oko i Yuuda mua sira yiar ookowa wia suuwin?” Yos-ke naap maakem.
48002015	Aria makena, i Yuuda mua-ke Mua Maneka opora wiar ookam-ikemik, ne i me wi owow oko oko Mua Maneka me ookimik naap. Nain feenap amisaremik,
48002016	i Moses sira wuomakek nain ookamkun Mua Maneka pina marew me yia naiya, weetak. Yeesus Krais opora wiar opamkun i pina marew yia naiya. Naapeya i aakisa Mua Maneka pina marew yia nainok naep Yeesus Krais opora wiar opimik. Ne me Moses sira wuomakek nain ookowa-pa Mua Maneka pina marew yia naiya. Moram yiena kae sira nain ookowa-pa Mua Maneka pina marew-ko me yia naiya, weetak akena. I unowiya pina muaiw ikemik.
48002017	Ne i aakisa Mua Maneka-ke ni pina marew yia nainok naep Yeesus Krais opora wiar opamik. Naap onamkun feenap yia maimik, “Moses sira wuomakek nain me ookimik,” naap yia furewap maimik. Ne i Krais ookami Moses sira wuomakek nain mikikira-pa wuamik. Naeya naep maikuan, “Wi Moses sira wuomakek nain piipuamik, nain onoma Yeesus naneka.” Wi pepek maikuan-i? Weetak akena!
48002018	Yo iiriw Moses sira wiar ookam-ikem nain piipuap aakisa Krais sira wiar ookiyem. Ne kirep kiiriw nainiw Moses sira ookekam-na yena naap yame maekam, “Yo Moses sira me piipuowa nain piipuam. Naeya sira samoram,” naap yame maekam.
48002019	Moram yo iiriw Moses sira ookam-ikok feenap yame furewam, yo sira unowa nain ookowa me pepek. Naapeya sira nain piipuap Krais ookam, o sira-pa wiar ikainen naep, ne yo Moses sira ookowa era efar puok, ne aakisa Mua Maneka sira ookowa muutiw ikem.
48002020	Iiriw Yeesus Krais nomokow moke-pa wuiwkin umok nain yo nain naep sira awona pun ifakimem. Naapeya yena pun umem yame naiyem. Yo aakisa ikem fain Yeesus Krais-ke efamiya ikok kema yiem-ikaeya ona sira-pa ikem. Ne mokok enuma ikem fain Mua Maneka Muuka opora wiar opap ikem. Muuka eena yo efa kookalep ona wame wuami umok nain.
48002021	Neemi yo Mua Maneka efa kemalep efa saliwak nain kua-pa me wuinen. Moram i Moses sira ookamkun Mua Maneka-ke mua kaken eliwa yia nainon, naap maiyen-na Krais umok nain oram maneka umok.
48003001	Ni Galesia faa, kema marew akena. Yo iiriw baliwep akena nia maakemkun Yeesus Krais nomokow moke-pa umok nain niena mokok onaiya urufowa saarik baliwep amisareman. Nain maa-ko ikiwosa nia momoreya o opora piipuowa naep oniman.
48003002	Aria yo aakisa ni opora fain-ko nia nokaremkun opora kiripomeka. Ni iiriw eena Ewar Eliwa niar orok nain niena Moses sira wiar ookiwkin niar orok-i, e Yeesus opor eliwa nain wiar miimap ookiwkin niar orok? Ni kema suuweka.
48003003	Ni moram naep naap momorariman, maa me kema suuwiman. Ni iiriw Ewar Eliwa-ke nia kekanoweya o ookowa onoma wuaman, nain aakisa kiremi yiena kekanowa-pa balisow ikaiyen naiman-yon.
48003004	Ni Yeesus teeria-pa ikok maa ele-eliwa urufomakeman, nain oram maneka urufaman-i e kamenap? Weetak, nain me oram urufaman-yon!
48003005	Mua Maneka-ke Ewar Eliwa nia sesekomami ona kekanowa-pa maa miililina imeneya ni niena mokoka-pa urufomakeman. Nain ni Moses sira ookiwkin naap nia onomiya, naap-i? Weetak, ni Yeesus opor eliwa wiar miimap wiar opiwkin naap nia onomiya.
48003006	Aria yiena nomokow fiira Abraham kema suuweka. O Mua Maneka opora wiar opeya Mua Maneka-ke no mua kaken eliwa naakek.
48003007	Aria, ni kema eenap aaweka, wi Yeesus opora wiar opimik nain Abraham upowa saarik, sira epaskun.
48003008	Ne Mua Maneka opora wiar siisimep-puiwkin ikua nain iiriw Mua Maneka-ke wi owow oko oko opora wiar opiwkin pina marew wia naek. Naep Abraham opora feenap maakep koonowak, “Ikoka no muuta nain wi miiw unowa emeria mua unowa eliwa wia wuamkun kema eliwiw ikaikuan,” (Yenesis 12.3) opora naap maep-puak.
48003009	Abraham Mua Maneka opora wiar opap ookeya Mua Maneka-ke kema eliwa iwok. Ne sira naapiw, wi mua kaanin-ke Yeesus opora wiar opap ookimik nain pun kema eliwa wiinon.
48003010	Aria iiriw Mua Maneka opora siisimep-puiwkin ikua nain feenap maek, “Moses sira wuomakek nain siisimemik. Ne wi mua kaanin-ke sira muutitik balisow akena me ookikuan-na wi ikoka Mua Maneka bagiaw wiar urufikuan.” (Lo 27.26)
48003011	Ne Moses sira muutitik unowa ookowa nain iiwawun ookowa-ke me pepek. Iiriw opora naap maiwkin ikua nain Mua Maneka-ke feenap maek, “Wi mua yo opora efar opap ookimik nain wi nain muutiw mua kaken eliwa wia nainen.” (Habakuk 2.4) Naapeya Mua Maneka-ke Moses sira unowa nain ookamkun i pina marew me yia nainon, weetak akena.
48003012	Ne iiriw Mua Maneka opor ara oko ikua nain pun feenap maek, “Wi Moses sira wuomakek nain kuisow me piipuikuan, iiwawun maneka ookurumikuan-na eliw ikaikuan.” (Wok Pris 18.5) Naapeya Moses sira unowa ookowa-pa Mua Maneka me yia aawinon, Yeesus opor eliwa wiar opowa-pa makena, yia aawinon.
48003013	Feenap ikua, i Moses sira unowa nain baliwep wiar ookowa nain me pepek eramkun pina yiar imenarek. Naapeya Yeesus Krais i pina nain os-ke epak inep nomokow moke-pa umok. Nain moram iiriw Mua Maneka opor ara oko feenap maek, “Mua eena nomokow iinan-pa sererimimik nain Mua Maneka-ke pina aawe naemi umowa suuwak.” (Lo 21.23)
48003014	Mua Maneka ona iiriw Abraham opora maakep koonowak nain Yeesus muuta nain wi owow oko oko mua pun opora wiar opimik nain makena wia opominen naep wia aawok. Naeya Mua Maneka Ewar Eliwa sesekeya i yiar orowa maek nain i unowiya Yeesus opora wiar opamkun-na opora nain makena yia opominon.
48003015	Aria emar unowik, yo aakisa owow sira maemi opor oposia maiyem. Feenap, mua oko opora maep koonowap-puak nain mua oko-ke opora me wiar puukikuan, weetak akena. Ne opor ara oko pun me wiar mikowawikuan, nain pun weetak akena. Sira nain kekanowa.
48003016	Ne sira naapiw iiriw Mua Maneka-ke Abraham ona nembesir teeria onaiya wia naep opora maakep koonowak. Nain nembesir unowa me wia kema suuwap maek, weetak. Abraham nembesir wiar maek nain nembesir kuisow muuta nain wiar kema suuwap maek, Krais maek.
48003017	Nain yo opora fain maekam naep maem, iiriw Mua Maneka Abraham opora maakep koonowak. Ne mokoma andet erepam ne ten arow naap weesereya Mua Maneka Moses maakeya sira unowa nain wuomakek. Nain Moses sira-ke Mua Maneka Abraham opora maakep koonowak nain me wiar weeser-wuinon ne me wiar puukinon, weetak. Naap ikainon.
48003018	Moram Mua Maneka Abraham opora maakep koonowak nain i Moses sira wiar ookamkun opora yia opominon, naap maiyen-na Mua Maneka ona opora eena iiriw Abraham maakep koonowak nain maa oram saarik ikainon. Nain makena wiar urufowa nain Mua Maneka ona yia kemalep Abraham opora maakep koonowak nain aakisa opora yia opomak.
48003019	Naap nain Moses sira wuomakek nain onoma kaanin Mua Maneka-ke maakeya wuak? Nain onoma feenap, wi mua sira samora onimik wia kema suuwap sira wuak. Ne sira nain naap ookam-ikaiwkin Abraham nembesir kuisow eena sesekowa maek nain wiar imenarek. Iiriw Mua Maneka eena Abraham opora maakep koonowak nain nembesir maek nain. Aria iiriw Mua Maneka Moses maakeya sira wuak nain wi ensel wieya koonowawu naep gone mua nain wapena-pa wiar wuiwkin os-ke i nembesir sira nain wiek.
48003020	Gone mua-na wi teeria erup gone-pa wiar ikok opora wiar mikowawomiya. Ne Mua Maneka iiriw Abraham opora maakep koonowak nain gone mua me iwok. Ona kakeniw maakek.
48003021	Feenap maiyen-i? Moses sira wuomakek nain-ke Mua Maneka Abraham opora maakep koonowak nain ipiskami epa wiar aawok, naap-i? Naap-ko me ikua. Moram Moses sira wuomakek nain ookami Mua Maneka wameiya eliw ikekamik-na sira nain ookamkun Mua Maneka i pina marew yia naekak, naeya eliw ikekamik.
48003022	Ne Mua Maneka opor ara oko ikua nain feenap, miiw unowa mua iiwawun sira samora-ke yia wasiep ikua. Ne Mua Maneka Abraham opora maakep koonowak nain wi Yeesus Krais opora wiar opimik nain muutiw opora wia opominon.
48003023	Aria, iiriw Yeesus Krais miiwa me orowa ikaeya Moses sira wuomakek nain-ke yia wasiep ikua. I naap ikok aakisa fan Yeesus Krais opora wiar opamkun iiwawun yia wasirkak.
48003024	Naapeya Moses sira nain-ke i yomar eliwa saarik yia urufam-ikok era yia ofakowam-ikaeya Krais orok. Ne i aakisa ona opora wiar opamkun Mua Maneka i pina marew yia naek.
48003025	Ne aakisa fan Yeesus Krais opora wiar opimik nain i Moses sira tepak-pa me ikemik, weetak.
48003026	Ne ni unow onaiya opora wiar opiman nain Mua Maneka muuka wiar areman.
48003027	Moram ni unow onaiya iiriw opora wiar opiwkin eka-pa nia yasuwamik nain Krais ona sira wiar aaweman.
48003028	Naapeya feenap maowa-ke weetak, “Yo Yuuda-ke, no Grik-ke, no purer mua-ke, yo yena miiwa-pa ikem, yo mua-ke ne no emeria-ke,” naap me yiam fo-fookikua. Moram i unow onaiya Krais kemena-pa kuisow arep ikemik.
48003029	Ne ni Krais teeria wiar arep nis pun Abraham nembesir teeria wiar areman. Ne naapeya Mua Maneka iiriw opora eena Abraham maakep koonowak nain opora nia opomak.
48004001	Ne yo feenap maiyem. Owow sira feenap, oramiya me arimowa ikok muuk maata ikua, nain wiawi-ke maa onamiarowa nain iiriw maep-puak. Ne maa unowa nain ona wiarik, nain o takiriya mua oram saarik ikua.
48004002	Ona urufow mua tepak-pa wiar ikua. Ne aakisa arimemi mua arep ona wiawi mokoma pepekimomak nain pepek ereya maa unowa ona urufinon.
48004003	Aria is pun naap, i takira nain saarik miiw sira tepak-pa ikemkun miiw fain sira-ke yia wasiep ikua.
48004004	Ne epa eena iiriw Mua Maneka ona pepekimep-puak nain pepek ereya ona Muuka sesekak. Sesekeya onak uroma-pa orop imenarek. Imenaremi Moses sira-pa arimok.
48004005	Ne Moses sira eena i Yuuda yia wasiep ikua nain os-ke umep yia wasirkap aawok. Naeya i Mua Maneka muuka wiar aremkun opora maep koonowak nain makena yiar arinon.
48004006	Aria i Mua Maneka muuka wiar aremkun ona Muuka Ewar Eliwa sesekeya i kema-pa yiar ikua. Ne Ewar Eliwa nain-ke kema yieya i Mua Maneka faremi maiyen, “Oo Auwa, yena Auwa,” naap maem-ikaiyen.
48004007	Naapeya ni aakisa mua oko tepak-pa uuwow mua saarik me ikeman, weetak. Mua Maneka-ke naeya ni o muuka kakeniw wiar ikeman. Naapeya ona maa muutitik nain nis-ke onamiarowen.
48004008	Ne ni iiriw Mua Maneka me amisarowa ikok ni owow sira niena inasina nain tepak-pa ikeman.
48004009	Nain ni aakisa Mua Maneka amisareman. Weetak, feenap maiyem, me nis-ke o amisareman, weetak, os-ke ni nia amisarep nia aawok. Nain ni aakisa kamenap naep kiiriw naapiw kema kireman, ne wi sira ne maa kekanowa marewa ne onom marewa nain ookami tepak-pa wiar ikaiyen naep oniman!
48004010	Ni naap onami mokoma, siiwa, ona saana-pa imenariya nain sira-sira oniman, ne fofa wuap sira-sira oniman.
48004011	Yo iiriw Yeesus opora nia maakem-ikem. Ni muuta nain yo kema unu-unowa wuami naiyem, oram maneka uuwam-ikem-yon.
48004012	Emar unowik, ni aakisa unow onaiya kema kiremi yo saarik ikeka naep nia maakiyem. Yos pun ni saarik naap nain-ke. Ni sira samora-ko me efa onaman.
48004013	Ni feenap efa amisareman, yo iiriw mokomokoka Yeesus opora nia maakem-miem nain napum maneka onaiya ikok niar ikiwem. Yo napuma naap ikok opora nia maakem-miem.
48004014	Ne iir nain yo napum onaiya ikemkun yo efa kakaltami yoowa aawem-ikeman. Nain me efa baurareman, ne pun me efa samoraman, weetak, baliwep akena efa wuam-ikeman. Yo Mua Maneka ensel-ke efa naep efa saliwam-ikeman. Ne pun Yeesus Krais saliwowa saarik, naap efa saliwam-ikeman.
48004015	Ne ni iir nain akena kemelami palanowiw ikeman nain aakisa kamenap naep me palaneman? Ne yo iir nain sira eliwa niar urufap feenap nia naem, yo mokoka efar samorareya ni pepek erap-na niena mokoka pusunowap yo wuomekaman, nia naem.
48004016	Yo Yeesus opor eliwa unowa kemena fookap kakeniw akena nia maakem, nain aakisa nis-ke iiwua efa arowaman-i?
48004017	Wi teeria oko-ke kema nia mikami nia aawep wiena teeria-pa nia wuamik, wi nain kekanemik. Ni eliw ikeka naep naap me nia onimik, weetak. Ni i yia piipuap kookalowa wiokowa nain palanuk naep kema nia mikimik.
48004018	Maa kema suuwap palanem-ikowa eliwa-ke, nain ni maa eliwa muuta nain palaneka. Anane palanem-ikowa nain eliwa-ke. Yo niamiya ikemkun sira eliwa palaneman. Aria epasia-pa ikemkun nis pun uuwowa palanem-ikeka.
48004019	Aria yena muuk unowa kema muneka, ni nia naep yo aakisa kema samorariyem. Yo wi emeria uroma wia opiya saarik sirirowa maneka kiiriw naap aawem-ikaiyem, nain ni kiiriw nainiw kema kirep Yeesus Krais sira baliwep akena wiar opowen-na yo kema efar siininon.
48004020	Yena kema-ke naap kema wiisariyem, aakisa yena neeke ni niamiya ikekam aa, naap maiyem. Naeya yo opora kekelka nia maakekam. Moram yo ni muuta nain kema samor ikem.
48004021	Ni mua Moses sira wuomakek nain kekanowa ookowa kookaliman nain aakisa nia nokariyem, iiriw i Yuuda kae nanar nain nanar ara oko fain me wiar amisareman-i?
48004022	Nain feenap, Abraham muuka erup, oko ona uuwow emeria-pa opak nain, ne oko ona emeria kakeniw-pa opak nain unuma Aisak.
48004023	Ona emeria kakeniw-pa opak nain Mua Maneka iiriw ona muuka iwowa maakep koonowak nain-ke. Ne uuwow emeria-pa opak nain ona kookalowa-pa imenak.
48004024	Aria i emeria erup nain wia kema suuwikua. Emeria erup nain Mua Maneka yiena kae teeria opora erup maakep koonowak nain wia pepekimok. Uuwow emeria nain Agar naimik nain Sainai ema-pa sira eena Mua Maneka-ke Moses sira iweya wuomakek nain pepekimok. Ne muuka nain teeria nain, Moses sira wuomakek nain-ke wia wasiep ikua.
48004025	Agar naemi Sainai ema Arebia-pa ikua nain naimik. Neemi Yerusalem owow maneka nain pun naimik. Owowa nain wi mua onaiya wiena sira awona-ke wia wasiep ikua.
48004026	Aria, owowa iinan-pa ikua nain Yerusalem owow enuma naimik, wi mua owowa nan ikemik nain Moses sira nain me wia wasiep ikua. Nain Abraham ona emeria kakeniw nain i yiena aite-ke naimik.
48004027	Moram iiriw Mua Maneka opora wiar siisimep-puiwkin ikua nain feenap maek, “No emeria sumarsa nain no kemele. No aakisa name irami someka kerewa fakere. Moram, makena no sumarsa muukarowa sirirowa me furewan, nain ikoka nena niimasip teeria kerew akena nefar imenarikuan. Ne emeria ona mua onaiya ikua nain muuka wiipa kerewa me wiar imenarikuan.” (Aisaiya 54.1)
48004028	Naapeya emar unowik, i Abraham muuka Aisak saarik nain-ke. Muuka eena Mua Maneka Abraham opora maakep koonowap-pueya ona emeria kakeniw uroma-pa imenarek. Ne nis pun naap, Mua Maneka opora nia maakep koonowap-pueya ni Yeesus Krais opora opap Mua Maneka muuka wiar areman.
48004029	Aria muuka eena Ewar kekanowa-pa imenarek nain iir oko-pa muuka eena uuwow emeria-pa imenarek nain-ke fafarumak. Naeya ni eena muuka Ewar kekanowa-pa imenarek nain saarik. Ni aakisa wi somek mua wadola-ke sira naap nia onam-ikaimik.
48004030	Ne ni Mua Maneka opora kamenap maek nain wiar kema suuweka. Opora feenap, Mua Maneka-ke Abraham emeria kema iweya ona mua feenap maakek, “Uuwow emeria nain muuka onaiya wia iirareya ikiwuk. Moram yo muuka maa muutitik wuomowa maen nain o muuka nain-ke ikoka yo muuka ikos maa kuisow nainiw me onamiaruk, weetak akena.” (Yenesis 21.10)
48004031	Naapeya emar unowik, yo iiwawun feenap maiyem, i aakisa uuwow emeria nain muuk teeria-pa me wiar ikemik, weetak. I Abraham ona emeria kakeniw-pa muuka opak nain teeria-pa wiar ikemik.
48005001	Aria, Moses sira wuomakek nain yia wasiep ikua. Ne Krais-ke ni sira nain tepak-pa me ikeka naep yia aawok. Naapeya ni kekanep ikeka. Kekanep ikok nainiw sira awona-pa me niam wuiwkin nain-ke me nia opap koonowap ikainok.
48005002	Yo Pol-ke feenap nia maakiyem, ni baliwep kema aaweka. Ni mua mia kanima puukowa eliw yia puukomaka naiman nain, Krais ookiman nain makena me wiar urufowen.
48005003	Naap onowa nia suuwiwkin eliw naiman nain yos-ke kiiriw opor kekanowa feenap nia maakiyem, ni mua nain Moses sira unowa nain baliwep akena ookami iiwawun welaweka.
48005004	Ne ni mua feenap maiman nain, Moses sira unowa ookamkun Mua Maneka-ke pina marew yia nainok, naap maiman nain Krais teeria-pa wiar ikowa nain niena sisina-pa niam wuiman. Naeya Yeesus Krais nia kemaliya nain niena oro-boonemi makena me urufiman.
48005005	Mua Maneka Ewar Eliwa-ke yiamiya ikaeya Yeesus Krais opora wiar opamkun Mua Maneka-ke pina marew yia naiya. Ne i nain makena-ke naep kema manekiw ikaimik.
48005006	Moram Yeesus Krais kemena-pa wiar ikowa nain mia kanima puukowa-i e me puukowa nain pun oram-ke. Nain ona opora wiar opami mua wia kemalowa nain sira maneka-ke.
48005007	Aria ni Yeesus Krais era baliwep wiar ookam-ikaiman, nain mua naareke niar mika-puukeya wakieman?
48005008	Me Mua Maneka ni nia farek nain-ke era niar mika-puukeya wakieman, weetak.
48005009	Ni fain-ko kema suuweka, yis gelemuta wuap inasin emera onaiya kiripiwkin iiwawun ariminon. Naapeya wi teeria nain wia uru-urufami ikeka.
48005010	Ne yos-ke naap nia maiyem, yiena Maneka-ke kema epaskun yia wueya yo opora nia maakem nain kiiriw nainiw era oko-pa me efar gaep ekowawowen. Nain wi mua ni era nain piipueka naep kema nia irakowimik nain ikoka wiena pina-pa Mua Maneka sira wiar urufikuan. Wi mua kamenap nain pun Mua Maneka sira wiar urufikuan.
48005011	Nain yena emar unowik, wi moram yo efa samoriwkin anane sirirowa aawem-ikaiyem. Yo mia kanima puukowa nia maakekam-na me efa samorekamik. Ne Yeesus Krais nomokow moke-pa umok nain opor eliwa me miatinekamik.
48005012	Wi mua mia kanima puukowa nia maakemi kema nia irakowimik nain wiena imeka pun iiwawun wiam waromakuk naiyem!
48005013	Naapeya emar unowik, makena ni Mua Maneka-ke nia aaweya Moses sira wuomakek nain kiiriw me ookiman. Nain ni Mua Maneka teeria-pa wiar ikok niam irami sira samora kiiriw me oneka. Niam kookalemi sira eliwa-pa niam wueka.
48005014	Moram Moses sira wuomakek nain unowa ikua, nain sira unowa nain sira kuisow fain-ke baguserap ikua, feenap, “No mua oko wia kookale, nena name kookalin naap.”
48005015	Naeya ni niam uru-urufap, oko ni nieniw irakep niam pukep omanaremi iiwawun niam samorowen.
48005016	Naapeya yo opora feenap maiyem, ni ikowa Ewar Eliwa kookalowa-pa ikeka, naap nain niena ikiwos samora nain me ookowen.
48005017	Moram i ikiwos samora-ke Ewar Eliwa opora yia maakek nain wiar fieniya. Neemi i ikiwos samora nain ne Ewar Eliwa opora yia maakek nain wiam anu-fienimik. Ne sira erup nain-ke kema nia irakoweya, ni kema ere-erup arep sira eliwa onowa kookaliman nain me pepek.
48005018	Nain ni Ewar Eliwa kookalowa ookowen-na Moses sira-ke me nia wasinon.
48005019	Aria ikiwos samora nain sira fain imeniya: uruw mia samora, soma orowa, enum eruarowa kemaiw ikowa,
48005020	mua miira sirarep patirowa, epia mua ne maikua onowa, kema bagiwirowa, irakowa imenowa, yamunsiarowa, maa iririmowa, maa ifemakowa, iiwuarowa, wiam fo-fookap irakowa,
48005021	maa wiar kema kuowa, eka kekanowa eruarowa, ne eka enep momorarep yiawowa, ne sira-sira naap nain. Iiriw naap me oneka nia maakem. Ne aakisa nainiw nia maakiyem, ni sira naap onam-ikowen-na Mua Maneka kemena-pa wiar ikowa nain maa makena me wiar urufowen.
48005022	-
48005023	Aria sira eliwa Ewar Eliwa-ke imeniya nain feenap: mua wia kookalowa, kemelow manekiw ikowa, kema sonom eliwiw ikowa, kekelka ikowa, maa wia asipowa, kema melin ikowa, mua karanowa, wia saalolokowa, mua saria ikowa, sira naap nain. Ne ni sira eliwa naap onowen-na opora-pa me arowen, weetak akena.
48005024	Naapeya wi mua Yeesus Krais kemena-pa wiar ikemik nain o nomokow moke-pa umok nain kema suuwimik. Nain kema suuwap wiena mia kookalowa ne sira-sira onam-ikemik nain iiwawun mikikira-pa wuamik.
48005025	I Ewar Eliwa kekanowa-pa ikaimik, naapeya Ewar Eliwa kema yiiya nain ookikua.
48005026	Ne yiena me yiam pirikua, kema me yiam bagiwirowikua ne kema me yiam kuikua.
48006001	Emar unowik, wi mua akimowa-pa oro-booniwkin-na, ni Ewar Eliwa kookalowa ookiman nain-ke kekelka wia maakemi wia kakeneka. Ne nis pun niena niam uru-urufap, oko nis pun iir oko akimowa-pa wakiowen.
48006002	Naap niam asipami ni-nieniw pina niam akuawomaka, ne sira naap onowen-na Krais sira nain pepekiw wiar ookowen.
48006003	O mua oko feenap wame maiya nain, “Aa, yo mua eliwa-ke,” naap wame maiya nain ona wame peeskimiya. Ne pun oram maneka naap wame maiya.
48006004	Naapeya ni mua kui-kuisow niena sira niam furewam-ikeka. Ne mua oko sira wiar urufap feenap me maeka, o sira samora-ke, yo sira eliwa-ke. Ni niam kui-kuisow sira kamenap oniman nain niam fureweka.
48006005	Moram mua kui-kuisow wiena sira kamenap onimik nain wiam amisaruk.
48006006	Sira eliwa oko feenap, mua eena Mua Maneka suule niimik nain maa wia asipeka.
48006007	Naapeya nieniw me niam peeskimeka. Ni feenap ne naeka, maa marew, i Mua Maneka sira eliw wiar fieniyen. Mua Maneka naap maowa me pepek akena. Moram no maa mauwa upinan-na kakeniw naap aawinan.
48006008	Moram o mua miiw sira kookalowa ookam-ikaiya nain kookalowa welawami sira samora imen-ikiwemi mesenalinon. Ne o mua Ewar Eliwa kookalowa ookam-ikaiya nain anane eliwa ikowa imeninon.
48006009	Naapeya i sira eliwa onam-ikowa kema me pinariyen. Moram i sira eliwa kekanep oni-ikiwem-ikemkun ikoka ona epa-pa kirowa yiar imenarinon.
48006010	Naapeya i sira eliwa wia onowa kema manekiw ikok wi maa-ko iiwariwkin wia asipam-ikaikua. Ne wi Yeesus kemena-pa wiar ikemik nain-ke balisow akena wia asipikua.
48006011	Aria ni wapen siisia maneka fain efar urufeka, yos-ke yena wapena-pa parosifa ara fain nia siisimomiyem.
48006012	Wi mua ni mia kanima puukowa nia suuwimik nain wi mua eliwa-ke yia nauk naep naap nia maakimik. Onoma fain muuta nain naap onimik. Yeesus Krais nomokow moke-pa umok nain opora wiar maemi mia kanima puukowa sira onaiya maiyen-na yia kookalep me yia samorikuan, wi naap maimik.
48006013	Makena wi wiena mia kanima puukimik, nain wiena pun Moses sira wuomakek nain balisow akena me ookimik. Nain ni mia kanima puukiwkin-na wi unum maneka aawikuan. Wi nain naep ni mia kanima puukowa nia maakimik.
48006014	Aria yo maa oko me yame iriyem. Yo yena Maneka Yeesus nomokow moke-pa umok ne efa aawok muut nain maemi yame iriyem. Moram yo Yeesus Krais muuta nain miiw sira-sira fain ookowa yena yame weeser-wuami iiwawun mikikira-pa wuam.
48006015	Feenap, o teeria-pa wiar ikemik nain mua mia kanima puukowa nain maa oram-ke ne mia kanima me puukowa nain pun maa oram-ke. Nain maa kuisow fain maneka-ke, kema iiwawun kiremkun Mua Maneka mua enuma yia wuinon.
48006016	Ne wi mua Mua Maneka sira-pa wiar ikemik nain ona teeria kakeniw-ke. Naeya wi kema sonom eliwiw ikaikuan ne pun Mua Maneka wia kemalep wia asipinon.
48006017	Yo opora silewami feenap maiyem, ikoka kiiriw nainiw opora me efa oneka. Moram yo mia petiria onaiya ikem fain Yeesus uuwowa muuta nain mia petiria aawem.
48006018	Aria emar unowik, Yeesus Krais yiena Maneka nia kemalep nia asipam-ikaeya ni kema eliwiw ikowen. Makena.
49001001	Aria yo Pol eena Yeesus Krais aposel nain-ke ni ona teeria Efesus-pa ikeman nain parosifa fain nia siisimomiyem. Ni o opora baliwep wiar opiman nain feenap nia maiyem.
49001002	Yiena Auwa Mua Maneka ne yiena Maneka Yeesus Krais wi ikos nia saliwami nia asipiwkin ni kema sonom eliwa ikowen.
49001003	I Mua Maneka unuma wiar fakerikua, eena yiena Maneka Yeesus Krais Wiawi nain. I Krais teeria-pa wiar ikemkun os-ke owow iinan epa yia fonomami saliwap yia moresarep-puomaya i eliwa ikemik.
49001004	Moram ona iiriw miiwa me onowa ikok yia nanikak, ni o wameiya eliw akena ikeka naep. Naeya i ona teeria kakeniw wiar ikok pina marew ona mokok epa-pa eliwa ikaiyen.
49001005	Ona yia kookalep iiriw ekera yia nanikap-pueya ikemik. Ne i Yeesus Krais opora wiar opamkun yia aaweya ona muuka wiar aremik. Ona kookalowa-pa naap yia onak.
49001006	Ona Muuka manek akena kookaliya nain kema suuwap i manek akena yia kemalep yia saliwak. O eena yia saliwowa kema eliw akena. Naapeya i nain kema suuwap unuma fakeriyen.
49001007	-
49001008	O manek akena yia kemalep yia saliwowa kema manekiw ikok yia saliwowiw ikaiya. Ona amis maneka wame ookap feenap yia onomak. Krais-ke umep aka wiar orok nain-pa yia sesenareya yia aawep pina yiar iirarek.
49001009	Krais sesekowa nain iiriw ekera kema-pa maep-puak. Iiriw eena kema maek nain ewur ariman me wuak, ne aakisa ona kookalep yia ofakowak.
49001010	Nain feenap, ona kema-pa iiwawun maep-puak nain ona epa pepekimok nain pepek ereya urufak-na anirak. Naeya Krais sesekak, os-ke owow iinan ne miiw maa unowa onamiaremi urufam-ikainok naep.
49001011	Mua Maneka ona kookalowa-pa maa mauwa maiya nain onomakiya. Neemi iiriw ona kookalep yia nanikap-pueya i Krais ekima-pa ona teeria wiar ikemik.
49001012	Naeya i Yuuda kiikir Krais opora wiar miimap opap ookowa nain yia pepekimok, ikoka yena parin maneka kekanowa onaiya ikem nain anane efa kema suuwami unuma efar fakeram-ikauk naep.
49001013	Aria ni miiw oko oko teeria pun ni Yeesus Krais opor makena nain iiriw miimaman. Opor eliwa makena nain feenap, aakisa Mua Maneka-ke nia aawok. Ni nain miimap Krais opora wiar opap ona teeria wiar ekaman. Naeya Ewar Eliwa niamiya ikua, Mua Maneka ona iiriw maek naap. O niamiya ikua nain feenap, ni Krais teeria-pa wiar ikeman nain niam ilenam-ikowa-ke.
49001014	Ewar Eliwa i yiamiya ikaeya Mua Maneka epa eliwa yia fonap-puomak nain maa makena urufiyen. Ona maep koonowak nain naep arewap ikaiyen. Ne Mua Maneka yia aaweya ona wameiya eliw akena ikaiyen. O uuwowa kekanow maneka yia onomak nain wiar kema suuwap unum maneka fakeriyen.
49001015	Aria yo opora feenap niar miimam, ni yiena Maneka Yeesus opora wiar opam-ikok Mua Maneka teeria emeria mua oko wia kookaliman.
49001016	Sira naap niar miimap iiwawow marew Mua Maneka faremi unuma wiar fakerami sira eliwa naakem-ikaiyem.
49001017	Ne ni baliwep naap ikeka naep yo anane Mua Maneka fariyem, yiena Maneka Yeesus Krais fariya nain, Auwa eena iinan akena unum maneka ne kekanowa onaiya ikua nain. O faremi nokaremkun os-ke woos eliwa niemi kema nia fookeya kema pukep ona opor kemena balisow akena wiar amisar-ikim-ikowen. Naeya o baliwep amisarowen.
49001018	Ne yo feenap naep Mua Maneka faremi fain pun nokariyem, ni kema puke-afurap o epa eliwa yia fonap-puomak nain baliwep akena wiar amisarowen. Ne epa eliw akena eena ona teeria yia wuomak nain wiimar makena urufiyen, ni naap maep naap kemaiw niam tuupam-ikaiman nain arewap ikowen.
49001019	-
49001020	Ne ni fain pun wiar amisarowen, i Yeesus Krais opor makena wiar opamkun ona kekanowa-pa manek akena yia asipiya. Mua Maneka kekanowa maa unowa iiwawun nomakek. Ona kekanowa nainiw Krais umep ikaeya iikirowak. Iikirowap owow iinan purupep ona aken ekeria-pa pokomowak.
49001021	Naeya miiw maa kekanowa unowa ne wi saria mane-maneka ne wi anim onoma os-keriw iinan akena-pa wiar ikua. Ne aakisa wi mua unum onaiya ikemik nain os-ke unuma urup-afurap-ikua, ne ikoka epa kirep epa oko imenariya nain pun naap ikainon.
49001022	Ne Mua Maneka-ke woos mua wuami maa unowa o tepak-pa wiar wueya os-ke urufiya. Ne os pun ona teeria maneka woos mua wiar ikua.
49001023	Naeya i ona teeria-na o mia ara-ke. Naapeya ona, ne ona mia ara onaiya iiwawun irina kuisow. Ne miiw maa unowiya, iinan maa unowiya os-ke epa aawemi os-keriw ikaiya.
49002001	Aria ni iiriw sira samo-samora ne pina onam-ikeman. Naapeya ni umemi mesenalowa-ke.
49002002	Naap ikok ni miiw sira samora-pa yiawem-ikeman. Ne yiena inasina makena-ke naemi sira-sira onam-ikeman. Wi Mua Maneka opora mikikira iwimik nain wi inasina nain-ke kema wia mikam-ikaeya wi sira-sira onimik. Ne nis pun wiar ookam-ikeman.
49002003	I unowiya iiriw wi teeria nain wiamiya ikok yiena mia kookalowa nan sira samora ookami pina onam-ikemik. I woosa kema nain manekiw ikemik. I unowiya naap ikemik nain Mua Maneka yia sirirowa wiar ikua.
49002004	-
49002005	Pepek, yiena pina-ke yia ifakimeya Mua Maneka mokoka-pa umowa saarik ikemik. Nain os-ke manek akena yia kemalek. Naeya i Krais teeria wiar ekap iikirowa saarik ikemik. Ae makena, Mua Maneka-ke yia kemalep yia aawok.
49002006	Krais iikirowami is pun o wameiya yia iikirowak. Ne yia aawep owow iinan-pa yia wueya i Krais wameiya-pa pokimik.
49002007	Ne Yeesus Krais naep yia kemalep yia saliwowiw ikaiya. Manek akena yia kemalowiw ikaiya nain, epa kireya enuma imenarem-ikaiya nain pun naap yia kemalowiw ikainon.
49002008	Moram ni Krais opora wiar opiwkin Mua Maneka-ke nia kemalep nia aawok. Nieniw Mua Maneka wameiya ekowa me pepekeya ona nia asipap nia aawok.
49002009	Ona nia aawok nain me niena sira eliwa onam-ikaiwkin nia aawok, weetak. Naapeya mua kuisow ona unuma wame pirami me mainon, “Yo sira eliwa onamkun Mua Maneka-ke efa aawok,” weetak, naap maowa me pepek.
49002010	Moram Mua Maneka-ke kema yia kiripeya emeria mua enuma kiremik. O i Yeesus Krais wameiya ikok era eliwa-pa soomareka naep kema yieya ookimik. Nain ona iiriwiw naap maep oneya i sira eliwa ookimik.
49002011	I Isrel unowiya mia kanima puukimik. Naeya i mia kanima puukowa naap yiam maimik. Ne ni owow oko oko mia kanima me puukiman nain feenap nia maimik, “Wi mua mia kanima puukowa marewa-ke.” (Mia kanima puukowa-na wiena mua-ke mia-pa onimik, muut naap.)
49002012	Aria ni baliwep kema wuepeka, ni iiriw teeria nain-ke, ni Krais teeria-pa me wiar ikeman. Ni teeria oko-ke. Iir nain Mua Maneka-ke i Isrel opora yia maakep koonowap epa eliwa yia wuap-puomak. Nain ni sisina-pa ikeman. Ni Mua Maneka wameiya-pa me ikeman, ne o kemena-pa me wiar ikeman, naapeya maa eliwa ikoka imenarowa nain, ni weetak akena.
49002013	Ne aria aakisa Yeesus Krais umemi aka orok nain-pa nia aaweya o ekima-pa Mua Maneka wameiya akena-pa wiar ikeman.
49002014	Moram Krais ona kema eliwa yieya i unow onaiya wueliwa ikemik. Feenap, iiriw i Yuuda teeria-ke wi owow oko oko yiam irewap ikok pika wenu-wenup ikowa saarik ikemik. Naap ikemkun Krais-ke umemi pika nain teekap oromi yiam iiwuarowa sira nain pun iiwawun weeser-wuak. Ne teeria erup nain yia aaweya iiwawun epaskun akena ikemik.
49002015	Os-ke umemi iiriw Moses sira wuomakek nain ne sira papako maemik nain irinak. Naap onami teeria erup nain yia aawep teeria enuma kuisow kema kuisow yia arowinen naep naap onak.
49002016	Teeria erup nain iiriw yiam iiwuarem-ikemkun yia fiirimep ona mia kuisow yia arowak. Ne Mua Maneka kemena-pa yia pekak.
49002017	Ne ekapep opor eliwa feenap maek, “Ni aakisa kema eliwa ne kema kuisow ikeka.” Opora nain manekami i Yuuda yia maakemi ni owow oko oko pun nia maakek.
49002018	I teeria erup nain Krais ekima-pa Auwa wameiya arep maa nokarimik. Ewar Eliwa waisow kema kuisow yia wueya naap onimik.
49002019	Aria naapeya ni aakisa purer mua saarik me ikeman, weetak. Sisina-pa me ikeman. Ni Mua Maneka teeria wiamiya epaskun akena ikeman. Naemi Mua Maneka kemena kakeniw wiar ikeman.
49002020	Feenap, Mua Maneka-ke koora kuam-ikaiya, ne ni koora nain-ke. I aposel ne wi profet i koor wapen poka saarik, ne Krais ona umua poka-ke.
49002021	I koor maakara saarik, unowiya Krais mikowawamkun koora nain koonep manekarem-ikainon. Ne koora nain Krais ona nan ikaiya. I unowiya Mua Maneka tempel koora kuisow aremik.
49002022	Ne nis pun Krais wameiya arep ona koora nain iiwawun kuisow areman. Ne Mua Maneka Ewar Eliwa koora nan ikaiya.
49003001	Aria yo Yeesus Krais-ke uuwowa yieya ona opor eliwa nain ni miiw oko teeria nia maakem-miem. Muut nain yo efa opap koora-pa efa wuiwkin fan ikem. Ni Mua Maneka teeria wiar areman, naapeya yo ni nia naep Mua Maneka faremi nokariyem.
49003002	Aria Mua Maneka ona nia kemalep opora nain yo yieya nia maakem-miawiyem. Naeya yo uuwowa nain iiriw efar amisareman.
49003003	Opora eena miimowa-pa siisimem nain iiw muuta siisimem, feenap, Krais uuwow onoma nain iiriw kokot ikua. Ne aakisa ona yo ariman wuomemi efa ofakowak.
49003004	Naeya i miiw mua muuta umep yia aawok nain kemena wiar amisarowa yoowa nain yo balisow akena wiar amisarem. Ne yo opora siisimem fain unufap naap efa furewowen.
49003005	-
49003006	Fain, ni owow oko teeria Yeesus Krais opor eliwa opiman. Neeke i Isrel yiamiya arep i unow onaiya teeria kuisow aremi Krais mia ara kuisow wiar aremik. Ne maa unowa Mua Maneka-ke yia wuomak nain Yeesus Krais opora yia opomaya i unow onaiya makena urufiyen. Opora nain Mua Maneka-ke iiriw ariman me wuowa ikua. Ne aakisa Ewar Eliwa-ke opora nain i aposel ne wi profet ariman yia maakeya maimik.
49003007	Yo opor eliwa fain nia maakowa nain Mua Maneka onaiw efa kookalep efa pepekimok. Ne ona kekanowa yieya yo kekanep uuwowa fain faiyem.
49003008	Makena, yo Mua Maneka teeria nain yo meta marew akena. Nain ona efa kookalep Krais opor eliwa wi owow oko teeria wia maakem-miawe naep uuwowa fain yiek. Opora feenap, Krais ekima-pa maa eliwa unowa yiar imenariya, maa unowa eena Krais yia onomak nain manek akena-ke. Wiar kema suuwowa iiwawun yiar nomakek.
49003009	Opor unowa nain Mua Maneka iiriw ekera pipilimep-puak ne aakisa yo uuwowa nain yiek. Ne yos-ke opora nain ariman wiar wuami Yeesus Krais sira kamenap onap yia aawiya nain nia maakiyem.
49003010	-
49003011	Mua Maneka Krais uuwowa-pa yia aawowa nain ona iiriw ekera maep-puak. Feenap maek, Krais teeria sira naap wia onamkun wi owow iinan ensel ne wi aaperek inasina yena woos eliwa, kema suuwowa eliwa efar amisaruk, naap maep aakisa yiena Maneka Yeesus Krais mia-pa nan imenak.
49003012	I Krais opora wiar opimik, naeya o muuta nain keker opowa marew, emin ururowa marew, Mua Maneka wameiya ekami eliw maa nokarimik.
49003013	Naapeya nia maakiyem, yo Yeesus Krais opor eliwa nia maakemkun efa samoriwkin sirirowa unowa aawiyem fain ni kema unu-unowa me wueka. Yo sirirowa aawiyem fain ni Mua Maneka wameiya ikok unum maneka aawowen. Naapeya ni kema me pinareka.
49003014	-
49003015	Wi owow iinan ensel ne i miiwa-pa ikemik fain yiena Auwa ona waisow, ne i unowiya unuma o tepak-pa wiar ikemik. Naapeya yo maa unowa maem nain kema suuwap keema muuna mikami Auwa Mua Maneka unuma fakeriyem.
49003016	Ne feenap nokariyem, ona Ewar Eliwa sesekeya ni nia kekanoweya ni iiwawun kekanep ikowen. Ne nia kemalep ona kekanow maneka-pa nia kekanowinon.
49003017	Naeya ni kekanep Krais opora wiar opiwkin ni niar ikaeya o kemaiw ikowen. Ne mua oko wia kookalowa sira nain kema manekiw ikowen. Sira nain nomokow fiira miiw tepak orop kekanep iimarep ikaiya naap.
49003018	-
49003019	Naeya Krais manek akena yia kemaliya nain ni baliwep amisarowen, Mua Maneka ona teeria unow onaiya. O yia kookal-afurap manek akena yia kemalowiw ikaiya. Manek akena nain epa iiwawun ifemakep ikua, oram anane maneka wiar ikaiya. Ne ni balisow akena amisarep maowen, “Krais yia kookal-afurap yia kemalowiw ikaiya,” naap maowen. Naeya Mua Maneka sira melina, amis manek akena sira naap nain niar taaninon.
49003020	-
49003021	Ne aria i Mua Maneka unuma fakerikua. O kekanowa i gone-pa yiar uuwam-ikaiya. Naeya i o kema suuwap maa unowa nokarimik nain maa mauwa nokarimik nain, os-ke iinan-pa maa kuruma yia wuominon, i kema suuwowa me pepek. Naapeya i Yeesus Krais teeria-ke o unuma unufami Mua Maneka unuma fakeram-ikaikua, anane naap manekiw.
49004001	Aria yo yiena Maneka uuwowa muuta nain aakisa koora ekap ikem, yo nain-ke fain nia maakiyem. Ni Mua Maneka yena teeria efar ikeka naep nia fareya ona teeria wiar ikeman. Naapeya ni ona kookaliya naap sira wiar ookam-ikeka.
49004002	Naemi niena niam poromi wi Yeesus teeria oko tepak-pa niam wuami saria wieka. Sira-ko samoriwkin-na kema bagiaw marew niam saliwam-ikeka.
49004003	Ne Ewar Eliwa nia fiirimep kema kuisow nia wuak nain naap palanep ookam-ikok kema epaskun ikeka.
49004004	I unowiya mia kuisow, ne Ewar Eliwa kuisow muuta nain-ke yiamiya ikua. Naemi i unowiya Mua Maneka-ke yia fareya ona epa kuisow yia fonap-puomak nain arewap ikemik.
49004005	Naap kema suuwap i unowiya yiena Maneka waisow naimik, ne ona opor eliwa kuisow nain ookimik, ne yia yasuwiwkin ona teeria kuisow aremik.
49004006	Ne Mua Maneka ona waisow, eena yiena Auwa nain-ke maa unowiya urufiya nain. Maa muutitik os-ke tepak-pa uuwam-ikaeya maa iiwawun eliwa ikaiya.
49004007	Aria i mua kui-kuisow-na, Krais yia kemalep ona yia amisarep uuwowa ononer yiek.
49004008	Naapeya Mua Maneka opor ara oko nain pun feenap maek, “O iiwua wia nomakep aawep o wameiya iinan urupemik. Ne ona teeria maa ele-eliwa wiek.” (Someka 68.18)
49004009	Aria opor ara fain, “O iinan urupok” nain mauwa maekam naep naap maek? Nain feenap, Krais umep miiw tepak orop-puap kiiriw iinan urupok.
49004010	O eena kiikir miiw tepak orok nain kiiriw iinan akena urupok. Naeya epa unowa nain yos-keriw epa aawinen naek.
49004011	Ne os-ke wi mua kui-kuisow uuwowa ononer wiek. Mua papako ona aposel uuwowa wiek, papako profet uuwowa wiek, ne papako owow-owowa ikiwemi ona opor eliwa wia maakowa, papako ona teeria wia urufam-ikowa ne papako somek mua, Mua Maneka teeria sira eliwa wia maakowa nain.
49004012	Ona uuwowa baliwep fauk naep uuwowa naap wiomakek. Naeya wi unowiya uuwami Krais teeria eena mia ara maemik nain wia asipami unow onaiya kekanep ikaikuan.
49004013	Uuwowa nain naap ikiwem-ikaeya i unowiya opor makena kuisow nainiw opami kema kuisow ikok Mua Maneka Muuka baliwep wiar amisariyen. Ne i unowiya kema puke-afurap Krais sira nain pepekiw ookam-ikaiyen.
49004014	Naap ikok i gia kema saarik me ikaiyen, i kema pukep ikaiyen. Naapeya wi wadol mua-ke opor oko yia maakemi afila yiemi me yia kiri-kiripuk. Ifer umukut kuemi eena aasa laalanowiya, naap me yia onuk, weetak.
49004015	-
49004016	Naeya i feenap oniyen, wi mua oko wia kookalemi opora makeniw maimik. Naeya i Krais sira ookowa kema pukep ikaiyen. I Krais mia ara unowa wiar ikemik, ne o ikiwosa-ke. Ne o wiar kekanep ikemik. Naeya mia ara unowa nain wiam mikowawami mia kuisow arek, nain mia ara unowa wiena uuwowa-ke ononer uuwimik. Naapeya i naap uuwami yiam kookalemi yiam saliwam-ikemkun Krais mia ara arimemi kekaninon.
49004017	Naapeya yo opora fain nia maakemi yiena Maneka unuma-pa feenap nia maakiyem. Ni aakisa wi sisin mua sira me wiokeka akena, weetak, weetak akena. Wi maa kema suuwimik nain iiwawun maken marewa.
49004018	Wi emina kekanep Mua Maneka opora miimowa miatinep maa makena me amisaremik. Naapeya wiena kema suuwowa eliw marew, wi epa kokoma-pa ikemik. Mua Maneka kemena-pa wiar ikowa nain wiena sisina-pa wiam wuimik. Naapeya wi emina reenemi woosa eliw marew ikaimik.
49004019	Wi sira samo-samora onimik nain emina-ko me ururimik. Ne wiena mia kookalowa wiam ookowa nain kema manekiw ikaimik. Oram uruw mia samora kemaiw ikok sira samo-samora oni-ikim-ikaimik.
49004020	Nain ni iiriw sira samora-pa nan Krais amisarowa me aaweman, weetak.
49004021	Ni o opora wiar miimap teeria-pa wiar ikeman. Naeya opor makena eena o wiar ikua nain nia maakiwkin amisarep ikaiman, maken-i?
49004022	Ni iiriw sira samora onowa kema nain-ke nia mufeya nain onam-ikeman. Ne ni sira awona naap nain piipueka naep nia maakemik.
49004023	Fain pun suule niemik, ni Yeesus Krais-ke kema niar kiripeya kema suuwowa melina ikok sira enuma ookeka.
49004024	Naeya ni kema suuwowa enuma eena Mua Maneka ona niek nain ookami o saarik ikowen, feenap, ni dubila ikok sira makena ookam-ikowen.
49004025	I unowiya epaskun arep mia kuisow akena ikemik. Naapeya ni unowiya wadol sira piipuap opor make-makeniw niam maakeka. Ni naap onam-ikeka.
49004026	Ni kema bagiwirap-na maa urufap, pina me oneka. Feenap, kema bagiaw naap iram-ikaiwkin epa me kokomarinok, kema siinowa ewurareka.
49004027	Oko ni epa maala kema bagiwiriwkin Satan-ke nia mufeya sira samora onowen.
49004028	Wi ikum mua maa ikumarowa neek piipuauk. Piipuap baliwep pokap wiena wapena-pa mauwuk. Uuwap maa saapa imenap wiena wiam kakaltami wi mua maa marew ikemik nain eliw wia asipam-ikauk.
49004029	Aria ni aakunemi-na opor samo-samora me maeka. Opor eliwiw niam maakeka, naeya wi mua kekanowa marewa nain eliw wia saliw-iram-ikowen. Ne nia miimami kema eliwa ne kekanowa neek aawikuan.
49004030	Mua Maneka Ewar Eliwa ni niamiya ikaiya nain Yeesus teeria-pa wiar ikeman nain nia ilenam-ikowa-ke. Nain ikip ona epa kereriya neeke nia aaweya eliw akena ikowen. Ne Ewar Eliwa opora kema-pa nia wuomiya nain me wiar fieneka. Naeya kema me wiar samorowen.
49004031	Ni kema bagiaw irowa nain piipueka, riirinowa ne mua wia iririmowa pun. Me wia kakankeka, wia firekow opora sira-sira me oneka, ne niam irewowa kema nain iiwawun piipueka.
49004032	Ni niam kookalow manekiw ikok kekelka niam ookeka. Mua Maneka-ke Krais muuta nain pina me niar kema suuwowa nia saliwiya. Naapeya pina nia oniwkin-na kema me suuweka, niam saliweka.
49005001	Aria ni Mua Maneka muuka wiipa wiar ikeman, naeya o manek akena nia kookaliya. Naapeya ni kekanep ona sira-pa wiar ikeka.
49005002	Krais yia kookalep yia naep wame wuami umep Mua Maneka patirak. Nain patirow maa kuumiwkin kawus ikin eliwa urupeya Mua Maneka wiar kookaliya, nain saarik. Naapeya nis pun mua wia kookalowa sira-pa ikeka.
49005003	Yeesus teeria sira samora feenap nain onowa weetak akena. Ni enum erua sira ne sira samo-samora onowa me kema suuweka. Maa me kookaleka. Sira samora kamenap nain me niar imenarinok akena.
49005004	Ne opor samora me maeka. E, opora aakunemi me kapeweka, niirow opora aakunemi sira samora-pa me pikiweka. Ni sira naap onowa eliw marew. Ni anane opora aakunemi Mua Maneka sira eliwa naakem-ikeka.
49005005	Fain maken akena, wi mua feenap nain Krais ne Mua Maneka pika kemena wiar ikip pokow eliwa imenowa me pepek. Wi uruw mia samora nain, wi sira samora-i e maa kema kuimik nain. Mua eena maa kema wiar kuimik nain naap, inasin wadola ookimik.
49005006	Mua oko-ke opora maken marewa nain nia maakemi me nia peeskimemi nia mufuk. Wi mua opora fienimik nain wi Mua Maneka kema bagiaw iwimik.
49005007	Naapeya wi nain wiamiya me ememiriareka.
49005008	-
49005009	Ni iiriw kokoma-pa ikeman, ne aakisa Mua Maneka-ke nia aawep epa parina-pa nia wuak. Parina-ke sira eliwa unowa, sira kakeniw ikowa ne opor makena aakunowa nain imeniya. Naapeya ni parin emeria mua ikeka.
49005010	Yiena Maneka sira kookaliya nain baliwep wiar amisarep ookeka.
49005011	Wi mua epa kokom sira onimik nain me wiokeka. Nain sira eliwa-ko me imeniya. Ni sira eliwa oniwkin kokom sira eliw marew nain ariman wiar arinok.
49005012	Wi mua sira samora kokot onimik nain wiokowa eliw marew, ne wiar aakunowa pun emina ururiyen.
49005013	Maa unowa parina-ke iweya ariman ariya.
49005014	Ne maa unowa nain parina-pa ariman akena ikaiya nain iiwawun parinarek. Naapeya opor oko feenap ikua, “No inep ikon nain iikire. Umep ikon nain iikire, naeya Krais parina nefa mikinok.”
49005015	Naapeya ni niam urufap baliwep ikeka. Ni mua momora saarik me ikeka, kema pukep ikeka.
49005016	Moram aakisa epa fain sira samora-ke epa aawok. Naapeya ni sira eliwa onowa kemaiw ikok naap topialem-ikeka.
49005017	Naapeya ni mua momora saarik me ikeka. Yiena Maneka eena sira kamenap kookaliya nain amisarep onomaka.
49005018	Eka kekanowa me enep momorareka, oko sira samora-pa niam wuowen. Mua Maneka Ewar-ke kema-pa niar taanep ikainok.
49005019	Ne mua oko wiamiya aakunemi-na Mua Maneka opora nain maemi wiamiya aakuneka. E oko, lotu someka awemi Mua Maneka unuma wiar fakereka, someka eena Ewar Eliwa kema nieya kema-pa niar taanoweka.
49005020	Ni anane Mua Maneka eena maa unowa onomakek nain Yeesus Krais unuma-pa sira eliwa naakem-ikeka.
49005021	Aria ni Mua Maneka teeria anane Krais ekima opap niam porop niena tepak-pa niam wueka.
49005022	Ni emeria niena mua tepak-pa wiar ikeka, yiena Maneka tepak-pa wiar ikem naemi naap niam poreka.
49005023	Moram emeria woosa ona mua naneka. Ne Krais pun naap, ona teeria wia aawok, naeya ona teeria o mia ara-ke, ne woosa ona ikua.
49005024	Ona teeria eena Krais tepak-pa wiar ikua naap. Naapeya ni emeria pun naap, ni anane niena mua tepak-pa wiar ikeka.
49005025	-
49005026	Ne Krais ona teeria wia kookaliya naap, ni mua pun niena emeria wia kookaleka. O ona teeria naep umok. Ona teeria kakeniw ikauk naep opora wia maakemi eka yasuweya tumin marew, dubil akena ikaimik.
49005027	O yena teeria wia saliwamkun dubil akena efar ikauk naep sira naap onak. Naeya teeria nain tumin marew, mia kanima bolonow marew, ne maa kamenap-ke me wia samorinon, weetak. Neeke pina marew wueliwa ikaimik.
49005028	-
49005030	I unowiya Krais mia ara wiar ikoweya ona yia saliwiya. Naapeya ni mua pun naap, niena emeria wia kookaleka, niena niam kookaliman naap. Mua eena ona emeria kookaliya nain ona pun naap wame kookaliya. Mua kuisow ona mia-ko me wame samoriya, weetak. Ona mia baliwep akena wame saliwami maa baliwep enimiya.
49005031	Mua Maneka opor ara oko feenap maek, “Naapeya mua ona wiawi onak wia piipuap emeria ikos epaskun arep mia kuisow ikaimik.” (Yenesis 2.24) Naapeya mua emeria aawep ikok wiam saliwam-ikauk.
49005032	Opora maem nain maa oko kokot ikua. Yo maem fain, opora nain Krais ona teeria epaskun aremik nain wia pepekimok.
49005033	Nain nis pun nia maek, ni mua unowiya niena emeria wia kookaleka, niena niam kookaliman naap. Ne ni emeria pun naap, niena mua tepak-pa wiar ikok opora wiar miimeka.
49006001	Aria ni muuka wiipa Mua Maneka kema suuwap niena neene niawi opora wia miimeka. Ni sira nain onowa-ke ikua.
49006002	Mua Maneka sira Moses maakeya wuomakek nain opora feenap maek, “Nena niawi ne neene tepak-pa wiar ikok wi opora wia miime.” (Lo 5.16)
49006003	Nain maep opor eliwa feenap maep koonowak, “Naap oninan-na no uuwowa wueliwa nefar ikiweya no eliw epa maala miiwa-pa ikainan,” naap maek.
49006004	Ne ni auwa, niena muuka wiipa anane wia amukarow opora me wieka, oko wi kema bagiaw irikuan. Baliwep wia kakenami yiena Maneka opora wia maakem-ikeka.
49006005	Ni uuwow mua sesa marew uuwiman nain niena woos mua ekima wia opap opora wia miimeka. “Yo Krais naep uuwiyem,” naap maemi uuwowa baliwep onowa kemaiw ikeka.
49006006	Oko wi mamaiya-pa niar ikaiwkin wia peeskimemi baliwep uuwowen. Weetak, ni naap me oneka. Feenap kema suuweka, “Yo Krais uuwow mua wiar ikem,” naep niena uroma kema Mua Maneka kookalowa wiar ookami uuwam-ikeka.
49006007	Ni me wi mua muutiw wiar uuwiman, weetak. Yiena Maneka wiar uuwimik naemi palanep uuwam-ikeka.
49006008	Ni fain amisareman, mua sira eliwa oniya nain ikoka yiena Maneka-ke kiripominon. Ni mua sesa marew uuwiman nain, ni woos mua pun, unow onaiya nia kiripominon.
49006009	Aria ni woos mua pun naap, mua eena sesa marew niar uuwimik nain balisow wia wueka. Me wia keker opowoweka. Yiena Maneka kema suuweka, o eena owow iinan-pa ikua nain niena Maneka-ke ne wis pun wiena Maneka-ke. Mua wia urufap wia rookasowa marew, mua unowiya iiwawun epaskun wia naiya.
49006010	Aria yo aakisa opora silewami feenap nia maakiyem, ni yiena Maneka wameiya ikeman, naeya o kekanowa-pa kekanowa aaweka.
49006011	Ni Mua Maneka ona kekanowa-pa nia asipiya nain irakow maa bala saarik iiwawun wiar suuwap ikeka. Naeya ni naap kekanep Satan eena nia peeskimiya nain wiar mika-fienowen.
49006012	Moram i me wi miiw mua wiamiya irakowa-ke, weetak. Wi aaperek inasina, wi ewar samora, ne wi miiw inasina wiamiya irakowa-ke ikua. Wi nain-ke epa ifemakep kokoma iwep-puamik. Ne wi ewar samo-samora iinan-pa ikemik nain pun wiamiya irakiyen.
49006013	Naapeya ni Mua Maneka irakow maa bala mia-pa wiar suuwap ikeka. Naeya Satan teeria iiwua purupiwkin epa neeke ni kekanep irakowen. Ne irakep wia nomakep kekanep naap ikowen.
49006014	Naapeya ni kekanep Mua Maneka opor makena inakirowa saarik urom ara-pa kaikap, sira makena tapi saarik wueka.
49006015	Ne Mua Maneka opor eliwa wia maakowa topialem-ikowa nain kepur suuwowa saarik suuweka, eena kema sonom eliwa wiowa nain.
49006016	Ne Yeesus opora opowa nain niena umua-ke naiyem. Nain opap Satan wiowa mukun onaiya nia nomomiya nain eliw wiar mika-fienowen.
49006017	Ni Mua Maneka iiriw nia aawok nain kema suuweka. Nain tapala kekanowa saarik wueka. Ne Ewar Eliwa bainat wiar opaka, bainat nain Mua Maneka opora-ke.
49006018	Ne Ewar Eliwa kekanowa-pa anane Mua Maneka farem-ikeka. Kekanep maa mauwa kema-pa niar ikua nain o farowa me piipueka, anane naap farem-ikaiwkin ona teeria unowa wia asipinok.
49006019	Neemi yos pun Mua Maneka efa asipowa nain farem-ikeka, naeya ona efa asipami opora yieya yo keker opow marew opor eliwa kemena fookap baliwep wia maakem-ikainen.
49006020	Mua Maneka ona nain naep efa sesekak, ne onoma neeke yo koora-pa efa wuamik. Nain yo uuwowa me piipuam, fan uuwam-ikaiyem. Naapeya ni Mua Maneka fariwkin yo efa kekanowinok. Naeya yo keker opowa marew kekanep opor eliwa naap wia maakem-ikainen.
49006021	Aria yo Tikikus nan sesekiyem, ikoka os-ke yo kamenap ikem nain, ne uuwowa kamenap oniyem nain nia maakinon. O yiena uuwow epaskun-ke ne pun yiena Maneka uuwow mua eliwa-ke.
49006022	Yo feenap naep ni niar sesekiyem, i aakisa uuwowa kamenap ikemik nain os-ke amisa niemi nia kekanowinon.
49006023	Kema sonom eliwa, wia kookalowa ne kekanep ikowa, nain Auwa Mua Maneka ne yiena Maneka Yeesus Krais ikos niimik.
49006024	Ni yiena Maneka Yeesus Krais manek akena kookalowiw ikaiman, Mua Maneka-ke nia saliwami nia asipam-ikainok.
50001001	Aria parosifa fain yo Pol-ke Timoti ikos ni Yeesus Krais teeria Filipai-pa ikeman nain nia siisimomimik; ne ni woos mua ne ni uuwow mua nain pun nia naimik. I eena Yeesus Krais uuwow mua nain-ke maimik.
50001002	I feenap nia naimik, Mua Maneka ne yiena Maneka Yeesus Krais nia kemalemi nia asipam-ikaiwkin ni kema sonom eliwa ikowen.
50001003	Yo anane ni nia kema suuwap Mua Maneka sira eliwa naakiyem.
50001004	-
50001005	Moram i iiriw ikiwep Yeesus opor eliwa nia maakemkun wiar opaman. Ne opor eliwa nain wia maakem-miawowa nain yia kekanowami yia naapam-ikeman. Iiriw onoma wuam nain ni efa asipaman, ne nain ekapep aakisa pun naap efa asipam-ikaiman. Naapeya yo anane ni nia naep kemelowiw Mua Maneka faremi maakiyem.
50001006	Yo feenap maiyem, makena, ni yia asipowa onoma wuaman nain Mua Maneka-ke kema niem-ikua. Naeya ni uuw-ikiwem-ikaiwkin Yeesus Krais nainiw ekapiya epa neeke ni uuwowa baliwep akena kapa niar silewinon.
50001007	Mua Maneka uuwowa yiek nain i uuwowa onoma wuami wia maakem-miawem-ikemik. Ne Yeesus opora nain makena-ke naemi wi opora sira oko maimik nain wiar ifemakemi iinan iram. Mua Maneka yo uuwowa nain efa ane-kekanowami nis pun nia kekanowam-ikua. Ne aakisa yo koora ekap ikemkun nis pun efa asipam-ikaiman. Naapeya yo manek akena kema nia wuiyem. Ne ni muuta nain kemeliyem, nain eliwa-ke. Naapeya pepek, ni muuta nain kemeliyem.
50001008	Yo opor makena nia maakiyem. Yo kema fufurarowa-ke Yeesus Krais eena ni kema nia fufurarek naap efar imenariya. Opora fain Mua Maneka-ke makena-ke efar nainok.
50001009	Naapeya ni nia naep Mua Maneka farep feenap maakiyem, ni niam kookaliman nain naap niam kookalem-ikok manek akena niam kookalem-ikowen. Neemi Mua Maneka kema baliwep akena wiar amisarep kema pukep kema farerep ikowen.
50001010	Naap kema farerep ikok ni sira kain eliw akena ne sira kakeniw ookam-ikowen. Naeya Yeesus Krais ekapow epa-pa neeke ni pina marew ne opor marew ikowen.
50001011	Naap ikaiwkin Yeesus Krais kema nieya ni sira eliwiw ookam-ikowen. Naeya ni sira niar urufap Mua Maneka unuma wiar pirikuan. O waisow unum maneka aawinon.
50001012	-
50001013	Aria emar unowik, ni fain amisareka naep nia maakiyem. Makena yo efa opap koora-pa efa wuiwkin fan ikem. Nain Yeesus opor eliwa wia maakowa nain era me yiar irinarek, weetak, naap ikim-ikaiya. Moram, yo Krais muuta nain koora-pa efa wuamik, opora nain epa iiriw fiifinarek. Naeya wi irakow mua owow saria maneka eena koora urufomimik nain meta efar miimamik, ne wi mua papako pun yo meta efar amisaremik. Naap amisarep Krais opor eliwa pun miimamik. Naapeya opora nain manekaremi epa fiifinarek.
50001014	Wi Yeesus teeria-pa ikemik nain, iiriw o opor eliwa mua papako wia maakowa lawisiw keker opam-ikemik. Ne aakisa yo koora ekap ikem muuta nain wi keker opowa marew, kekanep anane opora nain wia maakem-miawimik.
50001015	Makena, wi mua papako-ke yo murarow opora efa onami wiena unum maneka purupemi Krais opor eliwa wia maakimik. Ne wi papako uuwowa nain kookalep uuwimik.
50001016	Wi nain efar amisaremik, Mua Maneka-ke yo efa pepekimeya Yeesus opor eliwa wia maakem-miem. Ne aakisa sirirowa aawem. Naeya wi efa kemalep uuwowa nain onimik.
50001017	Ne wi murarow opora efa onimik nain-na wi kema maken marewa. Wi maimik, “I Krais opora wiar maemkun mua unowa yookiwkin Pol kema neek samorarinok,” naap maemi uuwimik.
50001018	Wi naap onimik nain me wiar kema suuwiyem, nain oram-ke wiar naiyem. Ne yo woosa wuiyem nain, wi ikiwosa onaiyik ikok Krais uuwowa uuwimik-i e kema eliwa-pa uuwimik-i, yo nain eliw muutiw wiar naiyem. Wi naap onimik nain oram kemeliyem. Ne fain pun naep kemeliyem.
50001019	Yo amisarem, ni yo muuta nain Mua Maneka faremi nokarem-ikaiman. Naeya Yeesus Krais-ke Ewar Eliwa sesekeya yo efa asipeya koora-pa ikem fain efa welawuk.
50001020	Yo kema manek akena feenap wuiyem, yo emin ururowa marew kekanep uuwam-ikominen. Naeya Krais yo mia-pa unum maneka aawem-ikua naap aawem-ikainok naiyem. Yo mokok enuma ikok uuwowa-pa unum maneka aawinok, ne uminen-na nain pun unum maneka naap aawinok.
50001021	Moram yo feenap maiyem, yo mokok enuma ikok Krais waisow kemaiw ikainen. Ne yo efa ifakimiwkin uminen pun eliw, yo pokow eliwa aawinen naiyem.
50001022	Ne yo me umowa, naap ikainen pun eliw. Naeya uuwowa nain eliw anetirami uuw-ikim-ikainen. Aria yo kamenap mainen, mokok enum ikowa eliw-i e umowa eliwa? Kamenap ikowa nain eliwa-ke nainen?
50001023	Yo kema yame irakiyem. Kema maneka wuiyem nain feenap, yo umep Krais wameiya anane ikowa nain eliw akena naiyem.
50001024	Nain yo ni muuta nain feek ikowa-ke eliw, naeya ni nia asipam-ikainen.
50001025	Aa, naap-yon, yo me uminen. Ni niamiya ikok nia asipam-ikowa-ke eliwa naiyem. Nia asipamkun ni Yeesus opora kekanowa wiar opap ookam-ikowen, ne naap irami kemelam-ikowen.
50001026	Ne yo nainiw ikiwep niar fuuninen-na ni yo muuta nain manek akena kemelami Yeesus Krais unuma fakerowen.
50001027	Aria maa manek akena feenap, ni Krais opor makena baliwep wiar ookiman nain naap akena ikeka. Naeya yo ikiwep niamiya ikainen-i e feek ikok ni sira eliwa oniman nain meta muutiw niar miiminen. Miimap mainen, ni kekanep uroma kema kuisow ikok Krais opor eliwa wia maakowa nain kerew uuwam-ikaiman nainen.
50001028	Neemi ni kekanep niena iiwua sira kamenap nia onimik nain me wia keker opiman. Wi nia iiwuarimik nain era ariman wiar ikua, wi ikoka iiwawun mesenalikuan, ne ni wia. Mua Maneka ona nia asipeya ni eliw ikowen.
50001029	Moram ni Krais opora wiar opaman, ne pun o muuta nain sirirowa eliw aawiman.
50001030	Yo iiriw ona opor eliwa wia maakowa muuta nain efa iiwuarem-ikemik, nain efa urufaman, ne aakisa pun naap efa miimaman. Nain yo kekanep ikem. Ne wi aakisa nia iiwuariwkin nis pun eliw naap kekanep ikowen.
50002001	Aria ni feenap ikeman-i? Ni kema epaskun ikok kekanep ikowa, Krais ona nia asipam-ikaeya kema iikirowa, ne ona nia kookaleya kema eliwa ikowa, ne Ewar Eliwa wameiya ikok kema kuisow arowa, ne pun ni niam kookalemi niam saalolokam-ikowa.
50002002	Ni naap niam naep-na ni kema kuisow ikeka. Ne niam kookalem-ikeka, ne kema epaskun wuap uuwowa faem-ikeka. Ne yo sira naap niar miimap-na kemelap kema onaiya goronep orainen.
50002003	Ne ni i kuisow niam naemi niam irami me niam pireka. Ni niam porop niam maeka, yo mua amis marew, mua oko-ke ikiwosa efar nomakek, naap maeka.
50002004	Neemi maa unowa niena muutiw me niam kema suuweka, wi mua papako pun mokakiya wiokeka.
50002005	Krais wame porok nain wiar kema suuwap nis pun sira naap oneka.
50002006	O sira feenap, o Mua Maneka-ke, nain “Yo Mua Maneka epaskun ikem,” naap wame maemi me kekanek, weetak.
50002007	Naemi ona kekanowa ne unum maneka wame sailowap, miiwa-pa ikok ona mia i miiw mua epaskun arep ikua. Ne taar teekow mua wame puukowak.
50002008	Naap ikok mua meta marewa wame puukowap Mua Maneka osiw ookami nomokow moke-pa umowa eliw naek.
50002009	Naap maep umok nain Mua Maneka-ke iinan akena amapurupemi unum maneka iwok, unuma nain unum unowa nomakep melin akena nain aawok.
50002010	-
50002011	Ne i unum muuta nain unufami emeria mua unowa owow iinan-pa ikemik nain ne miiwa-pa fan ikemik fain pun keema muuna mikami ariman maikuan, “Yeesus Krais yiena Maneka-ke.” Naap maemi Auwa Mua Maneka unuma fakerikuan. Ne wi umow owowa-pa ikemik nain pun sira naap onikuan.
50002012	-
50002013	Naapeya emar unowik, yo feenap nia maakiyem, yo iiriw niamiya ikem nain ni opora efar miimam-ikeman. Ne aakisa nia piipuap ekapep fan ikem nain feenap mainen, yo opora baliwep akena yookam-ikeka. Mua Maneka anane ni niamiya ikok ona sira kookaliya naap kema nieya o uuwowa kema sonom eliwiw onomiman. Naapeya Mua Maneka nia aawok nain wiar kema suuwap kema tootonep karanemi sira eliwa-pa ikeka.
50002014	Ni uuwow unowa nain onami me niam muninowami kaka me niam tuuneka.
50002015	-
50002016	Naeya ni Krais opor eliwa eena pokow eliwa imeniya nain kekanowa opap ikok wueliwa pina marew ikowen. Miiwa fain wadol mua ne pina mua unowa ikaimik. Ne ni Mua Maneka muuk eliwiya niena sira eliwa nain-ke ariman ikok mokoma saarik wilinem-ikowen. Naap ikowen-na yo uuwow maneka onam nain kua me efar ekak, naap mainen. Ne Krais ekapow fofa neeke yame irinen.
50002017	Ni Yeesus Krais opora opam-ikaiman nain ni Mua Maneka wiar niam patiriman. Ne yo efa ifakimiwkin umowa pun eliwa naiyem. Ni Mua Maneka patiriman neeke yo aka fuiyem nain wain eka sawikowa saarik ikainen. Muut nain yo ni niamiya manek akena kemelinen.
50002018	Ne nis pun yena efamiya naap kemeleka.
50002019	Aria yiena Maneka Yeesus era yia wuomaya-na yo Timoti sesekinen naiyem. O ni niar ikiwep ni kamenap ikeman nain nia urufap nainiw kirep ekapemi efa maakinok. Naeya yo miimap kema teninen.
50002020	Mua unowa efamiya ikemik, nain os-ke waisow ni nia asipowa naep kema manekiw ikaiya.
50002021	Wi mua unowa Yeesus Krais uuwowa me wiar kema suuwimik, wi wiena uuwowa muutiw kema urupimik.
50002022	Ne o Mua Maneka uuwowa baliwep uuwomiya nain ni sira iiriw wiar amisareman. I yiam erup Mua Maneka opora nia maakemi opora nain kekanowimik. I ikos kema epaskun wuap uuwowa faimik. Muuka-ko eena wiawi uuwowa naapiya, o anane naap efa naapam-ikua. Ni nain amisareman.
50002023	Naapeya kema feenap wuiyem, yo yena kiikir yame ifanpap-puami o sesekamkun niar ikiwinon.
50002024	Ne yo feenap amisarem, yiena Maneka ona efa asipeya yo koora ekap ikem fain epa maala me ikainen. Efa weeserowiwkin-na yena ni niar ikiwinen.
50002025	Ne yo kema-ke feenap, yo Epafroditus sesekamkun kirep ni niar ikiwowa-ke ikua. Nis-ke yo efa asipam-ikainok naep fan sesekiwkin ekapep manek akena efa asipam-ikaiya. O yena emar eliwa-ke, ne fan ikok epaskun baliwep uuwam-ikaimik.
50002026	O napumarep ikua nain ni meta wiar miimaman. Naapeya o aakisa ni naep kema moke maneka ikua. Ne kirep ni nia urufowa nain kemaiw wame tuupam-ikaiya.
50002027	Makena, o iiriw napumarep lawisiw akena umekak, nain Mua Maneka-ke kemalep saliwak. Ne me o muutiw kemalep saliwak, weetak, yos pun efa kemalek. O umekak-na yo kema fufurarekam.
50002028	Ne naapeya yo kema maneka feenap, ni niar sesekamkun nainiw ikiwinok naiyem. Naeya ni o urufap kemelowen, ne yo kema moke ikem nain pun efar teninok.
50002029	-
50002030	Ni efa asipowa nain epasia-pa ikaiwkin os-ke fan ikok efa asipam-miok wame ekerap napumarep umekak. Naapeya wi mua naap nain ekima wia opap baliwep wia saalolokeka. Naeya o ikip fuuneya yiena Maneka Yeesus Krais kema suuwap kemelami aaweka.
50003001	Aria emar unowik, yo opora silewami feenap nia maakinen, ni Yeesus Krais wameiya ikeman nain naap kemelam-ikeka. Yo iiriw suule niem nain-ke eliw nia asipeya opor makena opap ikowen. Ne yo opora kuisow nainiw nia maakowa nain me karosiariyem.
50003002	Ne wi Moses sira ookami mia kanima puukowa anane maemi kekanimik nain wia uru-urufami ikeka. Wi mua samora nain siow asia-ke wia naiyem.
50003003	Moram makena, wi mua eena mia kanima puukimik nain wi Mua Maneka opora baliwep me ookimik. Ne is-na, me mia kanima puukowa-pa eliwa ikemik naimik, weetak. Ewar Eliwa-ke kema yieya Mua Maneka unuma fakerami Yeesus Krais muuta nain kemelimik. Naeya i kakeniw Mua Maneka teeria wiar ikok sira ookam-ikaimik.
50003004	Wi mia-pa sira-sira onami wiam pirami wiam maimik, i Mua Maneka teeria akena-ke, naap wiam maimik. Ne yo iiriw mia-pa sira-sira onam-ikem nain wia nomakep ikem. Naapeya yos pun eliw naap yame pirekam.
50003005	Yo feenap, yos pun Isrel-ke ne yiena kerekera maneka Bensamin, ne yiena teeria Iibru opora kakeniw aakunimik, yo aka nain-ke. Naapeya yo iiriw aite efa muukarek nain sande kuisow ikiweya Moses sira wuomakek nain ookami mia kanima puukomemik. Ne yo arimep Moses sira wuomakek nain kekanowa opam-ikem. Naeya wi Farisi teeria wiamiya ikok Farisi mua arem.
50003006	Yo sira nain baliwep akena ookam-ikem. Moses sira wuomakek nain ookami kapa teekam. Naapeya wi Yeesus Krais ookimik nain wia samoram-ikem.
50003007	Aria yo yena iiriw naap yame maemi yame piram-ikem. Ne aakisa Krais ookowa muuta nain yo sira unowa iiriw eena kekanowa opap ookam-ikem nain iiwawun maa oram-ke maiyem.
50003008	Ne maa oko fain pun, makena, yo aakisa yena Maneka Yeesus Krais baliwep amisarem nain maa manek akena-ke naiyem. Naep yo iiriw sira unowa eena opap ikem nain maa sakua-ke naep iiwawun sisina-pa wuam. Yo Yeesus Krais wameiya ikainen naep maa papako kema me wuiyem.
50003009	Ne yo aakisa Krais epaskun akena ikainen naiyem. Yo iiriw Mua Maneka-ke mua kaken eliwa-ke efa mainok naep Moses sira wuomakek nain baliwep ookam-ikem. Nain aakisa wia, yo Krais opora wiar opamkun Mua Maneka mua kaken eliwa efa mainok naiyem. Yo fain muutiw kema suuwiyem.
50003010	Yo maa oko-ko me kema wuiyem. Krais waisow baliwep amisarep kekanowa aawinen, o umep iikirak kekanowa nain. Ne o sirirowa maneka aawemi umok nain mia me wame kema suuwak. Naeya yos pun sirirowa naap aawemi mia me yame kema suuwap eliw uminen.
50003011	Naep yo fain kemaiw yame tuupam-ikaiyem, yo umep wiimar kiiriw iikirinen.
50003012	Aria yo maem nain me iiwawun urufowa ikem. Naeya yo mua kaken akena arem, naap me yame maiyem, weetak. Yeesus Krais-ke ona efa aawep mua eliwa imenarinok naep efa wuak. Naapeya sira baliwep wiar ookam-ikaiyem. Naap ookam-ikok ikip iiwawun mua kaken eliwa arinen.
50003013	Emar unowik, yo iiwawun pepek, naap me yame maiyem, weetak. Naep yo feenap oniyem, iiriw maa mauwa onam-ikem nain iiwawun mikikira-pa wuap yo ikoka kamenap ikowa nain yame waakaram-ikok urufinen.
50003014	Mua Maneka-ke yo efa farep Yeesus Krais teeria-pa efa wueya yo iinan owowa kemaiw ikaiyem. Naapeya yo wi mua karuowa wiam akimimik naap kema efefarep karuemi ikip epa neekeriw fuuninen.
50003015	I papako Yeesus Krais sira wiar ookowa kema fareremik. Naeya yo opora maem nain i unowiya kema epaskun maneka ikaikua. Ne ni mua papako kema ononaiya wuam-ikaiman nain Mua Maneka-ke kema nia fookomaya parinarowen.
50003016	Ne aakisa i Yeesus Krais sira wiar ookam-ikok baliwep ikemik, ne nainiw ookam-ikaikua.
50003017	Naapeya emar unowik, i Yeesus Krais sira ookimik nain, wi mua papako yia urufap sira yiokimik. Ne nis pun sira wiar urufap wiokami efa urufap yo yookeka.
50003018	Yo opora fain iiriw nia maakem-ikem, ne aakisa opora kuisow fainiw nia maakemi omow eka onaiya maiyem. Feenap, mua unowa Krais iiwuaremi nomokow moke-pa umok nain firekimik.
50003019	Wi Mua Maneka sira mikikira-pa wiar wuami wiena mia kookalowa welawowa nain kema manek akena efefarimik. Wi emin ururowa sira onimik, nain wiam irimik. Wi mua sira naap nain wiena sira wia kiripomaya wi umep iiwawun mesenalikuan.
50003020	Ne i sira onaiya ikemik, i owowa iinan-pa yiar ikua. Naapeya i kema kekanep ikok yiena Maneka Yeesus Krais owow iinan-pa orop yia aawowa nain kema nain manekiw ikaimik.
50003021	Os-ke ona kekanowa-pa miiw maa ne iinan maa iiwawun onamiarep urufam-ikainon. I mia kekanowa marew, ne wiimar ona kekanowa-pa mia yiar kiripeya ona mia kekanowa nain saarik imenariyen.
50004001	Aria emar unowik, yo nia kookal-afuriyem. Ni niamiya ikowa nain kema maneka wiisariyem. Ne ni sira eliwa-pa pokiman nain niar miimap manek akena kemeliyem. Ne ni maa bala ikiwosa-pa efa orowawaman nia naiyem. Naapeya yo opora nia maakiyem fain efar kema suuwami yiena Maneka kekanowa-pa kekanep naap ikeka.
50004002	Aria Yuodia ne Sintike, emawa, ni niam erup niam irewap ikeman nain piipueka nia naiyem. Aakisa yiena Maneka kema suuwap kema epaskun areka.
50004003	Ne no yena uuwow epaskun akena, no eena iiriw ikos uuwam-miemik nain nefa maakiyem, wi emeria wiam erup wiam irewap ikemik nain wia asipeya weeser-wuauk. Wi wiam erup nain iiriw i yiamiya ikok i unowiya, Klemens ne yena uuwow epaskun papako, i unowiya Yeesus Krais opora uuwowa nain uuwam-miemik. Wi uuwow teeria nain wiena unuma iiriw owow iinan parosifa-pa wiar siisimiwkin ikomakek. Naeya neeke anane anane ikaikuan.
50004004	Ne ni anane maneka yiena Maneka naep kema sonom eliwiw ikok kemelam-ikeka. Yo nainiw mainen, ni kemelowiw ikeka.
50004005	Yiena Maneka ekapowa nain epa mamaiya arek. Naapeya wi emeria mua baliwep wia saalolokami saria wiiwkin sira niar urufuk.
50004006	Ne ni maa unowa kema unu-unowa me wueka. Ni kema kamenap niar ikua nain, Mua Maneka faremi nokarep sira eliwa naakem-ikeka.
50004007	Naap oniwkin Mua Maneka kema sonom eliwa nieya ni naap ikowen. Kema sonomiw ikowa nain wiar kema suuwimik-na onaiya akena-ke. Ne ni kema naap ikok Yeesus Krais kema suuwam-ikok kema sonom eliwa naap ikowen.
50004008	Aria emar unowik, yo opora silewami feenap maiyem. Ni sira eliw akena muutiw kema wuam-ikeka. Feenap, saria wiowa sira, sira makena, kema suuwowa tumin marew, sira eliwa ne sira miililina niar urufap kakaimik nain. Ni naap akena ikeka.
50004009	Yo opor unowa suule niem. Ne yo sira kamenap ikemkun efa urufaman nain pun kemaiw ikok naap yookam-ikeka. Naeya Mua Maneka ni niamiya ikainon, eena kema sonom eliwa niiya nain.
50004010	Ni iiriw efa karuem-ikeman nain piipuaman, ne aakisa kiiriw yo maa sesekomeman. Naapeya yo manek akena kemelami yiena Maneka unuma piriyem. Makena, ni yo efa asipowa kema suuwam-ikeman, nain era-ko me imenam-ikeman.
50004011	Ne yo maa mauwa iiwariyem nain yieka naep-ko me maiyem, weetak. Yo maa iiwariyem nain me maiyem, eliwa ikaiyem naiyem.
50004012	Yo iir oko maa iiwariyem ne iir oko saapa ikaiya. Maa kamenap efar imenariya nain oram eliw manekiw naiyem. Iir oko wuailiyem nain yam ikok iniyem, ne iir oko maa pepek enimiyem. Iir oko maa efar kiriya, ne iir oko maa iiwariyem. Nain me senam kema wuiyem. Yo yena naap ikowa nain iiriw yame paayap ikem.
50004013	Kekanowa nain Krais-ke yiek nan yo kamenap ikem nain pun eliw naiyem.
50004014	Yo naap maem, nain yo aakisa epa samora-pa ikemkun, sira eliwa, nis-ke wapena yieman.
50004015	Ni Filipai, ni amisareman, iiriw yo mokomokoka Yeesus opora nia maakemkun opaman. Iir nain yo Masedonia piipuap ikiwemi uuwam-miem nain ni niisow wapena yiem-ikeman. Wi Yeesus teeria papako naap-ko me onamik, ni niisow naap onaman.
50004016	Ne iir oko yo Tesalonaika-pa ikok maa iiwaremkun iir nain pun efa asipam-ikeman.
50004017	Yo me maa niar aawowa naep naap maem, weetak. Ni sira eliwa oniman nain wiimar nia kiripomowa maneka niar ikainok naep maem.
50004018	Aria ni maa sesekomeman nain Epafroditus-ke ekapemi nain pekapomek. Naapeya yo aakisa maa pepek, ne maa kirowa efar ikua maiyem. Ni sira eliwa efa onaman nain ariman niar naiyem. Ni sira eliwa nain Mua Maneka maa eliwa ikin eliwa onaiya iwiman naap saarik. Ne Mua Maneka patirow maa sira naap nain manek akena kookaliya.
50004019	Yena Mua Maneka ni nia saliwowa pepek akena. Yeesus Krais muuta nain nia asipami ni maa kamenap iiwariman nain eliw nia asipam-ikainon.
50004020	Yiena Mua Maneka, eena yiena Auwa nain unuma anane maneka fakeriyen. Makena, o unuma anane maneka fakeram-ikaiyen, me weeserinon.
50004021	Ni Yeesus Krais teeria-pa ikeman nain eliwa ikeka nia naiyem. Ne yena uuwow epaskun fan efamiya ikemik nain pun eliwa ikeka nia naimik.
50004022	Krais teeria unowa Rom owowa-pa fan ikemik nain pun ni eliwa ikeka nia naimik. Ne pun wi Yeesus teeria eena owow saria maneka Siisar koora-pa wiar uuwimik nain makena, manek akena nia kema suuwap eliwa ikeka nia naimik.
50004023	Yo feenap maiyem, yiena Maneka Yeesus Krais nia kemalemi nia asipam-ikainok. Makena.
51001001	-
51001002	Yo Pol-ke yena emar Timoti ikos ni Kolosi parosifa fain nia siisimomimik. Yo Yeesus Krais aposel-ke, ne Mua Maneka ona kookalowa-pa Krais uuwowa nain yo efa pepekimok, yo mua nain. Aria ni eena unow onaiya Mua Maneka teeria wiar ikeman, ne ni Krais baliwep ookam-ikaiman nain i feenap nia maimik, yiena Auwa Mua Maneka-ke nia kemalep nia asipami kema sonom eliwa niinok.
51001003	-
51001004	I opora feenap niar miimamik, ni Yeesus Krais opor eliwa wiar miimap kekanowa naap opap ikaiman, ne ni ona teeria unowa nain pun niam kookaliman. Muuta nain i yiena Maneka Yeesus Krais ona Wiawi Mua Maneka faremi sira eliwa naakimik.
51001005	Ni iiriw Yeesus Krais opor eliwa eena opor makena nain nia maakiwkin miimap ikeman. Ne Mua Maneka eena maa eliwa owow iinan-pa nia wuap-puomak nain pun miimap amisarep ikeman. Ne ni nain makena-ke naep arewami kema suuwam-ikaiman.
51001006	Naapeya ni sira eliwa imeniman, ne ni unowa pun opora nain miimap opaman. Ni Yeesus Krais opor eliwa wiar miimap Mua Maneka nia asipiya nain maken akena amisareman. Sira naapiw miiw unowa opor eliwa nain manekareya owow unowa miimap makena-ke naep ookimik. Neeke sira eliwa wiar imenariya.
51001007	Iiriw Epafras-ke Yeesus Krais opor eliwa nain nia maakeya ni amisarep ikeman. O yena uuwow epaskun eena yena kookaliyem, ne Krais uuwowa baliwep uuwomiya, mua nain. I Krais opor eliwa nia maakowa nain os-ke yia asipap ikiwep nia maakek.
51001008	Ne ni niamiya ikok ekapemi feenap yia maakek, wi Yeesus Krais teeria epaskun arep manek akena wiam kookalimik, naap nia maek.
51001009	Aria ni sira eliwa oniman nain niar miimap i kema suuwam-ikaimik. Naapeya anane Mua Maneka nia asipam-ikainok naep farimik. Feenap, Ewar Eliwa-ke amis eliwa, sira nieya kema-pa maneka niar imenareya o sira kookaliya nain amisarep wiar ookam-ikowen.
51001010	Ne yiena Maneka unum manek akena ikainok naep sira makena-pa ikowen. Ni naap onami anane ona kookalowa wiar ookami sira eliwa unowa onowen. Naeya ni Mua Maneka amisarowen, ne amisa nain naap niar manekaremi ikim-ikainon.
51001011	Ne pun Mua Maneka faremi feenap nokarimik, ona kekanow maneka-pa ni nia kekanoweya ni eliw kekanep pina akuawowen. Naap ikok ni kekanep kekelka ikowen.
51001012	Ne naap kema eliwiw ikok yiena Auwa sira eliwa naakem-ikowen. Os-ke ona teeria-pa nia wueya ni ikoka owow dubila melin eliwa neek ikiwep maa ele-eliwa nia wuap-puomak nain makena urufowen.
51001013	I Satan wapena-pa wiar ikemkun os-ke yia aawep ona Muuka kemena-pa yia wueya i eliwa ikemik, Muuka eena manek akena kookaliya nain.
51001014	I pina-ke yia wasieya ikemkun Muuka nain-ke i umowa epak nain wame wuami yia aaweya i eliwa ikaimik. O naap oneya Mua Maneka-ke i pina yiar iirarek.
51001015	I Mua Maneka mokok onaiya me urufimik. Nain ona Muuka Yeesus Krais urufap maimik, i Mua Maneka fan urufimik. O Mua Maneka epaskun ikua. Os-ke iperowa arep maa unowa Mua Maneka onomakek nain onamiarek.
51001016	Moram Mua Maneka Muuka kuisow nain ikos maa unowa onomakemik, eena iinan maa me urufimik nain ne miiwa-pa maa urufimik nain, ne wi ensel, wi owow saria, wi anim onoma, ne wi woos mua, wi teeria kekanowa onaiya ikemik nain. O Muuka nain naep wi wia wuomakek ne Muuka nain-ke wia urufam-ikainon.
51001017	Iiriw miiw maa muutitik me onowa ikaeya Muuka nain ona iiriwiw ikua. Naapeya maa unowa nain aakisa os-ke urufam-ikaeya anirap ikomakek.
51001018	Os-ke miimeya maa muutitik o tepak-pa ikua. Naapeya i ona teeria o mia ara-ke, ne woosa os-ke ikua. Ona teeria maa muutitik onoma os. Ne o kiikir akena umep iikirak.
51001019	Moram Mua Maneka ona kamenap ikua nain ona kookalowa-pa Muuka mia-pa wuak nain ona Wiawi pepek akena arek.
51001020	Ne Muuka-ke era eepeya miiw maa unowa ne iinan maa unowa kiiriw yena efar ekapuk naep Muuka sesekak. Ne Mua Maneka ona kookalek naap Krais nomokow moke-pa umemi aka sawikak. Naeya i o irewap ikemik nain kiiriw yia aawok.
51001021	Ni iiriw sira samo-samora onaman nan Mua Maneka epasia-pa wiar ikeman, ne mikikira iwem-ikeman.
51001022	Nain aakisa Krais ona mia wame wuami nomokow moke-pa umok. Muut nain Mua Maneka-ke nia irewow marew nia aawep ona wameiya-pa nia wuak. Naeya ni aakisa o mokoka-pa dubil muuta ikeman, opor marew ne pina marew ikeman.
51001023	Nain ni opor eliwa baliwep opami kekanep ikowen-na eliw. Oko ni kema gariarep eena iiriw opor eliwa miimap opap ikeman nain piipuowen. Opor eliwa fain miiw unowa owow unowa-pa wia maakem-miawiwkin miimamik. Ne yo Pol pun uuwowa fain aawep nia asipami soomarem-miawiyem.
51001024	Aria yo aakisa ni muuta nain yoowa aawiyem fain pun eliwa-ke. I Krais teeria unowa nain ona mia ara saarik ikemik. Krais ona teeria muuta yoowa aawowa nain me wiar weeserowa ikua. Ne aakisa yo yoowa aawiyem fain Krais teeria yoowa aawemik nain wiar puowawiyem.
51001025	Ne Mua Maneka ona efa pepekimep ona opora nia maakowa uuwowa nain yo mia-pa efar wuak. Naeya yo ni Yeesus teeria uuwow mua niar arem.
51001026	Opora eena iiriw kokot ikua nain wi iiriw mua me amisaremik, ekapep aakisa epa fain i Yeesus opora wiar opamik nain ona yia maakeya amisaremik.
51001027	Opor kokot nain feenap, Mua Maneka ona kookalowa-pa opora nain miiw unowa pun nia maakiwkin feenap amisarowen, Krais anane ni niamiya ikaiya. Ne wiimar o mia parin onaiya ne unum maneka naap imenariya nain nis pun naap imenarowen.
51001028	I anane Krais opor eliwa emeria mua unowa wia maakimik. Wia maakemi baliwep kema suuwap opora baliwep akena wia ookomami ifana wiarimik. Naap oni-ikim-ikemkun wi mua unowiya Krais wameiya ikok Mua Maneka mokoka-pa dubil akena ikaikuan naep.
51001029	Yo nain naep uuwow yoowa fain kekanep naap uuw-ikim-ikaiyem. Krais ona kekanow maneka onaiya efa kekanowam-ikaeya uuwiyem.
51002001	Aria ni feenap amisareka, yo anane ni ne wi Laodisia nia asipekam naep naap kekanem-ikaiyem. Ne wi emeria mua papako pun wia asipiyem, wi miira me efa urufimik nain.
51002002	Naeya ni kekanep Mua Maneka teeria-pa epaskun arep niam kookalem-ikowen. Ne kema pukep maa muutitik amisar-afurowen. Naap ikok Mua Maneka opora eena kokot wiar ikua nain baliwep akena amisarowen. Opora kokot nain onoma Krais naneka.
51002003	O eena amis eliwa ne kema suuwowa eliwa wiar taanep ikua nain.
51002004	Naeya mua oko-ke nia peeskimemi opor sira-sira nia maakiwkin-na makena-ke me wiar naeka naep opor unowa fain nia maakiyem.
51002005	Makena, yo ni niamiya me ikaiyem, nain manek akena nia kema suuwam-ikaiyem. Ni maa muutitik kakeniw ona sira ookami oniman. Ne kekanep Krais opora naap opap ikaiman nain niar miimap kemeliyem.
51002006	Ni iiriw yiena Maneka Yeesus Krais opora wiar miimap opaman, naapeya o epaskun arep naap ikeka.
51002007	Feenap, ni kekanowa akena o wiar ikeka, nomokowa eena kekanowa onaiya arimiya naap. Ne pun koora eena poka kekanowa-pa koonep ikaiya naap akena ikeka. Naemi i opor eliwa nia maakemik nain kekanowa akena ookam-ikok anane maneka Mua Maneka sira eliwa naakem-ikeka.
51002008	Naapeya ni maa urufami, oko kema gariarep mua oko-ke sira maken marewa-pa nia pikiwiwkin kokor erowen. Wi sira naap nain iiriw wiena weke-pa ekapok, ne pun ona miiw sira-ke. Ne wi me Krais opora wiar maimik, weetak.
51002009	Ni Krais waisow miimam-ikeka. Moram, Mua Maneka-ke Krais aremi mia kanima onaiya ikua, nain o Mua Maneka maken akena-ke.
51002010	Ne o miimep wi anim onoma ne maa muutitik kekanowa onaiya ikomakemik nain wia urufam-ikaiya. Naapeya ni o epaskun arep sira unowa iiwawun pepek erowen.
51002011	-
51002012	Ni Krais opora wiar opiwkin nia yasuwamik. Naeya ni Krais epaskun arep umowa saarik ikeman. O umep eruwa-pa ikaeya Mua Maneka-ke ona kekanowa-pa iikirowak nain, nis pun nia iikirowak. Naapeya ni o epaskun ariwkin os-ke mia kanima niar puukowa saarik arek. Mia kanima puukowa sira nain mia kanima puukap iirarimik. Nain Krais sira nia onak nain me mia-pa nia onak, weetak. O pina sira-sira niar iirareya ni pina onowa kema marew.
51002013	Ni iiriw miiw sira-pa ikok pina sira-sira onam-ikeman ne sira nain-ke nia ifakimeya ni umowa saarik ikeman. Nain Mua Maneka-ke ni pina unowa niar iiraremi Krais wameiya nia iikiroweya ni anane eliwa ikowa-pa ikeman.
51002014	Feenap, i pina unowa onimik muuta nain i opora-pa ikemik. Ne os-ke Krais nomokow moke-pa umok nan muuna yiar weeser-wuami opora nain yiar umukak.
51002015	O nomokow moke-pa umok nain-pa wi ewar kekanowa ne maa papako kekanowa onaiya ikemik nain kekanowa iiwawun wiar weeser-wuak. Wi kekanowa naap wiar nomakek nain iiwawun wia porop ariman akena emina wia ururowak.
51002016	Naapeya ni feenap oneka, maa enowa ne eka enowa sira, fofa maneka wuowa ne siiw enuma ookowa, maapora fofa ne Sabat fofa sira ookowa, nain niena baliwep kema suuwap ookeka. Mua oko-ke kema nia mikami me nia maakuk.
51002017	Sira unowa fain oram kukusa-ke, maa makena wiimar imenarowa nain pepekimok. Nain Krais-ke makena, os-ke maa makena yia pekapomak.
51002018	-
51002019	Wi mua wiena wadolalep wiam poromi wi ensel unuma wia purupemi sira-sira onimik. Ne nis pun i yiokeka naep naap nia maakimik. Ni me wia miimeka. Moram wi mua nain wiena miiw sira-pa ikok oram maneka wiam purupemi maem-miawimik, “Yo mokoka-keriw kirep maa-ko urufam.” Naemi oram maneka wiam maimik, “Maa muutitik is-ke amisaremik.” Wi mua nain Krais ookowa iiriw piipuamik. Aria Krais-na woosa-ke, ne os-ke ni ona teeria kekanowa nieya kekanowa onaiya ikok epaskun aremi unowiya baliwep o ookiman. Ne Mua Maneka-ke nia kekanowam-ikaeya Yeesus ookowa amisa nain naap niar manekarem-ikainon.
51002020	Ni Krais epaskun akena ikeman. Naapeya ni iiriw umep ikowa saarik ikaiwkin miiw sira samora unowa me nia mufem-ikaiya. Ne kamenap naep ni aakisa miiw sira unowa tepak-pa ikowa saarik sira unowa fain ookam-ikaiman? Wi feenap maimik nain,
51002021	“Maa fain me one. Maa fain enowa emi,” e “Maa nain me tiime,” opora naap nain.
51002022	Sira unowa nain oram-ke. Wiena woosa-pa imenap nia ofakowimik. Nain miiw maa-ke, naeya maa onamkun miiwa-pa mesenalowa-ke.
51002023	Feenap, wi wiena kema-pa lotu sira-sira imenimik ne wiena wadola-pa wiam porop wiena mia sirirowa wiam iwimik. Makena, wia urufowa-ke wi maa amisarep maa onowa saarik, naap wia urufinan. Nain wi lotu sira-sira onimik nain pokow eliwa me wia asipinon. Naeya maa kookalowa sira naap wiar ikim-ikainon.
51003001	Aria Mua Maneka-ke Krais iikirowak nain nis pun nia iikirowak. Naapeya ni iinan owowa manek akena kema wuam-ikeka, eena Krais-ke Mua Maneka aken ekeria-pa wiar pokap ikua, owowa nain.
51003002	Ni miiw maa unowa kema me wueka.
51003003	-
51003004	Moram ni iiriw umep ikowa saarik ikok miiw sira piipuaman. Naeya ni Mua Maneka wameiya-pa wiar ikeman. Nain onoma Krais, eena ni kema-pa niar uuwiya nain. Ne ikoka o nainiw miiwa oraiya nain mia parin onaiya ne unum maneka ikainon, ne nis pun o epaskun naap ikowen.
51003005	Aria naapeya ni miiw sira unowa kema-pa niar ikomakek nain iiwawun piipu-afureka. Sira feenap nain, uruw mia samora, enum eruarowa, maa unowa kema kuowa ne mia kookalow manekiw ikowa, maa kookalep ifemakowa, maa kookalowa kema manekiw ikok Mua Maneka me kema suuwowa, sira naap nain.
51003006	Wi mua Mua Maneka opora wiar fienap sira naap onimik nain ikoka o bagiaw wiar urufikuan.
51003007	Ne nis pun iiriw sira samora unowa nain-ke niar ikaeya naap ookam-ikeman.
51003008	Ne aakisa ni sira fain iiwawun piipueka, kema bagiwirowa ne maa iririmowa, mua oko wia samorowa, wia tuunowa ne opor kia-kia aakunowa, sira naap nain iiwawun piipueka.
51003009	Ne nieniw me niam peeskimeka. Moram niena sira awona kema-pa niar ikomakek nain iiriw iirarep emeria mua enuma puukaman.
51003010	Ne Mua Maneka eena miiwa maa muutitik onomakek nain-ke kema nia dubilam-ikaeya ona sira iiwawun pepek eriman.
51003011	I aakisa mua enuma puukap i unowiya epaskun akena ikemik. Naapeya i yiam fookap feenap me maiyen, ni Grik teeria-ke, ni mia kanima me puukiman ne i Yuuda teeria-ke, i mia kanima puukimik. Ni owow oko-ke, ni mua asia-ke, i yiena wenup ikaiyen. Ni uuwow mua sesa marew oram wia uuwam-ikomiman ne i yiena kakeniw miiwa-pa uuwimik, weetak, i naap me yiam maiyen. Moram Krais waisow maneka, ne i kema suuwimik nain waisow nanek.
51003012	Mua Maneka ona iiriw nia nanikap nia aaweya ona teeria-pa wiar ikeman. Ne pun o manek akena nia kookaliya. Naapeya ni nain kema suuwap feenap onam-ikeka. Mua wia kemalep wia saliwami kekelkiya wia wueka. Ni niena niam poreka. Ne pina-ko nia oniwkin-na ewur me kema bagiwireka.
51003013	Mua oko-ke maa niar samorinok-na miikapura me oneka, pina nain me wiar kema suuweka. Moram Mua Maneka pun pina niar iirariya, naeya nis pun naap akena oneka.
51003014	Sira unowa eliwa, nain niam kookalowa sira nain manek akena-ke. Naapeya niam kookalowa sira miimowa-pa wuowen-na sira unowa nain pun onami baliwep akena epaskun ikowen.
51003015	Krais-ke ni kema eliwa ikeka naep nia fareya ni unowiya kema eliwiw ikok epaskun areman. Naapeya o kema sonom eliwa niek nain kema-pa niar taanep ikainok. Naeya ni niam saliwam-ikowen. Naap onami Mua Maneka sira eliwa naakem-ikeka.
51003016	Ni anane Krais opor eliwa unowa nain kema-pa niar kekanep ikainok. Naap ikaeya kema pukep opora aakunemi niam maakem-ikeka. Naeya ni unowiya sira eliwa-pa ikowen. Naap onami niena kema-pa Mua Maneka sira eliwa naakemi someka Mua Maneka opora-pa ikomakek nain awemi lotu someka papako pun awem-ikeka. Ne someka enuma papako Ewar Eliwa-ke kema niiya nain awem-ikeka.
51003017	Ni opora aakunowa ne uuwow unowa nain yiena Maneka Yeesus kema suuwap o unuma-pa aakuneka ne uuwowa oneka. Naap onami o unuma unufami Mua Maneka sira eliwa naakem-ikeka.
51003018	Aria ni emeria niena mua tepak-pa wiar ikok opora wiar miimeka. Moram yiena Maneka teeria-pa wiar ikemik nain sira naap onowa-ke.
51003019	Ne ni mua pun naap, niena emeria wia kookaleka, me wia iririmeka.
51003020	Aria takira, neene niawi opora wia miimeka. Moram yiena Maneka sira nain niar urufowa kookaliya.
51003021	Aria ni emeria mua, niena muuka wiipa kema me wia bagiwiroweka, oko wi neeke kema pinarikuan.
51003022	Aria ni uuwow mua eena sesa marew wia uuwomiman nain niena woos mua opora wiar miimeka. Feenap me maeka, “I wadolalemi wiena mokoka-pa baliwep uuwamkun uuwow mua eliwa-ke yia nauk.” Naap me maeka, weetak. Yiena Maneka Yeesus Krais ekima opap kema kuisow wuap uuwowa baliwep oneka.
51003023	Uuwow unowa oniman nain palanemi uuweka. I me wi mua nain wiar uuwimik, weetak, i yiena Maneka ona wiar uuwimik, naap maeka.
51003024	Moram ni amisareman, ikoka yiena Maneka ona ni sira eliwa oniman nain nia kiripomaya maa eliwa iiriw nia wuap-puomak nain makena urufowen. Naapeya ni feenap kema suuweka, makena, wi mua wia uuwomiman, nain yiena Maneka uuwow sira niar urufiya.
51003025	No maa baliwep me oninan-na ikoka Mua Maneka-ke pina nain kiripami yoowa niinon. Moram o me yia mekawiya, no uuwow mua-i e saria-i, epaskun naap sira niar urufiya.
51004001	Aria ni saria niena uuwow mua nia uuwomimik nain baliwep wia wueka, ne uuwow sira ookami kakeniw wia kakaltam-ikeka. Moram, nis pun mua oko tepak-pa ikeman, Mua Maneka eena owow iinan-pa ikua nain.
51004002	Ni Mua Maneka farowa kekanem-ikeka. Ne palanep o faremi sira eliwa naakem-ikeka.
51004003	Ne is pun yia kema suuwap Mua Maneka nokariwkin era yia eepomaya Krais opora wia maakem-ikaiyen. Opora eena iiriw kokot wiar ikua ne aakisa ariman arek nain wia maakiyen. Makena, yo o opora muuta nain koora-pa efa wuamik.
51004004	Naapeya ni Mua Maneka farep nokariwkin efa asipeya ona opor kemena baliwep wia fookomamkun amisaruk. Yo nain maowa efar ikua.
51004005	Wi sisin mua wiamiya ikok-na baliwep kema suuwap sira eliwiw oneka. Ne Krais opora wia maakowa nain kemaiw ikok opora oko aakunemi anewami nain wia maakeka.
51004006	Ne wia asipowa naep Krais opora baliwep wia nanaromiwkin wi miimowa-ke wiar afililinok. Naemi opora-ko nia nokariwkin-na opora pupep kakeniw wia kiripomowen.
51004007	Yo aakisa kamenap ikem nain ikoka Tikikus-ke niar ikiwemi nia maakinok. O yiena emar eliwa-ke ne uuwow epaskun, Mua Maneka uuwow mua kakeniw-ke.
51004008	Ikiwemi i kamenap ikemik nain nia maakemi nia kekanowinok naep yo sesekamkun ni niar ikiwinon.
51004009	Onesimus niena owow epaskun pun ikoka sesekinen. O yena emar eliwa-ke, ne ikoka Tikikus wameiya niar ikiwep maa mauwa i yiar imenarek nain nia maakikuan.
51004010	Aria Aristakus i aakisa ikos koora ekap ikemik, o nia maek, ni eliwa ikeka nia naek. Banabas womar Mak pun ni eliwa ikeka nia naek. Yo iiriw feenap nia maakep-puam, o iir oko-pa ikiwep niar fuuninok-na sira eliwa, kookalep aaweka.
51004011	Ne Yosua, eena unum oko Yastus, os pun naap nia maek, ni eliwa ikeka naek. Wi Yuuda mua wiam arow fain-ke yo efamiya uuwami Mua Maneka pika kemena-pa ikowa opora nain wia maakem-miawimik.
51004012	Aria Epafras pun nia maek, ni eliwa ikeka naek. Os pun Krais Yeesus uuwowa wiar opiya. O Mua Maneka ona nia kekanoweya ni kekanep ikok kookalowa baliwep wiar amisareka naep anane Mua Maneka kekanowa akena farem-ikaiya.
51004013	Yo fain nia maakiyem, makena, ni nia naep anane uuwow yoowa naap aawem-ikaiya. Me ni niisow, wi Laodisia ne wi Ierapolis pun sira naap wia oniya.
51004014	Ne yiena emar eliwa Luk, eena ikemika kaikow mua nain, Demas ikos ni eliwa ikeka nia naimik.
51004015	Aria Yeesus teeria Laodisia-pa ikemik nain wia maakeka, yo Pol-ke maiyem, ni eliwa ikeka wia naiyem. Aria ni Nimfa pun maakeka, no eliwa ike naap maiyem, ne wi teeria o koora-pa wiar fiirimimik nain pun sira naapiw wia maakeka.
51004016	Aria parosifa fain urufap-puap wi Laodisia teeria wia sesekomaka, wis pun urufuk. Ne parosifa oko wi Laodisia wia sesekomam nain ni Kolosi pun eliw wiar urufowen.
51004017	Ne Arkipus feenap maakeka, “Yiena Maneka uuwowa niek nain baliwep uuw-ikiwemi iiwawun wiar welawe,” naap maakeka.
51004018	Aria opor ara fain yena wapen siisia kakeniw siisimiyem. Siisimemi ni nia maiyem, eliwa ikeka nia naiyem. Yo koora-pa ikem fain yo efa kema suuweka. Yiena Mua Maneka anane nia kemalemi nia asipam-ikainok.
52001001	Aria i yiam arow, Pol, Sailas ne Timoti, i naap parosifa fain ni Tesalonaika nia siisimomimik, ni eena yiena Auwa Mua Maneka ne yiena Maneka Yeesus Krais teeria-pa wiar ikeman nain. Feenap nia naimik, wi nia kemalep nia asipam-ikaiwkin ni kema sonom eliwiw ikowen.
52001002	-
52001003	Aria i sira fain niar kema suuwimik, ni kekanep Yeesus opora opiman nain, ne mua wia kookalep uuwowa oniman nain pun. Ne oko pun feenap, yiena Maneka Yeesus Krais ekapowa nain kemaiw tuupam-ikok ni kekanep opora opiman. I iiwawun nain niar kema suuwap nia maemi yiena Auwa Mua Maneka faremi sira eliwa naakimik.
52001004	-
52001005	Emar unowik, i iiriw Yeesus opor eliwa nia maakemik nain me opora muutiw nia maakemik, weetak. Ewar Eliwa kekanowa-pa maa miililina unowa nia ofakowamik. Nain-ke kema nia kiripeya opor makena-ke wiar naep ookaman. Naapeya i nain amisarep maemik, pepek, Mua Maneka ona iiriw nia kookalep nia nanikak. Ne i iiriw ni niamiya ikemik nain ni baliwep ikeka naep sira kamenap nia onam-ikemik nain yiar amisareman.
52001006	Naeya i sira yiokami yiena Maneka sira pun wiar ookaman. Makena, ni sirirowa unow akena niem-ikemik, nain Ewar Eliwa-ke kemelowa nieya ni kemelowiw opora nain miimap yiar opaman.
52001007	Naapeya wi Yeesus Krais teeria Masedonia ne Akaiya kame-pa ikemik nain, sira unowa nain niar urufap ni sira niokimik.
52001008	Moram ni yiena Maneka opor eliwa wiar opaman nain, nain-ke manekareya wi Masedonia ne wi Akaiya pun aawemik. Ne me wi muutiw miimamik, weetak. Owow unowa pun niar miimap maimik, “Wi Mua Maneka opora baliwep wiar opimik,” naap nia maimik. Naapeya i wiar ikiwimik nain ni nia maemi wia nanaromowa nain wi iiriw nia amisaremik.
52001009	Ne wis-keriw feenap yia maakimik, i iiriw niar ikiwemik nain ni baliwep yia aawep opora yia miimaman. Ne ni miiw inasina ookam-ikeman nain mikikira wiemi Mua Maneka ookaman, eena makena ne anane ikaiya nain. Naemi uuwowa onomaman.
52001010	Ne ona Muuka iinan-pa oraiya nain arewap ikeman, eena umeya Mua Maneka ona iikirowak nain. Muuka nain-ke yia aaweya Mua Maneka wiimar bagiaw yia ofakowowa maek nain me urufiyen. Wi nain iiwawun yia nanaromamik.
52002001	Aria emar unowik, ni baliwep amisareman, i eena ikiwep ni niamiya ikok uuwamik nain uuwowa kua-pa me yiar arek.
52002002	Ni yia amisareman, i iiriw Filipai-pa ikemik nain yia firekami sirirowa yiemik. Ne nan ikok ni niar ikiwemik. Nain pun naap, i uuwam-ikemkun mua papako-ke yia samo-samorami uuwowa yiar pu-puukam-ikemik. Nain Mua Maneka-ke yia asipami yia kekanoweya ona opor eliwa nia maakemik.
52002003	Moram ni Yeesus opora wiar opaka naep nia maakemik nain i sira samora me ookami nia maakemik, ne wadolalemi me nia peeskimemik, weetak.
52002004	I Mua Maneka ona iiriw yia akimap mua eliwa-ke yia naep Yeesus Krais opor eliwa wia maakowa uuwowa nain yiek. I naap uuwimik. Naeya wi mua kookalowa me wiokimik, weetak. I Mua Maneka kookalowa ookimik, eena yia akimami kema yia pupiya nain.
52002005	Ni yia amisareman, i opor afila-ko me nia onamik, ne maa niar mufu naep me nia peeskimemik, weetak. Mua Maneka pun makena yia naiya.
52002006	Wi unuma yia purupuk, naap me maimik. Naapeya ni unuma yia purupeka me nia naimik, weetak. Wi mua papako pun wia.
52002007	Ne i Krais aposel-ke naemi ni maa-ko yia asipeka naep mia nia teekam-ikekamik. Nain i naap me onamik, weetak. I nia saalolokam-ikemik, wi emeria eena muuka wia saalolokimik naap.
52002008	I manek akena nia kookalep, emawik, emar eliwa nia naimik. Naapeya i kemelap Yeesus Krais opor eliwa nia maakemi uurarow marew nia asipam-ikemik.
52002009	Aria makena, ni fain yiar kema suuwiman nia naimik. Feenap, i muuta-ko me uurarem-ikemik, anane uura ne amirika naap oospem-ikemik. I mia me nia teeku naep wapena ekekiarem-ikemik, feenap, i Yeesus Krais opor eliwa nia maakemi yiena maa enowa uuwowa nain pun onam-ikemik.
52002010	I niamiya ikemik nain opor makena nia maakemi sira kakeniw onam-ikemik. Nain nis-ke yia ane-kekanowami eliw wia maakowen, ne Mua Maneka pun naap yia ane-kekanowinon.
52002011	-
52002012	Ne fain pun yiar amisareman. I nia kekanowami nia kakenam-ikemik, wiawi eena muuka wia saliwami suule baliwep wiiya naap. Ne Mua Maneka nia fareya o pika kemena-pa ikok o parina-pa wiar ikeman. I muut nain nia maakem-ikemik, “Ni Mua Maneka kookalowa ookami baliwep ikeka,” naap maimik.
52002013	Mua Maneka opora nia maakemkun wiar opaman nain me wi mua opora-ke wiar naeman, weetak. Makena, opora nain Mua Maneka opora-ke. Ne opor makena nain-ke ni kema-pa niar uuwam-ikaiya. Naapeya i nain naep anane Mua Maneka sira eliwa naakimik.
52002014	Emar unowik, wi Yuudia kame Yeesus Krais teeria wiena owow epaskun-ke sirirowa wiimik. Nis pun, niena owow epaskun mua papako-ke naap nia onimik. Naapeya ni sirirowa aawiman nain wi saarik.
52002015	Wi Yuuda-na wiena owow epaskun eena iiriw profet nain wia ifakimem-ikemik. Ne yiena Maneka Yeesus pun ifakimemik. Ne aakisa is pun i owow unowa ikiwimik nain yia samo-samorami yia iirarem-ikemik. Wi naap onimik nain Mua Maneka kema bagiwirowimik, ne mua wia iiwuarimik.
52002016	Mua Maneka opora owow unowa wiar ikiwemi wia maakowa nain era yiar puukimik, eena Mua Maneka wia aawowa opora nain. Wi pina naap oni-ikiwemi wiena pina ane-kurumami iiwawun tauwat opamik. Naapeya maken akena, wi Mua Maneka bagiaw wiar urufikuan.
52002017	Emar unowik, i ni niamiya ikemkun wis-ke yia iirariwkin ekapep fan ikemik. Makena, i fan ikemik nain epa me ekamik, nain i manek akena nia kema suuwam-ikaimik. I kirep ikip nia urufowa nain kema manek akena nia tuupam-ikok era akupowa uufunimik.
52002018	I kirep ikiwep ni nia urufu naep onimik. Yos-ke makena, ni niar ikiwowa nain akimowa unowa arem-na wia. Satan-ke era yiar puukam-ikaiya.
52002019	I manek akena nia kema suuwimik. Moram wiimar yiena Maneka Yeesus nainiw ekapiya nain i o miira-pa wiar iimarep i uuwowa eliwa onam-ikemik nain maa mauwa o ofakowiyen? Ni naneka, ni nain ikoka o ofakowiyen. Nis-pa i maa makena urufami manek akena kemeliyen. Ne ni muuta nain i palaniyen.
52002020	Makena ni muuta nain i unum maneka aawep manek akena kemelimik.
52003001	-
52003002	Aria i nia urufowa kema samor maneka ikemik. Naapeya maemik, Timoti sesekamkun neek wiar ikiwinok, ne i iisow Atens-pa feekeriw ikaiyen naimik. Naap maep o sesekamik. Os pun uuwowa fain yiamiya uuwam-miok Krais opor eliwa wia maakem-miawiya. Ni Krais opora baliwep opaka naep os-ke niar ikiwemi nia kekanowinok naemik.
52003003	Naeya nia samo-samorimik nain ni kema unu-unowa me wuowen. Moram ni amisareman, sirirowa sira naap nain i aawem-ikowa-ke.
52003004	I iiriw ni niamiya ikok nia maakem-ikemik, i unowiya sirirowa aawiyen. Ne ni aakisa pepek amisareman, i sirirowa aawem-ikaimik.
52003005	Oko Satan-ke sira papako-pa nia mufeya i niamiya ikok uuwamik nain iiwawun yiar orainon. Ni opora opam-ikaiman-i e weetak, yo nain kema suuwam, weetakeya Timoti sesekam, ikip nia urufinok naep.
52003006	Ne Timoti ikiwep ni niar iki-ikok ekapemi opor eliwa fain yia pekapomak. Feenap maek, wi kekanep opora opam-ikaimik, ne mua oko wia kookalem-ikaimik, naap nia maek. Neemi fain pun yia maakek, i manek akena kema yia suuwiman nain, ne nainiw-ko yia urufu naep kemaiw tuupam-ikaiman, i nia urufowa maimik naap, opora naap yia maakek.
52003007	Makena, i sirirowa sira-sira aawimik. Nain ni Krais opora baliwep opiwkin i muut nain kekanep naap ikemik.
52003008	Ne ni kekanep yiena Maneka wiar ikeman, naapeya i kema tenep palanowiw ikemik.
52003009	Ni muuta nain i Mua Maneka mokoka-pa manek akena kemelimik. Kemelap maimik, “Aa, Mua Maneka sira eliw oram. Sira eliwa naimik nain i me pepek. Kamenap maiyen.”
52003010	I nia urufu naep anane amirika ne uura naap Mua Maneka faremi nokarimik, era-ko yia imenomaya niar ikiwowa nain. Ikiwemi ni Yeesus Krais ookami opora papako baliwep me amisareman nain nia maakemi kema nia kekanowiyen naep.
52003011	Aria yo feenap maiyem, yiena Auwa Mua Maneka ne yiena Maneka Yeesus naap era-ko yia wuomiwkin ni niar ikiwiyen naimik.
52003012	Ne pun yiena Maneka faremi fain nokarimik, nia asipam-ikaeya ni niam kookaliman nain manek akena niam kookalem-ikowen. Ne mua oko pun naap wia kookalem-ikowen, i manek akena nia kookalimik naap.
52003013	Ne os-ke kema nia kekanowam-ikaeya ni kekanep ikowen. Ni naap ikaiwkin ikoka yiena Maneka Yeesus ona teeria unowiya ekapimik nain Mua Maneka mokoka-pa ni pina marew, dubil manekiw ikowen.
52004001	Aria emar unowik, Mua Maneka kookalowa wiar ookowa sira unowa nain suule iiriw niemik. Makena, ni aakisa opora yiokami naap ikeman, nain i aakisa yiena Maneka Yeesus unuma-pa opor kekanowa nia maakimik, ni sira nain me piipueka, anane naap onam-ikaiwkin sira nain niar manekarinok.
52004002	Moram yiena Maneka Yeesus unuma-pa i opor unowa iiriw nia maakemkun amisareman.
52004003	Mua Maneka ni pina marew, dubil manekiw ikeka nia naiya. Feenap, uruw mia me ululkoweka.
52004004	Ni mua uruw mia baliwep niam kaikap sira eliwa ne sira makena-pa ikeka.
52004005	Wi sisin mua Mua Maneka me ookimik nain uruw mia me wiam kaikimik. Wi nain sira me wiokeka.
52004006	Wi mua naap nain ikoka yiena Maneka-ke wia kiripomami sirirowa samor akena wiinon. Ni kakeniw ikeka, niena teeria mua oko emeria me wiar mufeka, mua emeria pokow eliwa me wiar samoreka. Opora nain i iiriw opor kekanowiw ariman nia maakemi maemik.
52004007	Moram Mua Maneka yia fareya ona teeria-pa wiar ikemik nain me sira samora onowa-ke, weetak. Yena teeria-pa ikok sira eliwa-pa ikeka naep yia naiya.
52004008	Naapeya wi mua eena i opora yiar fienimik nain me i mua oram fain opora yiar fienimik, weetak, Mua Maneka eena Ewar Eliwa yiiya nain opora wiar fienimik.
52004009	Aria ni Mua Maneka teeria-pa ikeman nain niam kookalow sira nain Mua Maneka ona iiriw nia ofakowak. Naapeya i nainiw nia maa-maakep me naem-ikaiyen.
52004010	Makena, ni wi Kristen teeria Masedonia owow unowa-pa ikemik nain wia kookaliman. Nain ni naap akena onam-ikeka nia naimik. Naeya sira nain niar manekarem-ikainok.
52004011	I iiriw nia maakemik naap ikeka. Feenap, ni me paapar-yiaweka, kekelka ikok niena uuwowa baliwep oneka. Ne niena wapena-pa uuwami maa muutitik pepek erowen.
52004012	Naeya ni mua oko maa-pa me wiar kekanep ikowen. Ni naap oniwkin wi sisin mua sira niar urufap ekima nia opikuan.
52004013	Aria emar unowik, wi mua iiriw umemik nain ikoka kamenap arikuan nain momora me ikeka naep nia maakimik. Feenap, wi sisin mua Mua Maneka me ookimik nain umep iiwawun mesenalikuan. Wiena teeria mua oko umiwkin kema iiwawun fufurarimik. Oko nis pun naap niena teeria wi iiriw umemik nain kema wia wiisarem-ikowen.
52004014	Naapeya i feenap nia maakimik, Yeesus umep ikok iikirak nain i makena-ke naimik. Naemi maimik, makena, wi eena o teeria-pa ikok iiriw umemik nain ikoka Mua Maneka-ke Yeesus miiwa poromi wis pun wia iikirowap o wameiya wia pekapinon.
52004015	Ne aakisa yiena Maneka eena maek nain ookami nia maakimik, i mokok enuma ikemkun o ekapinon-na is-ke wi iiriw umemik nain wia nomakep me miimep iinan urupiyen, weetak.
52004016	Feenap arinon, iir nain yiena Maneka iinan-pa oromi kerew akena farinon. Ensel woos mua pun kerew farinon, ne Mua Maneka puuw wiar aluinon. Iir kuisow maa nain imenareya wi eena iiriw Yeesus opora wiar opam-ikok umemik nain kiikir iikirikuan.
52004017	Wi iikiriwkin i mokok enuma ikemik fain Mua Maneka-ke unowiya yia aawep iinan yia amapurupeya aapereka iinan-pa yiena Maneka miirowiyen. Miirowap o wameiya ikaiyen, anane maneka.
52004018	Naapeya ni opora fainiw aakunemi kema niam iikirowam-ikeka.
52005001	Aria emar unowik, yiena Maneka ekapowa nain fofa ne ama amisarowa nain i me nia maakiyen.
52005002	Moram ni feenap amisareman, o ekapowa nain ikum mua uura ekapimik naap akena ekapinon, oram yia soranowap-puinon.
52005003	Aria wi momora ikok maem-ikaikuan, “Aa aakisa i epa eliwa-pa ikemik, maa keker opowa marew, irakowa marew.” Wi maep naap ikaiwkin maa samora feekeriw imenaremi wia samorinon. Ne wi baurarowa me pepek, wi emeria eena muukaru naep sirirowa maneka feekeriw wiar imenariya naap.
52005004	Nain ni kokoma-pa me ikeman. Naapeya fofa nain imenareya ni me soranowen, weetak, wi momor ikaiwkin ikum mua ekapiwkin soranimik naap.
52005005	I me uura epa kokoma-pa ikemik naap. Ni unowa nain amirik maneka-pa ikowa saarik, parina-pa ikeman.
52005006	Naapeya wi papako saarik me inep ikaikua. Neemi i palanow manekiw ikok maa baliwep kema suuwam-ikaikua.
52005007	Uura-na wi inimik ne eka kekanowa enep momorarem-miawimik, epa nain-ke.
52005008	Ne i eena amirik parina-pa ikemik nain i maa kema suuwam-ikaikua. Naeya Yeesus Krais opora wiar opam-ikok mua wia kookalem-ikaikua, nain tapi wuap ikowa saarik. Ne Yeesus Krais yia aaweya eliw ikemik, nain irakow tapala kekanowa saarik ikiwosa-pa wuap kema manekiw ikaikua.
52005009	Moram Mua Maneka yia nanikak nain bagiaw wiar urufowa nain me yia nanikak, weetak. Yiena Maneka Yeesus Krais wia aaweya eliw ikauk naep yia nanikak.
52005010	O i muuta nain umok, naeya i mokok enuma ikemik fain o wameiya ikemik, ne umiyen pun naap, o wameiya ikaiyen.
52005011	Naapeya ni aakisa niam kekanowami kema niam iikirowam-ikaiman nain naap akena oni-ikiweka.
52005012	Aria emar unowik, feenap oneka nia naimik, wi iimarow mua eena uuwow yoowa nia uuwomimik nain ekima wia opaka. Wi yiena Maneka-ke wia pepekimeya ni nia kakenami suule niu naep onimik, wi nain-ke.
52005013	Wi uuwow maneka opimik, naapeya ekima wia opa-afureka, ne wia tetareka. Ni unowiya kema kuisow ikeka.
52005014	Ne feenap oneka nia naimik, wi mua lebuma oram yiawimik nain ifana wiareka. Ne wi Yeesus Krais ookowa kema pinarimik nain wia kekanoweka. Wi mua pina-pa wakiemik nain wia ane-suuweka. Ni unowiya kekelka niam wuami niam saliweka.
52005015	Pina nia oniwkin-na muuna me urureka. Ne sira eliwa onami mua oko pun saria wieka. Ni nain kemaiw ikok naap onam-ikeka.
52005016	Ni kemelow manekiw ikeka.
52005017	Mua Maneka anane farem-ikeka.
52005018	Maa samora e maa eliwa niar imenareya Mua Maneka sira eliwa muutiw naakem-ikeka. Moram ni Yeesus Krais teeria-pa ikeman nain Mua Maneka ni naap oneka nia naiya.
52005019	Ni Ewar Eliwa kema niiya nain naap oneka, me wiar puukeka.
52005020	Wi Mua Maneka opor kokosa ariman wiar maimik nain me wiar firekeka.
52005021	Ne maa unowa aakunimik nain wiar pupep eliwa nain opaka.
52005022	Ne sira samo-samora onowa nain iiwawun mikikira iweka.
52005023	I feenap nia naimik, Mua Maneka eena anane kema yia sonomiya nain nia asipeya ni kema ne sira iiwawun dubil manekiw ikowen. Naeya ni naap ikok niena ewar, kukusa ne niena mia pun iiwawun pina marew ikainok, ikip iiwawun yiena Maneka Yeesus Krais nainiw ekapowa-pa.
52005024	O eena nia fariya nain makena-ke, naapeya maa maek nain naap oninon.
52005025	Emar unowik, nis pun Mua Maneka fariwkin yia asipinok naep nia maakimik.
52005026	Ni Mua Maneka teeria unowiya sira eliwa-pa wapena niam opaka.
52005027	Yo yiena Maneka unuma-pa opor kekanowa nia maakiyem, ni parosifa fain aawep wi Mua Maneka teeria unowa nain wia unufomaka.
52005028	Aria yiena Maneka Yeesus Krais nia kemalep nia asipam-ikaeya ni eliw manekiw ikowen, naap nia naimik.
53001001	Aria i yiam arow, Pol, Sailas ne Timoti, i naap parosifa fain ni Tesalonaika nia siisimomimik, ni eena yiena Auwa Mua Maneka ne yiena Maneka Yeesus Krais teeria-pa wiar ikeman nain.
53001002	I feenap nia maimik, yiena Auwa Mua Maneka yiena Maneka Yeesus Krais ikos nia kemalep nia asipiwkin ni kema sonom eliwa ikowen.
53001003	Aria emar unowik, ni kekanep Yeesus Krais opora opap baliwep ookiman nain naap onami opora opa-afuriman. Ne ni unowiya niam kookalep niam saliwami baliwep akena niam wuiman. Naapeya i ni muuta nain anane Mua Maneka faremi sira eliwa naakem-ikowa-ke. Nain pepek.
53001004	Ni nia samo-samorami sirirowa niiwkin samor akena aawem-ikaiman, nain ni kekanep opora naap opam-ikaiman. Naapeya i Yeesus Krais teeria kame unowa wiar ikiwimik nain kemelap ni nia maemi unuma nia pirimik.
53001005	Ni Mua Maneka pika kemena-pa ikeman muuta nain sirirowa aawiman. Nain onoma feenap, Mua Maneka-ke nia mainok, “Aa, ni pepek.” Naapeya naneka, Mua Maneka i baliwep yia pupep eena yia maiya nain makena-ke.
53001006	Moram o sira kaken akena ookiya, wi eena sirirowa niimik nain os-ke ikoka kiripami sirirowa wiinon.
53001007	Ne ni sirirowa aawiman nain nia saliwami kema sonom eliwa niinon. Ne is pun sira naap yia oninon. Nain ikoka yiena Maneka Yeesus owow iinan-pa ona ensel kekanowa wiamiya oromi naap yia oninon.
53001008	O mukun wilinowa onaiya oromi wi mua Mua Maneka makena-ke me naep yiena Maneka Yeesus opor eliwa me wiar ookimik nain sirirowa maneka wiinon.
53001009	Wi mua nain yiena Maneka epasia-pa wia wueya o kekanowa maneka ne parin onaiya ikua neeke me wiar ikaikuan. Wi nain anane maneka sirirowa naap aawem-ikaikuan, weeserowa marew.
53001010	Fofa eena Yeesus ekapiya neeke ona teeria o opora wiar opap ikemik nain-ke unuma wiar pirami kemelikuan. Neemi o kakaikuan. Ne ni i opora nia maakemik nain opaman, naapeya iir nain nis pun wi nain wiamiya ikok kemelowen.
53001011	Naapeya i nain kema suuwap ni feenap ikeka naep Mua Maneka farem-ikaimik. Os-ke nia fareya ona teeria-pa wiar ikeman nain ni kakeniw ikaiwkin nia mainok, “Aa, ni pepek.” Neemi sira ele-eliwa onowa kemaiw ikeman nain ona nia kekanowam-ikaeya ni naap onam-ikowen. Ne ni Yeesus opor makena wiar opap uuwiman nain pun nia asipami baliwep nia silewominon.
53001012	Ni naap onam-ikaiwkin yiena Maneka Yeesus Krais unum maneka aawinon. Ne nis pun o wameiya ikok o muuta nain unum maneka aawowen. Nain Mua Maneka ne yiena Maneka Yeesus Krais ikos nia kemalep naap nia asipiwkin ni naap ikowen. I maa unowa nain naep Mua Maneka farimik.
53002001	Aria emar unowik, yiena Maneka Yeesus Krais nainiw ekapep i unowiya yia fiirimeya o miir onoma-pa wiar ikowa nain, i feenap mau naep.
53002002	I feenap niar miimamik, mua papako-ke maimik, “I Ewar Eliwa-ke kema yiek nain feenap, Yeesus Krais ekapowa epa aakisa fanek.” Ne papako-ke maimik, “Pol ame pun parosifa-pa naap maemik.” Ne oko pun, “Wi mua-ke Mua Maneka opora yia wafuromami naap maimik.” Naap nia maakiwkin-na miimap me soraneka, ne kema me tootoneka.
53002003	Wi naap nia momorimik nain opora me wiar miimeka. Epa nain eewuar ikua. Sira fain kiikir imenarinon. Feenap, mua unow akena emina kekan-afurap Mua Maneka mikikira iwikuan. Ne mua eena Mua Maneka sira iiwawun wiar fieniya nain pun ariman arinon. O ikoka epa samora neek ikok sirirowa maneka aawem-ikowa nain-ke.
53002004	Os-ke yo yaisow naemi wi inasina unowa wia maemi wia farimik nain iinan wia irami wame pirinon, ne Mua Maneka unuma pun naap porainon. Neemi Mua Maneka tempel koora wiar ikiwep o epa neeke wiar pokap ikok mainon, “Yo Iinan Mua Maneka-ke,” naap wame mainon.
53002005	Yo iiriw niamiya ikok maa unowa nain nia maakem-ikem. Ni nain me kema suuwiman-i?
53002006	Ne ni fain pun amisareman, aakisa maa oko-ke mua samora imenarowa era wiar puukap ikua. Ikoka ona epa eena Mua Maneka wuomak nain pepek ereya o ariman arinon.
53002007	Ne aakisa Mua Maneka opora iiwawun wiar fienow sira nain-ke kokot uuwam-ikaiya, nain ewur me ariman arinon. Mua Maneka-ke mua eena era wiar puukap ikua nain epa wue naakeya sira nain manekaremi epa unowa fiifinarinon.
53002008	Iir nain akena mua samora nain ariman arinon. Naap ikaeya yiena Maneka Yeesus-ke oromi ona opaimik yoowa-pa ifakiminon. Ona parin maneka nain-pa o iiwawun samorami weeser-wuinon.
53002009	Aria mua eena Mua Maneka opora iiwawun fieniya nain Satan kekanowa onaiya ekapinon. Ekapemi kekanowa wia ofakowami maa miililina sira-sira oninon. Ne wia peeskimemi maa sira onaiya akena nain onami kema wia mikinon.
53002010	Wi mua eena opor makena ookowa miatinep Mua Maneka wameiya eliwa ikowa nain wiena sisina-pa wiam wuamik. Naapeya wi umep mesenalowa-ke. Ne mua nain-ke wadol sira-sira onami wi mua nain wia peeskimemi wia momorinon.
53002011	-
53002012	Wi opor makena miimowa miatinep sira samora onowa kema nain manekiw ikemik. Naapeya Mua Maneka-ke kema wiar iiwkeya opor wadola nain makena-ke naep ook-ikiwem-ikemik. Naeya wiena pina neeke wia mekawami wia samorinon.
53002013	Emar unowik, ni Mua Maneka nia kookaliya nain-ke. O nia aawowa naep mokomokoka nia nanikak, naeya Ewar Eliwa-ke nia baliweya ni kema dubil maneka ikok opor makena ookami anane eliw ikowen. Naapeya i ni muuta nain anane Mua Maneka sira eliwa naakem-ikowa-ke.
53002014	Os-ke yiena Maneka Yeesus Krais parina ne kekanowa-pa wiar ikeka naep nia farek. Naeya i Yeesus opor eliwa nia maakemkun ni opiwkin nia aawep ona teeria-pa nia wuak.
53002015	Naapeya emar unowik, ni kekanep opor makena yiena kakeniw opaimika-pa nia maakemik nain, ne parosifa-pa nia maakimik nain opa-afureka.
53002016	-
53002017	Mua Maneka yiena Auwa eena yia kemalep kema yia iikirowam-ikaeya maa ikoka imenarowa nain kemaiw ikok makena yia opominon naimik. Naeya i o faremi feenap nia naimik, yiena Maneka Yeesus Krais ne yiena Auwa Mua Maneka ikos nia kekanowami kema nia iikirowiwkin ni opor eliwiw niam maakemi sira eliwa-pa niam aawem-ikeka.
53003001	Aria maa oko feenap, i yia kema suuwap yiena Maneka anane farem-ikeka. Naeya i o opora eena wia maakimik nain ewur karuemi manekarinok, ne mua unowa opora nain eliw akena-ke naep opuk, ni iiriw onaman naap.
53003002	Nain me mua unowiya Yeesus Krais opora wiar opimik. Naapeya ni Mua Maneka faremi nokarem-ikeka, naeya wi mua samora eena yia samoru naep onimik nain os-ke umua-pa pika yia opomaya samor me aawiyen.
53003003	Yiena Maneka makena-ke, yia asipowa maiya nain naap oninon. Ona nia kekanowami pika nia warikeya Satan nia samorekam naep oniya nain, ni me samor aawowen.
53003004	Ne i feenap nia maimik, makena, yiena Maneka-ke nia kekanowam-ikaeya i opora nia maakemik nain aakisa yiar ookam-ikaiman. Ne pun naap ookam-ikowen.
53003005	Naapeya i Mua Maneka faremi feenap nia naimik, yiena Maneka-ke kema eliwa-pa nia pikiweya Mua Maneka yia kookaliya nain baliwep wiar furewowen. Ne Krais nia kekanowam-ikaeya naap ikowen.
53003006	Aria emar unowik, yiena Maneka Yeesus Krais unuma-pa opor kekanowa fain niimik. Feenap, i opora nia maakemik nain ni teeria mua papako opora yiar ookowa lebumarep oram maneka yiawimik. Wi nain wiamiya me ikeka.
53003007	Moram i iiriw ni niamiya ikemik nain me lebumarem-ikemik. Neeke sira yiar urufap maeman, “I sira naap nain wiokowa-ke,” naeman.
53003008	I mua oko maa enowa oram-ko me wiar aawem-ikemik, weetak. I wiar sesenarem-ikemik. I mia me nia teeku naep anane amirika ne uura uuwowa erup-erup uuwam-ikemik. I uurarowa marew, kerew akena uuwamik.
53003009	Nain me maa enowa oram niar aawowa me pepek pun yiena uuwam-ikemik, weetak. I eliw nia maakemkun enowa yia urufam-ikekaman, nain i naap me onamik. Moram nis pun i sira yiokeka naep naap onamik.
53003010	Ne pun i iiriw ni niamiya ikok feenap nia maakem-ikemik, “Mua eena uuwowa miatinimik nain maa orawin me wienakeka.”
53003011	Nain i feenap nia miimamik, ni teeria mua papako wiena maa kakeniw me uuwowa wiena oram paapar-yiawimik.
53003012	Naapeya aakisa yiena Maneka Yeesus Krais unuma-pa wi mua naap nain opor kekanowa wia maakimik, wi baliwep ikok wiena kakeniw mauwap enowa imenam-ikauk.
53003013	Ne ni papako sira eliwa onam-ikaiman nain naap onam-ikeka, me lebumareka.
53003014	I parosifa nia sesekomimik fain ni teeria mua-ko opora me yiar miiminon-na mokokiw me ikeka. Feenap oneka, wameiya me wiar areka. Ni naap oniwkin emina ururinok.
53003015	Nain me iiwawun iirareka, weetak, os pun yiena teeria-ke naep baliwami ariman maakeka.
53003016	Aria i feenap nia naimik, yiena Maneka eena kema eliwa yiiya nain nia sonomaya maa mauwa niar imenariya nain ni kema sonom eliwiw ikowen, anane maneka. Yiena Maneka ni niamiya ikainok naimik.
53003017	Aria opor ara fain yo Pol-ke yena kakeniw wapena-pa ni eliw ikeka nia naemi siisimem. Yo parosifa unowa siisimiyem nain yena wapen siisia efar ikomakek, nain yo efa ilenowa-ke.
53003018	Aria yo feenap nia naiyem, yiena Maneka Yeesus Krais ni nia kemalep nia asipam-ikainok.
54001001	Aria parosifa fain yo Pol-ke no yena muuka Timoti siisimomiyem. Yo Yeesus Krais aposel-ke. Mua Maneka eena yia aawok nain ne Yeesus Krais urufu naep arewap ikemik wi nain-ke uuwow mua efa pepekimemik.
54001002	Iiriw Mua Maneka opora nefa maakem-ikemkun ookam-ikon, naapeya yena muuka nefa naiyem. Yiena Auwa Mua Maneka ne yiena Maneka Yeesus Krais nefa kemalep nefa saliwami kema sonom eliwa niuk.
54001003	Aria yo iiriw Masedonia ikiwekam naep opora fain nefa maakem, ne aakisa kiiriw nainiw nefa maakiyem, no Efesus-pa neekeriw ikok mua papako wadol opora wia maakimik nain wiar puuke.
54001004	Wia maakeya opor nanar maken marewa nain piipuauk ne wiena weke unuma pun me wia mikap ookuk. Moram sira naap onami oporiw irakikuan. Naeya Mua Maneka sira yia wuomak nain baliwep me wiar ookikuan.
54001005	Yo naap nefa maakem nain onoma feenap, wiam kookalowa sira nain imenuk. Wi pina marew ne kema melina ikok Mua Maneka opora baliwep wiar opikuan-na sira neeke wiam kookalowa sira nain wiar imenarinon.
54001006	Mua papako Mua Maneka sira nain wiar piipuap opora wiar kapewami opora maken marewa nain aakunem-ikaimik.
54001007	Ne Mua Maneka eena Moses maakeya sira wuomakek nain wieniw somek mua saarik aru naep opor makena saarik aakunimik. Nain wi opora kakeniw me amisaremik, ne wiena opora kekanowa opimik nain onoma pun baliwep me amisaremik.
54001008	Mua Maneka sira wuak nain i amisaremik, nain eliw oram, nain feenap, mua pina ariman wiar wuowa-ke.
54001009	Ne i feenap amisarikua. Moses sira wuomakek nain me wi mua sira eliwa wia keker opowowa naep wuak, weetak. Wi mua sira samo-samora onimik nain wia naep nain wuomakek. Sira feenap nain, wi emina kekanemi ikumarimik nain, Mua Maneka kema me tootonowa sira samo-samora onimik nain, ne sira samo-samora onowa kemaiw ikaimik nain. Ne yiena Maneka firekami opor samora aakunimik nain, onak wiawi wia samorami wia ifakimimik nain, ne mua oko wia ifakimimik nain.
54001010	Ne wi uruw mia samora nain, ne wi mua muaiw wiam opimik nain. Maamuma aawow muuta nain mua oko wia opimik nain, ne wi wadol mua ne wi opor makena sailemi wadol opora maimik nain. Ne wi opor makena fienami sira samora oko onimik nain pun. Wi mua sira samora naap nain wia kema suuwap sira kekanowa unowa nain wuomakek.
54001011	Yo opora maem nain Mua Maneka opora kakeniw wiar ookiyem. Yeesus opora pariniya nain Mua Maneka anane kema eliwiw ikaiya nain-ke yo wapena-pa efar wueya arimaniw maiyem.
54001012	-
54001013	Aria yiena Maneka Yeesus Krais-ke uuwowa oniyem fain kekanowa yiek. Yo iiriw mua samor akena ikem, ne o unuma wiar firekami ona teeria wia iiwuarem-ikem. Yo o uuwomowa me efa pepekimowa nain, ona efa wuak, yo uuwowa kakeniw onominok naek. Naapeya sira eliwa naakiyem. Yo iiriw Yeesus opora baliwep me wiar amisarep ikiwos momora ikok sira naap onam. Sira naap onam nain me efa samorak, weetak, efa kemalek.
54001014	Mua Maneka-ke yo manek akena efa kemaleya Yeesus Krais teeria-pa wiar ikok opora baliwep opowa sira, ne mua wia kemalowa sira yieya nain ookami naap oniyem.
54001015	-
54001016	Opora fain maken akena-ke, wi emeria mua unowa baliwep miimap makena-ke nauk. Feenap, Yeesus Krais i pina mua yia aawekam naep miiwa orok. Makena yo pina mua akena-ke, nain Mua Maneka-ke efa kemalek. Yo pina manek akena onam. Yeesus Krais iiriw efa samorekak nain baliwep akena efa saliwak. Yo efa kemalek nain onoma feenap, wi emeria mua efa urufap wis pun opora wiar opap anane maneka eliwa ikauk.
54001017	Oo Mua Maneka, no anane maneka naap ikain nain-ke. Yiena mokokiw nefa urufowa me pepek. No naisow Mua Maneka-ke. Unum maneka ne kekanowa anane no nefar ikaiya. Makena.
54001018	Aria Timoti, yena muuka, yo opora nefa maakiyem naap one naiyem. Iiriw wi profet-ke no nefa maemi feenap maemik. Naeya opora nain wiar opa-afurap kekanep wi momor opora aakunimik nain wiar mika-fienami baliwep akena mauwe.
54001019	Yeesus opora wiar opam-ikon nain ne kema melina nain amia saarik opap ike. Mua papako sira nain iiriw opamik, nain naap ikok mikikira-pa wuami wakiemik.
54001020	Aimenias, ne Alesanda wiam erup pun sira naap onap wakiemik. Wi wiam erup nain Satan wapena-pa wia wuam, ikoka wi pina aawep ifan tiira puep Mua Maneka nainiw me firekuk naep.
54002001	-
54002002	Aria ni sira fain oneka naep nefa maakiyem, sira manek akena nain feenap. Ni Mua Maneka kema wuami farem-ikeka, fariwkin wi mua wia asipam-ikainok, wi owow saria ne wi anim onoma pun. Wi nain wia kema suuwap Mua Maneka sira eliwa naem-ikeka. Ni Mua Maneka anane maneka farem-ikaiwkin kema sonom eliwa, pokow eliwa yiinok, ne ona sira kakeniw wiar ookowa nain yia asipinok, ne sira eliw akena yia ofakowinok.
54002003	-
54002004	Mua Maneka farowa sira nain eliw akena. O ona waisow i yia aawiya nain-ke, ne feenap kookaliya, wi mua iiwawun wia aawemkun opor makena onoma efar amisaruk naek.
54002005	Moram Mua Maneka kuisow akena. Ne gone mua pun kuisow, mua nain Yeesus Krais. I miiw mua, Mua Maneka mikikira iwep ikemkun os-ke yia kakenami Mua Maneka wameiya epaskun yia wuak.
54002006	I miiw mua pina aawep umekamik nain, muut nain Yeesus Krais-ke epa yiar aawep umok. Ona epa kerereya naap oneya i amisaremik, Mua Maneka i yia aawowa kookaliya.
54002007	Naapeya uuwowa onome naep owow unowa efa sesekeya ona opor makena ariman wiar wuami wia maakem-miawiyem, wi kema aawep ookuk naep. Yo opor makena maiyem, me sailiyem.
54002008	Yo feenap kookaliyem, anane lotu onami wi mua wapena fakerap Mua Maneka faruk. Wi kema bagiaw marew, riirinowa marew ikok naap onuk.
54002009	Aria wi emeria pun naap, alakuemi mia suuwowa sira-sira me wuauk, wi mia suuwowa wia urufowa anirowa nain suuwuk. Mua kema wia aawu naep wiena afifa me rirismuk, ne maa bala sira-sira me wiam opuk, kululuma sira-sira ne maa bala maamuma maneka-pa sesenarimik nain me wuauk.
54002010	Mua Maneka opora wiar ookowa kookal-afurap-na uuwowa baliwep wiar onuk, ne wiena mauwowa nain-ke wiena bala saarik wiar ikainok.
54002011	Wi kekelka ikok opora miimami amisa aawem-ikauk.
54002012	Wis-ke iikirap wi mua me wia nomakep lotu epa-pa Mua Maneka opora me wafuruk, weetak. Wi oram miimowa muutiw ikauk.
54002013	Moram mokomokoka Mua Maneka-ke Adam onak, ne naap ikok Eewa onak.
54002014	Ne pun, Satan wadol opora maemi Adam me peeskimok. Emeria nain peeskimeya pina onak.
54002015	Nain wi emeria muukarem-ikauk. Wi Mua Maneka opora baliwep wiar opikuan, wiena mua wia kookalikuan, pokow eliwa sira baliwep ookikuan-na Mua Maneka-ke eliw wia aawinon.
54003001	Aria yo opor makena maiyem. Sios teeria wia urufowa uuwowa nain eliwa-ke. Mua eena uuwowa nain opowa kookaliyem naeya-na eliw akena.
54003002	Mua sira feenap nain wia urufap uuwowa nain eliw wia pepekime. O pina marew akena, ne emeria kuisow aawinok. Mua bolakuowa marewa ne momor soomarowa sira kema me wuinok. Maa baliwep kema suuwap uuwowa kakeniw onam-ikainok. Mua wia tetarowa sira, ne Mua Maneka opora wia maakowa amisarek nain. Mua sira naap nain eliw pepekime.
54003003	Eka kekanowa me eniminok, kema bagiaw marew, mua saria ikainok. Maamuma me kookalinok.
54003004	Ona emeria muuka wiipa baliwep wia urufami muuka wiipa sira eliwa wia ofakoweya opora wiar miimuk.
54003005	Mua ona teeria baliwep me wia urufinon-na aria Mua Maneka sios teeria maneka nain kamenap wia urufinon, me pepek.
54003006	Mua aakisa fan kema kirep Yeesus teeria wiar ekak, mua naap nain woos mua me arinok. Oko yo mua eliwa-ke naep emina kekanemi Satan saarik unuma wame purupeya Mua Maneka-ke Satan iirarek naap iirarinon.
54003007	Wi sisin mua pun mua nain sira eliwa-ke naimik nain, eliw mua nain pepekime. Oko mua eliw marew nain-ke iimareya o murarow opora onami unuma wiar samorikuan. Naeya Satan akimowa-pa wakinon.
54003008	Aria sios teeria uuwow mua pun naap, mua feenap nain wia pepekime. Mua sira eliwa, ne opor makena aakunowa, eka kekanowa me enimimik nain, ne maamuma me kookalimik nain,
54003009	pina marewa, kema kuisow ikok Mua Maneka ookowa opor makena, kekanowa wiar opimik nain.
54003010	Wi mua naap nain mokomokoka mauwowa wia akimap urufeka, baliwep mauwuk-na eliw uuwow mua-pa ikauk.
54003011	Ne wiena emeria pun naapiw, emeria sira eliwa, riirinowa marew, murarow opora me onuk. Emeria opora marew ne mauwowa wi wapena-pa wiar wuiwkin-na baliwep onuk.
54003012	Wi sios uuwow mua, emeria kuisow aawinok. Wiena muuka wiipa ne uuwow mua sira eliwa wia ofakowami opor miimowa sira nain maakuk.
54003013	Wi uuwowa baliwep faikuan-na, wiena unuma eliw akena wiar imenarinon. Naeya wi emin ururowa marew, kekanep Yeesus Krais ookowa sira nain wia maakem-miawikuan.
54003014	Aria yo kema feenap wuap parosifa fain siisimomiyem, epa me ekinen, yo ikiwep nefa urufekam naep.
54003015	Nain yo ewur me kererinen-na parosifa fain urufap amisa aawep wia kakenami wia maakeya Mua Maneka teeria-pa wiar ikowa nain unowiya baliwep ookuk. Yeesus teeria-na Mua Maneka anane naap ikaiya nain ona teeria-ke, o opor makena nain poka saarik wiar akuawep ikaiya nain-ke.
54003016	I Mua Maneka opora wiar opimik nain onoma maneka akena, iiriw kokot ikua. Nain feenap, “O miiwa fan orop mua mia puukak. Ewar Eliwa-ke o mua eliwiya ariman wueya mua makena-ke naemik. Wi ensel o urufamik. Miiw unowa o unuma wiar maem-miawiwkin meta manekareya opora wiar opamik. Ne naap ikok Mua Maneka-ke aaweya owow iinan urupep unum maneka aawok.”
54004001	Aria Ewar Eliwa-ke opora ariman maek nain feenap, wiimar emeria mua papako Mua Maneka opora wiar ookam-ikok piipuap inasin wadola ne ewar samora opora wiar ookikuan.
54004002	Wi wadol mua-ke mua wia peeskimiwkin naap onikuan. Wi wadol mua naap nain ikiwosa iiwawun wiar momorareya iiwawun emina kekanikuan.
54004003	Wi feenap wia maakikuan, ni me mueweka, ne maa enowa naap, naap nain me enimeka, naap wia maakikuan. Nain maa enowa unowa Mua Maneka-ke oram enow manekiw wuak, naeya i opora baliwep wiar opap ookimik nain o sira eliwa naakemi maa eliw enimiyen.
54004004	Maa unowa o onomakek nain eliw manekiw. Nain sira eliwa naakep enowa-ke eliw.
54004005	Moram ona opora-ke naap maek, ne sira eliwa naakemkun maa nain eliwa arinon.
54004006	Aria nena pun Mua Maneka opor makena wiar kema suuwami sira wiar ookam-ikok wi emeria mua yo nefa maakem nain wia maakinan-na, no Yeesus Krais uuwow mua eliwa wiar ikainan.
54004007	Nanar wado-wadola ne opora kemen marewa maimik nain me wiar mae, mikikira-pa wue. No Mua Maneka sira wiar ookami dubila ikowa name paayam-ike.
54004008	No amisaren, niirowa sira-sira niiremi mia palanowa-ke, nain eliwa ne maa oram-ke, ne Mua Maneka kema suuwam-ikowa nain maa makena-ke. Moram i Mua Maneka kema suuwami eliw ikaimik, ne miiwa weeserow epa imenariya nain pun eliw ikaiyen.
54004009	Opora fain maken akena-ke, wi unowa nain miimap makena-ke nauk.
54004010	Feenap, Mua Maneka anane naap ikaiya nain-ke waisow yia aawiya, ne opora wiar ookimik nain wia aawowa manek akena kookaliya. O yia aawowa nain makena-ke naep kemaiw yiam tuupam-ikaimik. I muut nain kerew akena uuwam-ikaimik.
54004011	No opora nefa maakem nain wia maakemi baliwep wia ookoma.
54004012	No lawisik takira saarik nefa urufap me mauk, “O takira-ke, opora me wiar miimiyen.” No feenap onam-ike, aakunow sira, soomarowa, mua wia kemalow sira, Mua Maneka opora wiar ookowa ne sira ele-eliwa kema suuwowa, naap onam-ikaeya wi Yeesus teeria sira nefar urufap wis pun naap nookuk.
54004013	Yo niar ekapowa efa arewami wia fiirimep Mua Maneka opora wia unufomami kemena baliwep wia maakem-ike. Ne pun sira eliwa onowa baliwep wia ofakowam-ike.
54004014	Uuwowa nain Mua Maneka Ewar Eliwa-ke no niek. Ne mua oko-ke ariman nefa maiwkin wi woos mua-ke wapena no ikiwosa iinan-pa nefar wuiwkin uuwowa nain aawon. Naapeya uuwowa nain me piipue, anane uuwam-ike.
54004015	Uuwowa unowa nain baliwep onami anane uuwowa neekeriw kekanep ike. No naap onam-ikaeya nefa urufap mauk, “O aakisa uuwowa nain amisar-afurap baliwep akena uuwiya,” naap nefa mauk.
54004016	Nena sira onin nain baliwep name urufe, ne Mua Maneka opor kemena ariman wuowa nain pun baliwep kema suuwap wia maake. No anane kekanep uuwowa nain onam-ike. Naap onam-ikainan-na nena name asipami wi Yeesus teeria unowa nain pun wia asipam-ikainan. Naeya ni unowiya Mua Maneka-ke nia aawinon.
54005001	Aria wi mua iperowa opor kekanowa me wia maake. Nena niawi opora maakin naap kekelka wia maake. Takira me wia kakanke, nena niamun wia saliwin naap wia saliwe.
54005002	Emer iperowa opor eliwa wia maake, nena neene wia maakin naap. Wiip takira opor sira oko-ko me wia maake, kakeniw wia maake, nena nekera wia maakin naap.
54005003	Aria wi emer apura, muuka wiipa wiimasip marewa nain, no baliwep akena wia kakalte.
54005004	Ne apura eena muuka wiipa e wiimasip onaiya ikemik nain wi Mua Maneka kema suuwap sira feenap onuk. Mokomokoka wiena wiawi, onak, wokome ne weke wia kakaltuk. Moram iiriw wis-ke wia kakaltiwkin arimemik, naapeya wi nain kiripami wis pun naap wia kakaltuk. Mua Maneka sira nain manek akena kookaliya.
54005005	Ne wi emer apura wia kakaltow mua marew akena nain wi feenap onuk, Mua Maneka sira ookami anane amirika ne uura o faremi yia asipinok naep nokarem-ikauk.
54005006	Ne emer apura-ko ona mia kookalowa ookiya nain umep ikowa saarik ikua, kema marewa momora saarik ikua.
54005007	Ne fain pun wia maakeya opora baliwep ookami opora marew ikauk.
54005008	Mua ona samapora epaskun ne ona teeria kakeniw me wia kakaltinon-na mua nain Mua Maneka opor makena wiar fieninon. Wi sisin mua-ke wiena teeria wia kakaltimik, ne o wia, sira samor akena oniya, naapeya wi sira eliwa nain wiar nomakemik.
54005009	-
54005010	Ne sios teeria wi emer apura wia kakaltowa nain wi apura sira fain unuma wia aawe. Emer iperowa akena, mokoma unow akena aawok nain. Ne o mua kuisow muuta aawep ikaeya mua wiar umok. O eena uuwow ele-eliwa oneya emeria eliwa-ke naimik nain. Ona muuka wiipa teeria baliwep wia kakaltam-ikua, owow oko mua wia tetariya, ona wame poromi wi Kristen teeria wia saliwiya, ne wi mua baliwep me ikemik nain wia naapiya, sira eliwa unowa oniya nain. Wi apura naap nain unuma wia aaweya sios teeria-ke wia kakaltam-ikauk.
54005011	Aria wi emeria takir eliwa ikok apuraremik nain unuma me wia aawe. Oko wi Krais teeria-pa ikok nainiw muewowa kema urupep mua wiokami Krais mikikira iwikuan.
54005012	Krais wameiya opora koonowamik nain puukap pina aawikuan. Naapeya maa anima mia-pa wiam wuikuan.
54005013	Ne oko pun, wi oram ikok lebumarep ikip paapar-yiawikuan. Ne maa me wiar aakunowa nain murarow opora onami neeke mufem-miawikuan.
54005014	-
54005015	Wi apura papako iiriw i teeria yiamiya ikok yia piipuap Satan teeria oromik. Naapeya yo feenap maiyem, wi emeria takir eliwa ikok apurarimik nain wi naap oram ikok nainiw muewuk. Naeya wiena muuka wiipa teeria wia kakaltam-ikauk. Naap onikuan-na, i Kristen yia tuunow opora me yiar imenarinon.
54005016	Aria wi emeria Yeesus ookimik nain feenap onuk, ona teeria emer apura-ko ikainok-na ona eliw o kakaltam-ikainok. Naap oninon-na i sios teeria-ke wi apura nain kakaltowa yoowa me aawikuan. Wi apura wiisow akena ikemik nain muutiw eliw wia urufam-ikauk.
54005017	Aria wi woos mua uuwowa baliwep uuwimik nain sesa baliwep wieka. Makena, wi woos mua Mua Maneka opora wia maakemi opor kemena baliwep wia ookomimik nain naap wia oneka. Ekima wia opap sesa maneka wieka.
54005018	Moram Mua Maneka opora feenap maek, “Bulmakau uuwami wit makena ititam-ikaeya opaimika me wiar sapum ere, uuwami wit makena neek eniminok.” (Lo 25.4) Ne opor oko pun feenap maek, “Uuwow mua sesa kakeniw opam-ikauk.” (Lo 24.14-15)
54005019	-
54005020	Aria, mua kuisow-ke maeya-na “Woos mua nain sira samorak.” Naap mainok-na mua kuisow maiya nain me wiar miime. Mua arow-i e erup-ke maiwkin-na, opora wiar miime. Neemi mua unowa mokok epa-pa pina nain wiar kakenami ariman wia amukare. Naap wia oneya wi papako wia urufap keker opap wis pun sira samora me onuk.
54005021	Aria Mua Maneka, Yeesus Krais ne wi ensel parina onaiya ikemik nain mokok epa-pa opor kekanowa nefa maakiyem, no uuwowa nain baliwep one. Opora-ko imenareya-na onoma baliwep ook-afurap ariman mae. Mua kamenap nain emina me wia urure.
54005022	Mua-ko ewur akena Yeesus teeria woos mua me wia pepekime. Oko mua nain iiriw pina onap ikaeya o pepekimemi nos pun pina wiar aawinan. Aria no nena pun name urufami, pina ao-wuepami baliwep akena ike.
54005023	Ne maa oko maiyem, feenap, no eka dabela muutiw me enime. Iir kui-kuisow wain gelemuta onaiya kiripap enimeya uroma nefa naapinok, ne urom napuma anane nefar imenariya nain nefar iirarinok.
54005024	Aria wi papako pina ariman wiar ikua nain opora-pa wia wuimik. Ne papako pina kokot wiar ikua nain pun ikoka iiwawun wiar ariman aromakinon.
54005025	Sira eliwa pun naap, sira eliwa onikuan-na ikoka ariman wiar arinon. Ne sira eliwa kokot onimik nain pun ikoka wiar amisarikuan.
54006001	Aria wi uuwow mua sesa marewa uuwimik nain wiena saria ekima wia opuk, opora me wia fienuk. Oko wi mua papako-ke naap wia urufap Mua Maneka unuma wiar samorami i Yeesus teeria sira yiar firekikuan.
54006002	Ne wi saria Yeesus teeria-pa wiar ikemik nain, wiena uuwow mua-ke feenap me wia mauk, “Aa, i aakisa teeria epaskun, naapeya yo uuwowa efa maakeya-na me miiminen, moram i unow onaiya Yeesus teeria-ke.” Naap me mauk, weetak. Wi kema feenap wuauk, “O Yeesus teeria-ke, yos pun kookaliyem. Yo mauwowa balisow onomamkun neeke maa eliwa aawinok.” Wi kema naap wuap uuwowa eliwa onuk. Yo nefa maakem nain anane wia maakemi kema wia iikirowam-ike.
54006003	-
54006004	Ne mua eena sira oko nia maakemi yiena Maneka Yeesus Krais opora ne Mua Maneka era makena-ke me wiar naiya nain, feenap maiyem, oram maneka wame purupiya, o amis marewa, naap maiyem. Wi mua sira naap nain opora mufemi irakow opora onam-miawikuan. Naap onami wiam tuunikuan, wiam fookami wiam firekikuan, ne kema-pa wiam keker opikuan.
54006005	Wi sira makena me ookowa wiena ikiwos samora-pa opora imenap nain maemi opora wiam fi-fieniwkin opor makena wiar mesenalinon. Wieniw wadolalemi naap maikuan, “Mua Maneka sira-na maa muutitik yiar imenowa era-ke,” naap maikuan.
54006006	Makena, mua eena Mua Maneka sira wiar ookami feenap mainon-na, “Yo maa unowa pepek,” naap maemi maa oko kema me wuinon-na eliwa ikainon.
54006007	Moram i maa muutitik onaiya me imenaremik. Ne umemi pun naap, maa muutitik onaiya me ikiwiyen.
54006008	Naapeya i maa enowa, ne mia suuwowa pepek yiar ikainon-na eliw.
54006009	Wi mua maa unowa iinan-pa pokowa kema wuimik nain, wi akimowa-pa wakimik. Ne wiena kookalowa samo-samora ne momor sira nain-ke top iwowa saarik wia sakaker opap ikua. Naeya ikoka iiwawun samorarikuan.
54006010	Moram, maamuma kookalowa-pa sira samora unow akena imenariya. Wi mua papako maamuma senam akena kookalemi, Yeesus ookowa sira piipuap kema sirirowa unowa wiena wiam wiimik.
54006011	Ne Timoti, no Mua Maneka uuwow mua wiar ikon. Naapeya sira samora unowa nain ao-wuepe. Mua Maneka sira makena kakeniw wiar ookam-ike, opora wiar opowa, mua wia kemalowa sira, kekelka wia maakowa, ne kekanowa opap uuwam-ikowa, sira eliwa nain ookam-ike.
54006012	Wi mua karuowa akimimik naap, nos pun nena uuwowa naap akimami kekanep balisow akena uuwam-ike. Mua Maneka wiar ikok epa eliwa aawep anane eliw ikaimik, nain naap wiar opap ike. Iiriw Mua Maneka-ke epa eliwa nain aawe naep nefa fareya, o opor makena wiar ookam-ikain nain wi emeria mua unowa mokok epa-pa ariman maen.
54006013	Mua Maneka maa muutitik kekanowa wieya mokok enuma ikua, ne Yeesus Krais Pontius Pailat miir onoma-pa balisow akena wame maek. Yo wiam erup nain mokok epa-pa nefa maakiyem,
54006014	opora ne sira eena Mua Maneka niek nain baliwep wiar ookam-ike, me wiar bilike, ne me wiar puuke. Naeya no sira dubil manekiw ikok yiena Maneka Yeesus Krais nainiw ekapow fofa arewami naap uuwam-ike.
54006015	Fofa nain pepek ereya Mua Maneka-ke Yeesus ariman wuinon. Kema eliwa onoma Mua Maneka ona, ne pun ona waisow yia urufiya. O wi owow saria unowa nain wiena Saria maneka-ke, ne wi owow mua mane-maneka unowa nain wiena Mua Maneka-ke.
54006016	Os-ke waisow me uminon. O parin manek akena-pa ikaiya, i wameiya wiar ekowa me pepek. Mua kuisow-ko me urufamik ne o urufowa pun me pepek. Unum maneka ne kekanowa anane naap wiar ikaiya. Makena.
54006017	Nos-ke neek wia maake, wi mua maamuma maa muutitik unow akena wiar ikomakek nain unuma me wiam piruk, ne wiena maamuma kema manek akena me kema suuwuk. Moram maa nain anane naap me wiar ikainon. Mua Maneka manek akena kema suuwuk, moram os-ke maa unowa yiemi kema eluk naep ona yiomakek.
54006018	Wi mua naap nain wia maakeya maa muutitik eliwa muutiw onami uuwowa ele-eliwa unowa imenam-ikauk. Me yamunsiaruk, weetak, wiena maa papako sererkap wi mua eena maa marew akena ikemik nain wia asipam-ikauk.
54006019	Naap onikuan-na ikoka iinan owowa-pa Mua Maneka-ke nain wia kiripomaya anane kema eliw manekiw ikaikuan.
54006020	Aria Timoti, no Mua Maneka uuwowa ne opora niek nain baliwep opap name urufami ike. Wi Mua Maneka firekami opor wadola aakunimik ne papako kema sira-sira wuami maimik, “I yookowen-na amis maneka aawowen.” No opora sira naap nain mikikira-pa wue. Opor sira nain Mua Maneka opora wiar iiwuariya nain-ke.
54006021	Wi papako-ke maimik, “I amis ononaiya yiar ikua,” naap maemi opor makena ookowa uferap iiriw piipuamik. Mua Maneka ni nia kemalep nia asipam-ikainok.
55001001	-
55001002	Yo Pol-ke parosifa fain no Timoti siisimomiyem, yo Krais Yeesus uuwow mua nain. Mua Maneka ona kookalep efa sesekeya ikiwep Krais Yeesus wameiya-pa eliw ikowa opora yia maep koonowak nain wia maakem-miawiyem. Aria yena muuka eliwa, feenap nefa naiyem, yiena Auwa Mua Maneka ne yiena Maneka Krais Yeesus ikos nefa kemalep nefa saliwiwkin no kema sonom eliwa ikainan.
55001003	Yo no nefa kema suuwap anane amirika ne uura Mua Maneka faremi sira eliwa naakiyem, o eena iiriw yena nembesir pun faremi lotu onam-ikemik nain. Ne yos pun o uuwomami kema melina ikem yame naiyem.
55001004	No omon nain nefa kema suuwiyem. Naapeya nefa urufowa naem-ikaiyem, nefa urufap manek akena kemelinen naiyem.
55001005	No Krais opora baliwep wiar opap ikon nain pun yo nefa kema suuwiyem, iiriw nena neene Yunis ne nokome Lois opam-ikemik naap. Ne aakisa nos pun naap opam-ikain nefa amisarem.
55001006	Iiriw yo wapena ikiwosa iinan-pa nefar wuamkun Mua Maneka Ewar Eliwa-ke nefa kekanowami uuwowa niek. Naapeya aakisa opora-pa nefa kekanowiyem, uuwowa nain baliwep uuw-ikim-ikaeya manekarinok, mukuna manekimik naap.
55001007	Moram Mua Maneka eena Ewar yiek nain me maa keker opaka naep yiek, weetak. Ewar Eliwa nain-ke yiamiya ikaeya kekanep ikemik, ne wia kookalimik ne maa kema suuwap onimik.
55001008	Naapeya yiena Maneka opora wia maakowa nain emina me urure, ne yo o muuta nain koora ekap ikem fain pun kema suuwap emina me urure. No Mua Maneka kekanowa niem-ikaiya nain, naap kekanep ona opor eliwa wia maakemi yo efamiya sirirowa eliw aawe.
55001009	Mua Maneka ona yia saliwami yia aawok, yena teeria kakeniw-ke yia naep. Nain me i maa mauwa eliwa onamkun yia aawok, weetak. Iiriw ekera miiwa maa me tawerarowa ikok ona yia kemalep Yeesus Krais-pa yia aawowa maep-puak.
55001010	Ne aakisa fan ona opora yia opomami Yeesus Krais yia aawinok naep sesekeya imenarek. O umowa kekanowa iiwawun nomakep weeser-wuak. Ne ona opor eliwa-pa yia parinaroweya anane eliwa ikowa nain amisaremik.
55001011	Ne yo opor eliwa nain wia maakowa naep ona efa pepekimok. Naeya yo o uuwow mua ne somek mua arep opora wia wafuram-miawomiyem.
55001012	Ne yo uuwowa muuta nain anane sirirowa aawiyem, nain emina me ururiyem. Moram Yeesus eena opora wiar opiyem nain baliwep akena amisarem. Ne pun kekanep feenap maiyem, makena, o uuwowa wapena-pa efar wuak nain naap efa urufam-ikaiya, ikip ikip iiwawun ona ekapow fofa-pa.
55001013	Aria yo opora nefa maakem nain no iiwawun kakeniw naap wia maake. Ne Yeesus Krais opora baliwep wiar opap, ona yia kookaliya nain naap wia ofakowam-ike.
55001014	Uuwow eliwa Mua Maneka no wapena-pa wuomek nain kakeniw naap kakaltam-ike. Ewar Eliwa eena yiamiya ikaiya nain-ke nefa asipam-ikaeya naap uuwam-ikainan.
55001015	Aria no amisaren, wi Esia kame unowa nain yo efa piipuamik. Figelus Ermogenes ikos pun naap, yo efa piipuamik.
55001016	-
55001017	Ne Onesiforus-ke wiisak, os-ke anane efa karuemi efa kekanowam-ikua. Yo koora-pa efa wuap seniw efa kaikamik nain emina me efa ururek, weetak. Ne Rom ekapok nain me walimak, efa akupam-miok efa imenak. Naapeya Mua Maneka fariyem, ona teeria unow onaiya wia kemalep wia naapinok naiyem.
55001018	Ne pun feenap naiyem, Mua Maneka o kemalep ikoka yiena Maneka ekapow fofa-pa asipeya samor me aawinok. Yo iiriw Efesus-pa ikem nain pun manek akena efa asipam-ikua nain no baliwep amisaren.
55002001	Aria muuka, no Yeesus Krais yia kemaliya nain kema suuwap kekanep ike.
55002002	Mua unowa mokok epa-pa opora maem-ikemkun efar miimam-ikon nain efar aawon. Naeya wi mua eena Mua Maneka opor uuwowa maken akena uuwimik nain opora kakeniw naap wia maakem-ike. Ne wis pun mua oko wia maakowa baliwep fauk.
55002003	No Yeesus Krais irakow mua eliwa saarik sirirowa akuawem-ike, i aawem-ikaimik naap.
55002004	Feenap saarik, irakow mua yena woos mua uuwowa efar urufap efa kemelinok naep uuwowa oko oko-pa me ariya, weetak. Irakow uuwowa-pariw ikaiya.
55002005	Aria mua eena wiam akimami karuimik nain oram me nomakimik, karuow sira baliwep ookap karuowa nomakep unum maneka aawimik.
55002006	Ne manin uuwowa pun sira naapiw, mua kerew uuwiya nain o kiikir enowa perekinon.
55002007	Mua Maneka ona kema nieya kema pukep maa unowa amisarinan, naapeya yo opora eena maem fain kema suuwe.
55002008	No Yeesus Krais kema suuwam-ike. O Dewit nembesir-ke, umep iikirak. O opor eliwa anane wia maakem-miawiyem nain naap ikua.
55002009	Yo opor eliwa nain wia maakem-miawem nain sirirowa yiemi mua samora saarik seniw efa kaikiwkin ikem. Nain Mua Maneka opora wiar kaikowa me pepek.
55002010	Wi mua eena Mua Maneka ona wia nanikap wia aawowa maek nain wi Yeesus Krais opora wiar opiwkin wia aawinon. Ne o anane mia dubila ne unum maneka ikaeya wis pun naap ikaikuan. Yo nain naep kekanep sirirowa unowa nain naap akuawem-ikaiyem.
55002011	Aria opora fain makena-ke, “I o wameiya umemik nain o wameiya eliwa ikaiyen.
55002012	I kekanep sirirowa akuawiyen-na ikoka o wameiya owow saria arep miiwa fain urufiyen. Ne i mikikira iwiyen-na os pun naap, mikikira yiinon.
55002013	Nain i opora wiar opap o piipuiyen-na o naap weetak, ona opora maek nain naap oninon. Moram o wame sailowa me pepek.”
55002014	Aria yo opora maiyem fain no anane maneka wi unowiya wia kemapawam-ike. Ne pun Mua Maneka mokok epa-pa opor kekanowa wia maakeya wi opor ara kuisow kuisow nain maemi oporiw me irakem-ikauk. Sira naap nain-ke me yia asipiya, weetak, wi opora miimimik nain wia wakiowawiya.
55002015	Aria no nena feenap one, Mua Maneka uuwowa efar kookalinok naep kekanep uuwow mua makena ne eliwa ikowa nain kerew akena akime. Naap onami emin ururowa marew opora nain baliwep wia fookominan.
55002016	Wi Mua Maneka opora me wiar maowa opora sira-sira aakunimik nain wia baurare. Opora sira naap nain-ke mua kema wia mikeya Mua Maneka iiwawun piipuikuan.
55002017	Opora naap nain ikemika saarik, gelemuta nain ewur akena geewemi manekarep iiwawun peelaliya naap. Imeneus Filetus ikos pun wi opora sira naap nain-ke.
55002018	Wi pauferami opor makena me aakunimik. Wi feenap maimik, wi umemik nain iiriw iikiramik. Naap maemi mua opor makena ookimik nain kema wia momorimik.
55002019	Nain, Mua Maneka ona teeria poka kekanowa saarik, iiriw iimarowap-pueya koonep ikua. Poka neeke opora feenap siisimok, “Mua Maneka ona teeria iiriw wia amisarep ikua,” ne opora oko feenap, “Wi feenap maep-na, i yiena Maneka teeria-pa wiar ikemik, naap wiam naimik nain sira samora onowa piipuauk.”
55002020	Aria feenap, saria maneka koora-pa epira sira-sira ikomakek. Epira rookasep papako enow maneka onami neeke maa enowa wuimik ne papako wiena anane maa enowa wuimik.
55002021	Ne o mua pina onowa piipuap eliw akena ikainon-na, feenap maiyem, o epira eliwa eena fofa maneka-pa maa enowa wuimik nain saarik. Uuwowa eliw akena oninon. Naemi ikoka ona saria-ke uuwowa ele-eliwa iweya pepek erinon.
55002022	Aria no takira ikon, mia kookalowa sira-sira nefar imenarem-ikaiya nain mikikira iwe. Ne sira makena ne eliwa ookami kekanep opora opam-ike, mua wia saliwami wia kookalem-ike, ne saria wiowa sira nain kema manekiw ike. Wi teeria eena kema melina ikok Mua Maneka yia asipinok naep farem-ikaimik nain wiamiya naap akena ike.
55002023	No amisaren, wi amis marew, opora momor imenami aakunimik nain irakowa imenimik, naapeya sira naap nain mikikira iwe.
55002024	Mua Maneka uuwow mua me riirininok, naap nain-ko me ikua. Mua wia saliwow manekiw ikainok, opor makena suule wia onowa kemaiw ikainok, ne kekelka ikok kekanowa uuwam-ikainok.
55002025	Mua Maneka-ke wi emina kekanimik nain kema wia kiripeya opor makena wiar amisarikuan-yon. Naap maep o kekelka uuwami woosa wia kakeninok.
55002026	Naeya wi iiriw eena Satan-ke top-pa wia aaweya kookalowa wiar ookam-ikemik nain woos eliwa aawep kema kirep Mua Maneka teeria wiar oraikuan, naap maep uuwam-ikainok.
55003001	Aria no fain amisarep kema aawe, miiwa weeserow epa-pa pina ne sirirowa unowa imenarinon.
55003002	Wi ikoka sira feenap onikuan, yo yaisow naowa sira, maamuma kookalem-ikowa, unuma wame pirami mua papako wia porowa sira, firekow opora aakunowa, onak wiawi opora wiar fienam-ikowa. Ne sira eliwa-ke me naem-ikaikuan, Mua Maneka mikikira iwikuan,
55003003	me wia kemalikuan, wia iiwuarep me wia baliwikuan, wadol opora-pa wia firekikuan, mia me wiam kaikikuan, wia iririmikuan, sira eliwa onowa miatinikuan,
55003004	wiena womar wia samorikuan, maa kema suuwowa marew momor onikuan, yo maneka-ke wiam naikuan, ne Mua Maneka ookowa miatinep maa kookalowa ne wiena mia kookalowa sira-sira nain ookikuan.
55003005	Wi oram mia anian-ke Mua Maneka opora wiar ookikuan, nain ona kekanowa ne sira makena me wiar amisarikuan. Wi mua sira naap nain miir onoma me wiar eke.
55003006	Wi mua sira naap nain papako wi emeria kema kekanowa marewa nain koora wiar ikiwep opor afila wuami kema wia momorimik. Wi emeria nain pina onomakemik nain-ke wia ifemakep ikua, ne mia kookalowa sira kamenap wiar imenariya nain ookap-puimik.
55003007	Wi anane opor miililina miimowa kookalimik, nain wi opor makena kamenap amisarikuan.
55003008	Iiriw mua wiam erup, Yanes Yambres ikos Moses iiwuaremik, ne wi mua wia maiyem nain pun naap, i opor makena maimik nain yiar poraimik. Wi kema iiwawun momoraremik, naapeya opor makena ookowa nain wi me pepek akena.
55003009	Nain wi sira nain neeke me wiar manekarinon, moram wiena momor sira nain wiar ariman areya wiar amisarikuan, iiriw wi mua wiam erup onamik naap.
55003010	Nain opora mua unowa wia maakem-miem nain no efar amisar-afuran, ne sira kamenap ikok uuwiyem nain pun. Yo Mua Maneka opora kakeniw opiyem, ne kekelka ikok mua wia kookaliyem, ne kekanep ikaiyem.
55003011	Wi mua sira samora efa oniwkin sirirowa sira-sira aawiyem, ne uuwow yoowa aawiyem, nain iiwawun efa amisaren. Eena yo Antiok, Aikoniam ne Listra-pa ikok sirirowa aawem nain. Nain Mua Maneka ona efa asipam-ikaeya yeeliwa ikem.
55003012	Makena, wi mua Yeesus Krais teeria-pa wiar ikok Mua Maneka sira wiar ookimik nain sirirowa maneka wiikuan.
55003013	Ne wi mua sira samora onimik nain, ne wadolalep i profet-ke wiam naemi mua oko wia peeskimimik wi nain naap oni-ikiwiwkin sira nain iiwawun manekarinon. Satan-ke wia peeskimeya mua oko wia wadolalowimik.
55003014	Nain yo opor makena nefa maakem nain no kekanowa opap ookam-ike. Moram wi mua eena opor makena nefa maakemik nain wia amisaren.
55003015	Ne pun no iiriw takira-pa Mua Maneka opor unowa amisaren. Nain-ke woos eliwa nieya Yeesus Krais opora wiar opan. Naeya Mua Maneka-ke nefa aaweya no eliw ikainan.
55003016	Opor unowiya eena Mua Maneka opora-pa ikomakek nain ona Ewar-ke kema wieya maemi siisimemik. Opora nain-ke eliw amisa yiinon, ne sira nomakiyen-na opor makena yia maakinon, pina oniyen-na yia kakeninon, ne baliwep ikowa nain yia ofakowinon.
55003017	Naap yia asipeya i eena Mua Maneka uuwomimik nain opor unowa nan kekanowa pepek aawep uuwowa ele-eliwa oniyen.
55004001	-
55004002	Yeesus Krais kiiriw ekapinon, ne miiw maa muutitik os-ke onamiarep urufam-ikainon. Naap ikok yia mekawinon, mua iiriw umemik nain ne mokok enuma ikemik nain pun. Yo nain naep Mua Maneka ne Yeesus Krais mokoka-pa opor kekanowa nefa maakiyem, no opora wia wafuromowa me piipue. Wi opora nefar miimowa kookalikuan-i e weetak-i, oram wia maakem-ike. Ne sira samora oniwkin wia kakankami wia kakene, ne opora wia maakemi kema wiar iikirowam-ike. Anane naap kekelkiya uuwami suule baliwep wiem-ike.
55004003	Moram wi opor makena me miimowa wiena kookalowiw ookow epa nain ikoka imenarinon. Iir nain ifan afililowa muuta nain kookalep somek mua unowa momor wia aawikuan.
55004004	Neeke wi opor makena miimowa piipuap nanar oram nain miimowa kookalikuan.
55004005	Nain no maa kema suuwami baliwep ike. Sirirowa ne pina akuawem-ike. Mua Maneka opora naap wia maakem-ike. Neemi uuwowa no mia-pa wuomek nain baliwep uuwam-ikoma.
55004006	Yo miiwa fain fan piipuiyem. Yo sirirowa nain wi Mua Maneka patirowa onu naep wain eka sawikimik nain saarik.
55004007	Yo karuowa akimam nain welawam, baliwep akena karuep nomakem. Ne kekanep Mua Maneka opora wiar opam.
55004008	Naapeya aakisa siisia eliwa urufowa nain nan efar ikua. Feenap, yiena Maneka-ke naap efa mainon, no mua kaken eliwa-ke. Maa siisia eliwa nain yiena Maneka eena mua yia mekawiya nain-ke yiinon. Me yo yaisow, wi mua unowa o ekapowa naep kemaiw wiam tuupami arewap ikaimik nain pun.
55004009	Yo nefa maakiyem, sira eliwa, no kekanep era akupap ewur akena efar ekape akena.
55004010	Moram Keresen Galesia ikiwok ne Taitus Dalmesia ikiwok. Ne Demas miiw sira kema manekiw ikok efa piipuap Tesalonaika ikiwok.
55004011	Luk waisow efamiya ikua. No ekapemi Mak aawep ikos ekapeka, ikoka os-ke uuwowa baliwep efa asipinon.
55004012	Ne Tikikus iiriw sesekamkun Efesus ikiwok.
55004013	Aria no ekapemi yena mia suuwowa kuruma aawep feekiya ekape. Nain Troas owowa Karpus koora-pa wiar wuam. Ne buk unowa pun feekiya aawep pekapome. Ne buk papako maa eneka kanima-pa opora siisimemik nain kema me irinare.
55004014	Ne Alesanda mua eena bras-pa maa sirariya nain-ke yo manek akena efa samorak. Sira efa onak nain ikoka Mua Maneka ona kiripinon.
55004015	Os-ke i opora maimik nain manek akena yiar poraiya, naapeya nos pun mua nain uru-urufami ike.
55004016	Efa samorami mokomokoka yo opora-pa efa wuamik nain yo yaisow akena iimarep aakunem, mua kuisow mikikira-pa-ko me efar iimaremik. Wi unowa nain yo efa piipuamik. Aa, naap efa onamik nain Mua Maneka wi pina nain me wia kiripominok wia naiyem.
55004017	Nain yiena Maneka ona efamiya ikok efa kekanowam-ikua. Naeya yo yena uuwowa silewami wi owow-owow mua nan ikemik nain Yeesus opor eliwa wia maakem. Yo yiena Maneka ona efamiya ikaeya laiyon opaimika-pa me efa wafuramik.
55004018	Ne ikoka pun ona efa asipami wi iiwua wapena-pa efa aawep owow iinan ona pika neeke efa wuinon. Naeya anane maneka unum maneka wiar fakeram-ikaiyen. Makena.
55004019	Aria nos-ke Prisila ne Akuila neek wia maake, yo wiam erup nain eliwa ikeka wia naiyem, ne Onesiforus teeria nan ikemik nain pun naap, eliwa ikauk wia naiyem.
55004020	Erastus Korin-pa nan ikua ne Trofimus napumareya Miletus-pa nan wuam.
55004021	Aria no ekapowa nain ewar asia saana me kererowa ikaeya ekape. Yubulus, Pudens, Linus, Klodia ne wi Kristen papako wi unowiya no eliwa ike nefa naimik.
55004022	Yiena Maneka nefamiya ikainok naiyem. Ne ni unowiya Mua Maneka nia saliwami nia asipam-ikainok.
56001001	Aria Taitus, yo Mua Maneka uuwow mua ne Yeesus Krais aposel Pol-ke parosifa fain no siisimomiyem. Mua Maneka ona efa pepekimeya ona teeria iiriw wia nanikap-puak nain opora baliwep wia maakemkun ona opor makena baliwep akena wiar opikuan. Ne opora opap kema pukep baliwep paayarep Mua Maneka sira-pa ikaikuan.
56001002	Naap onami Mua Maneka wameiya anane eliwa ikaiyen naap maep kemaiw wiam tuupam-ikaikuan. Wi ikoka maa makena urufikuan, moram Mua Maneka me wadolaliya, iiriw miiwa maa muutitik me onowa ikok ona opora naap maep-puak.
56001003	Opor eliwa makena arowowa naep ona epa iiriw pepekimep-puak. Epa nain wiar pepek ereya opora nain ariman wuak. Ne o eena yia aawow mua nain-ke yo efa maakemi efa sesekeya opora nain piawomiyem.
56001004	Aria Taitus, muuka, makena i ikos Yeesus Krais opora wiar opimik. Yiena Auwa Mua Maneka ne Yeesus Krais yia aawow mua, nefa saliwami kema sonom eliwa niuk.
56001005	Yo feenap maep no Krit mot-pa nefa wuam, nos-ke neek ikok yo uuwowa enakiwa wuam nain welawe naep. Uuwami owow unowa sios woos mua wia pepekim-ikiwe, yo nefa maakem naap. Mua sira baliwep wiar pupep wia pepekime.
56001006	Wi mua feenap nain wia maiyem, mua nain pina-ko me oniya, o emeria kuisow, ne muuka wiipa Mua Maneka opora wiar opap sira samora me onimik, ne emina me kekanimik.
56001007	Wi woos mua ikok Mua Maneka uuwowa faomami wiena teeria baliwep wia urufam-ikowa-ke. Naapeya wi pina marew ikauk. Yo yaisow naap me wiam mauk, ne mua ewur kema bagiwirow marew, ne pun mua wia iririmowa marew. Eka kekanowa me eruaruk ne maamuma me senam kookaluk.
56001008	Owow oko mua kereriwkin wia tetaruk, ne sira eliwa onuk. Mua kema suuwowa eliwa, Mua Maneka opora ookuk, mua oko wia saliwuk ne wiena kukusa pun baliwep wiam saliwuk.
56001009	Yeesus Krais opor makena ne kekanowa eena wia maakemik nain opuk. Opora kakeniw opap mua papako wia maakiwkin opora wiar opikuan. Wi naap onami wia kakeniwkin wi sira samora-pa ikemik nain kema aawikuan. Wi mua sira naap nain wia pupep wia pepekime.
56001010	No naap uuwam-ike, moram kame nain mua unowa emin kekanowa-ke, ne opor maken marewa nain maemi wi Kristen teeria wia peeskimimik. Ne wiena pun Mua Maneka me amisaremik. Wi Yuuda Kristen aremik nain mua lawisiw unowa naap onimik.
56001011	Wi wadol opora naap nain me wia maakowa nain wia maakimik. Wi maamuma wiar aawowa muuta nain naap wia onimik. Naeya wi kerekera papako Yeesus teeria wiar ekamik nain wi opora wiar miimap unow onaiya opor makena piipuamik. Naapeya wi mua nain opaimika wia ofome.
56001012	Wi wadol sira nain iiriw wiena amis mua oko-ke feenap wia maek, “Wi Krit-na wi wadol masia, wi asia akena, wi lebuma ne enow masia-ke,” naap wia maek.
56001013	Opora naap wia onak nain makena. Naapeya wi wadol opora wiar ookimik nain wia kakankami ifana wiare, naeya Yeesus Krais opora wiar opap kekanowa iimaruk.
56001014	Ne wi Yuuda wiena weke nanar wadola nain makena me wiar nauk, ne wi mua Mua Maneka opora mikikira iwemi sira wuomakimik nain pun me wiar ookuk.
56001015	Moram sira naap ikua, wi Mua Maneka sira ookam-ikok kema dubil manekiw ikaimik nain sira eliwa muutiw kema wuimik. Ne wi sira samora-pa ikok opor makena me ookimik nain maa samo-samora kemaiw ikaimik. Moram sira eliwa ne sira samora rookasowa nain wi iiwawun kema marew akena. Wi sira samora onimik nain maa eliwa-ke naimik.
56001016	Wi wiena i Mua Maneka ookimik naimik, nain wi sira-sira onami o mikikira iwimik nain-ke ariman wia wuiya. Wi mua nain mua eliw marew, emin kekanowa, ne sira eliwa ookowa nain wi me pepek akena.
56002001	Aria no Mua Maneka opora maemi kakeniw wia maakeya opora baliwep ookuk.
56002002	Wi mua iperowa suule wieya saria opuk, kema pukep ikauk ne mia kookalowa sira-sira wiam kaikap ikauk. Mua Maneka opora kakeniw opuk, mua oko wia kookaluk ne kekanep pina kamenap wiar imenariya nain eliw akuawuk.
56002003	Ne sira naapiw, wi emer iperowa pun wia maakeya saria sira eliwa-pa ikauk, murarow opora me wiam onuk, ne eka kekanowa me eruaruk.
56002004	Wi baliwep ikok wi aakis teeria nain sira eliwa wia ofakowuk. Naeya sira eliwa wia maakiwkin eliw wiena mua wia baliwami muuka wiipa pun baliwep wia kakaltuk.
56002005	Wi baliwep ikauk, soma me oruk. Uuwowa baliwep onami wiena mua opora wia miimami opora me wiar fienuk. Naap oniwkin wi sisin mua sira eliwa wiar urufap Mua Maneka opora wiar firekowa nain era marew.
56002006	Ne wi mua moren takira pun naap, kema wia iikiroweya mia kookalowa sira-sira wiam kaikap ikauk.
56002007	No nena pun baliwep ikaeya wi nefa urufap sira nookuk. Ne no opora wia maakin nain niirow opora saarik me one, opora make-makeniw wia maake.
56002008	Opora pupep oram puukap wia maake, naeya wi opora nefar fienowa nain kookopikuan. Wi opor ara kaanek iimarep opora yiar poraikuan, weetak. Naap maep emina ururikuan.
56002009	Aria wi uuwow mua sesa marew uuwimik nain feenap wia maake, wiena saria opora wiar miimami maa unowa wi kookalimik naap wiokow muutiw. Opora wia maakiwkin me wia kiripomuk.
56002010	Ne maa me wiar ikum aawuk. Wi uuwow mua eliwa, ne anane sira makeniw ookiwkin naap wia urufap mauk, “Aa, wi Mua Maneka opora ookimik nain wi sira makena-pa ikaimik.” Naemi Mua Maneka eena i yia aawiya nain opora wiar kookalep eliwa-ke nauk.
56002011	Wi unowiya baliwep ikauk, moram Mua Maneka yia kemalek nain ariman wuami i miiw mua unowiya yia aawowa era yia wuomak.
56002012	Naap onami yia paayawiya, sira feenap onowa, sira samo-samora onowa nain mikikira-pa wuowa-ke, ne mia kookalowa me ookowa-ke. Aria yiam saliwami baliwep ikok Mua Maneka sira ookowa-ke.
56002013	Ne i miiwa-pa feek ikok naap onami Yeesus Krais ekapowa nain kemaiw yiam tuupam-ikok arewap ikaiyen. Yeesus Krais yiena Mua Maneka eena i yia aawow mua ona kekanowa-pa parin onaiya imenarowa, mua nain.
56002014	I miiw mua pina-pa ikok umemi mesenalimik, nain os-ke i epa yiar aawep umok. Fain naep umok, wi pina onowa-pa ikaiwkin wia aawemkun yena teeria kakeniw efar ikok kema dubila ne sira kakeniw ikauk, ne palanemi sira eliwa onowa kemaiw ikauk, naap maek.
56002015	Naapeya no uuwowa nanek, kekanow onaiya ikon. No suule wiemi kema wia iikirowam-ike. Ne wi Yeesus Krais opora kapewimik nain pun wia kakenami ifana wiare. Ne mua kuisow-ko no opora me nefar porainok.
56003001	No anane wia maakeya wi anim onoma ne wiena uuwow mua opora wiar miimuk. Ne sira eliwa onowa kemaiw ikok naap onuk.
56003002	Mua oko opor samora me wia onuk, irakowa me imenuk, ne kekelka wia wuami saria wiuk.
56003003	Is pun iiriw feenap ikemik, momor sira onam-ikemik, emina kekanem-ikok pina onam-ikemik. Wadol sira ookami sira samora ne miiw sira-sira nain kookalow manekiw ikemik. Mua wia samo-samoram-ikemik, maa kema wiar kuem-ikemik. Ne sira samora onami mua oko kema wia bagiwirowam-ikemik, ne pun anane kema bagiawiw ikemik.
56003004	-
56003006	Ne i sira samora-pa naap ikemkun Mua Maneka-ke yia kemalep yia aawow era ariman wuami yia aawok. Nain me i sira ele-eliwa onamkun yia aawok, weetak. Ona yia kemalep pina yiar iirarek. Ne Yeesus Krais muuta nain Ewar Eliwa yia sesekomaya manek akena yia asipeya mua enuma saarik aremi kema suuwowa pun enuma aawemik.
56003007	Ona yia kemalep pina marew yia naek, ni yo muuk teeria efar ikok owow iinan-pa anane ikowa nain kema manekiw ikeka naep naap onak.
56003008	Aria yo opora maem nain makena-ke. Naapeya yo feenap nefa maakiyem, nos-ke wia maakemi yo opor unowa maem nain wia kemapawam-ike. Naeya wi Mua Maneka opora wiar opimik nain sira eliwa onowa nain kemaiw ikok naap onam-ikauk. Naap onowa nain eliw akena, ne i mua yia asipiya.
56003009	Aria wi momor opora maimik nain me wiar miime, wi nembesir teeria wiam mikap ookimik nain me wiamiya aakune, oporiw me wiamiya irake, ne Moses sira wuomakek nain maemi opor oko imenuk-na wiamiya me irake. Moram opor unowa nain oram-ke, me yia asipinon.
56003010	Mua-ko sira nain oneya-na no maakeya nain piipuinok. Naapiw oneya-na nainiw maake. Ne opora me nefa miimap nainiw oneya-na, aa me maake, neek ikainok.
56003011	Makena, mua sira naap nain eliw paayarinan, oro-boonek ne sira samorak nain ikoka ariman arinon.
56003012	Aria yo Atemas e Tikikus sesekiyem. O ikiwep nefar fuuneya no era akupowa ewurare, ne era imenap-na Nikopolis ikiwe. Moram yos pun Nikopolis ikiwep, neek ikok eremin saana kerereya neekeriw ikainen.
56003013	Aria Senas, mua eena kot-pa opora wia asipiya nain Apolos ikos soomarimik nain wia naape. Wi maa mauwa iiwariwkin-na wieya feekiya soomaruk.
56003014	Aria no Yeesus teeria wia maakeya wi oram maneka me yiawem-miuk. Wi uuwowa-pa baliwep ikok wiena enowa imenam-ikauk, ne mua papako pun wia asipuk.
56003015	Aria wi teeria yo efamiya ikemik nain unowiya ni eliwa ikeka nia naimik. Ne yena emar unowa Mua Maneka opora wiar opimik nain wia maake, yo Pol-ke eliwa ikeka wia naiyem. Mua Maneka nia saliwami anane nia asipam-ikainok.
57001001	-
57001002	Aria yo Pol-ke, Yeesus Krais uuwow muuta nain koora-pa efa wuiwkin ikem. I Timoti ikos ni teeria fain parosifa nia siisimomimik, yiena emar eliwa ne uuwow epaskun Filemon, ne yiena ekera Apia ne Arkipus, eena ikos uuwow yoowa akena opam-ikemik nain, ne teeria papako no koora-pa nefar fiirimimik, wi nain pun.
57001003	I feenap nia naimik, yiena Auwa Mua Maneka ne yiena Maneka Yeesus Krais ikos nia kemalemi kema eliwa niuk.
57001004	-
57001005	Aria emar, yo naap nefa miimiyem, no yiena Maneka Yeesus opora kekanowa wiar opin ne ona teeria wia kookalin. Naapeya yo anane nefa naep Mua Maneka faremi sira eliwa naakiyem.
57001006	Ne feenap nokariyem, i Krais teeria unowiya yiam kekanowam-ikok ona teeria-pa ikowa sira unowa nain baliwep akena amisariyen, naap maiyem.
57001007	No Yeesus Krais teeria wia kookalin nain kema wia piran, naapeya yo manek akena kemeliyem, ne kema iikiram.
57001008	-
57001009	Yo feenap nefa maiyen, i yiam erup Krais teeria-ke ne yo ona uuwow mua awona-ke, ne pun o muuta nain koora-pa efa wuiwkin fan ikem. Naapeya o unuma-pa feenap onowa eliw nefa maakinen. Nain nefa kookalep nefa nokariyem.
57001010	Nain uuwow mua Onesimus maiyem. Yo koora ekap ikemkun efar kererek. Kerereya Yeesus opora maakemkun kema kirep teeria wiar ekak. Naapeya yena muuka arowam. Ne aakisa no saliwe naep nefa maakiyem. Yo oram maiyem.
57001011	O iiriw mua karosiya no maa baliwep me uuwam-ikomek. Ne aakisa yo uuwowa baliwep efa asipam-ikaiya, ne ikoka ikip nos pun baliwep uuwam-ikominon.
57001012	Ne aakisa yo yena muuk eliwa fain sesekamkun nefar ikiwiya.
57001013	Yo Yeesus opor eliwa wia maakem-miawiyem nain koora-pa efa wuamik, naapeya yo feenap kookaliyem, os-ke no epa nefar aawep feek ikok efa asipam-ikainon-na eliw, naap maiyem.
57001014	Nain yo opor afila me niiyem, weetak, oram nefa nokarep kookalowa nefa amisarep maa oninen. Nena kookalowa muutiw.
57001015	Aria Onesimus iiriw nefa baurarep fan ekapok nain yo feenap maiyem. Makena, nefa baurarek nain epa me ekak, ne aakisa nefar ikiwiya nain anane maneka nefamiya ikainon.
57001016	Neek ikok no uuwow mua muutiw me nefar ikainon, weetak, o Yeesus teeria-pa ikua, naapeya yena aamun nae. Yo o manek akena kookaliyem ne nos pun ikoka manek akena naap kookalinan, ne pun mainan, yena emar-ke, i epaskun yiena Maneka teeria-pa wiar ikemik, naap mainan.
57001017	Yo nena teeria epaskun-ke efa naep yo efa aawin. Naapeya os pun sira naapiw akena aawe.
57001018	Ne o pina-ko onak-i e maa mauwa nefar aawok-i, maa naap-ko oneya-na muuna nain yo mia-pa efar wue.
57001019	Ne opora fain yo maiyem nain yo yena kakeniw wapena-pa siisimem, muuna nain yos-ke kiripominen. (Ne yo iiriw Yeesus opora nefa maakemkun kema kirep teeria wiar ekan nain maa muuna-ke naep yo me nefa maiyem.)
57001020	Emar, i epaskun Krais teeria-pa ikemik, naapeya sira eliwa, no yiena Maneka unuma-pa yo kookaliyem naap one, ne yo kema teninen.
57001021	No parosifa siisimomemi kema naap wuiyem, yo maa nefa maakiyem nain eliw onominan. Me maa nain muutiw oninan, maa unowa me nefa maakem nain pun iiwawun onomakinan.
57001022	Aria opor oko nefa maakiyem, yo kema feenap wuiyem, ni anane yo efa naep Mua Maneka farep nokariman. Naapeya yo koora ekap ikem fain ara-pa efa weeserowiwkin-na ni niar ikiwinen. Naapeya nena koora-pa inow epa-ko saliwap-puome.
57001023	Aria Epafras pun Yeesus Krais muuta nain koora ekap fan ikua. Aakisa yena efamiya ikok ni eliwa ikeka nia naiya.
57001024	Ne yena uuwow epaskun wiam erepam, Mak, Aristakus, Demas ne Luk, wis pun naap ni eliwa ikeka nia naimik.
57001025	Aria yiena Maneka Yeesus Krais nia kemalep nia asipam-ikainok.
58001001	Iiriw ekera Mua Maneka-ke iir unowa siisia sira-sira ona profet wia maakeya wis-ke yiena nembesir wia maakemi ofakowam-ikemik.
58001002	Ne naap ekapep ekapep aakisa miiwa weeserow epa fain o kema kamenap ikua nain yia ofakowami uuwowa nain ona Muuka mia-pa ariman wuak. Muuka nain-ke maa unowa onamiarinok naep uuwowa o wapena-pa wuomaya os-ke miiwa ne iinan maa muutitik tawerarek.
58001003	Mua Maneka unum maneka, parina ne kekanowa onaiya ikua nain os pun naap akena-ke. O opora eena maemi miiwa ne iinan maa muutitik kekanowa wieya naap ikomakek. Ne wi miiw mua pina wia iiraromowa uuwowa nain welawap urupep Mua Maneka aken ekeria-pa wiar pokap ikua, eena Mua Maneka unum maneka iinan akena-pa ikua nain.
58001004	O ona unum maneka eena Mua Maneka iwok nain ookami wi ensel wia nomakek, ne wi o tepak-pa wiar ikemik.
58001005	Nain feenap, iiriw akena Mua Maneka-ke ona Muuka maemi maek, “Yo Wiawi wiar ikainen, ne o yena Muuka efar ikainok.” (Someka 2.7) Ne Muuka maakek, “No yena Muuka-ke, ne yo nena Niawi-ke.” (2 Samuel 7.14, 1 Stori 17.13) Aria opora eena Muuka maakek nain wi ensel kuisow naap-ko wia maakek-i? Weetak.
58001006	Iir nain Mua Maneka ona Muuka kuisow akena nain miiwa poromi maek, “Mua Maneka ensel unowa nain o unuma fakeruk.” (Lo 32.43)
58001007	Ne wi ensel wia maek, “Wi yo uuwow teeria-ke. Ne wi ewar saarik wia sesekiyem. Ikiwimik nain mukuna wilinowa saarik.” (Someka 104.4)
58001008	Ne nainiw Muuka maemi maek, “Oo, Mua Maneka, no anane saria maneka ikainan. Ne nos-ke miiw emeria mua wia urufami era makena-pa wia pikiwem-ikainan.
58001009	No sira samora manek akena miatinep sira makena onowa kookalin. Naapeya Mua Maneka eena nena Mua Maneka-ke wel ikiwosa-pa nefar sawikami saria maneka nefa wueya no kemelowiw ikain. Naap onami unum maneka nieya wi nefamiya ikemik nain no tepak-pa nefar ikemik.” (Someka 45.6-7)
58001010	Ne pun maek, “Oo Maneka, no iiriw ekera miiwa ne iinan maa muutitik nena kema siisia-pa taweraren.
58001011	Ne maa muutitik nain ikoka iiwawun mesenalinon, ne nena wia. No anane maneka naap ikain nain-ke. Maa unowa nain ikoka mia suuwowa saarik awonarep samorarinon.
58001012	Ne mia suuwowa awonareya wu-wueskap wafurimik naap oninan. Ne pun mia suuwowa ofa geenareya iirarep enuma wuimik, naap akena oninan. Ne no wia, no anane naap ikainan.” (Someka 102.25-27)
58001013	Aria Mua Maneka-ke maakek, “No ekapep yena aken ekeria-pa efar poka. Naap ikaeya nena iiwua iiwawun no kepur tepak-pa wia wuinen.” (Someka 110.1) Aria Mua Maneka opora Muuka maakek fain ensel kuisow-ko naap-ko maakek-i? Weetak.
58001014	Wi ensel-na wi ewar-ke, ne Mua Maneka uuwowa onomimik. Ona wia sesekeya mua wia asipam-ikaimik, wi eena Mua Maneka wia aaweya ona teeria-pa ikemik, wi nain.
58002001	Ne naapeya i Yeesus opor makena wiar miimamik nain baliwep akena wiar opam-ikok yiam kemapawam-ikowa-ke. Oko i maa melupiw kema irinaremi iiwawun piipuiyen.
58002002	Nain onoma feenap, Mua Maneka opora iiriw wi ensel wia maakeya Moses maakem-ikemik nain opor makena-ke. Ne wi mua opora nain fienap me ookamik nain wia kiripomaya wi sirirowa maneka aawemik.
58002003	Moram o yia aawowa uuwowa onak nain maa maneka-ke. Yiena Maneka Yeesus yia aawowa nain ona ariman maek. Naeya wiar miimamik nain-keyia maakemi opora nain maken akena-ke naemik. Ne naapeya i opora me wiar miimiyen-na sirirowa maneka aawowa nain kamenap baurariyen?
58002004	Opor makena wi eena maemik nain Mua Maneka-ke kekanowami wi mia-pa wiar wueya o kekanowa ariman wiar wuami maa miililina sira-sira onamik. Ne pun ona kookaleya Ewar Eliwa-ke uuwowa ononer wiomakek. Naapeya i opora nain makena-ke naiyen.
58002005	Moram opora i eena maemik nain Mua Maneka-ke me wi ensel wia naep miiw enuma oninen naek. Ne pun me wi ensel-ke urufam-ikauk naek, weetak.
58002006	I mua yia naek, moram ona opor ara oko-pa feenap maek, “Aa, Mua Maneka, i mua-na maa oram-ke, no me yia kema suuwowa nain yia kema suuwin. Ne pun me yia kakaltowa nain yia kakaltin.
58002007	-
58002008	Aria no mua onap wi ensel tepak-pa wiar wuan, ne wi ensel-ke o lawiliw nomakemik. Ne mua meta ne unum maneka iwemi miiw maa muutitik urufam-ikainok naen.” (Someka 8.4-7) Opora naap maek. Makena, Mua Maneka-ke mua onap maa muutitik os-ke urufam-ikainok naek. Maa kuisowo me urufam-ikowa-ko me ikua, weetak. Nain aakisa mua-ke maa muutitik urufam-ikaeya-ko me urufimik.
58002009	Nain Yeesus-ke makena, i naap urufimik. O iiriw miiwa-pa ikua nain epa iiw muuta wi ensel tepak-pa wiar ikua. Moram Mua Maneka-ke i miiw mua pina muuta nain yia kemalep os-ke uminok naek. Naapeyao sirirowa maneka aawep umeya Mua Maneka-ke kekanowa ne unum maneka iwok. Naeya aakisa saria ikok miiw maa muutitik urufam-ikaiya.
58002010	Mua Maneka miiw maa muutitik onomakep urufam-ikaiya, ne neeke yena unum maneka efar amisaruk naek. Os-ke Yeesus yena muuk teeria unowa nain wia aaweya wi unum maneka pun aawuk naep o neek sirirowa aawinok naek. Ne sirirowa aawemi pina sira-sira nomakep dubil maneka ikainok naek. Naapeya Muuka sira naap onak nain pepek akena imap-puak.
58002011	Aria Yeesus ne wi mua pina wiar iirareya Mua Maneka teeria-pa wiar ikemik nain unowiya wiena wiawi kuisow. Naapeya o wi unowa nain aamun wia naowa nain emina me ururiya.
58002012	Neemi Mua Maneka maakek, “Yo ikoka no unuma nefa fakerami yena aamun unowa wia maakinen. Ne fiirimow epa-pa someka awemi unuma nefa fakerinen,” (Someka 22.22)
58002013	Ne pun maek, “Mua Maneka makena-ke naemi opora wiar opiyem.” (Aisaiya 8.17) Ne nainiw maek, “Aakisa yo fanem, Mua Maneka muuk teeria unowa yo wapena-pa wia wuak nain unowiya fan ikemik.” (Aisaiya 8.18)
58002014	Aria Mua Maneka yena muuk unowa wia maek naini miiw mua fanemik. Ne Yeesus pun miiw mua-ke. Yo miiwa-pa ikok umep Satan kekanowa iiwawun wiar samorinen naek, eena miiw mua umowa wuak kekanowa nain.
58002015	Wi emeria mua umowa keker opamik. Nain-ke wia kaikap-pueya ikemik. Yos-ke umemi wia wasirkamkun wi umowa me keker opuk naek. Naapeya o umok.
58002016	Makena, me wi ensel wia asipekam naep umok, weetak. Wi eena Abraham saarik Mua Maneka opora wiar opimik nain wia aawekam naep umok.
58002017	O mua-ke, miiw mua pina wiar iirarowa naep wi miiw mua eena ona wiamun unowa nain imenarimik naap imenarek. Ne pun wia kemalep pris woos mua arep Mua Maneka patirowa maek nain ona wame wuami patirap wia aawemi pina wiar iirarinen naek.
58002018	Akimow unowa iiriw wiar imenareya yoowa maneka aawok. Naapeya aakisa wi akimowa-pa ikemik nain eliw wia asipinon.
58003001	Naapeya yena teeria epaskun, ni unowiya Mua Maneka-ke nia fareya o teeria-pa wiar ikeman nain, ni Yeesus kema wuam-ikeka. Mua Maneka-ke o uuwowa sesekak, ne o pris woos mua arek. I o kema suuwap opor makena wiar maimik, mua nain.
58003002	Fain baliwep kema suuweka. Iiriw Moses Mua Maneka koora urufow mua saarik Mua Maneka opora wi Yuuda wia maakem-ikua. Ne Yeesus pun naap, Mua Maneka-ke o uuwowa nain pepekimep opora maakek nain kakeniw wiar ookami uuwam-ikua.
58003003	Makena, Moses unum maneka ikua, nain o koora saarik. Ne Yeesus-ke o nomakek, kekanowa ne unum manek akena aawok. Feenap saarik, mua eena koora kuaiya nain unum onaiya ikua, ne koor makena weetak.
58003004	Makena, koor unowa mua-ke kuaimik, nain maa muutitik Mua Maneka-ke koora kuowa saarik sirarep-puak.
58003005	Moses uuwow mua eliwa-ke. O Mua Maneka opora ookami ona teeria wia urufam-ikomak. Neemi Mua Maneka wiimar maa mauwa imenarinon naek nain os-ke wia maakem-ikua.
58003006	Nain Krais Mua Maneka Muuka-ke, os-ke Wiawi opora ookap teeria wia urufiya. I kekanep o opora nain makena-ke naep naap ookam-ikaiyen-na is pun ona koora-ke.
58003007	-
58003008	Aria wi opora me miimamik nain Ewar Eliwa eena maek nain feenap, “Ni aakisa Mua Maneka opora wiar miimap-na emina me kekaneka. Iiriw wi nembesir epa asia nomon manekiw-pa ikiwem-ikok emina kekanep Mua Maneka opora wiar fienam-ikemik. Iir nain wi Mua Maneka opora fienami kekanowa wiar akimam-ikemik. Ne ni naap me oneka.
58003009	Yo mokoma ten erepam naap kekanowa onaiya maa miililina unowa imenami niena nembesir wia asipam-ikem. Nain wi kema pukowa marew, yo opora efar fienap efa akimam-ikemik.
58003010	Naapeya wi teeria nain wia kema bagiwirap maem, wi woos reenowa-ke. Makena, wi sira efar urufamik, nain mikikira yiep yo opora me efar ookam-ikemik.
58003011	Naeya yo kema bagiwirap opora koonowami maem, wi uurarow epa wia wuomam nain ikip me fuunikuan.” (Someka 95.7-11) Mua Maneka opora-ke naap maek.
58003012	Aria emar unowik, ni maa uru-urufap, oko ni teeria mua oko Mua Maneka anane ikaiya nain opora wiar fienap makena-ke me wiar naep iiwawun piipuinon.
58003013	Ne Mua Maneka-ke aakisa opora yia maakem-ikaiya, ni naap maep anane maneka kema niam iikirowam-ikeka. Ne ni teeria mua kuisow sira samora-ke me nia momoreya emina me kekaninok. Naeya Mua Maneka me piipueka.
58003014	Nain onoma feenap, i iiriw Krais opora wiar opam-ikemik nain naap kekanep ikemkun Krais kiiriw ekapinok. I naap ikaiyen-na Krais wameiya ikok maa muutitik epaskun urufam-ikaiyen.
58003015	Moram opor ara oko nan maek, “Iiriw niena nembesir emina kekanep Mua Maneka opora wiar fienam-ikemik. Ni sira me wiokeka. Aakisa Mua Maneka opora wiar miimap-na emina me kekaneka.” (Someka 95.7-8)
58003016	Ni fain kema suuweka, iiriw teeria kain-ke Mua Maneka opora wiar fienam-ikemik? Nembesir teeria Moses-ke Isip-pa wia aawep epa oko wia pikiwem-ikua, wi teeria nain.
58003017	Ne mokoma ten erepam Mua Maneka teeria kain kema wia bagiwirap wia samo-samoram-ikua? Teeria nain-keriw epa asia saa manekiw-pa ikiwem-ikok pina onap umem-ikemik, wi nain.
58003018	Ne Mua Maneka-ke opora maep koonowak, “Wi uurarowa epa wia wuomam nain ikip me fuunikuan.” Opora feenap nain teeria kain wia maek? Wi opora makena-ke me wiar naemik, wi nain.
58003019	Naapeya wia amisarep maimik, wi iiriw Mua Maneka opora me wiar opam-ikemik, naeya wi ikiwep epa eliwa me fuunemik.
58004001	Aria Mua Maneka ona wameiya uurarowa yia maep koonowak nain opora naap ikua. Naapeya i maa uru-urufami ikaikua, oko ni mua papako emina kekanep Mua Maneka uurarowa yia maek nain ikip me fuunowa era-pa fuluw orowen.
58004002	Moram i Yeesusopor eliwa yia maakiwkin miimamik, iiriw wi Isrel Mua Maneka opora wiar miimam-ikemik naap. Wi miimam-ikemik, nain wi makena-ke me wiar naemik. Naapeyawi oboseramik.
58004003	Aria i aakisa Yeesus opor eliwa wiar opamik nain uurarow epa nain ikip fuuniyen. Uurarow epa ikua, moram Mua Maneka nain maemi maek, “Yo kema bagiwirap opora koonowami maem, wi uurarow epa wia wuomam nain ikip me fuunikuan.” (Someka 95.11) Naap maek. O iiriw miiwa ne maa muutitik tawerar-ikiwok nain enakiwa me wuak, uuwowa welawami baliwep silewap uurarek. Naapeya i maiyen, uurarow epa ikua, nain wi me imenamik.
58004004	Moram Mua Maneka opor ara oko fofa ikur okaiwi-pa erup nain maek, “O mauwowa oni-ikip uuwowa welawap fofa ikur okaiwi erup-pa uurarek.” (Yenesis 2.2)
58004005	Neemi opor ara nain wi emina kekanemik nain feenap wia maek, “Wi uurarow epa wia wuomam nain ikip me fuunikuan,” (Someka 95.11) naap maek.
58004006	Wi papako ikiwep uurarow epa nain imenikuan. Ne wi iiriw opor eliwa miimamik nain wi emina kekanep opora makena-ke me naemik nainwi ikip uurarow epa me imenamik.
58004007	Naapeya Mua Maneka-ke nainiw fofa oko pepekimok. Ne mokom unowa ikiweya Dewit kema iweya maek, “Aakisa ni opora wiar miimap-na emina me kekaneka,” (Someka 95.7-8) naap maek. Opora “aakisa” maek nain kemena feenap, ni opora miimap aakisa kuisow opaka, opora naap.
58004008	Moram iiriw ekera Yosua eena wi Isrel wia pikiwok nain uurarow epa makena imenekamik-na Mua Maneka fofa oko nainiw me maekak.
58004009	Naapeya wi Mua Maneka teeria uurarow epa wiar ikua, Sabat-pa uurarimik naap.
58004010	Sira feenap, mua ikip uurarow epa-pa fuuniya nain ona uuwowa pun welawap uurariya, Mua Maneka uuwowa welawap uurarek naap.
58004011	Naapeya i kaasirarow marew topialow manekiw ikip uurarow epa-pa fuuniyen. Naeya mua kuisow emina kekanep me wakinok, wi iiriw eker mua eena emina kekanep ikiwep uurarow epa me imenamik naap.
58004012	Mua Maneka opora anane kekanowa naap ikok uuwam-ikaiya. Opora nain anim akena. Anima nain bainat anima iiwawun nomakek. Mua wia mikami kema kukusa ikua nain gone-pa fookap ikip iiwawun oon mikowawowa, ne oon tepak afila pun fookowa saarik. Fookap yiena kema suuwowa ne kookalowa yiar pupiya.
58004013	Maa unowa Mua Maneka onomakek nain maa kuisow kokot-ko me ikua, weetak. Maa unowa nain o mokoka-pa iiwawun ariman akena ikomakek. Sira unowa i onimik nain os-ke waisow yiar pupep mekawap mainon.
58004014	I pris woos mua yiar ikua, o iiriw owow iinan urupep Mua Maneka wameiya ikua. Nain Yeesus nanek, eena Mua Maneka Muuka nain. Naapeya i o opora makena-ke naemi kekanowa naap wiar opam-ikaikua.
58004015	Pris woos mua nain akimowa sira-sira wiar imenarem-ikua nain aakisa i akimowa yiar imenarem-ikaiya sira naap. Nain o iiriw nomakek, ne pina marew ikua. Naeya i pina-pa wakiemkun os-ke yia kemalep yia uumam-ikaiya.
58004016	Naapeya i Mua Maneka yia asipam-ikaiya naep o wameiya wiar ekikua. Ne o wameiya wiar ekiyen-na pina me yiar kema suuwowa yia kemalep yia asipinon.
58005001	Aria wi pris pun wi miiw mua-ke, ne pris woos mua pepekimowa nain Mua Maneka-ke pepekimiya. Nain o uuwowa feenap, o gone mua arep wi maa ele-eliwa Mua Maneka wuomimik nain wiar aawep pikiwiya, ne pun wi emeria mua pina wia iirarominok naep Mua Maneka patirami maa eneka kuumiya.
58005002	Pris woos mua nain ona maiya, yena pun kekanowa marew, pina-pa ikaiyem, naemi wi emeria mua maa me kema suuwowa pina onimik nain kekelka wia wuami eliwwia asipam-ikainon.
58005003	Naapeya ona kiikir Mua Maneka patirap maa eneka kuumemi ona pina iirarep-puap ikoka wi emeria mua pun pina wia iiraromowa-ke.
58005004	Pris woos mua ikua nain unum maneka onaiya ikua. Nain mua-ke me wame pepekimiya, weetak. Mua Maneka-ke pepekimeya pris woos mua ariya, iiriw Aron pepekimok naap.
58005005	Ne Krais pun naap, me ona maneka wame wuekam naep pris woos mua arek, weetak. Mua Maneka-ke uuwowa nain iwep maakek, “No yena Muuka-ke. Yo aakisa nena Niawi-ke.” (Someka 2.7)
58005006	Ne opora iir oko maakek nain feenap, “No pris ikon nain anane maneka naap ikainan, eena iiriw Melkisedek pris ikua naap.” (Someka 110.4)
58005007	Ne Yeesus eena miiwa-pa ikua nain o Mua Maneka kerew faremi omow eka sawikam-ikua, ona kekanowa-pa efa aaweya me uminen naep. Ona kookalowa wame porop Mua Maneka tepak-pa wame wuam-ikua. Naapeya Mua Maneka farem-ikua nain wiar apekarem-ikua.
58005008	Makena, o Mua Maneka Muuka-ke, nain sirirowa aaw-ikim-ikua nan Mua Maneka opora ookowa paayarek.
58005009	-
58005010	Naeya o Mua Maneka opora ookowa nain iiwawun pepek erak. Naapeya Mua Maneka-ke o pris woos mua ike naakep ariman wuak, iiriw eena Melkisedek ikua naap. Naeya wi o opora wiar miimimik nain os-ke wia aaweya anane maneka eliw akena ikaikuan.
58005011	Aria i nia maakowa nain opora unowa yiar ikua. Nain i yoowa furewimik, moram ni opora ekap aawowa me pepek.
58005012	Ni eliw Mua Maneka opora mua oko wia ookomowen, nain mua oko-ke Mua Maneka opora iiriw amisareman nain, nainiw nia maakep maakep naem-ikaikuan-yon. Ni feenap, ni maa kekanowa enowa nain meseka enem-ikaiman-yon aa.
58005013	Wi eena meseka enimimik nain wi muuk gia ikemik. Naapeya sira eliwa ne sira samora wi mekawowa me paayaremik.
58005014	Maa enowa kekanowa wi mua kema fareremik nain wiarik. Moramwi iiriw sira eliwa ne sira samora mekawowa paayarep ikemik.
58006001	Aria i Krais opora miimap kema kirep sira samora piipuap o ookimik, opora nain nainiw me mae-maep naem-ikaiyen. Nain eena koor umua poka iiriw koonowap-puamik nain-ke. Ne aakisa mua iperowa suule wiowa saarik onowa-ke ikua.
58006002	-
58006003	Ne opora fain me senam aakuniyen: mia muura faemi wapena yasuwow sira nain, ne wapena ikiwosa iinan-pa wia wuowa, ne wi iiriw umemik nain kiiriw iikirowa, ne Mua Maneka mua wia mekawap epa eliwa-pa i e epa samora-pa wia wuowa, opora naap nain. Opora unowa nain neek ikaeya-ko, i Yeesus Krais opora wiar aakunemi kemena wiar fookami kema pukep ikaiyen, Mua Maneka kema naap yiem-ikaeya-na.
58006004	-
58006005	Aria wi Yeesus opora iiwawun parinarep iiriw wiar aawemik. Ne o wameiya ikok owow iinan maa muutitik iiriw iiwawun furewamik. Ewar Eliwa pun orop wi wiamiya ikaeya furewamik. Mua Maneka opora wia maakek nain makena wiar imenareya eliwa-ke naemik. Ne pun Mua Maneka kekanowa maa miililina mia-pa wiar imeneya urufamik. Wi mua nain Yeesus iiwawun piipuikuan-na ikoka kamenap kema kirikuan? Me pepek akena.
58006006	Moram wi maa unowa nain amisaremik, nain wi Yeesus ookowa piipuikuan-na Mua Maneka Muuka nomokow moke-pa nainiw patot warowa saarik onami emina ururowikuan. Naeya wi nainiw kema kirikuan-i? Me pepek.
58006007	Sira nain feenap, miiwa ikua, anane ipia oromi eka iweya manin maa enowa baliwep arimep makenariya. Naeya manin onoma maa enowa nan aawiya. Miiwa naap nain Mua Maneka-ke anane sonomiya.
58006008	Ne miiwa nain sipir samora ne ifar asia-ke geewomakinon-na miiwa nain eliw marew. Naeya Mua Maneka-ke samorinen naiya. Ne ikoka kuumeya-na awemi foma muup marew ikainon.
58006009	Emar unowik, i opora kekanowa nia maakemik. Nain i iiriw nia amisaremik. Mua Maneka-ke iiriw nia aaweya o sira-pa baliwep ikeman.
58006010	Mua Maneka sira kakeniw ikaiya, pepek yia kiripominon. Naeya ni uuwowa oniman nain niar kema suuwinon. Ne ni ona unuma-pa ona teeria mua oko wia kookalep wia kakaltaman nain niar kema suuwinon. Ne aakisa naap onam-ikaiman nain pun.
58006011	Naemi i feenap oneka nia naimik, ni unowiya Mua Maneka uuwowa onomiman nain kema kaalalep naap onam-ikok ikok umowen-na eliw. Naeya Mua Maneka maa eliwa nia wuap-puomak nain makena urufowen.
58006012	Ni naap palanem-ikowen-na me lebumarowen. Wi papako Yeesus opora opap kekelka ikok kekanep ikemik. Wi naap ikok ikok Mua Maneka maa mauwa wia maakep koonowak nain ikoka siisia eliwa urufikuan. Ne nis pun wi sira wiar ookami naap ikowen.
58006013	-
58006014	Mua Maneka Abraham opora maakep koonowak nain mua oko o kekanowa wiar nomakowa nain marew, waisowiya ona wame unufami maken akena naek, “Yo kekanowa niemkun nena nembesir teeria kerew akena imenarem-ikaikuan.” (Yenesis 22.17)
58006015	Naap maakeya Abraham nain kekelka arewam-ikua. Naapeya opora eena Mua Maneka maakek nain makena urufak.
58006016	Sira naap ikua. Opora aakunemi mua oko-ke iikirap yo opora nain makena-ke naemi mua oko kekanowa wiar irap ikua nain unuma unufami mainon. Naeya opora koonowami opora umukikuan.
58006017	Iiriw Mua Maneka ona Abraham opora maakek nain ikoka i ona nembesir teeria maa maken akena wiar imenareya urufuk yia naek. Ne o nainiw kema oko me wuinen naep ona wame unufami maken akena naek.
58006018	Ne maa erup nain feenap, o opor makena maep koonowak, ne pun ona wame unufami opora nain maek. Naapeya o kema kirep maa oko maowa me pepek, ne me sailinon. Ne i Mua Maneka wiar ekap eliw ikaimik nain i maa erup nain kema suuwap kekanep Mua Maneka maa eena maek nain kemaiw yiam tuupam-ikok arewam-ikaiyen.
58006019	I maa eena arewam-ikemik nain aasa aanka saarik yia koonowap ikaeya pinarep ikaimik. Nain feenap, Yeesus o pris woos mua lotu koora konim maneka sererep ikua nain nomakep ikip tepak akena-pa Mua Maneka neeke wiar fuunek.
58006020	I yia naep o kiikir miimep ikip nan ikok pris woos mua uuwowa onam-ikaiya. Ne anane maneka naap ikainon, Melkisedek pris woos mua ikua naap.
58007001	Aria Melkisedek-na Salem owow saria-ke, nepun Mua Maneka Iinan Akena nain pris-ke. Iiriw Abraham irakowa ikiwep wi owow saria wiam erepam wiamiya irakep wia ifakimok. Ne kirep owowa ekapem-ikaeya Melkisedek-ke o miira puuk-ikim-ikok urufap ane-puukak. Ane-puukami Mua Maneka kekanowa iwok.
58007002	Naeya Abraham irakowa-pa maa unowa aawomakek nain sererkap mokoka iimeka kuisow wuap mokoka kuisow arowap wuomak. Melkisedek unuma nain kemena feenap, “Owow saria kaken eliwa-ke”. Ne opora Salem nain kemena feenap, “Kema sonom eliwa” ne “Pokow eliwa”. Ne o Salem owow sariaiya maemik, o emeria mua pokowa eliwa wiiya.
58007003	O wiawi onak marew, ne pun o kaka marew. O imenarek nain me amisaremik, ne umok nain pun me amisaremik. O Mua Maneka Muuka saarik pris uuwowa-pariw ikua, anane maneka naap.
58007004	Aria ni kema suuweka, Melkisedek mua unum maneka-ke. Feenap, yiena nembesir Abraham yiena nomokow fiira-ke. Nain o maa unowa irakowa-pa aawomakek nain mokoka kuisow o wuomak.
58007005	Aria Liwai Abraham nembesir teeria-pa imenarek. Ne wi Liwai aka-pa imenaremik nain wi pris arem-ikemik. Ne wiena sira ookami wiena kaka epaskun Isrel maa unowa mokoka kuisow wiar aawem-ikemik.
58007006	Ne Melkisedek me Liwai kerekera-pa imenarek, nain o Abraham kekanowa iwok, ne Abraham maa unowa mokoka kuisow o wuomak. Abraham eena Mua Maneka-ke opora maakep koonowak, mua nain.
58007007	Naeya maimik, makena, mua kekanowa iwok nain maneka, ne kekanowa eena wiar aawok nain o tepak-pa wiar ikua.
58007008	Aria wi Liwai wi Isrel maa unowa mokoka kuisow wiar aawem-ikemik, nain wi umem-ikemik. Nain Melkisedek o anane ikaiya naimik.
58007009	-
58007010	Melkisedek eena Abraham era-pa miira puukak nain, iir nain Liwai me imenarowa ikua, ona nembesir Abraham aka-pa wiar ikua. Naapeya feenap maikua, Abraham maa mokoka kuisow Melkisedek wuomak nain, Liwai pun maa mokoka kuisow Melkisedek wuomak naiyen. Naapeya maikua, Melkisedek pris uuwowa nain wi Liwai wiar nomakek.
58007011	Aria Moses sira wuomakek nain-ke ikaeya wi Isrel nain ookami wi Liwai kerekera-ke pris uuwowa onam-ikemik. Ne wi teeria nain pris uuwowa nain-pa i mua unowa Mua Maneka mokoka-pa mua kaken eliwa arekamik-na aa, Mua Maneka-ke pris oko imenarinok me naekak. O eena me wi Aron teeria-pa pris arem-ikemik naap ikua, weetak. O iiriw Melkisedek pris ikua naap.
58007012	Aria pris uuwowa oko imenareya sira pun naap, nainiw oko wuowa-ke ikua.
58007013	Ne pris eena Mua Maneka maek nain kerekera oko-pa imenarek. Iiriw kerekera nain-ke mua kuisow pris-ko me arep Mua Maneka patiram-ikua.
58007014	Nain ariman maneka ikua, yiena Maneka-na Yuuda kerekera-pa imenarek. Ne iiriw Moses-ke ikoka Yuuda kerekera-pa pris-ko imenarowa-ko me maem-ikua.
58007015	Pris oko iiriw Melkisedek ikua naap nain aakisa imenarek. Naeya i sira enuma eena maemik nain ariman arek.
58007016	Wi Liwai kerekera-pa imenaremik nain wiena sira ookami pris uuwowa aawem-ikemik, ne o weetak. O ona anane ikowa kekanowa-pa pris arek.
58007017	Moram Mua Maneka-ke maakek, “No pris ikon nain anane maneka naap ikainan, iiriw Melkisedek ikua naap.” (Someka 110.4)
58007018	Ne iiriw Moses sira wuomakek nain kekanowa mareweya yia asipowa me pepek. Naeya Mua Maneka-ke nain iirarep sira enuma wuak.
58007019	Moram sira awona ookimik nain Mua Maneka-ke i pina marew dubil maneka ikemik naap-ko me yia naiya. Naapeya era oko yia wuomak. Naeya i aakisa o wameiya wiar ekowa era yiar ikua.
58007020	Ne oko pun feenap, Mua Maneka mua eena pris uuwowa-pa wuak nain ona wame unufami maken akena naep maakek. Wi iiriw pris arem-ikemik nain naap-ko me wia onam-ikua, weetak.
58007021	Nain Yeesus-ke makena, Mua Maneka ona wame unufami maken akena naemi no pris uuwowa-pa ike naakek. Ona opor ara oko maek, “Mua Maneka-ke maakek, ‘Maken akena naiyem. No pris uuwowa niem nain anane maneka naap ikainan. Yo nainiw kema oko me wuinen.’” (Someka 110.4)
58007022	Naapeya Mua Maneka-ke maken akena naemi Yeesus pris uuwowa-pa wuak. Naeya Mua Maneka opora yia maakep koonowak nain os-ke opora wiar opomak. Iiriw eena Mua Maneka Moses opora maakep koonowak nain iiwawun nomakek.
58007023	Ne oko pun feenap, iiriw mua unowa pris arem-ikemik nain wi uuwam-ikok umem-ikemik. Ne mua oko-ke epa wiar aawem-ikemik.
58007024	Nain Yeesus naap nain wia. O anane maneka ikaiya nain-ke. Naapeya o pris uuwowa naap opam-ikainon.
58007025	Naeya wi mua o unuma-pa Mua Maneka wameiya wiar eku naep onimik nain os-ke wia aawep wia pekami Mua Maneka wameiya akena-pa wia wuam-ikaiya. Eliw naap oninon, moram o anane Mua Maneka wameiya-pa ikok opora yia maakem-ikomiya.
58007026	Yeesus Krais pina marew dubil manekiw ikaiya. O mua kema melin akena. Wi pina mua pina onimik, ne Mua Maneka o urufak-na o weetak akena. O unum maneka aawep urupep owow iinan-pa ikua. Pris woos mua naap nain pina yia iiraromowa nain pepek akena.
58007027	Ne oko pun feenap, wi iiriw pris nain anane maneka maa eneka-pa Mua Maneka patiram-ikemik. Mokomokoka patirami wiena pina kiikir iirarep-puap ikoka emeria mua pina wia iiraromimik. Yeesus naap-ko me onak. Iir kuisow muuta ona mia-pa Mua Maneka patirami emeria mua pina wia iiraromak.
58007028	Moram Moses sira ookami pris wia pepekimem-ikemik nain wiena pun pina-pa oro-boonimik nain-ke. Ne sira awona weesereya sira enuma eena Mua Maneka ona wame unufami maken akena maek nain pris wuak nain ona Muuka nanek. Muuka eena eliw akeniya uuwowa Wiawi iwok nain pepek akena welawak, nain.
58008001	Aria i fain naep maimik, feenap, i pris woos mua naap nain yiar ikua. O iiriw owow iinan urupep Mua Maneka eena pokiya nain aken ekeria-pa wiar pokap ikua.
58008002	Pris woos mua arep Mua Maneka miir onoma-pa uuwam-ikaiya. Patirow epa eena Mua Maneka owow iinan-pa ikua nain maken akena-ke, me mua-ke kuamik, weetak. Ona Mua Maneka-ke maep naap wuak.
58008003	Wi pris unowa nain uuwowa feenap: wi mua-ke maa ele-eliwa pikiwiwkin Mua Maneka patirami iwimik, ne oko, pina wia iiraromowa nain maa eneka kuumimik. Naapeya yiena pris woos mua nain pun patirowa wiar ikua.
58008004	O miiwa-pa ikua nain pris arowa maekak-na me arekak. Moram wiena sira ookami pris unowa ikemik nain-ke maa eneka-pa Mua Maneka patiram-ikaimik.
58008005	Iiriw Mua Maneka Moses sel koora onowa maakek nain feenap, “No lotu koora onami Sainai ema-pa nefa ofakowam nain kakeniw naap akena one,” (Eksodas 25.40) naap maek. Naapeya wi uuwowa onimik nain maa makena eena owow iinan-pa ikua nain kukusimimik.
58008006	Nain Yeesus eena pris uuwowa aawok nain maneka, wi pris unowa uuwowa wiar nomakek. Moram Mua Maneka opora yiamiya kaikak nain os-ke gone-pa aremi koonowak. Opora nain-pa Mua Maneka maa eliwa yia wuomak nain eliw akena. Naapeya iiriw Mua Maneka Moses wameiya opora kaikak nain iiwawun wiar nomakek.
58008007	Moram opora eena Mua Maneka iiriw Moses wameiya kaikak nain i pina eliw yiar iirarekak-na opor enuma yiamiya kaikowa me maekak.
58008008	Nain feenap, Mua Maneka-ke wi Isrel sira wiar urufak-na wi eliwa weetak, naapeya maek, “Epa ikoka imenarinon. Imenareya yo nainiw wi Isrel ne Yuuda kerekera opor enuma wiamiya kaikinen.
58008009	Opor enuma wiamiya kaikinen nain me iiriw wiena nembesir wia onomam naap, weetak. Wi iiriw Isip-pa ikaiwkin yena wia aawep epa oko wia pikiwem. Nain yo opora wi wiamiya kaikam nain me efar ookam-ikemik. Naapeya yo mikikira wiem.”
58008010	Neemi maek, “Yo wiimar wi Isrel opora enuma wiamiya kaikowa nain sira feenap oninen. Yo sira nain wiena woosa ne kema-pa wiar wuinen. Ne wis-ke ‘yiena Mua Maneka-ke’ efa naikuan, ne yos-ke ‘yena teeria-ke’ wia nainen.
58008011	Wi unowiya yo efa amisarep ikaikuan, wi takira-pa ikip mua iperowa-pa. Naapeya mua oko-ke ona opor epaskun feenap me maakinon, ‘No Mua Maneka amisare,’ ne mua oko pun ona wiamun naap me maakinon, weetak.
58008012	Ne wi sira samora onimik nain wia kemalep wia iiraromap me wiar kema suuwinen.” (Yeremaiya 31.31-34) Mua Maneka-ke naap maek.
58008013	Aria opora oko Mua Maneka eena wiamiya kaikak fain enuma-ke naek. Naeya iiriw opora wiamiya kaikak nain awonarep ikoka iiwawun mesenalinon.
58009001	Aria sira awona nain feenap, Mua Maneka-ke Moses maakep koonoweya lotu sira unowa wuomakek. Ne Mua Maneka farowa ne patirow epa nain wiena siraremik.
58009002	Feenap, sel koora kuap konimiw kemena mika-puukamik. Ne kemena eena miimow ona-pa ikua nain “Kemena Iwowa Emi” naimik. Kemena nain arua takeriya iimarowap-puamik, ne samapora pun ikua, naeya emer ikowa samapora iinan-pa wuamik. Emera nain Mua Maneka patirowa-ke.
58009003	Ne kemena oko nain, “Kemena Iwowa Emi Akena” naimik.
58009004	Esimsa oko gol-pa onamik nain nan wuap-puamik. Esimsa nain maa tana kuumiwkin kawus ikin eliwa urupiya nain-ke. Ne bokis oko nan ikua, mikikira kemena gol-pa onamik. Nain Mua Maneka eena Isrel wiamiya opora kaikak nain ilenam-ikowa-ke. Ne maa enowa maana naimik nain gol amina-pa iparep bokis tepak-pa nan wuap-puamik. Ne Aron soomarow kuuma eena iiriw mua mikomakek nain ne nomon kakawa erup nain pun bokis tepak-pa wuap-puamik. Nomon kakawa nain eena Mua Maneka-ke Moses sira unowa maakemi siisimep iwok nain.
58009005	Bokis opaimika nain gol-pa sirarep wakesimemik. Pris woos mua epa neeke aka fiena-waremi wi mua pina iiraromiya. Ne ensel erup pun naap, gol-pa sirarep bokis iinan-pa iimarowap-puamik. Eewua ere-erup iipap ikaiwkin bokis nain epa ununa wuap ikaiya. Nain wilinem-ikua nain Mua Maneka fan ikua nain ilenam-ikowa-ke. Nain aakisa maa unowa eena maem nain maa gelemutitik ikua, yo sererkap aakunowa me pepek.
58009006	Aria maa unowa nain naap moresarep-puap wi pris anane uuwami kemena miimow ona-pa ikua nain ikiwimik.
58009007	Ne pris woos mua-ke waisow kemen oko nain tepak ikiwiya. Mokoma kuisow fofa kuisow neeke ikiwiya. Maa eneka aka feekiya ikiwep bokis iinan-pa fiena-waremi ona kiikir pina iirarep kiiriw aka oko aawep emeria mua kema me suuwowa pina onimik nain wia iiraromiya.
58009008	Ewar Eliwa-ke feenap ariman yia maakiya, sel lotu koora ikua nain konim maneka nain-ke kemena nain mika-puukap ikaeya Kemen Iwowa Emi Akena nainmua ikiwowa me pepek. Naapeya i Mua Maneka wiar ikiwowa are wuara-ko me ikua.
58009009	Maa muutitik sel lotu koora-pa ikua nain i aakisa kamenap ikaimik nain kukusimok. Makena, i Mua Maneka maa ele-eliwa iwimik, ne maa eneka-pa o patirimik. Nain i pina yiar iirareya kema dubila-ko me eliwa arem-ikaimik, weetak.
58009010	Patirowa sira naap nain oram mia iinan muutiw-ke, eena maa enowa, ne eka enowa ne wapena yasuwowa muutiw. Naap ookam-ikaiwkin Mua Maneka maa unowa iiwawun kakenurumep sira enuma wueya sira unowa nain piipuiyen.
58009011	Maa unowa ele-eliwa iiriw ekapowa maek nain fanek, Krais-ke ekapemi pris woos mua arep nain yia pekapomak. Pris arep Mua Maneka miir onoma kakeniw wiar kererek nain lotu epa akena-pa ikua. Nain eliw akena, naeya wi iiriw sel lotu koora-pa sira onam-ikemik nain iiwawun nomakek. Nain me miiw fain maa-ke, naeya me mua-ke onamik, weetak.
58009012	O Kemen Iwowa Emi Akena nain ikiwok nain me meme ne bulmakau iimarow eremina aka aawep feekiya ikiwok, weetak. Ona aka-pa Mua Maneka patirami miir onoma wiar ikiwok. Ne ikiwowa kuisow muuta arek nain i yia aawok. Ne i anane maneka eliw ikaiyen.
58009013	Wi pris-ke meme ne bulmakau aka-pa pina wiar iirarimik. Ne mia muura wiar fau naep bulmakau suwina kuumep saakia aawep eka onaiya kiripap wia fiena-wiarimik.
58009014	Nain Krais aka-ke iiriw sira nain nomakek. Moram o pina marew akena. O eena Ewar Eliwa kekanowa-pa wame wuami Mua Maneka baliwep akena patirak. I sira samora onami umowa imenimik nain ona aka-pa pina yiar iirareya i kema dubila ikemik. Ne Mua Maneka anane ikaiya nain kookalep uuwowa onomiyen.
58009015	Aria wi mua iiriw Moses sira wuomakek nain tepak-pa ikok pina onam-ikemik nain Krais-ke umemi pina iiwawun wiar iirarek. Naapeya os-ke Mua Maneka opor enuma yiamiya kaikak nain yia opomak. Naeya wi mua eena Mua Maneka wia fariya nain ona maa ele-eliwa wia wuap-puomak nain makena urufikuan, maa eena anane ikaiya nain.
58009016	Aria sira feenap saarik, mua-ko ona wiimar umowa naep ona epa iir kaapariw maep-puinon, ne ona muuka o opora maep-puak nain ookami maa unowa wiar onamiarinon. Ne mua unowa amisarep maikuan, wiawi wiar umok. Ne naap urufam-ikaiwkin maa unowa wiar opinon.
58009017	Ne mua nain me uminon-na o opora kaikak nain me makena arinon. Ne umeya-na makena, wiar kooninon.
58009018	Ne naapeya iiriw Mua Maneka wi Isrel wiamiya opora kaikak nain pun naap, maa eneka aka-pa opora koonowak.
58009019	Iiriw Moses eena Mua Maneka sira wuomakek nain wia maakep-puap bulmakau iimarow eremina aka ne meme aka aawep eka onaiya kiripak. Ne iisop takera iiriw sipsip afifa oka kaikap-puiwkin ikua nain aawep aka-pa suuwap wi mua fi-fiena-wiaremi maifa pun fiena-warek. Maifa eena Mua Maneka sira wuomakeya siisimemik nain.
58009020	Naemi wia maakek, “Mua Maneka opora niamiya kaikap ni ookeka maek nain aka fain-ke koonowak.”
58009021	Naap onami sel lotu koora ne maa unowa koor kemena-pa ikomakek nain bulmakau aka nain aawep fi-fiena-warek.
58009022	Naapeya maiyen, sira nain ookami maa unowa aka-pa muura faeya dubila kuisow ariya. Aka mia-pa me wiar orainon-na pina iirarowa era me ikainon.
58009023	Aria Moses sira wuomakek nain ookami patirow sira-sira onimik nain maa unowa owow iinan-pa ikomakek nain kukusimimik. Ne maa unowa nain Mua Maneka uuwowa-pa ikainok naep maa eneka aka-pa muura faimik. Ne owow iinan Mua Maneka wameiya ikowa nain me maa eneka aka-pa yia pikiwinon, nain maa oram-ke. Yeesus aka-ke makena, maa eneka aka nomakek.
58009024	Mua Maneka owow iinan-pa ikua nain makena-ke. Ne sel lotu koora wi mua-ke wapeniw kuamik nain iinan owowa kukusimowa-ke. Ne Krais epa ikiwok nain sel lotu koora nain kemena me ikiwok, weetak, o kakeniw owow iinan urupok. Ne aakisa i yia naep Mua Maneka miir onoma-pa ikok opora yia maakomiya.
58009025	Aria pris woos mua sira feenap, mokom unowa anane siiwa nain kerereya Mua Maneka patirowa naep maa eneka aka feekiya Kemena Iwowa Emi Akena nain ikiwiya. Ne aka nain pun me ona mia aka-ke, weetak. Ne Krais sira onaiya onak. Iir kuisow muuta ona mia-pa Mua Maneka patirami ona aka sawikak.
58009026	Wi pris onimik naap onam-ikekak-na, aria Mua Maneka eena miiw maa muutitik imenak epa nan sirirowa aaw-ekapep ekapep aakisa epa feeke, naap aawem-ikekak. Nain weetak. Aakisa fan miiwa epa weeserem-ikaeya os-ke imenarepi pina iiwawun yia iiraromakam naep Mua Maneka patirowa kuisow muuta aremi patirowa unowa iiwawun weeser-wuak.
58009027	Mua unowiya umowa kuisow muuta arep Mua Maneka yia mekawami opora-pa wia wuowa nain arewam-ikowa-ke.
58009028	Ne Krais pun naap, umowa kuisow muuta aremi Mua Maneka patirak. Neemi emeria mua unowa pina wia iiraromak. Ne ikoka kiiriw nainiw ekapinon. Ekapiya nain pina wia iiraromowa me ekapinon, weetak. Teeria eena o arewap ikemik nain wia aawowa ekapinon.
58010001	Aria sira unowa eena Moses wuomakeknain maa ele-eliwa ikoka imenarowa nain kukusimowa-ke, me maa makena nain-ke. Ne mokoma unowa anane siiwa nain kerereya maa patirami Mua Maneka wameiya ekami farimik nain pina-ko me wiar iirarem-ikua.
58010002	Ne Moses sira ookami Mua Maneka patirimik nain-ke eliw wia kakenekak-na aria patirowa anane me onam-ikekamik. Patirowa kuisow onap-puekamik, wi patirowa kuisow nainiw pina iiwawun iirarekamik. Naemi i pina onamik, naap me naem-ikekamik.
58010003	Nain wi anane mokoma siiwa nain kerereya Mua Maneka patirimik nain pina onamik nain kema suuwowa-ke.
58010004	Moram bulmakau ne meme aka-pa pina iirarowa me pepek akena.
58010005	Naapeya Krais miiwa oromi Mua Maneka feenap maakek, “Wi maa eneka ifakimep nefa patirimik nain, no me wiar kookalen. Naemi yo miiw mua efa puukowap uuwowa nain efa sesekan.
58010006	Patirowa eena mukuna-pa kuumemi pina iirarowa nain no me kookalin.
58010007	Neemi yo maiyem, ‘Oo Mua Maneka, no uuwowa efa sesekan nain yo fanem. Eena iiriw yo efa maemi siisimep-puamik nain ookinen.’” (Someka 40.6-8)
58010008	Makena, Moses sira wuomakek nain wi patirow sira ookam-ikowa-ke naep naap onam-ikemik, nain Mua Maneka-ke me wiar kookalek. Naeya Krais mokomokoka feenap maek, “Wi maa ele-eliwa niimik nain ne pina iirarowa naep maa eneka ifakimep nefa patirimik nain no me kookalin ne me wiar kemelin.”
58010009	Naap maep nainiw maek, “Yo fanem, yo nena kookalowa nookinen,” naap maek. Naapeya Mua Maneka-ke sira enuma wuami sira awona iiwawun iirarek.
58010010	Naeya Yeesus Krais Mua Maneka kookalowa ookap ona mia-pa Mua Maneka patirowa iir kuisow muuta aremi pina iiwawun yiar weeser-wuak. Naeya Mua Maneka mokoka-pa i pina marew, dubil maneka aremik.
58010011	Aria wi pris wiena uuwowa onami anane maneka maa eneka-pa Mua Maneka patirowiw naap ikaimik. Ne patirowa nain pina-ko me wiar iirariya.
58010012	Ne Krais-ke i pina muuta nain ona mia-pa Mua Maneka patirowa kuisow aremi pina iiwawun yiar iirarek. Naap onap ikip Mua Maneka aken ekeria-pa wiar pokap ikua.
58010013	Neeke ikaeya Mua Maneka wi iiwua iiwawun wia poreya os-ke kepuriw wia ifemakep ikainon.
58010014	Os-ke patirowa kuisow nainiw wi emeria mua pina wia iiraromami wia kakeneya dubil maneka ikemik, anane maneka naap ikaimik.
58010015	Naeya Ewar Eliwa pun opora nain makeniya ariman yia maakiya. Mokomokoka feenap maek,
58010016	“Mua Maneka-ke maek, ‘Yo wiimar epa nain imenareya opora wiamiya kaikami feenap oninen. Yo sira wuomakem nain wiena kema ne woosa-pa wiar wuamkun ikainok.’” (Yeremaiya 31.33)
58010017	Ne maek, “Wi pina onimik nain, ne sira puukimik nain yo kiiriw me wiar kema suuwinen,” (Yeremaiya 31.34) naap maek.
58010018	Naapeya Mua Maneka pina iiriw yiar iirarep ikua, naeya aakisa pina iirarowa naep patirowa nainiw onowa-ke weetak.
58010019	Naapeya emar unowik, Yeesus ona aka-pa pina yiar iirareya Mua Maneka Kemena Iwowa Emi Akena nain i keker opowa marew eliw wiar ikiwiyen.
58010020	Kemena Iwowa Emi Akena ikiwowa nain konim maneka iiriw mika-puukap sererep ikua nain os-ke umep sererkap kemena ikiwok. Naemi era enuma eena eliwa ikowa nain yia eepomak. Konima nain ona mia kukusimok.
58010021	Ne i aakisa Mua Maneka teeria yia urufowa nain pris woos mua yiar ikua.
58010022	Naeya o aka-pa kema samora yiar ikua nain yiar fiena-wareya kema melina aremik. Ne mia pun eka eliwa-pa yia yasuwak. Naapeya i Yeesus Krais opora baliwep akena opap makena-ke naep i kema tumin marew, Mua Maneka wameiya wiar ekikua.
58010023	Ne i opora opap kema unu-unowa wuowa marew ikok maikua, Mua Maneka maa maek nain opora yia opomiya. Maa unowa eena iiriw yia maakep kaikak nain maken akena-ke, naap maikua.
58010024	Neemi i mua oko wia kookalow sira wia ofakowami eliwa yiam wuowa kema manekiw ikok yiam kekanowam-ikaikua.
58010025	Ne i anane yiam fiirimep Mua Maneka lotu arowa nain me piipuikua, wi papako piipuamik naap. Ne feenap onikua, fofa eena yiena Maneka ekapowa nain mamaiya arem-ikaiya naep kema urupep kema yiam kekanowam-ikaikua.
58010026	Aria i Yeesus Krais opor makena-ke naep ookam-ikok kiiriw emina kekanep pina oni-ikim-ikaiyen-na, pina iirarowa era nain yiena mikikira iwemkun era oko me yiar ikainon.
58010027	Ne ikoka keker opowa fain yiar imenarinon, wi mua eena Mua Maneka mikikira iwimik nain wia mekaweya wi epa mukuna ikua neeke ikiwikuan.
58010028	Wi mua eena Moses sira wuomakek nain wiar puukam-ikemik nain mua erup arow naap maiwkin-na maikuan, makena o pina onak. Naeya wia kemalowa marew, wia ifakimimik.
58010029	Aria Mua Maneka Muuka aka-pa opor enuma koonowak ne pina wiar iirareya eliwa aremik. Ne mua oko Mua Maneka Muuka firekap mikikira iwemi maa nain maa oram-ke naiya. Ne Ewar Eliwa o asipam-ikua nain pun firekiya. Nain o samor akena me aawinon-i? Makena, ikoka samor akena aawinon.
58010030	Moram i Mua Maneka amisaremik. Feenap maek, “Nain yena uuwowa-ke, pina nain yena urufinen.” (Lo 32.35) Ne opor ara oko maek, “Yiena Maneka ikoka ona teeria unowa nain wia mekawinon,” (Lo 32.36, Someka 135.14) naap maek.
58010031	Mua Maneka anane ikaiya. Ne wi mua eena sira samora onimik nain o wapena-pa wiar arikuan-na wiisak, wi kamenap arikuan?
58010032	Ne ni fain kema suuweka, ni iiriw parinarep Yeesus opora opiwkin nia samoram-ikemik, nain ni kekanep ikeman.
58010033	Feenap nia onam-ikemik, mua unowa mokok epa-pa nia iimarowap opor samo-samora nia maakemi nia samoram-ikemik. Ne iir papako wi sisin mua-ke ni teeria papako wia samoriwkin ni wiamiya ikok sirirowa epaskun aawem-ikeman.
58010034	Ne ni mua papako koora-pa wia wuiwkin wia kemalep wia karuem-ikeman, ne mua papako-ke miiwa ne maa niar ifemakemik nain ni kekelka akena ikok kemelowiw ikeman. Moram ni amisarep maiman, maa ele-eliwa anane naap ikaiya nain yiar ikomakek nain miiw maa iiwawun nomakek.
58010035	Naapeya ni kekanep ikeman nain naap akena ikeka. Moram ni ikoka kiripowa maneka niar ikainon.
58010036	Ni kekanep ikok-na Mua Maneka kamenap kookaliya nain eliw onomowen. Naeya maa mauwa nia maakep kaikak nain makena urufowen.
58010037	Moram opor ara oko feenap maek, “Mua eena ekapiya nain lawiliw akena ekapinon, o me eeyarinon.
58010038	Nain ni yena teeria unowa, o mua eena opora efar opiya nain, naap akena ikok wueliwa ikainon. Ne mikikira yiinon-na yo me kookalinen,” (Habakuk 2.3-4) naap maek.
58010039	Ne i me keker opow muuta nain Mua Maneka mikikira iwep mesenalimik nain-ke, weetak. I eena Yeesus opora wiar opap ikemkun yia aaweya eliwa ikemik nain-ke.
58011001	Aria kekanep Yeesus opora wiar opowa onoma feenap. I Yeesus opora yia maakemik nain makena-ke naep wiar kema suuwam-ikowa-ke. Ne maa unowa yiena mokok onaiya me urufimik, nain yiena kema-ke makena-ke naimik.
58011002	Ne wi iiriw eker mua Mua Maneka opora wia maakek nain makena naep opora wiar opam-ikemik. Naapeya sira nain wiar kookalep teeria nain wi mua kaken eliwa-ke wia naek.
58011003	I Mua Maneka opora opowiya fain makena-ke naimik. Os-ke maeya miiwa ne aapereka maa muutitik imenarek. Naapeya maimik, i aakisa maa muutitik urufimik nain iiriw me ikua, ne Mua Maneka-ke maeya imenarek.
58011004	Aria Abel iiriw Mua Maneka opora wiar opam-ikok maa eneka-pa Mua Maneka patirak nain eliw akena-ke wiar maek, ne weepe Kein maa patirak nain eliwa-ke me wiar naek. Abel sira naap-pa Mua Maneka-ke o mua kaken eliwa-ke naemi patirowa eliwa-ke wiar naek. Ne Abel iiriw umok, nain Mua Maneka opora opowa nain os-ke sira nain yia ofakowam-ikowa saarik.
58011005	Aria iiriw ekera Inok, Mua Maneka opora wiar opowiya mia onaiya aawep owow iinan amapurupok. Mokok enuma ikaeya amapurupok. Mua Maneka-ke aaweya mia onaiya mesenalep-puak. Eena Mua Maneka opor ara oko-pa maek naap, “Iiriw Mua Maneka Inok me aawowa ikua nain sira wiar kookalem-ikua.” (Yenesis 5.24)
58011006	Ne wi mua Mua Maneka opora me wiar opimik nain me wia kookalinon. Moram o mua, Mua Maneka wameiya wiar ekekam naep-na feenap mainok, makena Mua Maneka anane ikaiya. Ne fain pun mainok, makena, wi mua o wameiya ikowa kookalep akupimik nain wia apekarinon, naap mainok.
58011007	Aria Noa pun sira naap, Mua Maneka opora wiar opam-ikua. Naapeya Mua Maneka maa samora ikoka imenarinon nain maakeya makena-ke naek. Ne opora wiar ookinen naep aasa maneka sirarek, ikoka yena emeria ne muuk teeria unowiya me mesenaliyen naek. Mua Maneka opora naap wiar opak nan wi mua opora me wiar opamik nain sira ariman wiar wuak. Ne Mua Maneka opora wiar opowiya os-ke mua kaken eliwa-ke naek. Naeya mua papako Mua Maneka opora wiar opimik nain-ke teeria epaskun wia wuami wi mua kaken eliwa-ke wia naek.
58011008	Aria Abraham pun sira naap, Mua Maneka opora wiar opam-ikua. Naapeya Mua Maneka-ke maakeya ona owowa piipuap miiwa oko ikiwok, miiwa eena o wuomaya ikoka ona ne ona teeria-ke neeke pokikuan nain. Ikip fuunep pokow epa nain me amisarek, Mua Maneka opora ookap oram ikiwep-puak.
58011009	O opora opowiya ikip miiw ara eena Mua Maneka maakek nan fuunep nan ikua. Nain o purer muaiya sel koora muutiw kuap nan ikua. Aria Mua Maneka ona kookalowa Abraham maakep koonowak nain ona muuka Aisak ne wiimasip Yekop, wis pun makena urufikuan. Naeya wis pun naap imenaremi sel koora-pa ikemik.
58011010	Abraham ona-na owow iinan kekanowa anane ikaiya neek ikowa kookalep kema moke ikua. Owowa eena Mua Maneka ona kema-pa imenap-puak nain.
58011011	Aria Abraham Mua Maneka opora wiar opam-ikua. Makena o pane-afurak, ne ona emeria Sara pun panep uroma wuowa me pepek. Nain Mua Maneka muuka iwowa maek nain makena naek. O opora opam-ikowiya ona emeria muuka kuisow opak.
58011012	Makena, Abraham iiwawun pane-afurak, naeya muuka imenowa me pepek naemik. Nain o muuka imenak, ne muuka kuisow nan o nembesir teeria mokoka pukemik. Unow akena, iinan mokoma saarik ne ifer saa saarik, wia tuunowa me pepek.
58011013	Aria iiriw Abraham ame ikemik nain wi opora opam-ikok umemik. Naeya Mua Maneka kookalowa wia maakep koonowak nain wiena mokoka-pa maa makena me urufamik. Wi maa nain wiimar makena urufiyen naep kemelam-ikemik. Kemelami maemik, “Makena, i miiwa fan ikemik nain oram purer mua ikemik. I senam me ikaiyen, i ikoka umep miiwa fain piipuowa-ke,” naap maem-ikemik.
58011014	Opor sira naap maemik nain feenap, wi yiena owowa kakeniw imeniyen naep naap maemik.
58011015	Wi wiena owow awona kema suuwekamik-na iiriw kirep ikiwekamik.
58011016	Nain me ikiwemik, weetak. Wi owow oko kookalemik, owow enuma ne eliwa eena iinan-pa ikua nain. Naapeya Mua Maneka yiena Maneka-ke naem-ikemik wi nain ariman wia maek, “Makena yo wiena Mua Maneka ikem,” naap maek. Moram owow enuma nain iiriw dubilap wia moresarep-puomak.
58011017	-
58011018	Mua Maneka Abraham akimami muuka kuisow nain ifakime naakek. Ne Abraham Mua Maneka opora wiar opam-ikowiya ona muuka Aisak Mua Maneka patirekam naep onak. Makena, Mua Maneka iiriw o opora fain maakek nain kema suuwak, “Ikoka Aisak-pa nena nembesir teeria mokoka manekarinon.” Nain o iikirap Mua Maneka opora ookami ona muuka kuisow akena nain eliw ifakiminen naek.
58011019	Moram kema maek, “Yo muuka uminon-na Mua Maneka eliw iikirowinon,” naap maek. Makena, Abraham muuka Aisak me ifakimok, nain i feenap maiyen, umowa saarik eruwa-pa aawok, naap maiyen.
58011020	Ne Aisak Mua Maneka opora wiar opam-ikowiya ona muuka erup Yekop Iso ikos kekanowa wiemi maa ele-eliwa wiimar wiar imenarowa nain wia maakek.
58011021	Ne Yekop Mua Maneka opora wiar opowiya umekam naep ona muuka Yosep muuka erup nain kekanowa wiek. Ne ona soomarow kuumiw enankowa wame uumap ikok Mua Maneka faremi unuma fakerak.
58011022	Ne Yosep pun naap, Mua Maneka opora wiar opam-ikua. Ne umekam naemi ona teeria Isrel wia maakek, “Ni wiimar Isip piipuap kirep Kenan ikiwemi-na yo oona pun efar aawep feekiya ikiwep epa neek soopeka,” naap wia maakek.
58011023	Aria Moses onak wiawi, wi Mua Maneka opora wiar opam-ikemik. Iir nain Isip owow saria maneka wi Isrel muuka wia ifakimowa wia maakek. Ne Moses onak o muukarek nain urufak-na eliw akena. Naapeya muuka me yiar ifakimuk naep siiwa arow pipilimep-puamik. Wi owow saria kamenap wia onowa nain me keker opamik.
58011024	Ne Moses Isip owow saria wiipa-ke nanikap arimowak. O arimep Mua Maneka opora wiar opowiya maek, “O emeria nain muuka-ke, naap me efa mauk.”
58011025	Wi Isip wiamiya ikok sira samora onami kemelam-ikowa nain me kookalek, nain miiw sira-ke ne epa maala me ikowa-ke naek. Yo Mua Maneka teeria Isrel wiamiya sirirowa aawinen naek.
58011026	Ne maek, Isip owowa maa ele-eliwa unowa nain maa oram-ke. Yo yiena Mesaiya ookamkun emina efa ururowowa nain pun eliwa-ke naek. Moram wiimar Mua Maneka wameiya-pa maa makena urufinen naek.
58011027	Mua Maneka opora opap Isip owow saria maneka me keker opowa owowa nain piipuak. Mua Maneka me urufimik nain, os-ke urufowa saarik arep kekanep ikua. Naapeya akimowa unowa nomakek.
58011028	O Mua Maneka opora wiar opam-ikok sipsip ifakimep Pasowa sira nain wuak. Ne wi sipsip ifakimep aka aawep koor omopora-pa fiena-wareka wia maakek. Aria ensel ekapep wia ifakimowa nain aka nain wiar urufap i Isrel muuk iperowa me yiar ifakiminok naep naap onamik.
58011029	Ne wi Isrel Ifer Oka naimik nain puukap okaiwi ekowa me pepek, nain wi Mua Maneka opora wiar opowiya eka okaiwi ekamik. Feenap, ifera-ke pukep oko-okaiwi areya wi ekamik. Ne wi Isip-ke wiokap eku naep onamik-na ifera nainiw pukep oromi iiwawun wia mueya eka enep umemik.
58011030	Ne wi Isrel Mua Maneka opora wiar opowiya teeria maneka Yeriko nomon pika maneka nain saawirinowamik. Fofa ikur okaiwi-pa erup naap oniwkin pika nain onaiw tenep ururek.
58011031	Ne aria Yeriko pina emeria Reap naimik nain pun Mua Maneka opora opak. Iir oko Isrel mua erup owowa ikum wiar urufowa ikiwemik. Ne Mua Maneka opora wiar opowiya wiam erup me wia ifakimuk naep wia aawep wia pipilimok. Naapeya wi Isrel owowa nain wiar kererep wi Mua Maneka opora wiar fienamik nain iiwawun wia ifakimemi emeria nain me ifakimemik.
58011032	Ne yo eliw mae-ikiwinen, nain yo epa marew. Aa-na wi teeria fain wia maekam, Gidion, Barak, Samson, Yepta, Dewit, Samuel ne wi profet papako, wi nain.
58011033	Wi iiriw teeria nain, wi Mua Maneka opora wiar opam-ikemik. Naapeya wi papako kekanep miiw unowa saria wiamiya irakep wia nomakemik. Wi papakosira kakeniw oniwkin Mua Maneka maa wia maakek nain makena wiar arem-ikua. Papako, Mua Maneka kekanowa-pa maa eneka laiyon opaimika wia ofomiwkin me wia ifakimemik.
58011034	Ne papako, mukun yoowa akena-pa wia wuiwkin me awemik. Wi papako baliwep ao-wuepiwkin maa anima me wia aawem-ikua. Ne wi kekanowa marewarem-ikemik nain, Mua Maneka-ke wia kekanowam-ikua. Naeya wi kekanep owow oko oko wiamiya irakep wia nomakem-ikemik.
58011035	Wi emeria papako wiena muuka wiar umemik nain kiiriw iikiramik. Mua papako koora ekamik nain samor akena wia arufam-ikemik. Naap wia maakemik, “Ni Mua Maneka opora wiar maowa piipuowen-na nia wasirkamkun ikiwowen.” Nain wi kema feenap wuamik, i sira neeke umiyen-na ikoka iikirow epa-pa eliw akena ikaiyen naemik. Naep wia piipuowa naemik-na weetak, miatinemik.
58011036	Ne papako niirow opora wia opawami samor akena wia arufamik. Ne papako ifariw wia kaikap koora wia pekamik.
58011037	Papako nomon ika wiaremik. Papako mia ara gone-pa wia puukiwkin umemik. Ne papako furaiw wia mikiwkin umemik. Ne papako mia suuwowa weetakeya sipsip ne meme kanima ainep purer mua puukap yiawem-ikemik.
58011038	Eliwa me wia wuam-ikemik. Wiisak, wi inow epa mareweya ikiwep epa mua marewa-pa nan ikemik, ema kiira-pa, nomon ona-pa, kokora-pa nan ikemik. Nain wi Mua Maneka opora wiar opam-ikemik. Ne wi eliw akeniya wi miiw fain mua-ke wia iiraremi wia samoram-ikemik.
58011039	Wi unowa nain Mua Maneka opora wiar opam-ikowiya maa sira-sira wiar imenarem-ikua nain nomakiwkin unuma eliwa wiek. Nain Mua Maneka eena opora wia maep koonowak nain wiena mokok onaiya me urufamik, nain wi kekanep naap ikemik.
58011040	Moram Mua Maneka ona iiriw i yia naep opora wia maek nain wi wiisow makena me urufuk wia naek. Wiimar wisiya isiya iiwawun maneka os-ke yia saliwami unowiya dubil maneka ikauk yia naep sira naap wuak.
58012001	Aria wi iiriw emeria mua eena opora baliwep opamik nain teeria maneka yia warikap ikowa saarik. Wi kekanep opora opamik nain yia kemapawiwkin kema aawem-ikaimik. Naeya Yeesus Krais ookowa naini kema unu-unowa-ke yia opap ikua nain iiraremi pina yia wasiem-ikaiya nain pun piipuikua. Piipuap Mua Maneka karuowa yia maek nain kekanep ikiwep fuuniyen.
58012002	I karuemi Yeesus mokoka toonep urufap karuiyen. I opora opimik nain onoma os, ne karuep fuunowanain pun onoma os. O eena ikoka kemelow manekiw ikainen naep kekanep sirirowa maneka aawep nomokow moke-pa umok. Nomokowa-pa umowa-na emin ururowa maa-ke, nain oram-ke naek. O aakisa ikip Mua Maneka pokap ikaiya nan aken ekeria-pa wiar pokap ikua.
58012003	Ni nain kema suuweka. Wi mua samora opora wiar fienami samoram-ikemik, nain o kekanek. Naapeya ni o kema suuwap kekanep ikowa nain kema me pinarowen.
58012004	Ni pina onowa miatinep kekanem-ikaiwkin nia samoram-ikemik, nain ni me iiwawun samor aawep umeman, weetak, ni eliw ikeman.
58012005	Mua Maneka nia kekanowami nia maek nain kema irinareman-yon. O muuka wiipa nia naemi maek, “Yena muuk unowa, yo niena Mua Maneka-ke nia kakenami yoowa niiyem nain oram-ke me naeka. Ne pun ifana niariyem nain ni kema me samorareka.
58012006	Moram yo Mua Maneka-ke mua wia kookaliyem nain wia kakeniyem, ne wi mua yena muuka-ke wia naep wia kakenami yoowa wiiyem.” (Gutpela Sindaun 3.11-12)
58012007	Naapeya ni yoowa aawowen-na ni Mua Maneka yia kakenowa nain-ke naep osiw ookeka. Moram yena muuka wiipa-ke nia naep naap nia oniya. Aria muuka kuisow wiawi-ko me kakeniya-i? Weetak, kakeninon.
58012008	Ne ni Mua Maneka muuk unowiya nia kakeniya. Me nia kakeninon-na ni me o muuka akena-ke, ni gunak siirka-ke nia naikuan.
58012009	I unowiya auwa onaiya ikemik, wis-ke yia kakeniwkin maemik, auwa eliwiya naap yia onamik. Naapeya i Mua Maneka yiena Auwa eena kukusa yiar urufiya, ne yia kakeniya nain, o opora anane wiar miimowa-ke ikua. Naap maep eliw akena ikaiyen.
58012010	I miiwa-pa epa iiwa ikemik fain auwa-ke yia kakenami yoowa yiimik, wiena amisa-pa naap yia onimik. Ne Mua Maneka naap weetak, o wi eliw akena ikauk naep anane yia kakeniya. Naeya o sira wiar aawep pina marew, dubil akena ikaiyen.
58012011	O yia kakenami yoowa yiiya. Nain i yoowa aawem-ikok maa eliwa-ke me naimik. Nain-ke ifana yiarem-ikaeya sira samora piipuap sira eliwa ookowa yiam paayap baliwep pokimik.
58012012	Naapeya ni wapena kekanowa marewarep merena umep ikeman nain kekanep ikeka.
58012013	Ni era saliwap soomareka, naeya kepura niar kirep ikua nain iiwawun me niar pusuninon. Naap niar ikok nainiw sariarinok.
58012014	Ni mua saria wiowa nain kema nain manekiw ikeka. Ne kema melina ikowa nain naap manekiw ikeka. Moram ni kema melina me ikowen-na Mua Maneka me urufowen.
58012015	Ni niam urufami ikeka, oko Mua Maneka yia kemalowa nain ni teeria mua oko o ookam-ikok piipuinon. Ne oko pun feenap, mua oko-ke opor sira oko maemi kema nia mikeya mua unowa wakiemi Mua Maneka mokoka-pa kema tumina ikowen.
58012016	Ne oko, alakirowa sira me ookeka. Ne Mua Maneka sira wiar ookowa kema ikeka, oko Iso sira onak naap arowen. O muuk iperowa-ke, ikoka wiawi epa wiar aawep maa muutitik urufinon. Ne iir oko-pa wiamun maa enowa wiar maalep enimekam naep inasin iperowa kekanowa nain maa oram-ke naemi wiamun iwok.
58012017	Neni nain wiar amisareman, aakisa fan wiawi epa wiar aawekam naep onak-na weetak, me pepek. Omawami wiawi maakek-na weetak. Wiawi era oko imenowa me pepekeya weetak naakek. Naapeya ni maa urufap.
58012018	Ni Mua Maneka wiar fuuneman nain me wi Isrel eena iiriw ema fuunemik naap. Ni ema fuuneman nain me maa urufap opowa-ke, weetak. Wi Isrel iiriw Sainai ema ikiwemik nain mukun onaiya ikua nain. Ne ama parin marew epa ruruparep ewar manekiw ikua nain.
58012019	Ne wi nan ikok puuw aluowa ne mua aakunowa miimamik. Naap miimap kema tootonep Moses omawami maakemik,” I mua iwakara aakuniya nain kiiriw miimowa miatinimik,” naap maemik.
58012020	Moram Mua Maneka opora wia maakek nain kekanowa onaiya ikua. Feenap maek, “Mua kuisow-ko ema fain mamaiya akena ekap me iimarinok. Naap iimarinok-na nomon ika wariwkin uminok. Ne maa eneka pun sira naap.”
58012021	Wi nain urufamik-na samor akena. Ne Moses pun kema tootonep maek, “Yos pun manek akena keker opap kema ipa siinarem,” naap maek.
58012022	Ni aakisa ikip fuuneman nain ema oko Saiyon naimik nain. Epa eena Mua Maneka owow iinan-pa ikua nain, nain unuma pun Yerusalem. Ne wi ensel teeria manek akena nan wiam fiirimep kemelam-ikaimik.
58012023	Nis pun Mua Maneka muuk iperowa areman, ne i unowiya yiam fiirimep ikaimik. I teeria nain yiena unuma Mua Maneka-ke iiriw owow iinan-pa yiar siisimep-puak. Ni Mua Maneka ikip ona wiar fuuneman, eena miiw mua unowiya baliwep yia mekawiya nain. Ne pun, iiriw wi mua kaken eliwa wia naek nain umep wiena kukusa dubila ikok ikip o wameiya ikemik, wi nain wiar fuuneman.
58012024	Naapeya ni yiena gone mua Yeesus wiar fuuneman. Mua nain opor enuma eena Mua Maneka yiamiya kaikeya os-ke ona aka-pa koonowak. Iiriw Abel umok nain aka miiwa-pa wiar orok nain muuna ururowa-ke ikua. Aria Yeesus aka-ke oromi mua wia saliwinen naek. Naeya ni ikip o wiar fuuneman.
58012025	Naapeya ni maa urufami, oko o opora nia maakiya nain wiar fienowen. Feenap, iiriw Mua Maneka Sainai ema-pa wi Isrel opora wia maakek. Ne wi mikikira iwemik nain o bagiaw wiar urufami sirirowa maneka aawemik. Ne aakisa mua eena owow iinan-pa orop opora yia maakiya nain me miimiyen-na kamenap yia oninon? Bagiaw maneka me yia ofakowinon-i?
58012026	Ne iir nain Mua Maneka opora wia maakem-ikua nain miiw onaiya gariarem-ikua. Ne aakisa opora koonowami maek nain feenap, “Yo kiiriw miiwa ofofiyem nain me miiwa muutiw gariarinon, iinan pun iiwawun,” naap maek.
58012027	Opora fain, “kiiriw” maek nain feenap, maa unowa eena ona onomakek nain ikoka ofofeya gariaremi iiwawun mesenalinon. Naeya maa ikoka eena ofofeya me mesenalinon nain naap ikainon.
58012028	-
58012029	Aria feenap, i owow enuma eena me gariarinon neek ikaiyen. Naapeya i Mua Maneka yia kemalek nain sira eliwa naakikua. Yiena Mua Maneka-na mukuna eena maa kukumakeya iiwawun awiya nain-ke. Naapeya o ekima manek akena opap kookalowa wiar ookap lotu onam-ikaikua.
58013001	Aria ni Yeesus teeria, ni niam kookalowa-ke naap niam kookalem-ikeka.
58013002	Ne mua pepena-ko niar ekapuk-na wia tetareka. Sira eliwa nain kemaiw ikeka. Iiriw mua papako naap onami miiw mua-ke naep wi ensel wia tetaremik.
58013003	Aria wi koora ekap ikok sirirowa aawem-ikaimik nain wia kema suuweka, wi wiamiya koora ekap ikowa saarik ikeka. Ne wi papako wia samoriwkin sirirowa maneka aawem-ikaimik nain pun wia kema suuweka, nis pun sirirowa eena wi aawimik naap aaweka.
58013004	Aria muewowa sira maneka-ke, ni naap maemi baliwep ookeka. Muaiya emeria kema kuisow ikok uruw mia wiam kaikuk. Moram wi uruw mia, sosor mia ululkowimik nain ikoka Mua Maneka-ke pina nain wia kiripominon.
58013005	Ni maamuma kookalowa-ke kema me nia pinarowinok. Ni maa pepek efar ikua naemi maa unowa kerew aawowa kema me urupeka. Moram Mua Maneka ona nia asipowa nain iiriw maeya ikua, “Yo me nia piipuinen, yo miira me nia fieninen, weetak akena,” (Lo 31.5) naap maek.
58013006	Naapeya i kekanep feenap maiyen, “Yiena Maneka-na yena efa asipowa-ke. Yo me keker opinen. Wi mua efa samorowa maimik nain wi kamenap efa samorikuan?” (Someka 118.6-7)
58013007	Ni niena iiriw woos mua eena Mua Maneka opora nia maakem-ikemik nain wia kema suuweka. Wi opora opam-ikok umemik, naapeya wi sira nain wiar ifarimeka.
58013008	Opora fain makena: Yeesus Krais anane ikaiya, iiriw naap ikua, aakisa pun naap, ne anane maneka naap ikaiya.
58013009	Naapeya opor miililina unowa nain-ke nia mufeya me ookeka. Mua Maneka eena yia kemalep yia asipam-ikaiya nain maemi i kekanep opora wiar ookiyen. Me maa enowa sira ookowa-pa opora baliwep wiar ookiyen, weetak. Sira naap nain-ko me yia naapiya.
58013010	Wi pris eena Mua Maneka tempel koora-pa uuwimik nain patirow maa enowa papako eliw enimimik. Nain i aakisa patirow maa esimsa oko yiar ikua, ne maa nan ikua nain wi pris enowa me pepek.
58013011	Aria feenap, pris woos mua-ke pina wiar iirarowa naep maa eneka aka aawep sel koora Kemen Iwowa Emi Akena neeke pikiwiya. Ne maa eneka makena pikip owow sisina-pa kuumiwkin iiwawun awiya.
58013012	Sira naapiw Yeesus ona aka-pa wi mua pina wiar iirarowa naep owow sisina-pa sirirowa maneka aawep umok.
58013013	Wi Yeesus sisina-pa wuap emin ururowa iwemik, naapeya is pun o wiar ikiwep naap aawikua.
58013014	Moram i miiwa-pa ikemik fain owowa eena anane ikowa nain weetak. Naapeya owowa ikoka imenarowa nain urufiyen naemi arewam-ikaimik.
58013015	Naapeya i anane Yeesus unuma-pa Mua Maneka lotu onami unum maneka iwikua. Ne yiena opaimika-pa o sira wiar maemi unuma wiar fakerikua.
58013016	Ne pun mua oko wia saalolokami wia asipowa sira nain kemaiw ikaikua. Moram Mua Maneka sira unowa naap nain patirow maa saarik kookaliya.
58013017	Niena woos mua tepak-pa niam wuami oporawiar miimam-ikeka. Moram wis-ke nia urufam-ikok nia kakenowa-ke. Wi uuwimik nain Mua Maneka-ke wiar pupinon. Naapeya opora wia miimeka. Naeya wi uuwowa onimik nain kemeluk. Oko ni emina kekaniwkin wi kema pinarep ikok baliwep me nia asipikuan, weetak.
58013018	Ne is pun yia kema suuwap Mua Maneka fariwkin yia asipam-ikainok. I yiam amisaremik, i anane sira eliwa onowa kookalimik. Naapeya yiam pupep maimik, i kema melin maneka ikemik.
58013019	Yo fain kema manek akena kookalep nia maakiyem, ni Mua Maneka fariwkin yo ewur akena era-ko wuomeya niar ikiwinen.
58013020	Mua Maneka i kema sonom eliwa yiiya nain-ke yiena Maneka Yeesus iikirowak, eena sipsip nepiow mua kekanowa nain. O umep ona aka-pa Mua Maneka opor enuma yiamiya kaikak nain koonowak.
58013021	Yo feenap nia naiyem, Mua Maneka sira eliwa onowa kema nieya o sira kookaliya nain naap onam-ikowen. Neemi Yeesus Krais kekanowa-pa nia kekanoweya sira kookaliya nain naap onam-ikowen. I unum maneka anane naap wiar fakeram-ikaikua. Makena.
58013022	Aria emar unowik, yo nia kekanowekam naep parosifa iiw muuta fain nia siisimomam, naapeya opora fain baliwep miimeka.
58013023	Yo amisa niiyem, yiena emar Timoti koora ekap ikua nain aakisa weeser-wuamik. Efar ekapowa ewur arinon-na ikos ni nia urufowa ikiwiyen.
58013024	Wi woos mua ne ni Mua Maneka teeria unowa nain wia maakeka, i eliwa ikeka wia naimik. Niena opor epaskun Mua Maneka teeria Itali-pa ikemik nain unow maneka ni eliwa ikeka nia naimik.
58013025	Yiena Mua Maneka nia kemalep nia asipam-ikainok.
59001001	Yo Yems eena Mua Maneka ne Yeesus Krais uuwow mua-ke parosifa fain ni Yuuda Yeesus opora wiar opiman nain nia siisimomiyem. Ni eena owow epasia akena-pa ikeman nain. Ne maiyem, ni kema sonom eliwa ikeka nia naiyem.
59001002	-
59001003	Aria emar unowik, ni pina sira kamenap niar imenarowa imenarinon. Niar imenareya-na kemelowiw ikeka. Ni Yeesus sira ookam-ikaiwkin sira-sira nia onikuan. Ne neeke ni kekanep ikowa nain paayarowen.
59001004	Naapeya ni kekanep ikowen-na, ni opora marew ne eliw nomakowen. Nomakep-na kema pukep Yeesus ookowa nain maa iiwawun paayarowen.
59001005	Ni mua kema baliwep wuepowa nain me pepekeya-na, Mua Maneka farep nokareka. O eliw nia asipinon. O mua maa nokariwkin wia amukarowa marew oram ifaniw wuam-ikok wia apekariya nain-ke.
59001006	Nain ni Mua Maneka maa nokaru naep-na, kema kuisow wuap ikok nokareka. Ni kema ere-erup arem-ikok nokarowen-na ni kema ifer umukut eena ewar-ke fuureya kuiya nain saarik.
59001007	-
59001008	Mua kema ere-erup nain maken marew, naapeya no kema naap ikok maa mauwa kookalep nokarin nain ikoka Mua Maneka efa apekarinon, naap me nae, weetak.
59001009	Aria ni Yeesus teeria, ni unum marew akena nain Mua Maneka-ke unuma nia purupok, nain kemeleka.
59001010	Neemi ni mua unum onaiya ikeman nain, Mua Maneka nia poraiya nain, nis pun kema eliwiw ikeka. Moram, ni mua unum onaiya ikeman nain sipir wowosa saarik epa maala me ekowa naap ikok ewur mesenalowen.
59001011	Ni sipira kema suuweka, feenap, uuriw akena ama kekanowa onaiya urupemi sipira unowa kuumeya wowosa eliwa nain ururiya, ne urufowa eliw marew. Ne sira naapiw, ni mua unum onaiya ikeman nain ikoka niena uuwowa nain kemaiw ikaiwkin maa unowa nain niar samorarinon, sipir wowosa nain saarik.
59001012	Aria wi mua eena iiriw akimowa sira-sira wiar imenareya akimowa nain nomakemik nain, wi kemeluk. Moram, akimowa sira naap nain pepek nan nomakemik. Wi mua nain ikoka Mua Maneka-ke wia kiripomaya owow iinan-pa anane eliwa ikaikuan. Mua Maneka-ke unum maneka wiemi bala eliwa ikiwosa-pa wia orowawominon. Iiriw wi mua o kookalimik nain wia kiripomowa maep koonowak nain wiarik.
59001013	Aria no akimowa sira naap nain niar imenareya oro-boonep-na, feenap me mae, “Akimowa fain Mua Maneka-ke efa akimak.” Naap me mae, weetak. Moram, Mua Maneka sira samora onowa kema-ko me wiar ikua, ne ona pun mua sira samora akimowa-pa-ko me wia wuiya, weetak.
59001014	Nain wiena mua kui-kuisow akimowa-pa oro-boonimik nain wiena mokok afila-pa ne wiena mia kookalowa-pa kokor erap wakimik.
59001015	Sira nain feenap, wiena mia kookalowa samora nain onowa kemaiw ikok sira samora imenikuan. Ne sira samora nain-ke wiena umep Mua Maneka wiar ikiwowa era wiar puukiya.
59001016	Naapeya emar unowik, niena me niam peeskimeka.
59001017	Maa eliw akena nain Mua Maneka-ke owow iinan-pa ore wuap yia sesekomiya. Yiena Auwa Mua Maneka eena mokoma, siiwa ne ama onomakek nain-ke. O me fain saarik, maa ipisia ama parina epa puukap-puami epa wueya ama parina oraiya, naap wame puukowiya, weetak. O anane parin manekiw ikaiya, sira kiri-kiripowa nain weetak.
59001018	Ne wi opor makena efar opap muuka wiipa efar aruk naep naap onak. Ne naapeya ona miiwa fain maa unowa onomakek nain maa eremina o patirimik maa nain saarik wiar ikemik.
59001019	Aria emar unowik, ni fain kemaiw ikeka. Ni mua unowiya opora wiar miimowa-ke ifana wuap baliwep wiar miimeka, aakunowa-ke kema suuwap aakuneka, ne ewur me kema bagiwireka.
59001020	Nain moram, Mua Maneka baliwep ikowa yia maakek nain bagiawiw ikainon-na kakeniw ikowa me ikaiyen.
59001021	Naapeya ni uruw mia samora sira niar ikomakek nain piipueka, ne sira samora onam-ikaiman nain pun piipuami kekelka ikok Mua Maneka opora wiar opaka. Opora eena kema-pa nia wuomak nain-ke kukusa eliw nia kakenominon.
59001022	Feenap me maeka, Mua Maneka opora miimapiw wuiyen, ni kema naap me wueka, niena me niam peeskimeka, weetak. Opora wiar miimami ookam-ikeka.
59001023	-
59001024	Wi mua opora miimapiw me ookimik nain sira fain saarik, mua ona miira galas-pa balisow akena wame urufap eenan ekami ewur akena ona miira wame kema irinariya.
59001025	Wi mua Mua Maneka sira eliw akena eena pina yiar iiraromowa nain urufap ookimik nain eliwa ikaikuan. Sira nain balisow akena wiar amisarep ikok kema irinarow marew ookimik nain, Mua Maneka-ke maa kamenap onimik nain wiar kemelami wia saliwinon.
59001026	No mua feenap main nain, “Yo anane Mua Maneka opora wiar ookiyem,” naap main, nain no kema wuepow marew aakunin. Opora momor aakunin nain nena name peeskimin. No Mua Maneka opora ookiyem naen nain oram maen.
59001027	Ne sira eena yiena Auwa Mua Maneka eliw akena naek nain feenap: wi apura, ne muuk maata maa marewa nain wia karuemi wia asipam-ikowa, ne miiw sira samora onimik nain me wiokowa, sira nain.
59002001	Aria emar unowik, ni yiena Maneka Yeesus Krais opor kekanowa wiar opap-na mua unowa epaskun wia wueka. Yeesus Krais eena umep ona parin onaiya iikirak nain.
59002002	Ni iir oko-pa lotu onowa naep niam fiirimep ikaiwkin mua erup niar kererikuan. Mua oko wapen maa bala eliwa wuap ne mia suuwowa eliwa suuwap kererinon, ne mua oko mia suuwowa awona pere-perenowa nain suuwap kererinon.
59002003	Ne ni mua mia suuwowa eliwa ikua nain wiar urufap kemelami ane-puukami maakowen, “Aa sira eliwa, epap pokow epa eliwa-pa feek poka.” Ne mua oko, maa marewa nain poromi maakowen, “No ekap eenek iimare,” e maakowen, “No miiwa-pa neek poka,” naap maakowen.
59002004	Ni mua oko wia kookaliman ne oko weetak. Ni sira oniman niena ikiwos samora nain ookami naap oniman, ae-na.
59002005	Naeya emar unowik, ni kema suuweka, Mua Maneka-ke yena teeria-pa efar ikemik wi nain kakeniw ikok Yeesus Krais opora kekanowa wiar opuk naek. O ona iiriw opora feenap maep koonowak, “Wi mua yo efa kookalimik nain yena pika kemena-pa efar ikaikuan,” naap maek. Naap maep wi mua unum marew nain yena kemena-pa efar ikauk naep ona iiriw wia nanikap-puak.
59002006	Ne nis-ke wi mua unum marew nain wia poromi emina wia ururowaman. Ne wi maamuma mua wia kookaliman. Nain wis-ke nia samorimik, ne medistret mokoka-pa opora-pa nia wuimik. Wi naap me nia onimik naiman-i?
59002007	Ne wi Yeesus Krais unum maneka eena ni ookam-ikaiman nain firekimik nain-ke, ni nain me wiar kema suuwiman-i?
59002008	Sira maneka Mua Maneka opora-pa ikua nain feenap maek: “No mua oko wia kookale, nena name kookalin naap.” Sira maneka nain balisow ookap-na ni sira eliwa onaman nia nainen.
59002009	Nain ni wi mua unum onaiya ikemik nain wia kookalemi wi mua unum marew nain wia porowen-na wia kookalowa sira nain puukowen. Ne Moses sira wuomakek nain ookami nia maikuan, ni sira puukaman.
59002010	Moram o mua Moses sira wuomakek nain ookam-ikok sira kuisow muuta puukinon-na, aria Mua Maneka-ke mainon, sira unowa nain iiwawun puukak nainon.
59002011	Moram, ona sira yiek nain feenap maek, “Ni mua oko emeria me wiar mufeka,” neemi “mua oko me wia ifakimeka.” Nain no mua oko emeria me wiar mufon, ne no mua wia ifakimon. Nain no sira puukan nefa mainon.
59002012	Aria naapeya niena soomarowa ne aakunowa pun Mua Maneka sira yiek nain kakeniw ookap soomareka. I sira kamenap onimik nain mokakiya yiar ookap yia kiripominon. Naapeya i Moses sira wuomakek nain baliwep ookiyen-na pina marew eliwa ikaiyen.
59002013	Moram, ikoka Mua Maneka yia mekawow epa nain epeya, no mua oko me wia kemalep asipan nain ikoka os pun kirep me nefa kemalinon. Naapeya yo feenap mainen, no mua wia kemalinan-na no sira samora onomaken nain Mua Maneka me nefa kiripominon.
59002014	Aria naapeya emar unowik, ni feenap maowen-na, “Yo Yeesus Krais opora wiar opiyem.” Opora oram maneka maiman nain ni sira-ke, yo mua naap nain-ke me niam urufiman. Ni sira naap nain Yeesus nia aawinon-i? Weetak.
59002015	-
59002016	Aria sira oko feenap. Niena Yeesus teeria epaskun mua e emeria oko mia suuwowa ne maa enowa iiwariya nain no maa kuisow-ko iwow marew feenap maakinan, “No ikiwemi bala balisow name opap maa enep kema sonom eliwiw ike.” Nain o asipowa maa-ko me iwon. No opora muutiw maaken nain, eliw asipinon-i? Weetak.
59002017	Naapeya no Yeesus Krais opora wiar opiyem naap name naen, nain no mua wia asipowa sira nain me ookinan-na no opora naap name maen nain maken marewa ikainon.
59002018	Aria mua oko-ke feenap mainan-na, “No Yeesus Krais opora wiar opiyem maen. Nain yo wia kookalowa sira eliwa oniyem,” naap mainan. Nain, aria yo opora feenap kiripominen, no sira eliwa onowa marew, oram maneka Yeesus Krais opora wiar opiyem main nain kamenap makena nefar urufinen. Ne yo Yeesus Krais opora wiar opami wia asipowa sira onamkun efar urufap makena efa nainan.
59002019	No feenap main, Mua Maneka ona waisow. Naap main nain eliwa. Wi sawur samora pun Mua Maneka ona waisow naep mia fufuep karanimik. Naapeya nos pun Mua Maneka kema suuwap baliwep ike.
59002020	Ni momor ika-ke, yo balisow-ko nia maakemkun amisareka. Yeesus Krais opora wiar opimik nain me akimowa, oram maimik nain maken marew.
59002021	Fain kema suuweka. Iiriw ekera yiena nomokow fiira Abraham Mua Maneka-ke maakeya opora osiw ookap, o patirowa naep ona muuka Aisak esimsa-pa inawap-puap ifakimekam naep onak. Naapeya Mua Maneka sira naap urufap o mua kaken eliwa-ke naek.
59002022	Ni nain kema suuwiman-i? Abraham Mua Maneka opora wiar opak, ne opora maakek naap kakeniw ookak. Sira onak nan Mua Maneka opora wiar opak nain maken akena wiar urufamik.
59002023	Ne opora fain iiriw Mua Maneka opora-pa siisimep-puamik nain iiwawun pepek erak. Feenap, “Abraham Mua Maneka opora wiar opak, naapeya Mua Maneka-ke o mua kaken eliwa-ke naek.” (Yenesis 15.6) Ne pun yena emar-ke naek.
59002024	Naapeya is pun kema feenap suuwikua, Yeesus Krais opora wiar opimik nain oram maowiw maem-ikaiyen-na Mua Maneka ni mua kaken eliwa-ke me yia nainon, weetak. I Yeesus Krais opora wiar opam-ikok sira eliwa onamkun mua kaken eliwa-ke yia nainon.
59002025	Aria iiriw ekera pina emeria oko unuma Reap, o sira onak nain kema suuwiman-i? Wi Isrel mua-ke owowa ikum wia urufu naep owowa wiar urupemik. Ne owow mua papako-ke wia opu naep akupiwkin os-ke wia aawep ona koora-pa wia pipilimep-puak, ne naap ikok wia sesekeya era oko aawep ikiwemik. Sira naap oneya Mua Maneka-ke o emeria kaken eliwa-ke naek.
59002026	Nain ni feenap kema suuweka, i ewar mia-pa yiar ikua nain yia piipuinon-na mia uminon. Ne sira naapiw, Yeesus opora wiar opowa pun naap, oram maowiw maemi sira eliwa onowa marew ikaiyen-na, opora opimik naimik nain pun maken marew.
59003001	Aria naapeya emar unowik, ni mua unow akena somek mua me areka. Ni amisareman, Mua Maneka mua unowiya uuwowa mokakiya ookap yiar mekawinon. Nain i mua somek mua ikemik fain uuwowa nain balisow akena yiar pupep mokakiya ookap yiar mekawinon.
59003002	Moram i sira unowa-pa wakimik. Mua eena opora aakunemi iir kuisow-ko me samoriya nain, o mua kakeniw akena-ke. Naeya ona pokowa ne soomarowa baliwep akena wame urufinon.
59003003	Ni oos wia urufeka, i oos yiena kookalowa-pa yia pikiwinok naep aen iiwa ifara-pa kaikap opaimik ona-pa wiar wuap nain mufiyen-na eliw yiena kookalowa-pa ikiwinon.
59003004	Aasa pun sira naap, oramiya maa manek akena, nain ewar maneka-ke naeya ikiwiya. Aasa sigar belemuta, ne sigar opow mua ona kookalowa-pa ikiwowa kookalep kiripeya aasa naap ikiwiya.
59003005	Ne aria i mua omaiwa pun naap, oramiya maa belemuta oram, nain opora maemi wame piriya. Ne mukun munin belemuta pun naap, oramiya soor maneka, mukun munin belemuta nain-ke wilinemi soor maneka nain kuumeya awemi weeserinon.
59003006	Ne omaiwa-na mukuna saarik, maa samora imenowa onoma-ke. Nain-ke i mua mia-pa yiar ikok i mia ara unowa fain epia ara-pa yia wuiya. Ne soomarowa iiwawun yiar samoriya. Omaiwa-ke sira samo-samora unowa imeniya nain aakunowa samora onoma mukuna anane ikaiya nain nan imenariya.
59003007	Sira naapeya maa unowa fain i yiena eliw memeliyen, maa asia, nepa, ifa ne ifer maa unowa pun eliw wia memeliyen. Maa unowa iiriw wia memelamik.
59003008	Nain mua kuisow omaiwa-ko me memelimik. Moram, maa eliw marewa, ne maa samoriw imeniya. Neeke mudi samora unowa wiar ikua.
59003009	Aria omaiwa nainiw i yiena Auwa Mua Maneka unuma purupimik. Ne pun sarinemi mua oko opor samora wiimik, i mua eena Mua Maneka ona saarik yia onak nain.
59003010	Omaiwa kuisow nan Mua Maneka unuma purupimik ne mua wia amukarimik. Ni sira naap me oneka, weetak akena.
59003011	Omaiwa kiri-kiriya nain feenap kema suuweka, eka arona kuisow nan-pariw eka masia ne eka eliwa oraiya-i e wia?
59003012	Ne nomokowa fik-ke makenaremi oliw makena wuinon-i e wia? Ne nomokowa wain-ke makenaremi fik makena wuinon-i e wia? Weetak. Sira naapiw eka ona kuisow neekeriw eka masia nain-ke wame kiripami eka eliwa me arinon, weetak akena.
59003013	Ne ni teeria mua kema pukowa ne ikiwos eliwa-ko ikua-i? Mua nain ona kema pukowa ookami wame poromi sira eliwa oninok. Ne ona balisow ikainok. Naap onami o sira eliwa nain ariman wame wuinok.
59003014	Ne ni mua yo kuisow naiman nain, ne ni yosiw yookuk naep kaka niam fookiman nain ni unuma me niam purupeka, ne Mua Maneka opor makena nain me makena-ke me naeka.
59003015	Kema suuwowa sira naap nain me Mua Maneka-ke kema yiek, weetak. Kema suuwowa naap nain wi miiw fain mua kema-ke, miiw sira-ke ne Satan sira-ke.
59003016	Moram yo kuisow naemi kaka niam fookowa sira nain-ke niar imenareya ni kema kuisow me aremi niam fo-fookami sira samora unowa imenowen.
59003017	Ne kema suuwowa eena Mua Maneka yiek nain tumin muup marew ona kakeniw eliwa naap ikaiya. Nain feenap: kema kuisow epaskun wuowa, kekelka ikowa, opora miimowa ne wia kemalowa kemaiw ikok mua oko wia asipam-ikowa, ne mua wia mekawowa marew, wia wadolalowa sira marew, sira unowa naap nain.
59003018	Ne wi mua kema kuisow-pa ikau naep anane wia fiirimimik nain-ke wi pokow eliwa wia ofakowiwkin wis pun sira eliwa-pa eliw pokikuan.
59004001	Ne ni opor onoma kamenap nain kema niam bagiwirami ni-nieniw irakiman? Ni irakiman nain miiwa fain maa kookalowa kema-pa anane niar imenareya ni-nieniw irakiman.
59004002	Ne ni maa kookaliman nain me aawiman, naapeya ni mua wia ifakimiman, ne maa wiar kema kuowa niar ikua. Ne ni nain kema manekiw ikok maa nain aawowa me pepekeya ni-nieniw niam aakunowami irakowa fakeriman. Moram ni maa kookaliman nain Mua Maneka farep me nokariman.
59004003	Ne ni niena maa kookalep nokariman nain niena miiwa-pa feeke mia kookalowa-pa ikowa naep nokariman. Naapeya Mua Maneka me nia apekariya.
59004004	Ni Mua Maneka ookowa nain mia suuwowa saarik wuiman. Ni miiw fain sira manek akena kookaliman nain, Mua Maneka ona iiwua mua niam arowiman. Ni fain me amisareman-i? Makena, wi mua miiw sira womar wiar ikau naep onimik nain wiena akena Mua Maneka iiwua mua wiam arowimik.
59004005	Mua Maneka opora feenap maep-puak nain, feenap, “Mua Maneka ona Ewar Eliwa sesekeya i yiamiya ikaiya nain-ke me efa piipueka naiya.” Ni opora nain oram maek wiar naiman-i?
59004006	Nain Mua Maneka ona yia asipowa naep manek akena yia kemalep yia asipiya. Naapeya ona opora-pa feenap maek, “Mua Maneka wi mua wiena unuma wiam purupimik nain wia poraiya. Ne wi mua wiena unuma wiam poraimik nain wia kemalep wia asipiya.” (Gutpela Sindaun 3.34)
59004007	Ne naapeya ni niam poromi Mua Maneka opora baliwep wiar ookeka, ne Satan fieneka. Naeya o nia piipuap nia baurarinon.
59004008	Ni Mua Maneka mamaiya-pariw ikeka. Ne os pun ni niamiya ikainon. Neemi ni eena sira samora-pa ikeman nain sira nain piipueka. Ni kema ere-erup ikaiman nain pun ni aakisa ikiwos samora piipueka.
59004009	Ne ni sira samora onaman nain kema samorareka, kerew akena omomeka ne niena niam irowa sira kema suuwap omomeka. Ne niena alakuow sira pun kema suuwap kema samorareka.
59004010	Naap onap Mua Maneka mokoka-pa niam poreka. Naeya os-ke unuma nia purupinon.
59004011	Naapeya emar unowik, ni nieniw me niam tuunami, murarow opora me niam oneka. Moram ni Yeesus teeria mua oko murarow opora wia onami wia mekawowen-na ni Moses sira wuomakek nain pun murarow opora onami mekawinon. Naeya ni sira mekawiman nain sira nain me ookiman, moram ni sira nain tuuniman.
59004012	Mua Maneka-ke sira unowa wuomakek, ne sira nain ookami mua wia mekawiya. Ona waisow yia aawinon, ne pun ona waisow iiwawun yia samorinon. Ne ni mua sira kamenapeya niam tuunami niam mekawiman.
59004013	Ni mua papako feenap maiman “I ikoka uurika, ere e fofa oko-pa owow oko-ko wiar ikiwiyen. Neek ikok mokoma kuisow uuwowa onami maamuma-ko imeniyen,” naap maiman.
59004014	Ni eena naap maiman nain ni uurika epa kamenap-ko niar imenarowa nain, ni me amisarowen! Nis-na aakafua saarik, urupemi, epa ekow marew puep ikiwemi mesenaliya naap.
59004015	Naapeya ni feenap maowa-ke eliwa, “Ona Mua Maneka-ke kookalep-na, ona kookalowa-pa i eliw ikok maa fain oniyen, e maa oko-ko oniyen.” Ni naap maowa-ke eliwa.
59004016	Nain ni niam purupemi niena kookalowa-pa onowa nain aakuniman. Sira naap nain eliw marew.
59004017	No sira kakeniw onowa amisarep ikon nain me onowa nena akena sira samora onin.
59005001	Aria ni maamuma mua nain, nefa komarka, ni pina samora nain ikoka feenap niar imenarinon, naapeya ni kema-kemaniya omem-ikeka.
59005002	Maa unowa iiriw niar beelalep ikua, ne niena mia suuwowa eliwa nain pun puut mikap samorarep ikua.
59005003	Ne niena maamuma maneka, gol ne siliwa maa naap nain iiriw ros opak. Ne nain-ke ni niena sira kamenap nain ariman niar wuiya, muut nain ikoka niena maamuma ne niena pun iiwawun mukuna-pa mesenalinon. Moram ni maa unowa fiirimem-ikaiman nain ikoka miiwa fain weeserow epa-pa ni yoowa aawowen.
59005004	Ni miimaman-i? Ni iiriw wi mua manina nia nopam-ikomiwkin me wia sesenarem-ikeman nain nia sarinemik. Naeya ikoka ni Mua Maneka ekapow epa neeke opora-pa nia wuikuan. Ne wi mua manina nia iwam-ikomamik nain me wia sesenarem-ikeman. Naeya wi omowa-ke ikiwep Mua Maneka iinan akena nain ifana wiar oreya miimak.
59005005	Ne ni miiwa-pa fan mia kookalowa sira-sira ookami bala eliwa opami enowa eliwa enemi niena niam kema suuwowa muutiw oniman nan mia gawerariman. Ni ikoka fofa samora imenareya fofa nain ni samat arowen.
59005006	Moram nis-ke wi mua opora marewa nain oram maneka wia opami opora-pa wia wuami wia ifakimeman. Ne wi-ko wapena me nia kiripomamik, weetak.
59005007	Emar unowik, wi mua nain wia kema suuwap sirirowa niemik nain kekelka muuta ikeka. Naap ikaiwkin Mua Maneka kiiriw nainiw ekapow fofa nain imenarinok. Wi manin uuwow mua wia urufeka. Wi maa upep-puap kekelka muuta arewam-ikaimik. Nuupurum maneka ne muuta imenareya maa baliwep yiar eliwareya enowa maneka aawu naep naap arewap ikaimik.
59005008	Mua Maneka ekapowa nain epa mamaiya arek. Naapeya nis pun kekelka muuta kekanep ikeka.
59005009	Ne ni-nieniw me niam omarareka, ne ikoka Mua Maneka-ke me nia mekawinon. O wia mekawowa nain ekapowa mamaiya akena arek.
59005010	Naapeya emar unowik, nis-ke wi profet iiriw Mua Maneka unuma-pa opora wia maakem-ikemik nain sira wiar aaweka. Wi mua sira eliwa-ke, wi sirirowa aawem-ikemik nain kekelka muuta ikemik.
59005011	I amisarep maimik, wi mua sira naap nain kekanep ikaiwkin Mua Maneka-ke kema eliwa wiinon. Ni iiriw Yop sirirowa maneka aawep kekelka muuta ikua nain miimaman, ne Mua Maneka aakisa fan kema eliwa iwok, nain pun amisareman. Moram Mua Maneka yia kemalowa, ne yia saliwowa kema manek akena ikaiya.
59005012	Aria emar unowik, maa fain-ke maa maneka, ne ni baliwep akena kema suuweka. Ni opor makena maemi makena-ke efa nauk naep owow iinan e miiwa fain unufami me maeka, e maa oko unufami pun me maeka. Nain, maa makeniya-na, ae naeka, ne weetakeya-na, weetak naeka, naap maep-pueka. Naeya ikoka Mua Maneka opora-pa me arowen.
59005013	Aria, ni teeria mua oko sirirowa aawep-na, Mua Maneka farinok. Ne mua oko kema eliwiw ikok-na, os pun Mua Maneka faremi unuma somekiw purupinok.
59005014	O mua oko-ke napumarep-na ni Yeesus teeria woos mua wia fareya wis-ke ekapep Mua Maneka faremi o unuma unufami wel aawep woosa-pa wiar ifuk.
59005015	Ne ni Mua Maneka farowa nain kema kuisow ikok o maa nokarowen-na mua nain napuma eliw wiar iirareya sariarinon. Ne pina wiar ikainok-na eliw wiar iirarinon.
59005016	Naapeya niena pina nain Yeesus teeria mokoka-pa wasirkami niam asipami Mua Maneka niam faromaka. Ne ni eliw sariarowen. Moram wi mua eena Mua Maneka wi mua kakeniw-ke wia naiya nain muutiw o maa nokarimik nain wia apekariya.
59005017	Nain ni Elaiya kema suuweka, o i saarik naap nain-ke. Nain o iiriw Mua Maneka ipia me orainok naep farep nokarek. Naeya makena, mokoma arow enakiwa naap ipia me orok.
59005018	Ne kiiriw naapiw nokareya ipia orok. Ne miiwa maa makenaromakek.
59005019	Emar unowik, ni feenap amisareka, mua oko Mua Maneka era-pa wiar ookam-ikok piipueya-na mua oko-ke o maakemi kakeninok. Sira nain eliwa-ke.
59005020	O ikoka epa mukuna anane ikaiya neeke me ekinok naep kakenak. Sira eliwa onak muuta nain pina unowa oniya nain Mua Maneka-ke iirarominon.
60001001	Aria parosifa fain yo Yeesus Krais aposel Pita-ke ni Yuuda eena opora wiar opiman nain nia siisimomiyem. Ni miiw oko oko-pa, Pontus, Galesia, Kapadosia, Esia ne Bitinia, nan ikomakeman nain.
60001002	Ni Yeesus Krais opora ookeka naep, ne ona aka-ke nia yasuwinok naep yiena Auwa Mua Maneka ona iiriw naap maep nia nanikak. Ne Ewar Eliwa-ke nia saliwami ona teeria-pa nia wuak, ni teeria nain. Yo feenap nia naiyem, Mua Maneka kema eliwa niemi anane maneka nia asipam-ikainok.
60001003	I Mua Maneka unuma wiar piriyen, eena yiena Maneka Krais Wiawi nain. Ona manek akena yia kemalep o sesekeya orop ikok umok. Umep iikirap eliwa ikowa kema yieya i kukusa enumaremik.
60001004	Ne naapeya i maa eliwa Mua Maneka owow iinan-pa yia wuap-puomak nain neeke makena urufiyen naep ikemik. Maa nain beelalowa ne samorarowa marew, eliw akena yiar ikainon.
60001005	Ni opora wiar opiwkin Mua Maneka ona kekanow maneka-pa pika nia opak. Ne naap nia urufam-ikaeya miiwa weeserow epa-pa Yeesus Krais nainiw ekapep yia aawowa maek nain, makena ariman ekapemi yia aawep-puinon.
60001006	Naapeya ni nain kema suuwap kemelam-ikaiman. Makena, ni aakisa akimowa sira-sira niar imenaromakiya nain sirirowa aawowa-ke, nain eeya me ikainon.
60001007	Nain nia akimowa-ke, ni kekanep Yeesus Krais opora opap ikeman-i e weetak. Nain maa oko gol naimik nain mukuna-pa kuumiwkin tumina mesenalep gol akeniw imenarinon, naap saarik. Ne ni opora opiman nain gol saarik akimowa-pa opora baliwep opiman. Nain gol-na miiw maa oram-ke, miiw onaiya mesenalinon, ne ni opora opiman nain makena ne maa maneka-ke. Naeya Yeesus Krais ekapow fofa neeke ni parin maneka-pa wiar ikok unum maneka aawowen.
60001008	Makena, ni mokoka-pa me urufaman, nain o kookaliman. Ne opora wiar opiman, nain o me urufiman. Ne kemelow manekiw ikaiman.
60001009	Ne ni opora wiar opowa-ke, naap maemi kekanep ikok siisia urufowen, Mua Maneka-ke nia aaweya ni eliwa ikowa maa nain.
60001010	-
60001011	Mua Maneka yia aawowa maek, ne ona yia saliwami yia asipiya, ne Krais sirirowa sira-sira aawep ikoka unum maneka aawinon, opor unowa nain ona Ewar-ke wi iiriw profet kema wieya nain maem-ikemik. Maa maem-ikemik nain epa iikamin imenarinon ne kamenap imenariya nain ikumap, opor onoma nain baliwep mikap ookami yaawerow marew akupami maem-ikemik.
60001012	Yeesus Krais opora aakisa mua papako nia maakimik nain Mua Maneka-ke Ewar Eliwa iinan-pa sesekeya kema wieya opora nia maakimik. Ne iiriw wi profet pun opora kuisow nainiw maem-ikemik. Nain Mua Maneka-ke kema wiek, feenap, wi me wiena wiam kema suuwap opora nain maem-ikemik, weetak. Ni muuta nain opora nain maem-miawemik. Ne wi ensel pun opor onoma nain amisaru naep onimik.
60001013	Naapeya ni maa oko oko kema suuwowa piipuap Yeesus Krais opora opap kema manekiw ikok arep ikeka. O ariman arowa-pa Mua Maneka yia saliwami yia asipiya nain muutiw kemaiw ikeka.
60001014	Mua Maneka opora wiar miimap ookiman. Naemi ni iiriw Yeesus Krais me amisarowa ikok sira onam-ikeman nain piipuaman. Sira nain nainiw me ookeka.
60001015	Mua Maneka eena nia farek nain dubil maneka, ne kaken eliwa ikaiya. Naapeya ni maa unowa onami dubil eliwa ikowa sira nain ookeka.
60001016	Eena ona opora maek, feenap, “Yo dubila ne kaken eliwa ikem. Naapeya nis pun dubila, ne kaken eliwa ikeka.” (Wok Pris 11.44-45, 19.2, 20.7)
60001017	Mua Maneka kakeniw wi mua sira wiar urufap wia mekawiya, oko-okaiwi-pa me ariya. Ni anane o faremi, “Oo Auwa” naiman. Naapeya ni aakisa feenap maeka, miiwa fain me yiena owowa-ke. Neemi ni aakisa ikeman fain o ekima opap sira kakeniw ookeka.
60001018	Ni amisareman, ni iiriw niena neke sira ookam-ikeman nain maa eliwa-ko me niar imenarem-ikua. Ne naap ikaiwkin os-ke nia puukak. Nain me gol e siliwa, maa samorariya nain-pa nia sesenarek, weetak.
60001019	Sesa manek akena-pa nia sesenarek, sesa nain Krais aka naneka, sipsip eena ikemika marew ne mia kuu-kuuniya marewa nain ifakimiwkin aka sawikak nain.
60001020	Mua Maneka miiw maa muutitik me onowa ikok o uuwowa nain pepekimok. Ne ni muuta nain aakisa miiwa weeserow epa-pa ariman wuak.
60001021	Ni opora wiar opami Mua Maneka maken akena-ke naiman, eena Yeesus Krais umep ikaeya iikirowami unum maneka iwok, Mua Maneka nain. Naeya ni opora wiar opap maa maek nain kemaiw niam tuupam-ikeman.
60001022	Aria ni aakisa opor makena ookami niena kukusa niam saliwaman. Naemi wi Mua Maneka teeria epaskun maken akena wia kookaliman. Naapeya niam kookalowa nain maken akena naap niam kookalem-ikeka.
60001023	Moram ni Mua Maneka opora anane ikaiya nain wiar ookiman. Opora nain-ke kukusa enuma nia aroweya naap ikeman. Naeya anane ikowa-ke, me mia onaiya umowa-ke.
60001024	-
60001025	Mua Maneka opora maek naap. Feenap, “Miiw mua unow maneka sipira saarik, ne kekanowa sipir wowosa saarik. Sipira saniwaremi wowosa ururiya, naapeya wis pun epa maala me ikaikuan. Nain Mua Maneka opora-ke anane naap ikaiya.” (Aisaiya 40.6-8) Anane nia maakiwkin miimaman nain.
60002001	Naapeya ni sira samora ne wadol opora piipueka. Mua oko me wia wadolaloweka, maa kema me wiar kueka, ne opor samora aakunemi me wia firekeka, sira unowa nain piipueka.
60002002	Muuk gia eena meseka-pariw ikaiya naap, nis pun naap, Mua Maneka opor makena-pariw ikeka. Naeya gia saarik opora nain feekiya arimep ikok eliw akena ikowen.
60002003	Moram ni Mua Maneka sira wiar furewap paayarep maiman, yiena Maneka-na eliw akena-ke, naap maiman.
60002004	Yiena Maneka-na anane ikaiya. Feenap saarik, poka nain wi koora kuow mua-ke miatinep iiraremik. Nain Mua Maneka-ke iiriw maa eliw akena-ke naep pepekimep-puak. Naapeya ni poka nain wameiya ekeka.
60002005	Ekami nis pun poka anane naap ikaiya nain saarik ikowen. Mua Maneka ni wapen poka saarik nia aawep koora kuisow nain kuam-ikaiya. Naeya ni wi pris Mua Maneka maa patirowa saarik Yeesus Krais unuma-pa uuwowa ele-eliwa onomowen, uuwowa eena niar kookaliya nain.
60002006	Eena Mua Maneka opora maek feenap, “Poka oko yos-ke Saiyon ema-pa iimarowap-puam. Nain eliw oram, yena nanikap koor gone umua poka wuam. Ne mua eena poka nain makena-ke naimik nain me oboserikuan, maa makena urufikuan,” (Aisaiya 26.16) naap maek.
60002007	Aria ni opora opiman nain poka nain manek akena kema wiisareman. Ne wi opora me opimik nain Mua Maneka opora maek nain makena arinon, feenap, “Wi koora kuow mua-ke poka nain miatinep iiraremik, nain aakisa koor umua poka arek.” (Someka 118.22)
60002008	Ne pun maek, “Wi mua poka fain anian irap wakikuan, ne nain muuta nain oro-boonikuan,” (Aisaiya 8.14) naap maek. Moram wi opora miimimik nain me opimik, naapeya oro-boonimik, Mua Maneka iiriw wia maek naap.
60002009	Aria ni ona nia nanikap nia aawok nain-ke. Ni Mua Maneka pris teeria wiar ikeman, eena miiwa fain urufam-ikaiya nain. Ni dubila ikeman, ona teeria kakeniw-ke. Eena ni iiriw kokom tenowa-pa ikaiwkin ona nia aawep ona parin eliwa akena-pa nia wuak nain. Ona opor eliwa ariman maomeka naep nia aawok.
60002010	Ni iiriw o teeria-pa me wiar ikeman, nain aakisa ona teeria wiar areman. Ne nia kemalem-ikua nain iiriw sisina-pa ikeman, nain aakisa nia kemaliya nain tepak-pa wiar ikeman.
60002011	Emar unowik, i owow onoma me miiwa-pa fan ikua. Naapeya ni feenap oneka akena nia naiyem. Ni nain naep niena mia kookalowa ookowa sira nain piipueka. Sira samora nain-ke baliwep ikowa nain kema nia irakowiya.
60002012	Ni wi Mua Maneka me ookimik nain bilik ikeman, nain ni sira eliwa-pa ikeka. Makena wi wadolalemi pina mia-pa nia wuimik, nain ni sira eliwa niar urufap Mua Maneka ekapow fofa-pa o unum maneka fakerikuan.
60002013	-
60002014	Ni Mua Maneka kema suuwap wi woos mua owowa nia urufam-ikaimik nain tepak-pa wiar ikeka, wi anim onoma, ne wiena uuwow mua, wi naap iiwawun maneka opora wiar miimeka. Moram wi anim onoma wia sesekiwkin wi sira puukimik nain wia kakenami yoowa wiimik, ne wi eliwa ikaimik nain wi mua eliwa-ke wia naimik.
60002015	Moram Mua Maneka fain kookaliya, ni sira eliwa onam-ikaiwkin wi mua kema marewa opor samo-samora aakunimik nain-ke sira niar urufap opora marew, oram rurukerap ikaikuan.
60002016	Makena, ni mua oko tepak-pa me wiar ikeman. Nain feenap me maeka, yiena kookalowa-pa ikemik, naep sira samo-samora eliw oniyen, ni naap me maeka. I Mua Maneka taar teekow mua wiar ikemik, naap maep sira wiar ookow muutiw ikeka.
60002017	Wi mua unowa oram eliwa kuisow wia naeka. Ne niena teeria epaskun wi Yeesus teeria-pa ikemik nain wia kookaleka. Naemi Mua Maneka keker opaka ne wi anim onoma opora wiar miimeka.
60002018	Ne ni uuwow mua sesa marew wia uuwomiman nain, niena saria tepak-pa wiar ikok ekima maneka wia opap opora wia miimeka. Wi saria eena eliwa nia wuimik nain, ne wi saria samora nia wuimik nain pun opora wia miimeka.
60002019	Feenap, mua oko sira samora onowa marew, nain o Mua Maneka kema suuwap sirirowa eliw aawinen naemi aawinon-na eliwa. Mua Maneka sira nain wiar kookalep mua eliwa naakinon.
60002020	Nain ni maa-ko samoriwkin yoowa niikuan-na mua eliwa nia nainon-i? Weetak. Ne ni sira eliwa oniwkin oram maneka yoowa niikuan-na mua eliwa nia nainon.
60002021	Fain naep nia farep nia aawok. Moram Krais ni pina muuta nain sirirowa aawok, ne yo sira yookeka naep nis pun sirirowa aaweka naek.
60002022	Mua Maneka opor ara oko o maemi maek, “O sira samora-ko me onak ne wadol opora-ko me oneya wiar miimamik.” (Aisaiya 53.9)
60002023	O firekiwkin kerewarep me wia kiripomak. O samor akena onamik, nain kiripowa-ko me maek, weetak. Feenap maek, Mua Maneka baliwep akena yia mekawiya nain ona maa-ke.
60002024	Os-ke i pina onowa piipuap kakeniw ikok sira makena-pa ikeka yia naemi i pina ona mia-pa yiar akuawep nomokow moke-pa umok. Sirirowa aawok nain-pa nia saliwak.
60002025	Ni iiriw sipsip saarik era makena ookowa kookopam-ikeman, nain aakisa ni kirep sipsip urufow mua wiar ekapep ikeman, eena ni kukusa niar kakenami nia urufam-ikaiya nain.
60003001	-
60003002	Aria sira naapiw, ni emeria niena mua tepak-pa wiar ikok opora wia miimeka. Ne ni emeria papako, makena niena mua Yeesus opora me wiar opimik, nain ni sira eliwa-pa ikaiwkin naap nia urufap kema kirikuan-yon. Nis-ke me wia maakowen. Moram ni sira eliwa ne Mua Maneka opora baliwep ookiman nain wieniw niar urufap kema kirep opora wiar opikuan.
60003003	Maa bala opowa, afifa sira-sira purekowa, wapen purowa sira-sira wuowa ne mia suuwowa ele-eliwa wuowa nain me niena maa bala akena-ke.
60003004	Ni bala opowa nain me mia maa-ke, weetak, niena kema baliwep ne kekelka ikowa nain makena, nain niena maa bala eena me geenarowa, anane ikaiya nain-ke. Sira nain sira eliwa-ke, eena Mua Maneka kookaliya nain.
60003005	Nain eliwa-ke, moram iiriw wi emeria eliwa eena Mua Maneka opora wiar ookamik nain wiena mua opora wiar miimam-ikemik. Sira nain yiena maa bala-ke naem-ikemik.
60003006	Sara naap onam-ikua, ona mua Abraham “Yena saria” naemi opora wiar miimam-ikua. Aria ni maa oko-ko me keker opami sira wiar ookam-ikowen-na o kaka-ke nia naikuan.
60003007	Ne ni mua, niena emeria baliwep wia wueka. Wi kekanowa marew naep wia asipami wia saliwam-ikeka. Moram anane eliwa ikowa eena Mua Maneka-ke nia maek nain muaiya emeria makena urufowa-ke. Ni emeria baliwep wia wuam-ikowen-na ni Mua Maneka farep maa nokarowa nain nia apekarinon, maa mauwa-ke era puukinon, weetak.
60003008	Aria yo opor kapa silewami feenap maiyem, ni unowiya kema kuisow ikeka, ne niam kemaleka. Mua Maneka teeria-pa wiar ikok aamun paapa niam naemi niam kookaleka, ne wi samorarep ikemik nain wia kemalep wia asipeka, ne niena unuma niam poreka.
60003009	Mua oko-ke pina nefa oneya-na muuna me urure, ne nefa firekeya-na naapiw me kiripe. Opor samora-pa amukarowa epak nain nos-ke opor eliwa maakemi no eliwa ike nae. Moram kema eliwa ikowa nain Mua Maneka ona niowa maek, naapeya wia saliweka nia naep nia farek.
60003010	Eena Mua Maneka opora maek, feenap, “O mua kema eliwiw ikainen ne pokow eliwa-pa ikainen naep-na opor samora ne wadol opora me aakuninok.
60003011	Sira samora piipuap sira eliwa-pa ikainok. Ne pun mua oko sira eliwa wia ofakowami wiamiya kema kuisow ikowa nain ookinok.
60003012	Moram yiena Maneka wi mua eliwa nain wia urufam-ikaiya, ne o farimik nain ifana wuami wia apekariya. Ne wi sira samora onimik nain mikikira wiiya.” (Someka 34.12-16)
60003013	Ni sira eliwa onowa topialowen-na naareke nia samorinon?
60003014	Ne ni sira kakeniw oniman, nain nia samoruk-na ni eliw kemelowen. Ne nia keker opowiwkin-na me keker opaka, ne mia me fufueka.
60003015	-
60003016	Krais yiena Maneka-ke naep opora wiar miimeka. Ne ni Krais ookiman nain kema suuwam-ikeka. Naeya ona opora kemaiw ikeman nain nia nokariwkin-na wia maakep-puowen. Nain ni momasia ikok sira eliwa-pa wia ookomaka. Ne sira samora me oneka, naeya ni niam pupep niam urufap eliw maowen, i kakeniw ikemik. Naeya ni sira eliwa nain, wi mua eena murarow opora nia onimik nain naap nia urufap wieniw emina ururikuan.
60003017	Mua Maneka kookalowa wiar ookowa-pa sirirowa aawowa-ke eliw. Ne sira samora oniwkin sirirowa niimik nain weetak.
60003018	Ni Krais kema suuweka, o nia aawep Mua Maneka mamaiya-pa nia wuowa naep ni pina muuta nain umok. O pina marew, dubil akena ikua, nain i pina mua umowa nain os-ke umok. Ne umowa kuisow muuta aremi pina niar weeser-wuak. O mia onaiyik umok, ne umep ikaeya Mua Maneka-ke ewar kekanowa iwok.
60003019	Ne ikiwep wi mua iiriw umemik nain kukusa, Mua Maneka opora wia maakek.
60003020	Wi iiriw ekera eena Noa ikowa-pa Mua Maneka opora wiar fienam-ikemik, wi nain. Nain o ewur me wia samorak, Noa aasa onam-ikaeya arewak. Ne Noa teeria wiam ikur okaiwi-pa arow naap aasa-pa ikaiwkin eka maneka miiwa muok. Ne teeria gelemuta nain muutiw aasa-pa me samor aawemik, eka iinan-pa wueliw ikemik.
60003021	Nain ookami aakisa eka-pa nia yasuwowa maimik. Me mia tumina iirarowa naep nia yasuwimik, weetak. Nia yasuwimik nain ni Mua Maneka mokoka-pa i pina piipuiyen naiman. Naap maiman nain Yeesus Krais iikirak nain-ke makena arowak.
60003022	O eena owow iinan urupep Mua Maneka aken ekeria-pa wiar pokap ikaeya wi ensel, wi aaperek inasina ne wi ewar kekanowa onaiya ikomakemik nain, wi unowiya tepak-pa wiar ikok osiw miimam-ikaimik.
60004001	Aria Krais miiwa-pa ikua nain sirirowa maneka aawok. Naapeya nis pun kema naap ikeka, is pun sirirowa aawiyen naeka. Moram o mua sirirowa naap aawiya nain sira samora onowa kema marew ikainon.
60004002	Naapeya miiw sira eena mia kookalowa ookam-ikua nain piipuap aakisa Mua Maneka kookalowa wiar ookam-ikok iiwawun ikip kapa silewinon.
60004003	Ni iiriw Mua Maneka me amisarep sira samo-samora fain onam-ikeman, uruw mia ululkowa, ne mia kookalowa welawowa, eka eruarowa, maa enow maneka onap eka enemi momor iraparem-ikowa, Mua Maneka sira wiar fienami inasina unowa nain wiokam-ikowa, sira unowa nain.
60004004	Ne aakisa ni sira samora onowa me wiokiwkin kema unu-unowa wuap kema nia bagiwirimik. Ne oporiw nia samo-samorimik.
60004005	Nain ikoka Mua Maneka yia mekawow epa-pa wiena sira kamenap onam-ikemik nain kakeniw naap pina wiinon. Mua Maneka eena wi mua mokok enuma ikemik nain ne wi iiriw umemik nain unowiya wia mekawiya nain.
60004006	Wi mua iiriw umemik nain wi mokok enuma ikok sira kamenap onam-ikemik nain ookami wia mekawinon. Wia mekawap mua kaken eliwa wia naiya nain wiena kukusa Mua Maneka ona ikua naap ikaikuan. Nain naep Krais-ke ikiwep wi nain pun ona opor eliwa wia maakek.
60004007	Aria miiwa ne maa unowa weeserow epa nan tiil arem-ikaiya. Naapeya ni Mua Maneka fariyen naep baliwep ikok maa kema suuwap onam-ikeka.
60004008	Ne sira fain miimowa-pa wueka, mua oko manek akena wia kookalowa nain. Moram pina unowa imenaromakiya nain mua wia kookalow manekiw ikok ifemakowen.
60004009	Ne mua-ko ekapep niamiya ikaiwkin-na baliwep wia kakalteka, me wia tuunam-miaweka.
60004010	Mua Maneka kema niomakeya uuwowa ononer opam-ikaiman. Naapeya o uuwowa kema niiya nain-pa mua oko wia asipam-ikeka.
60004011	Mua eena Mua Maneka opora wia maakiya nain, opora kakeniw wia wafuram-ikominok. Ne mua oko Mua Maneka-ke kema iweya wia asipowa nain kekanowa nain-pa wia asipam-ikainok. Naeya Mua Maneka unuma anane wiar piram-ikauk naep ni Yeesus Krais unuma-pa topialemi uuwowa onam-ikomaka. I anane Yeesus eena kekanowa ne unum manek akena nain unuma piriyen. Makena!
60004012	Aria emar unowik, akimowa-ke niar imenareya sirirowa samora eena aawiman nain kema unu-unowa me wueka. Nain me maa enuma-ke, naeya soraniman.
60004013	Krais sirirowa aawok naap nis pun aawiman, naapeya ni nain kema suuwap kemeleka. Naeya ikoka o parin onaiya unum maneka ariman ariya nain ni manek akena kemelowen.
60004014	Ne ni Krais ookiwkin oporiw nia samo-samoriwkin-na kemeleka, moram Mua Maneka Ewar Eliwa eena kekanowa ne unum maneka nain niamiya ikok mia nia iikirowam-ikaiya.
60004015	Ne sira fain-ke me niar imenarinok, mua wia ifakimowa, maa ikumarowa, sira samor akena onowa e paapar-yiawowa. Naap onap sirirowa aawowen-na emina ururowen.
60004016	Ne ni Krais teeria-pa ikaiwkin sirirowa niiwkin-na emina me urureka. I Krais muuta nain sirirowa aawimik, naap maemi Mua Maneka unuma pirami sira eliwa naakeka.
60004017	Mua Maneka yia mekawiya nain i ona teeria kiikir yia mekawiya. Naapeya i yoowa aawimik. Ne wi teeria eena o opor eliwa me wiar miimimik nain wia mekawami sirirowa samora me wiinon-i?
60004018	Eena Mua Maneka opora-ko maek, feenap, “Wi mua kaken eliwa Mua Maneka teeria wiar eku naep sirirowa aawep ekikuan. Ne wi pina onimik nain, ne Mua Maneka opora me ookimik nain o teeria wiar ekikuan-i? Weetak.” (Gutpela Sindaun 11.31)
60004019	Mua Maneka ona eliw naeya ni sirirowa aawem-ikaiman. Naapeya o eena miiw maa muutitik onak nain sira makena-ke naep o wapena-pa niam wueka, ne sira eliwa naap onam-ikeka.
60005001	Ne ni Yeesus Krais teeria woos mua, yo ni epaskun woos mua ikem. Krais sirirowa aawok nain yena mokok onaiya urufam. Ne o wiimar unum maneka ne kekanowa onaiya ariman ariya nain i unowiya pun naap ikaiyen. Naapeya feenap nia maakiyem.
60005002	Mua Maneka ona sipsip teeria wia urufowa nia wuak, naeya ni kemelami baliwep wia urufam-ikeka. Mua Maneka kookaliya naap uuweka. Ne ni uuwami maamuma me naeka, mua wia asipowa kema manekiw ikok topialem-ikeka.
60005003	Ne wi teeria wia urufam-ikaiman nain yo yaisow naep me niam ireka. Sira eliwa yiokuk naep baliwep ikeka.
60005004	Ne wiimar Krais eena sipsip urufowa woos mua ariman ariya neeke nia saliwami ni ikiwos maa bala niinon. Eena dubil akena anane naap ikainon, me samorarinon nain.
60005005	Ne sira naapiw, ni takira wi iperowa opora wiar miimeka. Ni unow maneka niam poromi mua oko tepak-pa niam wueka. Eena Mua Maneka opora maek, feenap, “Wi mua wiam pirimik nain Mua Maneka-ke wia poraiya. Ne wiam poraimik nain wia asipiya.” (Gutpela Sindaun 3.34)
60005006	Naapeya ni niam poromi Mua Maneka wapena-pa niam wueka. Ne ikoka ona epa eliwa wiar imenareya unum maneka niinon.
60005007	Os-ke nia kemalep nia urufam-ikaiya, naapeya ni kema samora niar ikua nain wapena-pa wiar wueka.
60005008	Ni niam urufami baliwep ikok kekanep ikeka. Niena iiwua Satan-na, laiyon saarik nia enimekam naep nia urumam-ikaiya.
60005009	Naeya o fienami Mua Maneka opora kekanowa wiar opaka. Ni amisareman, wi miiw oko oko Mua Maneka teeria wis pun ni sirirowa aawiman naap aawimik.
60005010	Mua Maneka manek akena yia kemalep yia asipowa kema maneka wiar ikua. Os-ke nia aawep Krais epaskun ona parina-pa nia wuami unum maneka niek. Makena ni sirirowa aawiman nain epa maala me ikowen. Moram ona nia saliwap kema nia sonomami nia kekanoweya ni kekanep ikowen.
60005011	Aa, Mua Maneka no naisow kekanowa onaiya ikon, anane maneka. Makena!
60005012	Yo parosifa iiw muuta fain yena opora maemkun Sailas-ke siisimok. Os pun Krais uuwowa baliwep onomiya naiyem. Ne yo parosifa fainiw kema nia kekanowami nia maakiyem. Feenap, Mua Maneka maken akena yia asipiya. Naapeya ni kekanep ikeka.
60005013	Ne Krais teeria Babilon-pa ikemik nain ni eliwa ikeka nia naimik. Wi eena Mua Maneka-ke nia pepekimemi wis pun wia pepekimok nain. Ne yena muuka Mak pun eliwa ikeka nia naiya.
60005014	Ni Kristen teeria unowiya niam kookalemi sira eliwa-pa wapena niam opaka. Ni Krais teeria unowiya kema eliwiw ikeka nia naiyem.
61001001	Aria parosifa fain yo Saimon Pita eena Yeesus Krais uuwow mua ne aposel nain-ke ni teeria fain nia siisimomiyem. Ni feenap, Yeesus Krais yiena Mua Maneka-ke, ne ni pina-pa ikaiwkin ona nia aaweya Mua Maneka mokoka-pa pina marew ikeman. Naeya i teeria epaskun opor eliw akena nain opimik.
61001002	Ni feenap nia maiyem, ni Mua Maneka ne yiena Maneka Yeesus Krais amisar-ikim-ikaiman neeke Mua Maneka nia kemaliya nain niam furewami kema sonom eliwa manek akena aawowen.
61001003	Ona kekanowa-pa kema yiemi yia pepek erowaweya i anane o wameiya eliwa ikok ekima maneka opami eliwa ikaiyen. Mua Maneka yena kaken eliwa ne yena unum maneka ikem nain nis pun naap ikeka naep yia maiya. I o naap amisaremik nan kekanowa aawemik.
61001004	Ona naap onami maa ele-eliwa yia onomowa maep koonowak nain makena yia opomak. Neeke ona sira dubil manekiw ikaiya nain nis pun naap ikowen. Naeya mia kookalowa sira-sira eena nia samoriya nain eliw ao-wuepami miiw sira me ookowen.
61001005	Ni Yeesus Krais opora baliwep opu naep-na akimowa yaawerow marew opora opiman nain sira unowa fainiw ane-kurumeka, sira eliwa-pa ikowa, Mua Maneka baliwep amisarowa,
61001006	mia niam kaikap mia kookalowa me ookowa, kekanep kekelka ikowa, Mua Maneka ekima maneka opami eliwa ikowa,
61001007	niena teeria yiamun epia-ke niam naemi niam kookalem-ikowa ne mua oko pun wia kookalemi wia saliwam-ikowa.
61001008	Ni yiena Maneka Yeesus Krais baliwep amisareman. Neemi sira unowa nain ookam-ikowen-na sira nain-ke kema-pa niar taanem-ikaeya me asipap-puowen, anane makenarem-ikainon. Naeya ni baliwep o uuwomowen.
61001009	Ne mua sira unowa nain me ookiya nain mokok opa saarik, maa me urufiya. Ne fain kema irinarek, yo pina onomakem nain iiriw efar iirarek, naap me maiya.
61001010	Naapeya emar unowik, ni Mua Maneka nia faremi nia nanikak nain maken akena arinok naep kema iikirap kekanep naap onam-ikeka. Ne ni naap ookam-ikowen-na me wakiowen, weetak akena.
61001011	Naemi yiena Maneka Yeesus Krais eena yia aawok nain ona manek akena nia kookalep anane ikaiya kemena neeke nia wuinon. Naeya ni anane eliw ikowen.
61001012	Makena, ni maa unowa nain iiriw amisareman, ne opor makena kekanowa opam-ikeman, nain ni eliw ikeka naep yo anane sira nain maemi nia kemapawam-ikainen.
61001013	-
61001014	Yiena Maneka Yeesus Krais baliwep kema yiek, yo miiwa fain piipuowa epa efar weeserikua. Naapeya yo aakisa mokok enuma ikem fainiw eliw ikowa opora nain nia enumam-ikainen.
61001015	Yo iiwawow marew naap nia maakem-ikainen. Naeya ikoka yo umemkun ni maa nia maakomakem nain kema-pa ikowen.
61001016	Aria yiena Maneka Yeesus Krais ona kekanowa ne nainiw ekapowa nia maakemik nain me yiena mua kema-pa siisiarep nanar imenap nia ookomamik. Weetak, i yiena mokok onaiya kekanowa ne parina wiar urufamik.
61001017	Iir nain i ema nan ikemkun ona Wiawi Mua Maneka-ke unum maneka ne kekanowa iwok. Feenap, Mua Maneka parin maneka-ke imenaremi iwakara-ke o maemi feenap maek, “Fain yena Muuka, kema muneka-ke, yo manek akena kookaliyem nain-ke,” naap maek.
61001018	Maa urufap miimamik nain i ema-pa nan ikok yiena kakeniw mua iwakara iinan-pa oreya miimamik. Maa naap imenareya epa nain ema eliwa naimik.
61001019	Ne wi Mua Maneka profet pun opora kuisow nain maem-ikemik. Ne yiena kakeniw maa urufamik nain wi opora nain makena wiar arek. Naapeya ni opora nain baliwep wiar miimam-ikowa-ke eliw. Moram opora nain parina saarik, epa kokoma-pa parina iwiya naap. Ni opora nain anane maneka kema suuwam-ikeka. Naap kema suuwam-ikaiwkin epa wiimow mokoma nain-ke imenaremi kema iiwawun nia parinarowinon.
61001020	Ni maa fain manek akena amisareka, Mua Maneka profet opora maemi siisimemik nain me wiena kema-pa onamik, weetak.
61001021	Moram opora naap nain mua kema-pa-ko me imenariya. Ewar Eliwa-ke Mua Maneka opora kema wiem-ikaeya wiar maemik.
61002001	Iiriw i Isrel teeria mua papako wia peeskimemi i profet-ke wiam maemi wadolalem-miawemik. Ne ikoka pun sira naapiw, wi mua papako i somek mua-ke naap maemi opora nia maakikuan. Wi opor makena saarik aakunemi nia kiri-kiripami wadol era nia pikiwemi nia oro-boonowikuan. Yiena Maneka eena wia sesenarep aawok nain wi yiena Maneka-ke me naemi mikikira iwimik. Naeya wiena sira onimik nain-ke ikoka wiar kireya oram samor aawep-puikuan.
61002002	Ne mua unowa wi wiokami mia kookalowa sira samo-samora onikuan. Aria neeke wi sisin mua era makena nain yiar poraikuan.
61002003	Wi somek mua nain maamuma niar aawow muuta nain wiena wadol nanar imenap nia maakikuan. Wi naap onimik nain kirowa wiar ikua, Mua Maneka wia samorowa nain wiena wiam ekerap-puimik. Ona epa kerereya oram wia samorap-puinon.
61002004	Ni Mua Maneka sira onam-ikua nain kema suuwiman-i? Feenap, iiriw ekera ensel papako sira samora onamik nain os-ke mokokiw me ikua, weetak. Wia samorami epa kokom tenowa-pa wia wuak. Wi nan ikok wia samorowa epa nain arewap ikemik.
61002005	Ne iiriw ekera Noa ikowa-pa wi emeria mua Mua Maneka opora mikikira iwemi pina samor akena onam-ikemik nain mokokiw me ikua, weetak. Eka luuma maneka sesekami wia welawak. Noa mua kakeniw ikua, ne Mua Maneka opora wia maakem-ikua. Naapeya Mua Maneka-ke ona teeria ikur okaiwi-pa erup ne ona me wia samorak.
61002006	Aria iir oko, owowa erup, Sodom ne Gomora, pina wia kiripomami mukuna sesekeya awep iiwawun saakiarek. Wi emina kekanimik nain naap urufap kema aawep maikuan, is pun sira naap yia oninon, naap maikuan.
61002007	Iir nain Lot ona teeria onaiya wia aawep pikiwep-puap owowa erup nain iiwawun samorak. Moram Lot waisow mua eliwa ne kakeniw ikua. Owowa nain wiamiya ikok sira samora onam-ikemik nain wiar urufap kema-pa sirirem-ikua.
61002008	O mua eliwa nain wi wiamiya ikok wi sira samora nain anane wiar urufap ne miimap kema iiwawun samorarem-ikua.
61002009	Aria Mua Maneka sira naap onam-ikua. Naapeya i feenap amisaremik, aakisa wi mua kakeniw ikemik nain akimowa-ko wiar imenarinon-na ona wia asipeya eliw ao-wuepikuan. Ne wi sira samora onimik nain wia mekawowa naep wia kaikap epa neeke wia kiripomami wia samorinon.
61002010	Wi mua samora ikoka samor aawikuan, nain wi somek mua nain-ke wiisak, samor akena aawikuan. Wiena mia kookalowa ookami sira samora onimik nain ne wi Mua Maneka opora fienimik nain. Wi mua nain wiena kookalowa-pa sira-sira onami unuma wiam pirimik. Naap onami wi iinan ensel kekanowa akena nain wia keker opow marew wia firekimik.
61002011	Ne wi ensel Mua Maneka-ke kekanowa wieya kekanowa onaiya ikemik. Eenapeya wi miiw mua kekanowa wiar nomakemik. Nain wi ensel papako Mua Maneka mokoka-pa wi ensel kekanowa nain pina ariman wiar wuami me wia firekimik.
61002012	Ne wi somek mua nain-ke weetak, kekanowa me wiar amisarowa wia firekap-puimik. Wi nain maa eneka eena kema marewa nain saarik. Wi mua naap nain, wiena mia kookalowa muutiw ookimik. Naapeya ikoka samor aawikuan, maa eneka asia eena kanuep opap ifakimimik naap.
61002013	Wiena sira samora nain-ke kiremi wia samorinon. Wi sira feenap onimik. Mia kookalowa ookami amirik maneka pun mia kookalowa sira-sira ookami palanow manekiw ikaimik, nain maa eliwa-ke naimik. Wiena sira nain maa tumina saarik ikaiya. Ne aria ni kema kuisow ikok niam fiirimep maa enimiman nain wis pun niamiya maa enimimik. Nain wi sira samo-samora onimik nain-ke, naapeya ni maa enowa nain niar tumina arowimik.
61002014	Wi emeria mokoka wia kuimik ne uruw mia me kaikimik, pina anane maneka onimik. Naap onami wi mua kema garia nain pina onowa wia mufem-miawimik. Ne wi maamuma, maa muutitik kookalow manekiw ikowa nain wiam paayap anane naap onimik. Wi teeria nain Mua Maneka yoowa wiowa nain iiriw maep-puak.
61002015	Wi era makena iiriw piipuamik. Ne Beor muuka Baalam sira onak nain era wiar ookimik. Mua nain maamuma aawow muuta nain sira samora onekam naep ikiwok.
61002016	Nain onowa ikiwem-ikaeya ona donki-ke mua saarik aakunemi sira samora nain ariman maakemi amukarek. Maa eneka-ko me aakunimik, nain mua saarik maakemi o kema pukow marew sira samora onowa ikiwok nain era wiar puukak.
61002017	Aria wi somek mua nain wi eka arona iiriw saanarek naap. Ne oko pun feenap saarik, ipia kokoma teniya, nain ewar asia-ke wuunoweya ipia me oraiya. Wi nain Mua Maneka epa iiriw wia wuap-puomak, epa kokom akena nain.
61002018	Mua papako sira samora teeria-pa wiar ikok aakisa fan wia piipuap Yeesus Krais ookimik. Ne wi mua samora nain-ke mia kookalowa sira manekiw ookuk naep opor maken marewa nain aakunemi piik irami kema wia mikami wia wakiowawimik.
61002019	Feenap wia maakimik, “Ni i sira yiokowen-na maa unowa eliw onowen, opor marew ikowen,” naap maimik. Nain wi wiena pina onam-ikaimik nain-ke iiriw wia kaikap ikua. Moram sira naap ikua, no maa mauwa kema manekiw ikok onin nain maa nain nena iimarow mua saarik, nain-ke kema nefa mikeya pina onam-ikainan.
61002020	Ne wi mua yiena Maneka Yeesus Krais eena yia aawok nain opora wiar opap miiw sira onowa miatinimik. Nain wi teeria nain-ke afila wuomiwkin wiokap-na samor akena aawikuan. Wi iiriw Yeesus Krais me amisarowa ikemik nain pun samor ikemik, nain ikoka wi iiwawun samorarikuan.
61002021	Moram wi mua naap nain Yeesus Krais opor makena me wia maakiwkin amisarep ikekamik-na eliw-yon. Nain wi amisarep Yeesus Krais ookam-ikok piipuap ona sira wia maakek nain mikikira iwemik. Naapeya wiisak, wi iiwawun samorarikuan.
61002022	Naapeya Mua Maneka opora oko eena feenap maek nain makena, “Siowa eena ookakimep-puap ona nainiw eniminon.” (Gutpela Sindaun 26.11) Ne opora oko feenap ikua, “Waaya eena iiriw yasuwamik nain ikoka nainiw ikiwep sipa yakinon.”
61003001	Aria emar unowik, yo aakisa parosifa nia siisimomiyem fain-ke erup ariya. Ni sira kakeniw ikowa nain kema iikirap kema suuweka naep nia naiyem. Nain nia kemapawowa naep parosifa fain siisimiyem, ne iiriw siisimem nain pun naap.
61003002	Wi iiriw profet opor unowa maem-ikemik nain kema suuweka, ne opora yiena Maneka eena yia aawow mua nain wi aposel wia maakeya nia maakemik nain pun kema suuwam-ikeka.
61003003	Ni uru-urufap, fain baliwep akena mokakeka, feenap, miiwa weeserow epa arem-ikaeya wi mua papako wiena wadol sira ookimik nain-ke i maa makena maemi ookimik nain yiar amap-niirikuan.
61003004	Feenap maikuan, “O nainiw ekapowa maek nain makena ekapok-i? I yiena auwa teeria o arewap ikemik nain iiriw umemik. Nain maa unowa ona iiriw miiwa onaiya imenarek naapiw akena ikomakek,” naap maikuan.
61003005	Naeya wi nain maemi Mua Maneka miiw maa muutitik urufam-ikaiya nain kema suuwowa miatinimik. Feenap ikua, Mua Maneka-ke maeya aapereka ne maa muutitik imenaromakek. Ne epa unowa nain eka-ke muep ikaeya os-ke eka nain suuw-ekap kame kuisow wueya miiwa imenarek.
61003006	Ne naap ikok eka nain-keriw miiwa muemi emeria mua wia samorak.
61003007	Ne aakisa miiwa i ikemik fain Mua Maneka ona naap maep miiwa fain urufam-ikaiya. Wiimar iiwawun, emeria mua wia mekawow epa-pa os-ke mukuna sesekeya miiwa fain kukumakinon. Ne wi o me ookimik nain iiwawun samorarep mesenalikuan.
61003008	Nain emar unowik, ni maa kuisow fain kema suuwam-ikeka. Mua Maneka i saarik fofa me tuuniya. Feenap, fofa kuisow mokoma unowa akena naiya, ne mokoma unowa akena fofa kuisow naiya.
61003009	Ne ona ekapowa maek nain i mua-ke maimik, ewur ekapekak oo. Nain feenap, ni me samor aaweka naep nia arewiya. Ni unowiya iiwawun kema kiriwkin maa nain onap-puinon. Naapeya mokoma tuunowa maimik nain o weetak.
61003010	Yiena Maneka ekapow fofa nain oram imenarep-puinon, ikum mua saarik. Iir nain aapereka wilik naemi paranemi iiwawun mesenalinon. Neemi maa unowa aapereka-pa ikomakek nain awemi samorarinon. Ne maa muutitik miiwa-pa ikomakek nain pun iiwawun awemi mesenalinon.
61003011	-
61003012	Miiwa ne iinan maa unowa ikoka Mua Maneka maek naap akena samorinon. Ni nain kema suuwami aakisa sira kamenap ikowen? Ni Mua Maneka fofa maek nain arewami ewur ekapinok naem-ikok osiw ookami baliwep ikowa-ke eliwa. Makena, fofa neeke aapereka maa unowa mukuna-ke kuumeya awemi iiwawun samorarinon, ne miiw maa muutitik awemi eka aremi mesenalinon.
61003013	Nain Mua Maneka eena owow iinan enuma ne miiw enuma yia maakep koonowak. I owowa eena anane kakeniw ikowa nain neeke ikowa arewap ikaimik.
61003014	Naapeya emar unowik, ni fofa nain arewami Mua Maneka mokoka-pa pina marew akena ikaiyen naeka. Neemi o wameiya kema epaskun ikau naep naap topialem-ikeka.
61003015	Yiena Maneka miiwa ewur me samoriya nain kema suuwap feenap maeka, i iiwawun yia aawowa naep naap onak, naap maeka. Aria i uuwow epaskun Pol Mua Maneka-ke amisa iweya ni parosifa nia siisimomami nain pun maek.
61003016	O parosifa unowa nia siisimomak nain maa nain maemi opora kuisow fainiw nia maakek. Opora eena maek nain ara papako kemena wiar aawowa yoowa. Ne wi mua amis marewa ne Mua Maneka opora wiar ookowa me kekanimik nain-ke Pol opora nain wiar maemi kiri-kiripimik. Mua Maneka opor unowa nain pun naapiw onimik. Wi mua nain maa anima mia-pa wiam wuap-puamik.
61003017	Aria emar unowik, ni maa nain iiriw amisareman. Naapeya ni niam uru-urufami, wi mua eena sira puukimik nain-ke me nia oro-boonowuk. Naeya ni aakisa eliwa ikaiman nain naap akena ikeka.
61003018	Yiena Maneka Yeesus Krais eena yia aawok nain nia kemalep nia asipam-ikaiya naap manekarem-ikainok, ne ni amisa wiar aaweman naapiw ikim-ikeka. Aria o kekanowa ne unum maneka aakisa naap ikaiya, ne anane pun naap ikainok. Makena.
62001001	Aria i parosifa nia siisimomimik fain Opora eena anane eliwa ikowa onoma nain nia maaku naep. Opora nain miiw maa muutitik me imenarowa ikaeya ona naap ikua. I yiena ifan onaiya miimamik ne yiena mokoka-pa urufamik nain maimik. Makena, o yia opap piek nain baliwep akena urufamik.
62001002	Anane eliwa ikowa nain-ke miiw mua areya urufamik. I naap baliwep urufap, nain maemi nia maakimik nain makena-ke. Neemi nia maakimik, mua eena anane eliwa ikowa onoma nain Auwa wiar ikok orop ariman akena miira yia ofakowak.
62001003	I Auwa ona Muuka Yeesus Krais ikos wi wiamiya kema epaskun ikaimik. I fain naep maa urufap miimamik nain nia maakimik. Ne nis pun opora opap i yiamiya ariwkin unowiya kema epaskun ikaiyen.
62001004	I unowiya kema eliwa manekiw ikaikua naep parosifa fain nia siisimomimik.
62001005	Aria i o opora yia maakek nain ariman nia maakimik, feenap, Mua Maneka parina-ke, o kokoma marew akena, weetak.
62001006	I feenap maiyen-na, “I o wameiya kema epaskun ikemik.” Naap maimik, nain epa kokoma-pa ikaiyen-na neeke wadolalimik, opor makena me ookimik.
62001007	Ne i parina eena ona ikua neeke ikaiyen-na i unow maneka kema epaskun ikaiyen. Ne ona Muuka Yeesus aka-ke yia yasuweya i pina marew, dubila ikaimik.
62001008	Ne pun i pina marew yiam maiyen-na oram yiena yiam peeskimimik, opor makena me ookimik.
62001009	Nain i pina wasirkiyen-na, o opora maek nain makena yia opomami pina yiar iiraremi ni pina marew yia nainon. Naeya i dubil maneka ikaiyen.
62001010	Mua Maneka i unowiya pina mua yia naiya. Ne i maiyen-na, “I pina-ko me onamik,” naap maiyen-na Mua Maneka mua wadola puukowiyen, ne ona opor makena kema-pa me yiar ikua.
62002001	Aria yena muuk unowa, ni pina me oneka naep parosifa fain nia siisimomiyem. Nain mua-ko pina-ko oninon-na Yeesus Krais ikua, eena pina marewa, dubila ikaiya nain. Os-ke i emina-pa yiar iimarep i opora Auwa yia maakomiya.
62002002	I pina onimik nain Mua Maneka-ke sirirowa yiiya. Nain os-ke pina yiar aawep ona mia-pa wame wueya Mua Maneka me yia siririya. Ne me i muutiw, miiw mua unowiya naapiw wia oniya.
62002003	N e o sira wuak nain baliwep wiar ookiyen-na maiyen, “O amisaremik,” eliw naap yiam maiyen.
62002004	Mua-ko mainon-na, “Yo o amisarem.” Naap maep sira me wiar ookinon-na, mua wadola-ke, ne opor makena kema-pa me wiar ikua.
62002005	Ne mua eena opora wiar ookiya nain, o kookaliyem naek nain makena, manek akena kookaliya. I Mua Maneka wameiya ikemik, ne opora nain makena arinok naep naap onowa-ke.
62002006	Feenap, mua-ko mainon-na, “Yo Mua Maneka wameiya ikem.” Naap maep-na o Yeesus sira wiar ookam-ikainok.
62002007	Aria emar unowik, wia kookalowa sira maemi nia siisimomiyem fain me sira enuma-ke, weetak, awona-ke, iiriw eena ni Yeesus Krais opora opaman iir nain sira nia maakiwkin ookaman. Ne aakisa pun ookam-ikaiman, nain-keriw. Sira awona nain maiwkin iiriw miimaman.
62002008	Sira awona nain-ke, nain yo kiiriw opora enumiyem. Feenap, epa kokoma mesenaleya aakisa parin makena-ke wilinem-ikaiya, naapeya sira makena Krais mia-pa makena arek, ne sira nain nis pun niar ikua.
62002009	S ira feenap, mua-ko mainon-na, “Yo Yeesus parina-pa ikem.” Naap maek, nain Yeesus teeria mua oko me kookalinon-na mua nain epa kokoma-pariw ikua.
62002010	Ne mua eena Yeesus teeria mua oko wia kookaliya nain parina-pa ikua. Sira samora me wiar ikua, naeya maa mauwa-ke mika-suuweya pina-pa wakinon? Weetak.
62002011	Ne mua eena Yeesus teeria mua oko me wia kookaliya nain epa kokoma-pa ikua. Ne naap ikiwemi mokoka kokoma tenep era kookopiya.
62002012	Aria yena muuk unowa, Mua Maneka-ke Krais unuma-pa ni pina niar iirarek. Naapeya yo parosifa fain nia siisimomiyem.
62002013	Ne ni mua iperowa, ni Krais amisareman, eena miiwa me imenarowa ikaeya o iiriw ikua nain. Naapeya parosifa fain nia siisimomiyem. Ne ni takir ele-eliwa, ni Satan nomakeman. Naapeya parosifa fain nia siisimomiyem. Ne yena muuk unowa, ni Auwa baliwep amisareman. Naapeya parosifa fain nia siisimomiyem.
62002014	Ne ni mua iperowa, ni Krais amisareman, eena miiwa me imenarowa ikaeya o iiriw ikua nain. Ne ni takir ele-eliwa, ni kema pukeman. Mua Maneka opora ni kema-pa n iar ikua, naeya Satan nomakeman. Naapeya yo parosifa nia siisimomiyem.
62002015	Aria ni miiw fain sira-pa miiw maa muutitik me kookaleka. Mua eena miiw maa muutitik kookaliya nain Mua Maneka me kookaliya.
62002016	Moram miiw sira fain me Auwa wiar ekapok, weetak, ona miiw mua-ke imenamik, wi pina mua eena maa nain kema manekiw ikaimik nain. Wi maa urufap mokoka kuimik nain, ne maa muutitik onaiya ikok yo yaisow naemi wiam pirimik, sira unowa nain.
62002017	Miiwa ne maa muutitik mua eena maa nain kema manekiw ikaimik nain wiimar iiwawun mesenalinon. Nain mua eena Mua Maneka kookalowa wiar ookiya nain anane maneka eliwa ikainon.
62002018	Aria yena muuk unowa, miiwa weeserowa nain epa nan tiil arem-ikaiya. Ni iiriw feenap maiwkin miimaman, mua oko-ke ekapemi Krais iiwuaremi mainon, “Yo Krais-ke,” naap wame mainon. Ne aakisa mua unowa naap wiam maowa nain iiriw ekapemik. Naapeya i amisarep maimik, epa nan weeseriya.
62002019	Wi mua naap nain opora sira onaiya maemi i teeria-pa ikok yia piipuamik. Wi i sira epaskun ikekamik-na i yiamiya ikekamik. Nain yia piipuamik. Naapeya i amisarep maimik, wi nain me i teeria kakeniw-ke.
62002020	N ain Ewar Eliwa-ke oromi kema nieya unowiya opor makena amisareman.
62002021	Ne yo parosifa nia siisimomiyem fain me ni opor makena me amisariwkin siisimiyem, weetak. Ni opor makena amisareman, naap maep siisimiyem. Ne ni fain pun amisareman, opor makena era-pa wadola-ko me imenariya, weetak.
62002022	Aria mua kain mua wadola-ke? Mua eena feenap maiya nain, “Yeesus-na me Krais-ke,” naap maiya nain mua wadola-ke. O Krais iiwua-ke, Auwa Mua Maneka ona Muuka ikos makena-ke me wia naemi wia poraiya nain-ke.
62002023	Ne mua eena Muuka unuma poraiya nain Wiawi wameiya me wiar ikaiya. Aria mua eena Muuka makena-ke naiya nain Wiawi wameiya wiar ikaiya.
62002024	Ne ni iiriw Yeesus Krais opora opaman nain eena opora nia maakiwkin miimaman nain kema suuwam-ikeka. Ni opora nain kema suuwam-ikowen-na ni Mua Maneka Muuka ona Wiawi ikos kemena-pa wiar ikowen.
62002025	Ona opora yia maakep koonowak nain anane eliwa ikowa nain-ke.
62002026	Wi mua papako nia peeskimemi era oko nia pikiwimik, muut nain nia maakekam naep opor unowa fain nia siisimomiyem.
62002027	Aria ni iiriw Ewar Eliwa-ke niar orok. Ne ona kema niem-ikaiya, naeya mua oko-ke me nia maakikuan, ona nia maakem-ikaiya. Ne o opor unowa nain makena, me wadola-ke. Naapeya ni Ewar Eliwa opora wiar ookami Krais wameiya ikeka.
62002028	Ne yena muuk unowa, o wameiya ikeka. Naeya o nainiw ekapiya nain i unowiya emin ururowa marew kekanep o miira-pa ikaiyen.
62002029	Ne ni Krais amisareman, o mua kakeniw akena-ke. Ni nan amisareman, wi mua sira makena ookimik nain Mua Maneka muuk teeria-ke.
62003001	Auwa Mua Maneka yia kookaliya nain manek akena yia kookalep yiena muuka wiipa unowa yia naiya. Aa, i wiar kema suuwowa me pepek! Maken akena, i muuka wiipa wiar ikemik. Miiw mua unowa o me amisarep me ookimik, naapeya is pun me yiokimik.
62003002	Emar unowik, i Mua Maneka muuka wiipa unowa-ke. Nain i wiimar kamenap ariyen nain aakisa baliwep me amisarowa ikemik. Wiimar Krais ekapiya nain ona kamenap ikua nain maken akena urufiyen, naapeya is pun o ikua naap akena ikaiyen.
62003003	Krais ona dubil manekiw ikaiya. Naeya i o urufiyen naep kemaiw yiam tuupam-ikaimik nain arewap ikok yiena kukusa yiam saliwami dubil manekiw ikaimik.
62003004	Ne wi mua pina onimik nain Mua Maneka sira wiar puukimik. Makena, wi pina onimik nain Mua Maneka sira wiar fienimik nain-ke.
62003005	Ne Krais ona pina marew nain i miiw mua pina yiar iirarekam naep miiwa orok.
62003006	Naeya wi mua eena Krais kemena-pa wiar ikemik nain pina me onam-ikaimik. Ne wi mua eena pina onam-ikaimik nain wi Krais me urufamik ne me amisaremik.
62003007	Naapeya muuk unowa, ni maa uru-urufap, mua oko-ke sira samora onowa me nia peeskimuk. Krais ona kakeniw ikaiya, naapeya mua eena sira kakeniw ookiya nain mua kakeniw-ke.
62003008	Satan iiriw miiwa me imenarowa ikaeya pina onak. Naeya mua eena pina onam-ikaiya nain Satan teeria-ke. Naapeya Mua Maneka Muuka miiwa orok nain Satan uuwowa iiwawun wiar samorekam naep orok.
62003009	Ne mua eena Mua Maneka muuka wiar arek nain Wiawi sira kema manekiw ikaiya, naapeya pina me oniya. Mua Maneka ona Wiawi-ke, naapeya pina onowa kema marew.
62003010	Sira neeke i amisaremik, mua kain Mua Maneka muuk teeria-ke, ne mua kain Satan teeria-ke, naap maimik. Feenap, o mua sira kakeniw me oniya ne Yeesus Krais teeria mua oko me wia kookaliya nain me Mua Maneka muuk teeria-ke.
62003011	Aria ni Yeesus Krais opora opaman nain, iir nain opora fain iiriw nia maakiwkin miimaman. Nain feenap, i ona teeria mua oko wia kookalowa-ke.
62003012	Ni Kein sira me wiar ookeka, o Satan teeria wiar ekap ona wiamun aka epaskun oram enuma ifakimok. Ona wiamun moram ifakimok? Onoma feenap, o sira onomakek nain eliw marew, ne ona wiamun sira onomakek nain eliwa-ke. Nain kema bagiwirap wiamun ifakimok.
62003013	Naapeya emar unowik, wi mua oko-ke kema nia iririmemi nia samoriwkin-na me soraneka, ni iiriw amisarep ikeman.
62003014	I mua oko wia kookalimik. Naapeya yiam amisarep yiam maimik, i umep nainiw iikiramik naimik. Ne mua eena mua oko me wia kookaliya nain umep ikowa saarik ikua.
62003015	Ne mua eena mua oko iiwuariya nain mua nain ifakimowa saarik oniya. Ne ni amisareman, mua naap nain anane eliwa ikowa nan me ikua.
62003016	Aria wia kookalow sira maimik nain Yeesus wame wuami umok neeke amisariyen. I pina muuta nain sirirowa aawep umok, naapeya is pun mua oko wia kookalep wia asipami eliw sirirowa aawowa-ke.
62003017	Nain feenap, mua oko maa unow onaiya ikua nain Yeesus Krais teeria mua oko maa-ko iiwareya me asipam-ikua, nain eliw feenap mainon-i, “Mua Maneka wia kookaliya nain yos pun mua naap wia kookaliyem nain-ke.” Nain o naap me wame mainok.
62003018	Naapeya nia maakiyem, i oram opora-pa wia kookalimik me naiyen, weetak. I wia kookalimik akena naemi makena, wia asipam-ikok naap eliw maiyen.
62003019	-
62003020	Ne i sira eliwa naap onami maiyen, i Yeesus opor makena ookimik. Aria iir oko i kema-pa sira yiam pupep maimik, “Yee, yo pina onam, Mua Maneka-ke efa iirarinon,” naap yiam maimik. Nain i yiena kema baliwep me yiam amisaremik, Mua Maneka kema baliwep akena yiar amisarek. Os-ke eliw sira yiar mainon. Naapeya i naap maemi kema tenep ikaiyen.
62003021	Aria emar unowik, yiena kema-pa sira yiam pupep maiyen-na, “Yo pina onaiya me ikem,” makena naap maep-na, Mua Maneka mokok epa-pa ikowa keker opowa marew ikaiyen.
62003022	I opora yia maakek nain ookimik ne pun o kookaliya naap onimik. Naapeya maa nokariyen-na yiar apekarinon.
62003023	Ne opora feenap yia maakek, yena Muuka Yeesus Krais opora wiar opaka, ne ona sira nia maakek naap mua oko wia kookaleka, naap yia maakek.
62003024	Wi mua o opora wiar ookimik nain kemena-pa wiar ikemik, ne ona wiamiya ikaiya. Ne ona Ewar Eliwa sesekeya yiamiya ikaiya, neeke amisarep maimik, Mua Maneka yiamiya ikaiya, naap maimik.
62004001	Aria emar unowik, wi mua papako maimik, “Ewar Eliwa-ke kema yieya opora maimik.” Wi naap maiwkin-na opora ewur makena-ke me wiar naeka. Moram wi wadol mua unowa yiawemi profet-ke wiam maimik. Naap maiwkin-na ni mokomokoka wia amisarep-puap, nain Mua Maneka Ewar-ke kema iwok-i e weetak. Naap maep wia akimeka.
62004002	Wi mua eena Mua Maneka Ewar onaiya ikemik nain feenap maiwkin wia amisarowen, “Yeesus Krais miiwa orok nain miiw mua mia puukap ikua.” Naap maiwkin-na maeka, mua nain Mua Maneka-ke opora maakek.
62004003	Ne wi teeria naap me maimik nain wi Mua Maneka Ewar onaiya me ikemik. Wi ewar nain Krais iiwua-ke, eena ikoka ekapinon, nain maiwkin miimaman nain nanek.
62004004	Aria muuk unowa, ni Mua Maneka teeria-pa wiar ikeman. Ne Ewar Eliwa niamiya ikaiya nain kekanowa akena-ke, wi ewar wadola nain iiwawun wia nomakek. Naapeya nis pun wi wadol mua wia nomakeman.
62004005	Wi miiw mua pun miiw sira unowa aakunimik, naapeya mua unowa opora wiar miimimik.
62004006	Ne i Mua Maneka teeria-ke, ne wi mua Mua Maneka amisarep ookimik nain i opora wia maakemkun yiar miimimik. Aria wi Mua Maneka teeria-pa me wiar ikemik nain opora me yiar miimimik. Neeke i eliw rookasep wia maiyen, “Aa, ewar fain makena-ke, ne nain weetak,” naap maiyen.
62004007	Aria emar unowik, wia kookalowa sira nain Mua Maneka ona kema yiiya, naapeya i mua oko wia kookalikua. Mua eena mua oko kookaliya nain Mua Maneka muuk teeria-ke. Ne pun Mua Maneka baliwep amisarek.
62004008	Mua Maneka mua wia kookalowa onoma-ke. Naapeya mua eena mua oko me kookaliya nain Mua Maneka me amisarek.
62004009	Mua Maneka ona yia kookaliya nain feenap yia ofakowak. Ona Muuka kuisow eena kema muneka nain yia sesekomak. Naeya i o wiar ekap anane maneka eliwa ikaimik.
62004010	Wia kookalowa sira makena feenap, me is-ke Mua Maneka kookalemik, weetak. Ona yia kookalep ona Muuka sesekeya orop i miiw mua pina yiar akuawep umok.
62004011	Emar unowik, Mua Maneka manek akena yia kookalek nain sira naap onak, naapeya is pun yiam kookalem-ikaiyen.
62004012	Mua kuisow Mua Maneka-ko me urufak. Nain i yiam kookaliyen-na Mua Maneka yiamiya ikainon. Ona yia kookalowa sira kema yiem-ikaeya sira nain ookami baliwep yiam wuami yiam saliwam-ikaiyen.
62004013	M ua Maneka ona Ewar Eliwa yiek. Naapeya amisarep maimik, makena i kemena-pa wiar ikaimik, ne o yiamiya ikaiya, naap maimik.
62004014	Aria i yiena mokok onaiya Mua Maneka Muuka urufamik, naapeya nia maakimik, “Makena, Mua Maneka-ke ona Muuka sesekak, i miiw mua yia aawinok naep,” naap maimik.
62004015	Ne mua-ko feenap mainon-na, “Yeesus-na Mua Maneka Muuka-ke,” naap maiya nain Mua Maneka o wameiya ikaiya, ne o Mua Maneka kemena-pa wiar ikaiya.
62004016	Mua Maneka yia kookaliya nain amisarep maimik, nain makena-ke. Mua wia kookalowa onoma Mua Maneka ona. Ne mua eena mua oko wia kookalowa kema manekiw ikaiya nain Mua Maneka kemena-pa wiar ikaiya, ne Mua Maneka o wameiya ikaiya.
62004017	I miiwa-pa ikemik fain Krais sira baliwep wiar ookimik. Ne Mua Maneka-ke kema yiem-ikaeya i baliwep akena yiam kookalep yiam saliwowiw ikaimik. Naapeya Mua Maneka eena yia mekawow fofa neeke i karanow marew kekanep ikaiyen.
62004018	Mua eena mua oko wia kookaliya nain keker opowa marew. Sira-ke feenap ikua, yo pina onamkun sirirowa yiikuan, naap maep no keker opinan. Nain no maken akena wia kookalep wia saliwowiw ikain, sira nain-ke kema manekiw nefar ikaeya keker opowa kema me nefar ikainon. Naapeya mua keker opiya nain mua oko maken akena me wia kookaliya.
62004019	M ua Maneka ona kiikir yia kookalek, naapeya i mua oko wia kookalimik.
62004020	Ne mua-ko feenap mainon-na, “Yo Mua Maneka kookaliyem,” ne mua oko me wia kookalinon-na mua nain mua wadola-ke. Moram mua ona mokok onaiya wia urufami wiamiya aakuniya nain me wia kookaliya, naep Mua Maneka me urufiya nain kamenap kookalinon?
62004021	Ne Krais eena sira yia maakek nain feenap, mua eena Mua Maneka kookaliyem naiya nain mua oko pun wia kookalinok.
62005001	Aria mua eena Yeesus-na Krais-ke naiya nain Mua Maneka muuk teeria-ke. Ne mua eena Wiawi wiar kookaliya nain ona Muuka pun wiar kookaliya.
62005002	I Mua Maneka kookalep opora wiar ookimik. Neeke amisarep maimik, i Mua Maneka muuk unowa wia kookalimik, naap yiam maimik.
62005003	Mua Maneka eena sira wuomakek nain wiar ookimik, neeke o kookalimik. Ne sira unowa yia maakek nain ookowa me yoowa akena, weetak.
62005004	Moram Mua Maneka muuk unowa wiar aremik nain wi miiw sira ookowa miatinimik. I Mua Maneka opora wiar opimik neeke miiw sira ookowa miatinimik.
62005005	Ne naareke miiw sira ookowa miatininon? Mua feenap maiya nain, “Y eesus-na Mua Maneka Muuka-ke,” mua nain-ke makena, o pepek.
62005006	Y eesus Krais eena miiwa orok nain maa erup fain-ke o ilenimik, eka ne aka. Me eka muutiw o ileniya, weetak. O eka-pa yasuwamik, ne oko, ona umep aka sawikak. Ewar Eliwa-ke opor makena maowa onoma, ne o Yeesus Krais maemi yia maakiya nain opor makena-ke.
62005007	Ne maa arow nain-ke opora kuisow nain koonowami maimik.
62005008	Feenap, Ewar Eliwa opora maek nain, aria o eka-pa yasuwamik nainiya, aria aka mia-pa wiar orok nain, maa arow naap epaskun wuami maimik.
62005009	Wi mua opora makena-ke naep maimik nain makena-ke wiar naimik. Nain Mua Maneka opora maiya nain maken akena-ke. Naapeya maa arow nain-pa ona Muuka maemi yia maakiya nain maken akena-ke, mua opora wiar nomakek.
62005010	Wi mua Mua Maneka Muuka opora wiar opimik nain wiena kema-pa maimik, makena, Yeesus Krais Mua Maneka Muuka-ke, naap maimik. Mua Maneka ona Muuka makena maek. Nain wi mua opora nain makena-ke me wiar naimik nain Mua Maneka wadol mua puukowimik.
62005011	Opor makena yia maakek nain feenap, ona Muuka anane eliwa ikowa onoma-ke. Ne muuta nain ona Muuka sesekami anane eliwa ikowa nain yia wuomak.
62005012	Naeya wi mua Mua Maneka Muuka kemena-pa wiar ikemik nain wi anane eliwa ikaimik. Ne wi o kemena-pa me wiar ikemik nain, weetak.
62005013	Ni Mua Maneka Muuka unuma makena-ke naep opora wiar opam-ikaiman. Ne i anane eliwa ikaiyen, naap amisarep maeka naep parosifa-pa maa muutitik nia maakiyem.
62005014	Naapeya i Mua Maneka keker opowa marew kekanep o wameiya ekimik. Neemi i ona kookalowa ookami maa nokarimik nain yia apekariya.
62005015	Ne makena, i maa nokaremkun yia apekariya, naap maimik. Naapeya maimik, maa mauwa nokarimik nain iiriw yia apekarep ikua, naemi ikoka makena urufiyen naimik.
62005016	-
62005017	Ne nena teeria epaskun mua-ko pina oneya urufin. Nain pina onak nain umep iiwawun mesenalowa nain me imenak. Aria no Mua Maneka fareya o asipeya anane eliwa ikowa era-pariw ikainok. Sira samo-samora onimik nain iiwawun pina manekiw. Nain me unowiya umep mesenalowa era-pa yia pikiwiya. Wi mua papako Yeesus Krais mikikira iwep mesenalikuan, naapeya yo feenap me wia maiyem, “Ni Mua Maneka wia faromaka,” naap me nia naiyem, weetak.
62005018	I amisaremik, i Mua Maneka muuk teeria wiar aremik nain pina me oni-ikim-ikaimik. Moram Mua Maneka Muuka ona pika yia warikap-pueya ikemik. Naeya Satan yia samorowa nain me pepek.
62005019	Amisarep maimik, i Mua Maneka muuk unowa wiar ikemik, nain miiw emeria mua unowa Satan tepak-pa wiar ikemik.
62005020	Ne fain pun amisarep maimik, Mua Maneka Muuka iiriw ekapok, ne kema yia fookak, naeya Mua Maneka maken akena amisaremik. Mua Maneka maken akena-ke, ne i o kemena-pa wiar ikemik. Ne pun ona Muuka Yeesus Krais kemena-pa wiar ikemik. Mua Maneka maken akena-ke, anane eliwa ikowa onoma os.
62005021	Aria yena muuk unowa, ni wi mua miira sirarep yiena inasina-ke naep sira-sira onimik nain me wiokeka.
63001001	Aria parosifa fain yo Yeesus Krais teeria woos mua-ke no yena ekera, nena muuka wiipa onaiya nia siisimomiyem, no eena Mua Maneka nefa pepekimok nain-ke. Yo manek akena nia kookaliyem. Ne me yo yaisow, wi unowiya eena opor makena amisaremik nain pun nia kookalimik.
63001002	Moram i unowiya opor makena opam-ikaimik, ne opora nain anane naap yiar ikainon.
63001003	I unowiya feenap yiam maimik, Yeesus Krais opor makena opap yiam kookalem-ikemkun yiena Auwa Mua Maneka, ona Muuka Yeesus Krais ikos yia kemalep yia asipami yia saliwam-ikauk, ne kema sonom eliwa yiem-ikauk.
63001004	Opor makena ookam-ikowa nain Auwa ona yia maakek. Ne nena muuka wiipa papako ookam-ikaimik. Yo naap wia miimap manek akena kemeliyem.
63001005	Ne aakisa nefa maakiyem, yo feenap kookaliyem, i unowiya yiam kookalem-ikaikua. Sira nain me enuma-ke, weetak. Iiriw Yeesus Krais opora enum-pariw wiar opamkun sira nain yia maakemik.
63001006	Yiam kookalowa nain sira makena feenap, i unowiya Mua Maneka opora wiar ookiyen. Ni niam kookalowa sira-pariw ikeka. Nain iiriw Yeesus Krais opora enum-pariw wiar opiwkin sira nain nia maakiwkin miimap ikeman.
63001007	Wi wadol mua unowa epa unowa ikiwemi wia peeskimem-ikaimik. Yeesus Krais miiwa orok nain miiw mua mia onaiya orok, nain wi makena-ke me naimik. Mua naap maiya nain mua wadola-ke ne Krais iiwua-ke.
63001008	Nain ni maa urufap, Yeesus Krais opor makena ookami maa eliwa aawowa naep uuwiman nain, oko ni oboserowen. Naapeya ni naap kekanep ikeka. Ne Mua Maneka iiwawun maneka nia kiripominon.
63001009	No mua Krais opora nomakep nena opora kema-pa imenap main nain Mua Maneka kemena-pa me wiar ikon. Ne no mua Krais opora baliwep wiar opin nain Mua Maneka ne ona Muuka ikos nefamiya ikaimik.
63001010	Wi wadol mua naap nain oko-ko niar ekapinok-na me aaweka, ne pun kemelow opora me iweka.
63001011	Mua eena kemelow opora iwinon-na os pun ememiriarep uuwowa epaskun aremi uuwow samora onikuan.
63001012	Yo opora unow akena efar ikua. Nain parosifa-pa nia maakowa miatiniyem. Yo kookalowa-ke feenap maiyem, yena ikiwep niamiya ikok aakunowa-ke eliw, naeya i unowiya kema eliw manekiw ikaiyen.
63001013	Nena neepe eena Mua Maneka pepekimok nain, ona muuka wiipa unowa fain-ke ni eliwa ikeka nia naimik.
64001001	Aria yo Yeesus Krais teeria woos mua-ke no yena emar Gaius parosifa fain siisimomiyem, emar eena manek akena nefa kookaliyem nain.
64001002	Emar eliwa, no kukusa name saliwap sira makena-pa ikon. Ne mia eliwa nefar ikainok naep, ne pun uuwow unowa baliwep nefar ikim-ikainok naep Mua Maneka fariyem.
64001003	No Yeesus Krais opor makena opin nain kekanep naap ikon. Naeya ona teeria mua papako-ke ekapemi naap efa maakiwkin miimap manek akena kemeliyem.
64001004	Makena, ni yena muuka wiipa unowa opor makena baliwep opam-ikaiman, nain niar miimap manek akena kemeliyem. Yo maa oko naap-ko me kemeliyem, weetak.
64001005	Aria emar eliwa, Yeesus Krais teeria mua papako owow epasia-pa niar ekapemik nain no me wia amisaren, nain nena sira eliwa ookami anane baliwep wia naapin.
64001006	No sira nain wi teeria nain-ke ekapemi i yia maakemik. Sira eliwa nain Mua Maneka kema suuwap naap onowa-ke. Aria niar fuuniwkin nos-ke maa-ko wia asipeya wi wueliwa ikiwuk.
64001007	Wi Yeesus uuwowa muuta nain soomaremi nan ikiwimik. Aria wi Yeesus opora me wiar opimik nain-ko yia asipuk naep me wia maakimik, weetak.
64001008	Naapeya i Yeesus teeria-ke wi uuwow mua nain wia tetarowa-ke eliwa. Naeya i unowiya wapena yiam yiemi epaskun uuwamkun opor makena uuwowa ikim-ikainon.
64001009	Ni sios teeria parosifa nia siisimomam. Nain Diotrefes-ke wame purupemi yo woos mua-ke wame naiya. Neemi i opora yiar fieniya.
64001010	Naapeya ikoka yena ikiwemi o sira oniya nain ariman wiar wuinen. Feenap oniya, opor samora yia onami wadol opora yia maiya. Ne me nain muutiw, Yeesus teeria papako wiar kererimik nain me wia tetariya. Ne mua papako-ke wia tetarimik nain naap me oneka naep wiar puukiya. Naeya wi kekanep onimik nain wia iirariya, yiamiya lotu me areka wia naiya.
64001011	Emar emawa, no sira samora me ooke, sira eliwa muutiw ooke. Mua eena sira eliwa oniya nain Mua Maneka kemena-pa wiar ikaiya, ne mua sira samora oniya nain Mua Maneka-ko me urufiya.
64001012	Wi mua unowa Demitrius sira eliwa-ke naimik, opor makena ookiya. Ne is pun naap maimik. Ne i yia amisaren, opora maimik nain makena.
64001013	Yo opor unowa efar ikua, nain parosifa-pa nefa maakowa miatiniyem.
64001014	Yo kookalowa-ke feenap, epa me ekowa nefa urufowa maem-ikaiyem. Ikoka yena ikiwep opor unowa nefamiya aakuninen.
64001015	Aria no kema sonom eliwiw ike nefa naiyem. Nena nomar unowa fan ikemik nain eliwa ike nefa naimik. Aria yena emar unowa nan ikemik nain unowiya mua kui-kuisow eliwa ikeka wia naiyem, naap wia maakome.
65001001	Aria parosifa fain yo Yut-ke ni Yeesus Krais teeria nia siisimomiyem. Yo eena Yems wiamun ne pun Yeesus Krais uuwow mua nain. Ona Wiawi Mua Maneka-ke nia farep nia aawok, naeya ona nia kookalem-ikaiya nain furewiman, ne Yeesus Krais ona pika nia opap ikaeya ikeman, ni teeria nain.
65001002	Feenap nia naimik, Mua Maneka nia kemaliya nain furewap ni kema sonom eliwa ikowen, ne mua wia kookalowa sira nain kema manekiw ikok naap oniwkin niar manekarem-ikainok, naap nia naimik.
65001003	Emar unowik, Mua Maneka-ke i unowiya yia aaweya epaskun ikemik. Opora nain yo siisimowa kema ikem, nain me siisimem. Moram yo opor oko fain ookeka naep kema-ke efar urupeya siisimiyem. Feenap, Mua Maneka opora wiar opap ikeman nain kekanep ikok opor makena maemi wi wadol opora onimik nain wiar puukam-ikeka. Moram Mua Maneka opora eena i ona teeria yiek nain iiwawun maneka i wapena-pa yiar wuak.
65001004	Ni naap onam-ikeka, moram mua papako ni nionarep ikemik nain eliwa-ke wia naiman, nain wi wadol mua-ke. Wi opora kiripap maimik. Neemi Mua Maneka mikikira iwemi ona yia kemaliya nain opora kiripami feenap maimik, “Mua Maneka yia kemalep yia saliwam-ikaiya. Naapeya i sira samo-samora eliw onam-ikaiyen,” naap maimik. Wi naap onimik nain Yeesus Krais waisow yiena Saria ne yiena Maneka-ke me naimik, mikikira iwimik. Mua Maneka opora iiriw wia maep siisimep-puamik, feenap, wi mua nain ikoka Mua Maneka wia mekawowa epa neeke sirirowa aawep iiwawun mesenalikuan.
65001005	Iiriw wi Isrel Isip-pa yoowa aawem-ikaiwkin Mua Maneka-ke wia aawep epa oko wia pikiwok. Ne ikiwem-ikok opora me wiar opam-ikemik, wi nain akena wia samoreya umurumemik. Ni nain iiriw wiar amisareman, nain yo opora nainiw enumiyem.
65001006	Ne fain pun wiar kema suuweka, iiriw wi ensel Mua Maneka-ke kekanowa wiemi uuwowa wiek. Nain wis-ke kekanowa wiar nomaku naep owowa wia wuomak nain piipuamik. Naapeya Mua Maneka-ke seniw wia kaikurumep epa kokom tenow akena-pa wia wuap-puak, naap ikaiwkin ona fofa maneka wuak neeke iiwawun wia weeser-wuinen naep.
65001007	Ne iiriw fain pun naap, wi Sodom ne Gomora sira samo-samora naap onam-ikemik, ne owow papako mamaiya-pa wiar ikemik nain pun. Uruw mia me kaikowa sira samo-samora onam-ikemik, ne mua muaiw wiam opam-ikemik. Naapeya Mua Maneka-ke wia samoreya wi mukuna anane ikaiya nan sirirowa aawem-ikaimik. I aakisa miiw mua unowa nain wia kema suuwap amisa aawuk naep naap wia onak.
65001008	Ne wi mua ni teeria-pa aremik nain wis pun sira naap onimik. Inawowa sira-sira inawap kema iikireya sira samo-samora onami wiena mia wiam samorimik. Ne Mua Maneka opora wiar fienimik, ne iinan ensel kekanowa teeria pun wia firekimik.
65001009	Wi ensel kekanowa opor samora me wia maakowa-ke. Naeya ensel miimow mua Maikel pun sira naap me onak. Moses sawi napuma aawu naep Satan ikos oporiw irakemik. Naeya keker opap Satan-ko me firekak, weetak. Oram feenap maakep-puak, “Mua Maneka ona nefa amukarinok,” naap maakek.
65001010	Nain wi mua nain kekanowa me wiar amisarowa oram wia firekap-puimik. Wi mua nain-ke maa eneka saarik kema marewa, wiena mia kookalowa manekiw ikemik nain ookimik. Wiena sira nain-ke iiwawun wia samoriya.
65001011	Aa, nefa komarka! Wi Kein era wiar ookami sira samora onimik. Ne oko pun, wi maamuma aawowa muuta nain Baalam sira onak nain ookimik. Ne oko, iiriw Kora emina kekanep Mua Maneka opora wiar fienak, ne aakisa wi nain pun sira nain ookimik. Ne Mua Maneka Kora samorak nain ikoka wis pun naap wia samorinon.
65001012	Aria ni Mua Maneka teeria kema kuisow ikok niam fiirimep enowa oniman nain wis pun kererep niamiya maa enimimik. Nain wi maa kookalep emin ururowa marew wis-keriw arimik. Naeya wi maa tumina saarik ni pokow eliwa nain niar tuminarowimik. Wi fain saarik, ipia kokoma wuiya, nain ewar-ke wuunoweya ipia makena me oraiya. Ne oko pun fain saarik, nomokowa me makenariya nain. Nomokowa naap nain perekiwkin onom onaiyik ififarep fufukaremi iiwawun weeserinon.
65001013	Wi sira samora onimik nain emina me ururimik. Wiena sira samora nain feenap, ifer umukut maneka kuemi fofola mamara onaiya kia kirem-ikaiya naap. Wi mokoma saarik, ona epa-pa me ikaiya, iiwemi mesenaliya naap. Wi teeria nain Mua Maneka-ke epa kokom tenow akena iiriw wia tawerarep-puomak. Wi anane maneka neeke ikaikuan.
65001014	Adam aka-pa mua imenar-ikip ikip ikur okaiwi-pa kuisow aremi Inok imenarek. Os-ke wi mua teeria samora nain wiar maemi opor kokosa maek, “Nee urufeka, Mua Maneka ona ensel teeria manek akena wiamiya ekapem-ikaiya.
65001015	Wi miiw mua wia mekawowa naep oniya. Ne wi mua o me ookimik nain wiena sira samo-samora nain ariman opora-pa wia wuami wia samorinon. Wi pina mua o iiwawun mikikira iwemik. Naapeya os-ke pina wia kiripomaya o opor samora onam-ikemik neeke sirirowa aawikuan.”
65001016	Wi mua nain wi gaagirinowa-ke, ne anane wia aakunowimik. Wi wiena kema suuwowa samora nain muutiw ookimik. Ne anane alakuem-miawemi wiena unuma wiam purupimik. Ne maa kookalowa muuta nain mua oko opor afila wiimik.
65001017	Aria emar unowik, maa mauwa wiimar imenarinon nain, yiena Maneka Yeesus Krais aposel teeria-ke iiriw maemik. Ni nain niam kemapawam-ikeka.
65001018	Feenap maem-ikemik, “Miiwa weeserow epa-pa wi mua emina kekanimik nain unow akena imenarikuan, nia firekow opora onikuan. Mua Maneka mikikira iwemi wiena kookalowa-pa sira samo-samora nain ookikuan,” naap maemik.
65001019	Wi wadol mua nain-ke ni teeria kema nia mikiwkin niam fo-fookiman, moram Ewar Eliwa wiamiya me ikua. Naeya wi mia kookalowa ookami nain kema manekiw ikemik.
65001020	Aria emar unowik, ni Mua Maneka opora opam-ikaiman nain ona niek. Ni opora nain baliwep ook-ikiwemi niam kekanowam-ikeka, naeya baliwep ikowen. Ne Ewar Eliwa-ke kema niem-ikaeya anane Mua Maneka farem-ikeka.
65001021	Yiena Maneka Yeesus Krais nia kemalep ekapep nia aaweya o wameiya ikok anane eliwa ikowen. Ni nain arewap ikaiman. Naap ikok Mua Maneka yia kookaliya, naap maemi kemaiw ikeka.
65001022	Wi Yeesus Krais ookowa kema ere-erup arem-ikaimik nain wia kemalep kekelka wia wueka.
65001023	Wi teeria papako wakiep mukuna-pa oru naep onimik nain wia opap ewur wia iikiroweka. Ne wi papako sira samora onowa kema iiriw wiar kekanek nain wia kemaleka. Wiena sira samora nain-ke era iiwawun tauwat opak. Sira nain-ke wiena mia suuwowa pun tuminarowamik, naap maemi sira wiar keker opaka.
65001024	I Mua Maneka unuma wiar pirikua. Os-ke nia urufam-ikaeya ni me wakiowen. Ne nia aawep ona miir onoma eena parina onaiya ikua neeke nia wueya ni tumin marew, dubil manekiw ikok kemelowiw ikowen.
65001025	Mua Maneka-ke ona waisow i yia aawow mua-ke. Emawik aa. I yiena Maneka Yeesus Krais unuma-pa unuma wiar pirikua. O kekanowa ne unum maneka onaiya ikua. Maa muutitik os-ke urufiya. Iiriw miiw maa muutitik me imenarowa ikok ona naap ikua, ne aakisa pun naap ikaiya, ne anane maneka naap ikainon. Makena.
66001001	Aria opora eena parosifa fan ikua nain Mua Maneka-ke Yeesus Krais iwok, os-ke maa unowa epa me ekowa imenarinon nain ona uuwow mua wiarik ariman wuinok naep. Ona ensel sesekeya Yon wiar imenarep maa muutitik ofakoweya urufak.
66001002	Ne Yon-ke maa unowa urufak nain makena-ke wiar naek. Mua Maneka opor makena nain eena Yeesus Krais-ke maeya Yon-ke ariman wiar wuak.
66001003	Maa muutitik fain imenarow epa fan tiil arikua. Naapeya wi parosifa fain urufimik nain eliw kemeluk, ne wi mua maa ikoka imenarowa nain opora fan ikomakek nain miimap ookimik, wi nain pun eliw kemeluk!
66001004	Aria yo Yon-ke ni sios teeria ikur okaiwi-pa erup Esia kame-pa ikeman nain opora nia maakiyem. Mua Maneka anane ikaiya, iiriw ikua, ne ikoka ekapinon nain-ke nia kemalep nia asipami kema sonom eliwa niinok. Ne wi ewar ikur okaiwi-pa erup ona miir onoma-pa wiar ikaimik nain wis pun naap nia nauk.
66001005	Ne Yeesus Krais pun naap nia nainok. O eena maa muutitik urufiya nain opor makena maiya, ne o umep ikok iikirak nain o kiikir miimep iikirak, ne wiimar ona teeria pun iikirikuan. O Saria maneka ikaeya owow saria unowa iiwawun o tepak-pa wiar ikemik. I yia kemalep ona aka wiar oreya i pina yiar iirareya eliwa ikemik.
66001006	Ne pun o kemena wiar ekimik nain teeria maneka kuisow yia wuami uuwowa yieya ona Wiawi Mua Maneka lotu onami o patiram-ikaimik. Naapeya feenap maiyen, “Oo Yeesus Krais, no unum maneka, kekanowa anane naap nefar ikainok. Makena.”
66001007	Urufeka, o maa ipisia onaiya orom-ikaiya. Wi unowa nain ikoka urufikuan, o iiriw patot waremik mua nain pun o urufikuan. Miiw unowa ikoka o urufap kema samorarep omomikuan. Nain pepek naap imenarinon. Makena akena.
66001008	Mua Maneka ona wame maek, “Aria maa unowa onoma yos-keriw ne murarowa weeserow epa pun yos-keriw. Kekanowa akena naap ikaiyem, iiriw naap ikem, aakisa pun naap ikaiyem, ne naap ikok ikoka ekapinen.”
66001009	Yo Yon-ke ni i unow onaiya Yeesus teeria-pa ikemik. I unowiya Yeesus pika kemena-pa wiar ikemkun yia samoriwkin sirirowa aawem-ikaimik, nain kekanep ikok o arewap ikemik. Naapeya unowiya epaskun ikemik. Yo Mua Maneka opora ne Yeesus sira makena onam-ikua nain wiar maem-miem, muut nain efa opap Patmos mot-pa efa wuamik.
66001010	Ne nan ikok iir oko Sande-pa Mua Maneka Ewar Eliwa-ke mia-pa efar ikaeya feenap furewam, maa-ko puuw fuurowa saarik mikikira-pa efa farem-ikaeya miimam.
66001011	Feenap efa maakek, “Maa unowa ikoka imenarinon nain urufap siisimep wi sios ikur okaiwi-pa erup fain wia sesekoma, wi Efesus, Smerna, Pergamum, Taiyataira, Sardis, Filadelfia ne wi Laodisia.”
66001012	Yo naareke efa maakiya naep kirem-na arua ikur okaiwi-pa erup mikikira-pa efar wilinem-ikua. Arua nain gol manekiw.
66001013	Ne arua nain gone-pa mua-ko, Mua Muuka saarik iimarep ikaeya urufam. Mua nain mia suuwowa kia maala suuwak, iiwawun orop meren esimsa wakesimok, ne inakirowa iiman epira-pa kaikak. Inakirowa nain pun gol manekiw.
66001014	Ona afifa-na kia akena, gawien kurura e maa ipisia kia saarik, ne ona mokoka mukuna saarik wilinem-ikua.
66001015	Ona kepura nomon oka awilawila saarik wilinem-ikua ne ona aakunowa-ke eka maneka duunowa saarik.
66001016	Ona wapena-pa mokoma ikur okaiwi-pa erup opap ikua, ne bainat maala opaimika-pa wiar fuunep ikua. Bainat nain oko-okaiwi anim onaiya ikua. Ona miira-ke ama amirika kekanow akena wiliniya naap wilinem-ikua.
66001017	Yo mua nain urufap miir onoma-pa wiar wakiemi iiwawun puem, mua umep ikowa saarik puep ikem. Puep ikemkun wapen akena-pa efa opami maek, “Me keker opa! Maa unowa onoma yos, ne ikoka maa unowa weeserowa pun yos.
66001018	Yo mokok enuma ikem nain-ke. Yo efa urufe, yo umem nain iikiram, ikoka anane maneka naap ikainen. Umowa ne umow owowa yos-ke urufam-ikaiyem.
66001019	No maa urufan fain siisime, ne maa unowa aakisa imenarem-ikaiya nain, ne wiimar imenarowa nain pun iiwawun siisime.
66001020	Mokoma ikur okaiwi-pa erup urufan nain feenap, wi ensel sios ikur okaiwi-pa erup nain wia urufam-ikaimik nain-ke. Ne arua ikur okaiwi-pa erup urufan nain feenap, wi sios ikur okaiwi-pa erup nain-ke.”
66002001	Mua nain-ke efa maakek, “Ensel wi Efesus sios teeria wia urufiya nain opora feenap siisimoma, ‘Mua nain-ke nefa maek, o eena mokoma ikur okaiwi-pa erup wapen akena-pa opap ikok arua ikur okaiwi-pa erup nain gone-pa ikip ekapep naem-ikua nain-ke nefa maek.’
66002002	Feenap wia siisimoma, ‘Ni sira eliwa feenap oniman fain yo niar amisarem. Ni uuwowa maneka kekanep onami yoowa aawem-ikaiman nain pun niar amisarem. Ne fain pun amisarem, ni wi sira samora onimik nain sira iiwawun wiar miatiniman. Wi oram iinan-pa aposel wiam naimik nain wia akimaman-na wia, wi oram wadolalimik.
66002003	Ne ni kekanep ikeman, yo muuta nain yoowa maneka aaweman nain me efa piipuaman.
66002004	Aria sira kuisow fain nia siririyem, moram ni iiriw manek akena efa kookalem-ikeman ne aakisa wia.
66002005	Naapeya ni manek akena wakieman nain kema suuweka! Ni kema kirep iiriw onam-ikeman naap efa onam-ikeka. Weetakeya-na yo ekap arua nain niar iirarinen.
66002006	Aria ni sira fain oniman nain eliwa, yo wi Nikolas teeria wadol sira onimik nain wiar miatiniyem, ne nis pun miatiniman.
66002007	Ni ifan onaiya ikok-na Ewar Eliwa-ke wi sios wia maakiya nain wiar miimam-ikeka! Feenap, wi nomakimik nain yo ikoka eliw wia naomkun nomokowa oko makena enimikuan, eena enep anane eliw ikowa nain. Nomokowa eena Mua Maneka ona owow eliwa-pa upok nain.’”
66002008	“Opora fain ensel wi Smerna sios teeria wia urufiya nain siisimoma. ‘Mua makena maa unowa onoma os, ne maa unowa weeserowa pun os. O iiriw umep kiiriw iikirak. Aakisa anane maneka naap ikaiya.
66002009	Opora feenap nia maek, ni yoowa aawem-ikeman nain niar amisarem. Ne ni maa marew akena ikeman nain pun. Nain ni yo teeria-pa ikeman nain maa unowa saarik ikeman. Ne fain pun niar amisarem, wi teeria oko-ke nia firekimik. Wi nain wi Yuuda wiam naimik nain me makena-ke. Wi wiam fiirimimik nain Satan wiar fiirimimik.
66002010	Ni yoowa sira kamenap aawowa nain me keker opaka. Miimeka! Ikoka Satan teeria-ke papako nia akimu naep nia samorami koora-pa nia wuikuan. Naap nia samorimik nain epa ekinon, fofa ten kuisow ikiweya niar weeserinon. Ni kekanep opora efar opam-ikeka. Wi eliw nia ifakimikuan, nain ni kekanep opora efar opam-ikeka. Naeya nia saliwamkun ni anane maneka eliwa ikowen.
66002011	Ni ifan onaiya ikok-na Ewar Eliwa-ke wi sios wia maakiya nain wiar miimam-ikeka! Wi teeria kekanep nomakimik nain wi umep wiimar epa samora me ikiwikuan.’”
66002012	“Opora fain ensel wi Pergamum sios teeria wia urufiya nain sesekoma, ‘Mua bainat maala anima oko-okaiwi-pa wiar ikua nain feenap nia maek.
66002013	Yo nia amisarem, makena, ni Satan urufiya epa neeke wiar ikeman. Nain ni kekanep yo opora efar ookam-ikaiman, ne me efa sailiman. Iiriw yo opor aakunow mua eliwa Antipas ni owowa-pa ifakimemik, owowa eena Satan ikaiya nan. Iir nain yo me efa piipuaman.
66002014	Nain yo sira fain nia siririyem, ni papako Baalam sira wiar ookiman. Iiriw eker mua nain-ke Balak maakeya wi Isrel sira samora onami enum erua kema wia mikam-ikua. Ne pun wi inasina patirimik maa enowa nain enowa wia suuwam-ikua.
66002015	Ne aakisa ni teeria pun naap, ni mua papako wi Nikolas teeria opora wia miimap naap onam-ikaiman.
66002016	Ni sira nain piipuap kema kireka! Weetakeya-na yo ewursow niar ekapep wi teeria naap onimik nain bainat opaimika-pa efar ikua nain-pa wiamiya irakinen.
66002017	Ni ifan onaiya ikok-na Ewar Eliwa wi sios wia maakiya nain miimam-ikeka! Wi teeria eena kekanep nomakimik nain ikoka maa enowa maana naimik nain wienakinen. Ne pun mua unowa kuisow kuisow nomon kia eliwa nain wiinen. Nomona nain unum enuma ononer wiar siisimep-puam, unuma nain mua oko me wiar amisarek. Makena, mua eena nomona aawiya nain-ke amisarinon.’”
66002018	“Opora fain ensel wi Taiyataira sios teeria wia urufiya nain siisimoma, ‘Opora fain Mua Maneka Muuka ona opora-ke. Muuka eena mokoka mukuna saarik wilinem-ikaiya ne kepur onoma nomon oka wiliniya nain saarik wilinem-ikua nain.
66002019	Feenap maek, ni uuwowa oniman nain yo niar amisarem. Ni mua wia kemaliman, yo opora efar opiman, mua oko wia asipiman ne niena kekanep ikeman. Ne fain pun niar amisarem, ni aakisa eliw akena uuwami iiriw uuwaman nain nomakeman.
66002020	Aria yo maa kuisow fain nia siririyem, emeria Yesebel naimik nain iirarowa nain ni me iirareman, nis-ke eliw naiwkin niamiya ikua. Emeria nain feenap wame maiya nain-ke, “Yo Mua Maneka profet-ke,” naap wame maiya. Os-ke yo uuwow mua teeria sira samora wia ofakowak. Naeya wi enum eruarimik ne maa enowa iiriw inasina wia patiramik nain enimimik.
66002021	O sira samora nain piipuap kema kirinok naep epa iwem-na wia, kema-ko me kiriya.
66002022	Naapeya ikoka napum maneka iwinen. Wi mua o wameiya pokam-ikemik nain pun naap, sirirowa wiemkun unow onaiya sirirowa maneka aawikuan. Wi kema kirikuan-na me wia samorinen.
66002023	Ona teeria o ookam-miemik nain wia ifakimemkun wi sios unowa nain urufap sira efa amisaruk. Ne fain pun efar amisarikuan. Yos-ke wi mua kema kamenap nain baliwep wiar amisarep wi unowiya kuisow kuisow sira kamenap onam-ikua nain kiripomiyem.
66002024	Aria ni Taiyataira unowa emeria nain opora me wiar ookaman ne teeria fain opora me wiar aaweman, wi feenap maimik nain, “I Satan kokot maa nain wiar amisaremik,” wi nain. Ni teeria nain feenap nia maakiyem, yo yoowa oko-ko me niinen.
66002025	Ni fain muutiw onam-ikeka, kekanep opora aakisa opap ikeman nain naap opam-ikeka, ikip yo nainiw ekapow fofa-pa.
66002026	-
66002028	Wi teeria nomakep yo uuwowa naap onam-ikok umimik nain ikoka kekanowa wiinen. Naeya wi miiw unowa wia urufam-ikaikuan. Kekanowa wiemkun saria maneka arep aen kuuma opap miiw unowa kekanowa wia urufam-ikaikuan. Amina wafuriwkin pukep ititaliya naap, mua pun naap wia samo-samorikuan. Ne epa wiimow mokoma unuma Kuaidama nain pun wiinen.
66002029	Ni ifan onaiya ikok-na Ewar Eliwa wi sios wia maakiya nain miimeka!’”
66003001	“Opora fain ensel Sardis owowa sios wia urufiya nain siisimoma, ‘Fain Mua Maneka opora-ke, eena ewar ikur okaiwi-pa erup wiar ikua ne mokoma ikur okaiwi-pa erup opap ikua nain. Aria ni sira kamenap oniman nain yo niar amisarem. Ni mokok enuma ikeman nia naimik-na wia, ni iiriw umeman.
66003002	Yo uuwowa niar furewiyem nain ni pepek me oniman, ne yena Auwa pun niar urufap naap nia mainon. Naapeya ni iikirap uuwowa niar orekam naep oniya nain nainiw iikiroweka.
66003003	Ni nainiw kema aaweka, ni opora iiriw miimaman nain kekanep opap kema kireka. Ni me iikirowen-na yo ikum mua saarik ekapemi nia soranowap-puinen, ne yo ekapiyem fofa nain me efa amisarowen.
66003004	Ne ni Sardis teeria mua kuisow kuisow eliwa, wiena mia suuwowa me tuminarowamik. Wi efamiya ikowa nain pepek, naapeya wi ikoka mia suuwowa kia suuwap yena efamiya soomarikuan.
66003005	Aria, miiw unowa wi kekanep nomakimik nain ikoka mia suuwowa kia naap nain suuwikuan. Ne pun wiena unuma parosifa-pa wiar ikua nain me wiar iirarinen. Naeya wi Mua Maneka wameiya anane eliwa ikaikuan. Ne yena Auwa ne ona ensel mokoka-pa ariman feenap wia mainen, “Wi nain yena teeria-ke.”
66003006	Ni ifan onaiya ikok-na Ewar Eliwa-ke wi sios wia maakiya nain wiar miimeka!’”
66003007	“Opora fain ensel wi Filadelfia sios wia urufiya nain feenap siisimoma, ‘Opora fain mua unumiya eliw oram ne makena, mua nain opora-ke. Dewit koor omopora os-ke urufiya. O omopora paaskinon-na mua oko upowa me pepek, ne upinon-na mua oko paaskowa me pepek.
66003008	Feenap maek, ni uuwowa oniman nain yo niar amisarem. Urufeka, yo omopora nia paaskap-puomam, ne mua oko upekam naep oninon-na me pepek. Moram, yo fain niar amisarem, makena, ni kekanowa manek marew, nain nia samoriwkin yo opora yookap baliwep opiman ne kekanep o me amisaremik, naap me efa maiman.
66003009	Wi Satan tepak-pa ikok wiam fiirimimik nain Yuuda-ke wiam naimik, nain wi teeria nain ikoka wia poromkun ni miir onoma-pa keema muuna mikikuan. Keema muuna mikap maikuan, “Aa pepek, Yeesus nia kookalek,” naap maikuan.
66003010	Ni kekanep opora efar opam-ikok yoowa aawem-ikeka nia maakem nain ookam-ikaiman. Naapeya ikoka miiw unowa wia akimowa maneka imenariya nain yena nia urufam-ikemkun ni akimowa me niar imenarinon.
66003011	Yo epa me ekowa ekapinen. Ni opora ookam-ikeman nain kekanep naap ookam-ikeka, naeya ikoka nomakow maa bala maneka niiyem nain niar iirarowa me pepek.
66003012	Wi mua akimowa nomakimik nain ikoka yena Auwa tempel koora poka saarik wia wuamkun kiiriw nainiw me piipuikuan. Ne yena Auwa unuma wi mia-pa wiar siisimemi Yerusalem owow enuma unuma pun mia-pa wiar siisiminen. Owow enuma eena Mua Maneka-ke iinan-pa sesekeya orowa nain. Ne yena unum enuma pun o mia-pa wiar siisiminen.
66003013	Ni ifan onaiya ikok-na Ewar Eliwa wi sios wia maakiya nain miimeka!’”
66003014	“Opora fain ensel eena wi Laodisia sios wia urufiya nain siisimoma, ‘Opora fain mua makena kekanep ikaiya nain ona opora-ke. O mua opor makena aakuniya. Mua Maneka iiriw maa muutitik onak nain onoma os.
66003015	Opora feenap nia maek, ni yo yookiman nain sira niar amisarem. Ni me efa piipuaman, nain ni me senam yook-afuriman. Naeya yo kamenap nia oninen!
66003016	Ni kema garia. Naapeya ikoka maa samorareya keesimik naap nia keesinen.
66003017	Ni feenap niam maiman, i maa unowa akena yiar ikua, i maa pepek, maa kuisow-ko me iiwaremik. Ni naap niam maiman nain feenap me niam furewiman. Ni mua oorpowa, maa marew akena-ke, ni kua-pa areman, mia saporma ne mokok opa ikeman, nain me niam furewiman.
66003018	Naapeya ni feenap oneka naep nia maakiyem, niena maa unowa nain aawep yo maa eliwa gol eena tumin marewa nain efar sesenarowen-na ni maa unow onaiya ikowen. Mia suuwowa kia efar sesenarep saporma ikeman nain niam wakesimeka, naeya emina me ururowen. Ne pun marasin efar sesenarep mokoka-pa wuap sariarep maa eliw urufowen.
66003019	Yo wi teeria wia kookaliyem nain ifana wiaremi sira wia ofakowiyem. Ni aakisa ifana baliwep wuap kema kireka.
66003020	Ni miimeka! Yo omopora-pa iimarep ikok anumiyem, o mua yo iwakara efar miimap omopora paaskominon-na kemena ikiwep wameiya maa eniminen. Ne os pun naap, yo efamiya maa eniminon.
66003021	Wi teeria akimowa wiar imenareya kekanep nomakimik nain yo efamiya pokap ikok miiw unowa fain urufikuan, yo nomakep Auwa wameiya pokap ikok miiwa urufiyem naap.
66003022	Ni ifan onaiya ikok-na Ewar Eliwa wi sios wia maakiya nain wiar miimeka!’”
66004001	Aria maa unowa nain weesereya yo feenap urufam. Owow iinan omopora paaskap-puamik. Ne iwakara oko iiriw puuw fuurowa saarik miimam nain-ke efa maakek, “Feeke urupeya maa ikoka imenarowa nain nefa ofakowinen.”
66004002	Naap maem-ikaeya Ewar Eliwa-ke mia-pa efar oreya feenap urufam. Owow iinan-pa mua-ko saria maneka pokow maa-pa nan pokap ikua.
66004003	Urufam nain nomon sira-sira nain awilawila kuem-ikaiya nain saarik wilinem-ikua. Ona saria pokow maa nain iwamerena-ke saawirinowap ikua. Iwamerena nain nomona oko awilawila kuem-ikua nain naap wilinem-ikua.
66004004	Ne wi mua iperowa ten erup erepam o warikap wiena pokow maa-pa pokap ikemik. Mia suuwowa kia suuwap wiena ikiwosa bala orowawap ikemik nain gol manekiw.
66004005	Saria maneka pokap ikua nan aapereka-ke wilinemi paranem-ikua. Ne arua ikur okaiwi-pa erup o miir onoma-pa wilinem-ikua. Arua nain Mua Maneka Ewar ikur okaiwi-pa erup nain-ke.
66004006	Wi pokap ikemik nan maa oko melina galas saarik kuem-ikua naap nain-ke wi miir onoma-pa epa ifemakep wilin-ikiwok. Ne aria maa sira oko mokok enuma ikemik nain erepam, nain-ke mua pokap ikua nain warikap ikemik. Wiena mia ara unowa faa, iiwawun mokok manekiw.
66004007	Oko maa eneka maneka laiyon naimik nain saarik urufam, oko bulmakau morena saarik, oko mua miira saarik ne oko saragum maneka birinem-ikaiya nain saarik, naap wia urufam.
66004008	Maa erepam nain eewua ikur okaiwi-pa kuisow wiar ikomakek. Ne wiena mia ara iiwawun mokok manekiw, eewua tepak pun naap. Anane amirika ne uura Mua Maneka unuma fakerami feenap maem-ikemik, “Mua Maneka Kekanowa Akena, o eliw oram, o waisow eliw akena, iiwawun sira onaiya. Iiriw naap ikua, aakisa pun naap ne anane maneka naap ikainon.”
66004009	Maa erepam nain-ke mua pokap ikua nain unuma wiar fakerami sira eliwa naakem-ikemik. Mua eena anane naap ikowa nain.
66004010	Wi naap onam-ikaiwkin wi mua iperowa ten erup erepam nain mua pokap ikua nain eena anane ikaiya nain warikap miir onoma-pa keema muuna mikap lotu onamik. Ne wiena ikiwos maa bala o pokiya neeke wafuromami maem-ikemik,
66004011	“Mua Maneka yiena Maneka! Nos-ke maa unow akena imenan. Nena kookalep wia imenan. Ne ewar wiomakeya eliw ikemik. Naapeya no unum maneka ne kekanowa akena, ne mua unowa unuma nefa fakeram-ikauk. Naap nefa onam-ikowa-ke.”
66005001	Aria yo feenap urufam, Saria Maneka pokap ikua nain-ke ona wapen akena-pa maifa maala wasiep-puamik nain opap ikua. Maifa nain opora mikikira ne kemena-pa siisimep-puamik, ne wasiemi ara kuisow kuisow ilenowa naep tana opaw-ikiwemik, nain ikur okaiwi-pa erup wuamik.
66005002	Ne aria ensel kekanow akena nain pun urufam, kerew akena feenap farem-ikua, “Mua naareke eliwa, naeya maifa tana opawap kaikap-puamik nain eliw iirarep wasirkinon?”
66005003	Naap farek nain mua kuisow-ko me kererek, owow iinan ensel, miiw mua, aria wi iiriw umemik nain pun, kuisow-ko me kererep wasirkap urufamik, weetak akena.
66005004	Aria yo naap urufap omem-ikem.
66005005	Omem-ikemkun mua iperowa oko-ke efa maakek, “No me omome! Urufe! Laiyon eena Yuuda kerekera-pa imenarek nain-ke iiriw nomakek. O Dewit nembesir-ke. Ikoka os-ke maifa kaikamik nain eliw wasirkinon.”
66005006	Ne aria naap ikok Sipsip Muuka-ko urufam, Saria pokap ikua nan iimarep ikua, ne maa erepam nain wi mua iperowa onaiya o warikap ikemik. Sipsip Muuka iiriw ifakimemik nain-ke imenarep nan iimarep ikua. Ikiwos suusa ikur okaiwi-pa erup ne mokoka pun naap ikur okaiwi-pa erup. Maa unowa nain Mua Maneka ona ewar unowa-ke, ona wia sesekeya miiwa oromi ononer ikiwemik.
66005007	Sipsip Muuka nain-ke ekap Saria Maneka maifa wapen akena-pa opap ikua nain wiar aawok.
66005008	Maifa nain aaweya maa erepam mokok enuma ikemik nain, wi iperowa ten erup erepam nainiya o kepur onoma-pa wiam wafurap maara mikami iima ifemakemik. Wi teeria nain wi kuisow kuisow maa oko gita saarik opap ikemik ne gol urupa pun opap ikemik. Urupa nain tepak-pa maa ikin eliwa awemi kawus urupem-ikua. Kawus ikin eliwa nain Mua Maneka teeria o faremi maakimik nain opora-ke.
66005009	Wiena someka enuma feenap awemik, “No pepek, no Mua Maneka-ke, maifa nain teekap eliw wasirkinan. Moram no nefa ifakimiwkin aka nefar oreya wi emeria mua sesenarep wia aawon. Wi kerekera unowa nain, wiena opora ononer, miiw unowa ne mia sira-sira, wi nain unowiya wia aawep Mua Maneka pika kemena-pa wia wuan.
66005010	Ne teeria manek akena wia imeneya wi Mua Maneka anane maneka lotu onami patirimik. Ne ikoka wis-ke owow saria arep miiw unowa fain urufam-ikaikuan. Naapeya no maifa nain wasirkowa pepek eran.”
66005011	Aria yo kiiriw nainiw mokoka wuam-na wi ensel unow akena wia urufam, wia tuunowa me pepek. Saria pokap ikua nain, maa erepam mokok enuma ikemik nain ne wi iperowa nain unowiya wia warikap ikok someka feenap awemik,
66005012	“Sipsip Muuka ifakimemik nain pepek, naeya kekanowa, maa unowa, ne amis maneka, oona kekanowa ne unum maneka, parin maneka wiar ikaiya! Oo, i unuma wiar pirikua!”
66005013	Ne iinan maa unowa, miiwa ne ifera, ne miiw tepak maa unow maneka, wi unow onaiya feenap maemik, “Mua pokap ikua nain Sipsip Muuka ikos opor eliwa ne unum maneka, parin maneka ne kekanowa anane anane naap wiar ikaiya!”
66005014	Naeya maa erepam mokok enuma ikemik nain-ke wia kiripomami maemik, “Makena!” Ne wi iperowa-ke keema muuna mikami Mua Maneka lotu onamik.
66006001	Aria yo naap ikemkun Sipsip Muuka maifa eena maa tana ikur okaiwi-pa erup opap ikua nain kuisow teekak. Teekeya wi maa erepam nain kuisow-ke farek, o iwakara aapereka paranowa saarik wiar miimam, “Aa ekape!”
66006002	Naap fareya yo mokoka wuam-ikem-na oos kia urufam. Ne mua oko oos iinan-pa ikua nain ikiwos maa bala onaiya ikua ne amia opap ikua. Irakowa wia nomakekam naep irak-ikiwem-ikua.
66006003	Nain weesereya Sipsip Muuka nainiw tana opowa teekap opor ara imenak. Ne maa erepam nain oko-ke feenap maeya miimam, “Aa ekape!”
66006004	Naap maeya oos oko-ke orok, oos nain oka akena-ke. Mua oos iinan-pa pokap ikua nain bainat maneka iwiwkin opap ikua. O kekanowa iweya orop miiwa-pa irakowa imenak. Naeya miiw mua wieniw irakemi wiam ifakimikuan.
66006005	Ne nainiw tana opowa oko teekak. Teekeya maa erepam nain oko-ke maek, “Aa ekape!” Ne yo mokoka wuam-ikem-na oos sepa maneka urufam. Mua oos-pa pokap ikua nain skel opap ikua.
66006006	Yo ifana wuap ikemkun maa erepam nain gone-pa mua farowa iwakara saarik miimam. Miiwa maa enowa iiwarinon naep feenap maek, “Wit makena mokoka gelemuta kuisow sesa maneka, fofa kuisow uuwow sesa-pa sesenarikuan. Ne baali makena pun naap, mokoka gelemutitik arow, fofa kuisow uuwow sesa-pa sesenarikuan. Ne wel, wain eka onaiya me samore, naeya unowa ikainon!”
66006007	Nain weesereya tana opowa oko teekak. Teekeya maa erepam nain oko-ke feenap maeya miimam, “Aa ekape!”
66006008	Yo mokoka wuam-ikem-na oos oko mia foma nain urufam. Mua oos iinan-pa pokap ikua nain unuma Umowa naimik, ne mua oko unuma Umow Owowa naimik nain pun o muri-ookam-ikua. Wi nain kekanowa wieya miiwa-pa umowa wuikuan. Miiw mua unowa teeria erepam ikemik nain ikoka teeria kuisow saarik wia ifakimikuan. Sira feenap onami wia ifakimikuan: papako irakowa-pa umikuan, papako weniw maneka wiiwkin enow marew ikok umikuan, papako napum sira-sira wiiwkin napumarep umikuan, ne papako maa eneka samora sesekiwkin wia ifakiminon.
66006009	Ne aria kiiriw tana opowa oko teekak. Yo Mua Maneka patirow esimsa emina mokoka wuam-na mua kukusa wia urufam. Wi teeria eena iiriw Mua Maneka opora wiar opap kekanep opora ariman wuam-ikaiwkin wia ifakimemik nain.
66006010	Wi teeria nain kerew akena faremi maem-ikemik, “Oo yiena Maneka, no kekanowa akena, no mua eliwa ne makena-ke! Wi miiw mua iiriw yia samorami yia ifakimemik nain iikamin akena-ko muuna yia ururominan?” Naap maemik.
66006011	Wi teeria nain kuisow kuisow mia suuwowa kia maala wiemi wia maakemik, “Lawisiw naap ikeka. Naap ikok niena uuwow epaskun, ne Yeesus teeria papako wia areweka. Eena Mua Maneka ona kamin wia pepekimok pepek naap wia ifakimiwkin epa nain imenarinon.” Naap maek.
66006012	Nain weesereya kiiriw tana opowa oko teekak. Nain teekeya maa ofofona maneka-ke urupemi epa kokoma tenek, konim sepa saarik, ne siiwa pun iiwawun oka kirek, maa aka saarik.
66006013	Mokoma-ke ururomakek, nomokow makena eena ewar maneka ofofeya popoka ururiya naap.
66006014	Aapereka-ke wame kaisap mesenalek, maifa kuuma-pa wasimik naap. Ema ne mot unowa iiwawun kekekraremi wiena iiriw ikemik epa nain piipuamik.
66006015	Maa nain imenareya wi owow saria, wi ami woos mua ne wi anim onoma woos mua, wi maamuma mua ne wi mua kekanowa, wi mua oram, aria wi uuwow mua sesa marew uuwimik nain, wi iiwawun unow onaiya baurarep ikip miiw ona ne ema pona nomon unowa-pa wiam pipilimemik.
66006016	Pipilalep ikok ema ne nomona nain emin kia wiarem-ikemik, “I yia ifemakekan oo! Naeya mua pokap ikua nain me yia urufinok. Ne pun Sipsip Muuka yia bagiwiram-ikaiya nain me yia urufinok oo!
66006017	Aa fofa nain samora akena-ke, i sira samora onamik nain yia kiripiya nain i iiwawun kamenap kekanep iimariyen.”
66007001	Aria maa sira-sira nain weesereya feenap urufam, wi ensel erepam miiw oko-okaiwi, oko-okaiwi-pa iimarep ikemik. Naap iimarep ikok ewar, gomi, mareg ne bug oko-okaiwi-pa wuuniya nain iiwkap ikemik, ewar wuunemi miiwa, ifera, nomokowa me wuunowinok naep.
66007002	Ne yo mokoka wuam-na ensel oko urufam. O Mua Maneka ona siisia miiw mua mia-pa wia wuomow maa nain opap ikok ama urupow kame-pa kererem-ikua. Kererep wi ensel erepam nain wia farek. Wiam erepam nain iiriw Mua Maneka-ke miiwa ne ifera samoruk naep kekanowa wiek.
66007003	Wia faremi maek, “Oi, me ewur, miiwa, ifera ne nomokowa ewur me samoreka. Yiena Mua Maneka uuwow teeria nain ekima-pa siisia wia wuomamkun oneka.”
66007004	Yo naap ikemkun wi mua kamin Mua Maneka teeria-pa wiar ikemik nain siisia wia wuomap maiwkin miimam. Wi Isrel kerekera ten kuisow erup nain iiwawun wia tuunak nain teeria maneka akena, 144,000 naap.
66007005	-
66007008	Kerekera ten kuisow erup nain kerekera kuisow kuisow mua tausen ten kuisow erup (12,000) naap wia pepekimemik. Wi kerekera teeria ten kuisow erup nain feenap: Yuuda, Ruben, ne Gat, Aser, Naptali ne Manase, Simeon, Liwai ne Isakar, Sebulun, Yosep ne Bensamin. Kerekera kuisow kuisow nain mua tausen ten kuisow erup Mua Maneka siisia wia wuomamik.
66007009	Aria nain weesereya yo kiiriw nainiw mokoka wuam-na yakeyak maneka wia urufam, mua unow akena, wia tuunowa me pepek akena. Wi mua nain wiena mia sira-sira, aakunowa sira-sira, kerekera ononaiya ne owowa ononer. Wi mia suuwowa kia maala suuwap Saria maneka pokiya nain, aria Sipsip Muuka ikua, wiam erup nain miir onoma-pa wiar iimarep ikok kesakesa ifa opap ikemik.
66007010	Naap ikok feenap farem-ikemik, “Mua Maneka pokap ikua nain ne Sipsip Muuka ikos wis-ke yia aawowa-ke!”
66007011	Wi ensel unowa-ke Saria Maneka pokap ikua nain, wi iperowa ne maa erepam mokok enuma ikemik nain wia warikap ikemik. Naap wia warikap ikok momokraremi iima ifemakep Mua Maneka lotu onamik.
66007012	Feenap maem-ikemik, “Makena! Yiena Mua Maneka, no unuma nefa fakeriyen, i sira eliwa nefa naakimik. No unum maneka ne parin maneka, kema suuwowa eliwa, kekanowa, anane maneka naap ikon. I manek akena ekima nefa opimik. Makena!”
66007013	Yo naap ikemkun iperowa oko-ke efa nokarek, “Nee, wi teeria mia suuwowa kia maala wuamik nain wi kaakewe-ke? Ne kaaneke ikok ekapemik?”
66007014	Naeya maakem, “Aa maneka, nos-ke wia amisaren.” Ne efa maakek, “Wi teeria maneka-na wia samoramik nain kekanep sirirowa maneka aawep fan ekapemik nain-ke. Wiena mia suuwow maala nain Sipsip Muuka aka-pa wiar yasuwiwkin kia kirek.
66007015	Naapeya Mua Maneka tempel koora-pa, ona pokiya neeke anane uura ne amirika o miir onoma-pa wiar iimarep ikok lotu onam-ikaimik. Ne ona wia kakaltam-ikainon.
66007016	Wi kiiriw nainiw me wuailikuan, kema me enekarikuan. Ama me wia kuuminon, ne wi epa ununa-pa eliw ikaikuan.
66007017	Moram Sipsip Muuka-ke wia urufam-ikaiya, eena Saria pokiya nain miimow ona-pa wiar ikua nain-ke. Os-ke eka anane luulunem-ikaiya neeke wia pikiwinon. Ne wiena omow eka Mua Maneka-ke wiar ipiwinon.” Opora naap efa maakek.
66008001	Aria Sipsip Muuka-ke tana opowa murarow akena nain teekeya wi iinan owow maa muutitik oram muutarep ikomakemik, uuwunowa marew, maa kuru-karanowa marew. Yo furewam-na lawisiw eeyarek.
66008002	Naap ikok feenap urufam, wi ensel ikur okaiwi-pa erup Mua Maneka miir onoma-pa wiar iimarep ikemik. Wi nain puuwa wiiwkin opap ikemik.
66008003	Wi nan ikaiwkin ensel oko-ke kererek. O gol amina gelemuta opap ekapep Mua Maneka patirow esimsa miimowa-pa iimarek. Esimsa nain Mua Maneka miir onoma-pa wiar ikua. O foma ikin eliwa nain kerew akena iwemik, wi Mua Maneka teeria o faremi wiena opora o nokarem-ikaiwkin gol esimsa neeke kuumemi Mua Maneka patirominok naep.
66008004	Foma nain-ke awemi wi Mua Maneka teeria o farimik nain wiena opora kawus ikin eliwa onaiya Mua Maneka wiar urupok.
66008005	Nain onap weesereya mukun oposia esimsa iinan-pa aawep amina-pa iparep-puap miiwa-pa sawikeya nain kuisow arek. Naeya aapereka wilinemi paranek ne maa ofofona onaiya miiwa-pa imenarek.
66008006	Aria maa muutitik nain weesereya ensel ikur okaiwi-pa erup nain puuw fuuru naep fakeramik.
66008007	Ensel miimowa-pa ikua nain-ke onoma wuak. Ona puuw fuureya ipia mokok mane-maneka ne mukuna, aka onaiya bilik aremi ipia saarik orok. Oromi miiw ara arow ikua nain miiw ara kuisow kuumok, koka, nomokowa, miiw ara arow-pa ikua nain kame kuisow kuumok ne sipira enuma urupem-ikua nain pun iiwawun awomakek.
66008008	Nain weesereya ensel oko-ke ona puuw fuureya maa oko ema maneka saarik nain-ke awemi ifera-pa orok. Oromi ifera kame arow ikua nain kame kuisow aka arek.
66008009	Ne kame nain mera ne ifer maa muutitik nain iiwawun umomakek. Ne aasa pun naap, kame nan ikemik nain iiwawun samoraromakek.
66008010	Ne aria ensel oko-ke puuw fuurak. Fuureya mokom maneka pusunep parina onaiya iwami miiwa kame arow nain kuisow-pa oromi eka opora ne eka arona iiwawun samorak.
66008011	Mokoma nain unuma Eka Mafua naimik. Mokoma nain-ke eka masialoweya mua enep umemik.
66008012	Naap ikok ensel oko-ke ona puuw fuurak. Fuureya ama kame okaiwi samorarep me wilinek, siiwa ne mokoma pun naap. Umeya okaiwi kuisow ikua nain parina epa maala me ekak, epa kokomarowa ewurarek.
66008013	Ne aria yo iinan mokakem-na saragum maneka-ke iinan-pa birinemi farem-ikua, “Oo emawa, ni miiw mua, nefa komarka! Ensel arow puuw me fuurowa ikemik. Wi puuw fuuriwkin, wiisak, ni kamenap baurarowen?”
66009001	Aria nain weesereya ensel oko-ke puuw fuurak. Fuureya feenap urufam, mokoma eena iiriw iinan piipuap orop ikua nain omopora teekow maa iwemik. Maa nain opap epa fuura ona nain omopora teekowa-ke.
66009002	Mokoma nain-ke ona nain omopora teekeya kawus beela akena urupok. Kawus beela nain-ke urupemi ama umukeya kokoma-ke epa iiwawun wakesimok.
66009003	Miiw unowa kawus beela nain-ke ifemakeya kame unowa aawa manekiw imenarek. Aawa nain samor akena, waasisirowa saarik nefa kueya tiitinowa samor akena aawinan.
66009004	Aawa nain wia maakep-puamik, “Ni sipira, nomokow ifa ne maa papako me samoreka. Wi mua Mua Maneka siisia ekima-pa me wia wuomamik nain muutiw wia samoreka,” naap wia maakemik.
66009005	Wi mua me iiwawun wia ifakimowa wia naakemik, wi siiwa ikur muutiw sirirowa wieka wia naakemik. Sirirowa nain waasisirowa yia kueya tiitinowa aawimik naap akena aawem-ikauk.
66009006	Siiwa ikur nain sirirowa maneka aawemi maem-miawikuan, “I umekamik-na eliw oo!” Naap ikaikuan nain me umikuan.
66009007	Aawa unowa nain oos saarik wia urufam, irakowa ikiwemi wia aawimik naap. Wi ikiwos maa bala gol-pa onimik nain orowawap ikemik ne wi miira mua miira saarik.
66009008	Wi afif fuula wi emeria afifa saarik, ne eneka laiyon eneka saarik anima wenup.
66009009	Wi iiman epira wiam wakesimow maa kaapa kekanowa saarik wiar urufam, ne wi birinemi eewua aluowa-ke oos eena karis mufep irakowa ikiwemi kuru-karan-iwimik naap. Kerew akena karuiwkin miiw onaiya duuniya naap wia miimam.
66009010	Wi alew maala waasisirowa alewa saarik, nain-ke wia kuiya. Wi kekanowa alewa-pa wiar ikua, wia kuem-ikaiwkin siiwa ikur arinon.
66009011	Wiena saria maneka nain ensel samora-ke. Os-ke epa fuura ona nain urufiya. O unuma Iibru opora-pa Abadon unufimik ne Grik-ke Apolion naimik. (Nain kemena feenap, “Wia samoriya nain-ke”.)
66009012	Aria sirirowa aawem-ikemik nain weeserek, aakisa puuw fuurowa erup ikua.
66009013	Aria ensel erup ikemik nain oko-ke puuw fuurak. Mua Maneka miir onoma-pa gol patirow esimsa nain kua erepam-pa opora oko imenareya miimam.
66009014	Iwakara nain ensel puuw fuurak nain maakek, “Wi ensel erepam Yufretis eka pona-pa wia kaikap-puamik nain wia wasirkeya ikiwuk!” Naap maakek.
66009015	Wi ensel erepam nain naap arewap ikemik, ikoka miiw mua unowa teeria arow nain teeria kuisow wia ifakimowa nain. Ne mokoma nain, ona siiwa imenareya, fofa pepekimok nain ama kakeniw-pa wia wasirkiwkin ikiwemik.
66009016	Wi irakow mua teeria oos-pa karuemik nain wia tuunap efa maakemik nain 200 milion naap.
66009017	Maa unowa aakisa maem-ikaiyem fain yena kakeniw mokoka-keriw kirep urufam. Aria wi mua oos-pa irakowa ikiwemik nain wiena iiman epira wiam wakesimow maa nain oka akena, mukun oka saarik, ekapina ne ligam. Wiena oos ikiwosa-ke laiyon ikiwosa saarik urufam, ne mukuna kawus onaiya aria nomona ligam awiya nain mukun oposia mane-maneka saarik opaimika-pa wiar imenarek.
66009018	Maa arow nain-ke oos opaimik ona-pa wiar imenaremi miiw mua teeria arow nain teeria kuisow saarik napum samora wiemi wia ifakimok.
66009019	Wi oos kekanowa opaimika ne alewa-pa wiar ikua. Wiena alewa ifa imakuna saarik, nain-ke mua wia kuemi yoowa wiem-ikua.
66009020	Wi teeria me wia ifakimemik nain pun kema me kiremik, wiena sira-sira onam-ikemik nain me piipuamik. Wi inasina farimik ne mua miira sirarep wiena inasina arowamik, sira nain me piipuamik. Mua miira gol, siliwa, nomon oka ne nomokowa maa naap aawep sirarimik. Maa nain me aakuniya, mokoka marew ne me soomariya, nain yiena inasina-ke naemik.
66009021	Ne pun me wiam kemalemi wiam ifakimem-ikemik, mudi-pa wia kuem-ikemik ne maikua sira-sira onam-ikemik, uruw mia samora naap ikemik ne ikumarem-ikemik, sira unowa nain kema kirep me piipuamik.
66010001	Ne aria naap ikok ensel kekanowa oko owow iinan-pa oreya urufam. Maa ipisia-ke muep feekiya orok ne ikiwosa iwamerena-ke saawirinowap ikua. Ona miira ama saarik wilinem-ikua ne kepura-ke mukuna wiliniya naap arem-ikua.
66010002	-
66010003	Ne maifa gelemuta iiriw wasiep ikua nain tiinep wapena-pa opap ikua. Orop kepur akena ifera akupak ne asowa miiwa akupap iimarep ikok kerew akena farek, laiyon aluiya naap. Fareya aapereka-ke paranowa ikur okaiwi-pa erup aremi opora maek.
66010004	Aapereka paranowa weeserep ikaeya, aria yo o maek nain wiar siisimekam naep onam-ikemkun opora-ko iinan-pa efa farek, “Oi, nain me siisimowa-ke, nena kema-pa kokot nefar ikainok!”
66010005	-
66010006	Aria naap ikemkun ensel iinan-pa orop ifera ne miiwa-pa iimarep ikua nain-ke wapen akena siikami, Iinan Mua Maneka anane ikaiya nain, aria iinan maa muutitik ne miiwa maa muutitik onomakek nain unuma unufami maek, “Maken akena maiyem, epa weeserek. Nainiw wia arewowa me pepek!
66010007	Ne ensel murarow akena nain puuw fuurinon-na Mua Maneka eena maa mauwa ona kema-pa wiar ikua nain me onowa ikua nain iiwawun welawinon, iiriw ona profet wia maakek naap.”
66010008	Naap ikok opora iiriw iinan-pa efa farek nain kiiriw nainiw efa faremi maek, “Ensel iiriw orop ifera ne miiwa-pa iimarep ikua nain wiar ikiwep maifa tiinep ikua nain wiar aawe.”
66010009	Naap efa maakeya yo ekap ensel nain maakemkun efa maakek, “Aawep enep furewe. Opaimika-pa aaya saarik nefar afililinon ne orop uroma-pa nefar masialinon.”
66010010	Aria maifa nain wapena-pa wiar aawep enem-na naap arek, opaimika-pa aaya saarik efar afililak ne uroma oreya masia furewam.
66010011	Ne efa maakek, “Wi miiw unowa mua maa mauwa-ke ikoka wiar imenarinon nain kiiriw nainiw ariman wuami wia maake, wi mua mia sira-sira ne opora aakunowa sira-sira ne owow ononer ne wi owow saria unowa pun.”
66011001	Aria nain weesereya yo maa pepekimowa kuuma yiemi efa maakemik, “Iikirap ikip Mua Maneka tempel koora pepekimemi patirow esimsa pun pepekime. Nain pepekimep-puap wi teeria tempel koor kemena-pa lotu onimik nain wia tuune.
66011002	Ne tempel koora owaruma epa oko sisin kame-pa ikua nain me pepekime, neek ikainok. Moram epa nain wi owow oko-oko teeria wia wuomamik. Wis-ke ikoka siiwa ten erepam nainiw erup naap Owow Eliwa Yerusalem akup-ititami iiwawun samo-samorikuan.
66011003	Ikoka yena teeria mua wiam erup wia sesekamkun yena opor kokosa efar maemi maa samora ikoka imenarowa nain manekikuan. Wi mia suuwowa iriniya nain suuwap mokoma arow enakiwa naap uuwam-ikaikuan.”
66011004	Wiam erup nain Mua Maneka miiw unowa urufiya nain miir onoma-pa wiar iimarep ikaimik nain-ke. Ne feenap wia maiyem, oliw nomokowa erup ne arua poka erup nain.
66011005	Wi mua oko-ke wia samoru naep onikuan-na wiena opaimika-pa mukuna nomiwkin imenaremi wia kuumeya umikuan.
66011006	Wi kekanowa feenap wiar ikua, ipia me orainok naiwkin makena ipia me orainon. Naeya Mua Maneka opor kokosa maem-miawiwkin ipia me orainon. Ne sira fain pun eliw onikuan, maiwkin eka kirep aka arinon, ne wiena kookalowa-pa napuma ne sirirowa sira-sira eliw wiem-ikaikuan.
66011007	-
66011008	Aria wi Mua Maneka opora wia wafuromap welawiwkin maa eneka asia maneka-ke epa fuura ona-pa ikok urupep wiamiya irakinon. Wiamiya irakep wia nomakep wia ifakimeya wiena napuma nain owow maneka nain era-pa neeke ikaikuan, owowa nain wiena Maneka iiriw nomokow moke-pa sererimemik nan. Owow maneka samora nain unuma ariman me mau naep Sodom naimik, Isip naimik.
66011009	Miiw unowa mua ne opora ononer aakunimik, mia sira-sira unowiya nan taanep wiam erup umemik nain napuma wiar urufami me wia soopeka naikuan. Naeya fofa arow enakiwa naap ikaikuan.
66011010	Owow unowa wiam erup umemik nain meta miimap wia goowami kemelap maa ele-eliwa wiam iwikuan. Moram wiam erup nain-ke iiriw wi miiw mua sirirowa maneka wiem-ikemik.
66011011	Naap ikok fofa arow enakiwa aaweya Mua Maneka ewar kekanowa-ke oromi wia iikirowinon. Wi iikiriwkin mua unowa nain naap wia urufap manek akena keker opikuan.
66011012	Wiam erup nan iimarep ikaiwkin opora oko iinan-pa feenap wia farinon, “Feek urupeka!” Wiena iiwua naap wia urufam-ikaiwkin maa ipisia-ke wia mueya iinan urupikuan.
66011013	Wi iinan urupem-ikaiwkin maa ofofona maneka-ke imenaremi owow maneka nain kame kuisow iiwawun samorinon. Mua unow akena tausen ikur okaiwi-pa erup (7,000) naap umikuan. Ne wi me umimik nain naap urufap manek akena keker opap Iinan Mua Maneka kekanowa onaiya ikua nain faremi maikuan, “Oo Mua Maneka, i unuma nefa pirimik,” naap maikuan.
66011014	Aria sirirowa nain nan weeserek, oko lawisik akena imenarinon.
66011015	Aria ensel murarow akena nain-ke puuw fuurak. Fuureya opora-ke iinan-pa feenap imenaremi maemik, “Aakisa miiw unowa ne owow iinan yiena Maneka-ke urufiya ne Krais eena ona iiriw pepekimep-puak nain pun maa unowa nain urufiya. Os-ke anane Saria maneka naap ikainon!”
66011016	Ne aria wi iperowa ten erup erepam Mua Maneka wameiya-pa wiar pokap ikemik nain orop momokraremi iima ifemakep Mua Maneka lotu onami
66011017	maemik, “Mua Maneka Kekanowa Akena, no iiriw naap ikon, aakisa pun naap ikain! No nena kekanowa ariman wuami maa unowa nena urufam-ikain. Naapeya i sira eliwa nefa naimik!
66011018	Wi miiw unowa owow unowa maneka akena kema bagiwiramik. Nain aakisa epa fan imenareya wi bagiaw nefar urufimik. Ne wi iiriw umemik nain nos-ke wia mekawinan. Aakisa nena uuwow mua wi profet sira eliwa wia kiripomami unow onaiya pokow eliwa wiinan. Ne nena teeria unuma nefa purupimik nain, wi mua unumiya ne mua oram pun, wi iiwawun epaskun pokow eliwa wiinan. Aria wi miiwa samoram-ikemik nain kiripomami wia samorinan!” Naap maemik.
66011019	Aakisa owow iinan tempel koora omopora paaskap-puiwkin ikaeya bokis oko ariman arek, eena iiriw Mua Maneka ona opora wi Yuuda wia maakep koonowak nain nan wuamik nain. Ne aapereka wilinemi paranomakek, maa ofofona ne ipia maneka oromi ipia mokok mane-maneka orok.
66012001	Aria maa sira-sira aapereka iinan-pa imenarek nain feenap, emeria oko ama mia suuwowa wuak ne ona kepur onoma-pa siiwa-ke wiar ikua. Ikiwos maa bala mokoma ten kuisow erup wiar ikomakek.
66012002	Emeria nain muukarekam naep uroma-ke opeya mia tiitinowa maneka aawep kirirem-ikua.
66012003	Nain imenarep ikaeya nainiw maa sira oko-ke aapereka-pa imenarek. Maa nain feenap, ifa oka maneka, urufowa suan saarik nain maneka wenup. Ona ikiwosa ikur okaiwi-pa erup ne ikiwos suusa ten kuisow. Ikiwos unowa nain kuisow kuisow bala orowawap ikomakek.
66012004	Mokoma teeria arow ikua nain ona alewa-ke teeria kuisow saru-puukeya miiwa-pa ururomakek. Ne ekapep emeria nain miir onoma-pa wiar iimarep ikua, uroma yakieya-na muuka wiar enimekam naep.
66012005	Naap ikok emeria nain muukarek, ikoka muuka nain-ke aen kuuma opap miiw unowa kekanowa wia urufam-ikainon. Aria oko ifa nain-ke muuka nain eniminon naep ewur akena aawep Mua Maneka ona pokiya nan wiar wuamik.
66012006	Aawiwkin onak baurarep epa asia saa manekiw ikua nan ikiwok, epa nain iiriw Mua Maneka ona pepekimep-puomak. O mokoma arow enakiwa neeke ikaeya kakaltam-ikainon.
66012007	Aria naap ikok irakow maneka owow iinan-pa imenarek. Ensel Maikel ona ensel teeria unowiya ne ifa maneka nain ona ensel teeria unowiya, teeria erup naap irakemik.
66012008	Irakep irakep Maikel teeria-ke wia nomakiwkin ifa nain ona teeria onaiya owow iinan-pa ikowa me pepek.
66012009	Ifa maneka nain opap wafuriwkin miiwa orok. Ifa awoniya maneka nain unuma Satan naimik, os-ke eena miiw unowa nain wia peeskimemi wadol sira wia pikiwiya nain. Ona ensel unowiya wia wafuriwkin miiwa oromik.
66012010	Irakowa weesereya mukuruna maneka-ko iinan-pa wuami feenap fariwkin miimam, “Aakisa Mua Maneka yia aawowa epa nan imenarek! Mua Maneka Saria maneka ikok maa muutitik urufiya, kekanowa nain ona wiarik! Ne Krais unum maneka ne kekanowa pun aakisa ariman arek. Moram mua samora iiriw Mua Maneka miir onoma-pa wiar iimarep ikok yiena Yeesus teeria anane maneka pina wiem-ikua nain aakisa iirariwkin miiwa orok.
66012011	Wi Yeesus teeria nain Sipsip Muuka aka orok nain makena-ke naemi opor makena wia maakem-miemik, naap onami Satan nomakemik. Wia ifakimowa maiwkin eliw umiyen naep mia me wiam kema suuwimik.
66012012	Naapeya ni teeria owow iinan-pa ikeman nain eliw kemelowen! Ne ni miiwa ne ifera-pa ikeman nain nefa komarka, ni kamenap arowen! Satan iiriw amisarek, o epa me ekinon, ona weeserow epa ewur imenarinon. Naapeya miiwa orop ni niar ikok manek akena kema bagiwiram-ikaiya.”
66012013	Aria ifa maneka iirarep miiwa-pa wafuriwkin oromi nain wame furewap ikiwep emeria iiriw muukarek nain samorekam naep faek.
66012014	Ne ifa maneka nain-ke emeria nain me samorinok naep saragum eewua nain aawep iwemik, birinep ikiwemi epa asia saa manekiw ikua neeke ikiwinok naep. Mokoma arow enakiwa neeke ikaeya Mua Maneka-ke kakaltam-ikainon.
66012015	Emeria nain nan ikaeya eka-ke aawinok naep ifa nain-ke ona opaimika-pa eka keeseya luuma iwak.
66012016	Luuma iwak-na wia, miiwa-ke emeria nain asipak. Miiwa-ke pukeya eka tepak oromi saanarem-ikua.
66012017	-
66012018	Ifa maneka nain naap urufap kema bagiwirap ikip emeria nain ona nembesir unowa wiamiya irakek. Ona nembesir teeria eena Mua Maneka opora wiar ookimik ne pun Yeesus opor makena wiar maem-ikaimik nain.
66013001	Nain weesereya ifa nain orop ifer pona-pa iimarep ikua. Aria naap ikok maa eneka asia maneka ifer tepak-pa urupem-ikaeya urufam. Maa nain ikiwosa ikur okaiwi-pa erup ne ikiwos suusa ten kuisow wiar ikua. Ona ikiwos suusa unowa nain kuisow kuisow maa bala onaiya ikua. Ne ikiwos unowa Mua Maneka unuma firekami ona unuma saarik wame siisimep-pueya ikua.
66013002	Maa eneka urufam nain urufowa eena kasi saarik nain manek akena. Ona kepura maa eneka maneka oko bea naimik nain kepura saarik, ne opaimika laiyon opaimika naap. Ifa maneka nain-ke ona kekanowa ne unum maneka maa eneka asia nain iwemi maa muutitik iiwawun urufam-ike naakek.
66013003	Maa eneka nain ikiwos oko iiriw wiar fookiwkin ikemika maneka aawep lawisiw akena umekak nain kiiriw sariarek. Miiw mua unowa naap urufap kakaemi ookamik.
66013004	Ifa maneka maa eneka asia nain maa muutitik urufowa kekanow maneka iwok. Naapeya mua unowa ifa nain yiena maneka-ke naep unuma fakerami maa eneka nain pun lotu onami maem-ikemik, “Se-ek, mua o saarik-ko me ikemik, weetak. Ne mua kuisow o wameiya irakowa pun me pepek.” Naap maemik.
66013005	Mua Maneka-ke neek onam-ikainok naeya maa eneka asia nain unuma wame purupemi Mua Maneka unuma wiar firekam-ikainon. Ne pun mokoma arow enakiwa naap kekanowa onaiya ikok miiw mua kema wia mufem-ikainon.
66013006	Ne aria ona unuma wame purupemi Mua Maneka firekam-ikua. Firekami owow iinan ne wi teeria owow iinan-pa ikemik nain pun iiwawun unuma wia samoram-ikua.
66013007	Ne kekanowa onaiya ikok Yeesus Krais teeria wiamiya irakemi eliw wia nomakinon. Ne pun kekanowa maneka aawep wi miiw unowa wia urufam-ikainon, miiw unowa, wi kerekera unowa, wiena opora ononer aakunimik ne wi mia sira-sira, wi nain.
66013008	Naeya miiw mua unowiya o yiena maneka-ke naep lotu onam-ikaikuan. Aria teeria fain-ke unuma me wiar fakerikuan, eena Mua Maneka miiw maa muutitik me onowa ikok unuma Sipsip Muuka maifa-pa wiar siisimeya ikua nain. Sipsip Muuka eena ifakimiwkin umok nain.
66013009	Aria ni ifan onaiya ikok-na opora fain miimeka!
66013010	Wi teeria wia opap wia kaikuk maek nain makena, ikoka naap wia onikuan. Ne wi teeria bainat-pa wia mikuk maek nain ikoka wia mi-mikikuan. Naapeya maa sira naap nain imenareya wi Yeesus teeria kekanep kekelka ikok o opora wiar opam-ikauk.
66013011	Naap ikok kiiriw maa eneka asia maneka oko miiw tepak-pa urupeya urufam. Ona ikiwos suusa erup, sipsip muuka ikiwos suusa saarik wiar ikua. Ne o aakunowa-ke ifa maneka nain aakunowa saarik.
66013012	Maa eneka eena iiriw lawisiw akena umekak nain kiiriw sariarek nain-ke ona kekanowa maa eneka asia aakisa fan imenarek nain iweya o asipam-ikua. Ne os-ke miiw mua unowa wia maakemi maa eneka oko nain lotu onowa wia suuwam-ikua.
66013013	Maa miililina unowa imenam-ikua nain maa oko feenap onak, mua unowa mokok epa-pa mukuna fareya aapereka iinan-pa orok.
66013014	Maa eneka ookikir imenarek nain epa wiar aawep maa miililina imenami mua unowiya wia peeskimemi wia mufem-ikua. Wi mua wia maakemi maa eneka eena iiriw bainat-pa mikiwkin puep kirek nain miira wiar sirarep nain lotu onam-ikeka wia naakek.
66013015	Ne kekanowa iweya mua miira sirarep-puamik nain ewar iweya aakunem-ikua. Wi teeria o lotu me onimik nain ona maeya wia ifakimikuan.
66013016	Maa eneka nain-ke wia maakek, “Ni mua unowiya niena wapen akena e ekima-pa siisia niar wuauk,” naap wia maakemi onowa wia suuwak. Wi mua unowiya wi mua unum marew, wi mua unumiya, wi maamuma mua ne wi maa marew akena ikemik nain, wi sesa marew uuwimik nain ne wi wiena miiwa-pa uuwimik nain, wi unow onaiya siisia wueka wia maakek.
66013017	Aria wi mua maa eneka siisia nain wiar wuowa miatinimik nain maa me sesekikuan, maa pun me sesenarikuan. Ne wi siisia onaiya ikemik nain-ke maa eliw sesekikuan ne maa pun sesenarikuan. Moram siisia nain maa eneka nain unuma-ke, unuma nain namba-pa siisimemik.
66013018	Aria i maa fain kema pukep amisarowa-ke. O mua firia ikok-na namba eliw wiar tuunap imeninon. Moram namba fain mua unuma pepekimok, 666.
66014001	Aria yo mokoka wuam-na Sipsip Muuka Yerusalem owowa Saiyon ema-pa iimarep ikaeya urufam. Mua 144,000 naap o wameiya ikemik, wi teeria nain Sipsip Muuka ona wiawi ikos unuma ekima-pa wiar ikomakek.
66014002	Naap ikemkun iwakara-ke eka maneka duunowa ne aapereka paranowa naap akena imenarem-ikua. Duunowa nain wi mua gita paiwkin aluiya, naap akena imenarem-ikaeya miimam.
66014003	Wi teeria maneka nain-ke Mua Maneka, aria wi maa erepam mokok enuma ikemik nain ne wi iperowa, wi nain miir onoma-pa wiar iimarep ikok someka enuma awem-ikemik. Someka nain wiena mua teeria miiwa-pa wia sesenarep wia aawok, wi 144,000 nain-ke amisaremik, ne miiw mua unowa weetak.
66014004	-
66014005	Wia aawok teeria nain wi emeria wiamiya sira samora me onam-ikemik, sira dubil akena ikemik. Wi me wadolalimik, pina marew akena ikemik. Anane Sipsip Muuka ookam-miawimik. Miiw mua unowa nain wi teeria nain maa eremina patirimik saarik Mua Maneka ona Sipsip Muuka ikos kemena wiar ekamik.
66014006	Ne aria kiiriw nainiw ensel oko urufam, aapereka iinan-pa birinem-ikua. Krais opor eliwa anane ikaiya nain wi miiw mua wia maakekam naep onak, wi mua mia sira-sira nain, wi owow ononer ne miiwa ononer nain.
66014007	Birinemi farem-miek, “Ni Mua Maneka manek akena keker opami unuma wiar fakeram-ikeka! Moram miiw mua wia mekawap sira kakeniw wia kiripiya nain epa fan imenarek. O eena aapereka, miiwa, ifera ne eka opora onomakek nain-ke, o lotu oneka.”
66014008	Ne ensel oko-ke imenarep birinemi farem-ikua, “Oo Babilon, nan samorarek, Babilon owow maneka samorarek oo! Miiw unowa mua unowa eka kekanowa wienakowa saarik wia mufeya Mua Maneka piipuamik. O nain aakisa samorarek.”
66014009	-
66014010	Ne ensel oko-ke imenarep birinemi kerewa farem-ikua, “Wi mua maa eneka asia nain ne ona miira siraremik nain lotu onamik, ne wiena ikiwosa-pa e wapena-pa siisia wiar aawemik nain pun Mua Maneka bagiaw maneka wiar urufikuan. Nain feenap, ona bagiaw wain kekanowa akena saarik urupa-pa ototeya ikua, wi enep feenap samor aawikuan. Wi teeria nain ikoka wi ensel ne Sipsip Muuka wia urufam-ikaiwkin mukuna ne nomon yoowa-pa wia wafurikuan. Naeya sirirowa aawem-ikaikuan.
66014011	Wi sirirowa aawimik nain mukun kawus anane maneka naap urupem-ikainon. Wi nain maa eneka asia ne ona miira siraremik nain lotu onami unum siisia wiar aawemik nain anane amirika ne uura sirirowa naap aawem-ikaikuan, oram ikowa marew.”
66014012	Naapeya wi Yeesus teeria Mua Maneka sira makena wiar ookimik ne wia samoriwkin kekanep ookowa me piipuimik nain wi kekanep ikauk.
66014013	Naap ikok opor oko owow iinan-pa imenareya miimam, efa maakek, “Feenap siisime, wi mua eena Mua Maneka teeria-pa wiar ikok epa fain umimik nain ne ikoka umikuan nain, wi kema eliwa ikauk!” Ne aria Ewar Eliwa-ke opora kiripomami maek, “No makena main, wi teeria nain iiriw uuwow yoowa onam-ikemik, wi aakisa uurarowa aawuk. Moram, wi sira eliwa onamik nain ariman ikaeya amisarikuan.”
66014014	Ne yo iinan mokakem-na maa ipisia kia urufam. Mua oko Mua Muuka saarik nain-ke maa ipisia iinan-pa pokap ikua. Mua nain ikiwos maa bala gol-pa onimik nain onaiya ikua, ne fura meka anim onaiya ikua nain opap ikua.
66014015	Ne ensel oko-ke tempel koor kemena-pa ikok oromi mua maa ipisia iinan-pa pokap ikua nain faremi maek, “Nena fura opap ikon nain-pa maa enowa waromake. Moram aakisa miiw unowa maa enowa parewomakek, maa enowa iirarowa epa kererek.”
66014016	Naap maakeya mua maa ipisia iinan-pa pokap ikua nain-ke fura opak nainiw enowa waromakek.
66014017	Ne kiiriw ensel oko-ke owow iinan tempel kemena-pa ikok orok. Os pun fura meka naap nain opap feekiya orok.
66014018	Ne ensel oko patirow esimsa mukuna urufiya, nain-ke esimsa mamaiya-pa ikok imenaremi ensel fura onaiya ikua nain faremi maek, “Wain makena biliwarep iiwawun erap ikomakek. Makena uuma onaiya pu-puuk-ikiwe.”
66014019	Naap maakeya ensel nain-ke wain uma onaiya pu-puukap makena ititimik epa nan wafufurak. Nain Mua Maneka bagiaw wiar kukusimok.
66014020	Epa nain owow maneka sisina-pa ikua, makena ara nan ititamik. Ititiwkin wain eka nain aka imenaremi eka luuma maneka saarik taanep epa maneka nain aka-ke muok. Aka nain taanek nain oos iimarinon-na ikip opaimik ona pepek erap ikainon, ne aka epa ifemakep ikiwok nain epasia akena, mail andet erup naap.
66015001	Aria naap ikok maa sira-sira oko aapereka iinan-pa imenareya urufam. Maa faa, onaiya akena-ke. Feenap, ensel ikur okaiwi-pa erup nain kuisow kuisow napuma samor akena wiowa maa nain opap ikemik. Napum samo-samora nain wi miiw mua wiiwkin miiwa sirirowa iiwawun weeserinon. Moram Mua Maneka miiw mua sirirowa iiwawun pepek weeser-wuomakikuan.
66015002	Ne maa oko feenap urufam, ifer maneka galas saarik nain mukun onaiya ikua. Ne wi teeria fain pun wia urufam, wi nain iiriw maa eneka asia ne ona miira siraremik nain nomakemik, aria ona unum siisia wiar fienap nomakemik, wi nain wia urufam. Wi teeria nain-ke ifera galas saarik nain pona-pa iimarep ikemik. Mua Maneka maa gita saarik nain wieya feekiya opap ikemik.
66015003	Maa nain opap ikok Mua Maneka uuwow mua Moses ne Sipsip Muuka ikos someka feenap nain wiar awem-ikemik: “Oo Mua Maneka, yiena Maneka, kekanowa akena, no maa onin nain kekanowa onaiya ikua ne eliw akena! Miiw maneka fain Saria maneka nos, no opora ne sira maken akena-ke!
66015004	Maneka, naapeya wi mua kema nefa tootonep unuma nefa fakerimik nain, wi mua naap me onowa nain-ko ikemik-i? Moram no naisow melina ne dubila. No sira makena unowa nain ariman areya nefar urufimik. Naapeya miiw mua unowiya yiena Maneka-ke nefa naemi ekapep no nefa lotu onikuan.”
66015005	Maa nain weesereya feenap urufam, owow iinan Mua Maneka tempel koor Kemena Iwowa Emi nain aakiarep ikua. Iiriw eena Mua Maneka wi Yuuda opora wia maakep koonowak nain ilenowa epa nain.
66015006	Ne ensel ikur okaiwi-pa erup nain kuisow kuisow tempel koor kemena-pa ikok napuma samor akena wiowa maa nain feekiya opap oromik, maa nain miiw mua napuma samora wiikuan. Wi mia suuwowa kia maala melin akena arua saarik wiliniya nain suuwap inakirowa gol-pa onimik nain iiman epira-pa kaikamik.
66015007	Wi ensel teeria nain nan ikaiwkin maa erepam mokok enuma ikemik nain oko-ke iikirap gol epira porop wi ensel nain kuisow kuisow wie-ikiwok. Mua Maneka anane ikaiya nain bagiaw-ke epira nan taanep ikua, napum samo-samora wiowa nain.
66015008	Ne Mua Maneka parin maneka ne kekanowa nain-ke kawus saarik imenarep tempel koor kemena epa iiwawun aawok. Mua kuisow kemena ikiwowa me pepek, wi ensel ikur okaiwi-pa erup nain kuisow kuisow miiw mua napuma wie-ikiwep iiwawun welawiwkin eliw kemena ikiwikuan.
66016001	Ne aria opor oko tempel koor kemena-pa imenaremi wi ensel ikur okaiwi-pa erup nain wia farek, “Mua Maneka bagiaw wiowa epira opap ikeman nain ikiwep miiwa-pa sawikeka!”
66016002	Ne ensel miimowa nain-ke ookikir ikiwep epira opap ikua nain miiwa-pa sawikak. Sawikeya wi mua eena maa eneka asia siisia onaiya ikemik nain ne wi maa eneka miira sirarep lotu onam-ikemik nain, ikemika samo-samora aawemik.
66016003	Aria ensel oko-ke epira opap ikua nain ifera-pa sawikak. Sawikeya ifer maneka faa, iiwawun aka kuisow arek, mua umowa aka saarik. Naapeya ifera maa unowa ikomakek nain iiwawun umomakek.
66016004	Ne aria kiiriw oko-ke ona epira opap ikua nain eka opora ne eka arona-pa sawikomakek. Naap oneya eka unowa faa, aka manekiw.
66016005	Ne eka urufiya ensel nain-ke naap maeya miimam, “Se-ek, oo Maneka, moresaren. Wi sira samo-samora onam-ikemik nain makena-pariw wia kiripoman. No iiriw ikon ne aakisa pun naap ikain!
66016006	Wis-ke nena teeria ne wi profet wia ifakimiwkin wi aka miiwa-pa wiar orok nain nos-ke nain kiripami eka aka imenarek nain wienaken!”
66016007	Naap ikok opor oko patirow esimsa-pa feenap maeya miimam, “Makena, yiena Maneka, Mua Maneka kekanowa akena, wi naap oniwkin nos-ke kakeniw nain kiripan!” Naap maek.
66016008	Nain weesereya ensel oko-ke epira opap ikua nain ama-pa sawikak. Ama-pa sawikeya yoowa manek akena-pa mua wia kuumeya samor akena awemik.
66016009	Samor akena awemi Mua Maneka amukaremi unuma samoramik, moram napum samora sira-sira nain Mua Maneka ona maeya imenarek. Yoowa aawemik, nain wi kema kirep o unuma me wiar fakeramik, weetak akena.
66016010	Ne aria ensel oko-ke epira opap ikua nain maa eneka asia pokiya esimsa-pa wiar sawikak. Sawikeya maa eneka asia maa muutitik urufomakiya nain kokoma-ke iiwawun wiar ifemakek. Naap areya wi mua mia tiitinowa ne ikemika manek akena nain aawemik, naeya wiena enek muuna geegenemi omaiwa wiam kuemik.
66016011	Ne Iinan Mua Maneka amukaremi unuma samoram-ikemik. Naap aremik, nain wi iiriw sira samora onam-ikemik nain kema me kiremik.
66016012	Nain weesereya ensel oko-ke epira opap ikua nain Yufretis eka opor maneka-pa sawikak. Nan sawikeya eka maneka nain iiwawun saanarek. Eka saanarep ikaeya wi ama urupow kame owow saria mane-maneka eliw ekapuk naep naap onak.
66016013	Aria naap ikok feenap urufam, ewar samora arow ikia saarik arep imenaremik. Oko ifa maneka nain opaimika-pa imenarek, oko maa eneka asia opaimika-pa imenarek ne oko wadol profet opaimika-pa imenarek.
66016014	Ewar samora arow nain wi sawur-ke, ne wi maa miililina unowa imenami miiw unowa ikiwep wi owow saria mane-maneka irakowa wia faremik. Wiena irakow teeria wia aawep Mua Maneka fofa maneka wuak neeke Mua Maneka teeria wiamiya irakiyen naep.
66016015	“Ni miimeka, yo ikum mua saarik ekapinen. Naapeya wi mua palanowiw ikok mia suuwowa wameiya-pa wuap-puimik nain wi eliw kemeluk. Oko yo ekapemkun mia saporma baurariwkin mua unowa urufiwkin emina ururikuan!”
66016016	Ne aria ewar samora arow nain-ke wi owow saria wia wiimep epa oko-pa wia fiirimemik, epa nain Iibru opora-pa Armagedon naimik.
66016017	Nain weesereya ensel murarow akena nain-ke epira opap ikua nain aapereka iinan-pa sawikak. Aapereka-pa sawikeya opor maneka tempel koor kemena-pa kerew akena feenap farek, “Aakisa weeserek!”
66016018	Ne aria aapereka wilinowa, paranowa ne maa ofofona onaiya wuak. Maa ofofona faa, manek akena, miiw mua iiriw maa ofofona maneka naap nain-ko me urufamik.
66016019	Iir nain owow maneka nain miiwa pukep kakawa arow imenarek. Ne miiw maneka owow unowa iiwawun samorarek. Mua Maneka-ke owow maneka Babilon kema suuwap ona wain eka urupa-pa sawikap wienakek. Wain eka nain Mua Maneka bagiaw-ke.
66016020	Mot unowa iiwawun mesenalek ne ema mane-maneka pun iiwawun mesenalemi epa uruma arek.
66016021	Ipia mokok mane-maneka nain-ke aapereka iinan-pa tenep ururemi mua wia ifakimomakek. Ipia mokok mane-maneka nain pina wenup, i mua pina saarik. Wi maa samor akena nain urufap Mua Maneka amukaremi unuma samoramik.
66017001	Aria maa unowa nain weesereya wi ensel epira opap ikemik nain oko-ke ekapep efa maakek, “Aria, ekapep era emeria samora nain urufe. O epa eka mane-maneka owow unowa-pa pokap ikua. Ikoka sirirowa samor akena aawinon, nain nefa ofakowinen.
66017002	Owow unowa owow saria emeria nain wameiya soma oraimik ne wi mua unowa o wain samora nain wiar enep momorarimik,” naap maek.
66017003	Ne aria Ewar Eliwa efar oreya mokoka-keriw kirep ikemkun ensel-ke efa pikiwemi epa asia nomon manekiw nan efa wuak. Nan ikok emeria nain urufam. O maa eneka asia mia oka akena iinan-pa pokap ikua. Maa eneka asia nain mia-pa unum samora sira-sira siisimiwkin ikua. Ikiwosa ikur okaiwi-pa erup ne ikiwos suusa ten kuisow onaiya ikua.
66017004	Emeria nain mia suuwowa oka akena. Ne mia suuwowa nain sii-siisia gol, omod onoma ne nomona eena wili-wiliniya nainiw bala opawamik. O gol urupa opap ikua nain ona enum erua sira-sira nain-ke taanep ikua.
66017005	Unum oko ona ekima-pariw siisimiwkin ikua. Unuma nain feenap: “Maa kokot-ke. O owow maneka Babilon, wi era emeria ne mua miira patirowa sira-sira onimik nain wiena onak maneka-ke.” Opora naap siisimiwkin ikua.
66017006	Emeria nain wi Yeesus teeria unow akena wia ifakimemi aka wiar enep enep pepek erap weetak arek, wi eena Yeesus opor makena wiar maem-miemik nain. Yo naap urufap soranep kema unu-unowa wuam.
66017007	Ne aria ensel-ke efa maakek, “No moram soranep kema unu-unowa wuan? Maa eneka asia ikiwosa ikur okaiwi-pa erup ne suusa ten kuisow nain-ke emeria nain piawem-miawiya. Nain kemena feenap nefa maakinen.
66017008	No maa eneka urufan nain iiriw imenarek, nain aakisa me ikua. Ne ikoka miiw ona tepak akena-pa urupinon. Ne epa me ekowa iiwawun samorarep mesenalinon. Ne mokomokoka Mua Maneka miiw maa muutitik onak nain onoma wuap ekapep aakisa, wi mua eena unuma anane eliwa ikowa maifa-pa me ikemik, wi nain ikoka maa eneka nain urufap soranep kema unu-unowa wuikuan. Moram maa eneka nain iiriw ikua ne aakisa me ikua ne ikok kiiriw nainiw imenarinon.
66017009	Maa fain kema pukep amisarowa-ke. Emeria nain ema mokoka gelemutumut nain iinan-pa pokap ikua. Ikiwosa ikur okaiwi-pa erup nain ema mokoka gelemutumut ikur okaiwi-pa erup nain pepekimok.
66017010	Ne pun owow saria mane-maneka ikur okaiwi-pa erup wia pepekimok. Owow saria ikur iiriw umemik, aakisa kuisow nain-ke kame nain urufam-ikaiya. Ne oko me imenarowa ikua. O imenarinon nain ikok epa eeya me ikainon.
66017011	Aria maa eneka asia iiriw imenarek, ne aakisa me ikua nain-ke ikoka wi owow saria ikur okaiwi-pa erup nain umiwkin os-ke imenaremi owow saria arinon. Os pun wi teeria nain-ke. Ne lawisik ikok iiwawun mesenalinon.
66017012	Maa eneka suusa ten kuisow urufan nain wi owow saria ten kuisow ikoka iimarowa nain pepekimok. Wi nain ikoka maa eneka nain wameiya owow saria kekanowa aawikuan. Aawep ama kuisow muuta naap ikaikuan.
66017013	Owow saria nain unowiya kema kuisow wuap maa eneka nain maneka wuami kekanowa iiwawun iwemi osiw ookikuan.
66017014	Wi nain-ke ikoka Sipsip Muuka wameiya irakikuan. Sipsip Muuka eena owow mua mane-maneka wiena Mua Maneka ne wi owow saria unowa wiena Saria maneka nain, naapeya wi o wameiya irakiwkin os-ke ona teeria onaiya wia nomakikuan, teeria eena wia pepekimeya ookam-miawemi opora opimik nain.” Naap maek.
66017015	Aria ensel-ke opora oko pun feenap efa maakek, “Era emeria nain eka mane-maneka-pa pokap ikua, nain feenap, miiw unowa, owow unowa, wi mia sira-sira ne opora aakunowa sira-sira nain wia pepekimok.
66017016	Suusa ten kuisow ne maa eneka urufan nain-ke ikoka era emeria nain kema bagiwirikuan. Kema bagiwirap samoriwkin o saporma ikok oram pokap ikainon. Naap ikaeya mia oposia wiar enemi mukuna-pa wafuriwkin iiwawun awinon.
66017017	Moram Mua Maneka-ke ikoka kamenap arowa maek nain onowa wia suuweya naap onamik. Naapeya wi unowiya kema kuisow wuap maa eneka asia nain kekanowa iwemi osiw onikuan. Naap ikok ikok Mua Maneka opora maep-puak nain iiwawun naap wiar imenareya weeserinon.
66017018	Emeria urufan nain owow manek akena-ke. Nain-ke owow saria unowiya wia urufiya.”
66018001	Aria nain weesereya ensel oko iinan-pa orom-ikaeya urufam. Ensel nain kekanowa akena-ke. Parin onaiya orom-ikaeya miiw unowa faa, iiwawun parina kuisow arek.
66018002	Oromi feenap faremi maek, “Nefa komarka, wiisak oo, Babilon owow maneka nain nan oro-boonek. Aakisa wi sawur unowa o wiar taanep ikemik ne ewar samora pun nan wiam pipilimep ikemik. Nepa samora sira-sira o nan wiar ikomakek.
66018003	Moram ona wain nain miiw mua unowa wienakeya enemik. Wain eena sira samo-samora onowa nain-ke. Naapeya owow saria unowiya o wameiya sira samora onam-ikemik. Ne wi bisnis mua maa ele-eliwa wiar sesenareya maamuma kerew akena aawem-ikemik,” ensel-ke naap maek.
66018004	Naap ikok opor oko iinan-pa feenap fareya miimam, “Yena teeria, ni o wiar ikeman nain piipueka! Naeya o wameiya pina me onowen, ne o sirirowa nain ni me aawowen!
66018005	O pina onomakek nain ane-kurumeya ema saarik iinan akena urupok. Mua Maneka pina nain kema wiar wuam-ikua.
66018006	Ona sira samora onomakek naap nis pun naap akena kiripomaka. Ni o kiripomami kiripomowa erup arowa naap areka. Ne pina onak nain nis-ke ane-kurumami iiwawun samoreka.
66018007	O iiriw pokowa eliwa pokap ikua. Ne mua unowa o unuma fakeram-ikemik. O naap ikua nain wiar kema suuwap aakisa ni kakeniw naap kiripomaka. Naeya sirirowa manek akena aawemi kema beelalem-ikainok. Moram o anane unuma wame purupemi naap maem-ikua, ‘Yo owow saria-ke naap pokap ikem! Yo me apura-ke. Ne yo mua me efar umeya yo omominen, weetak akena,’ naap maem-ikua.
66018008	Naapeya ikoka fofa kuisow neekeriw maa samo-samora wiar imenaremi o iiwawun samorinon, feenap: umowa, kema beelalowa ne weniw maneka. Ne ikoka Mua Maneka kekanowa akena nain-ke o kiripomaya mukuna-pa iiwawun awep weeserinon.” Opora naap maek.
66018009	Aria naap awem-ikaeya owow unowa saria iiriw o wameiya sira samora onami maa ele-eliwa onaiya wiam karuem-ikemik nain kawus wiar urufap kema wiisarep omomikuan.
66018010	Ne wi kema tootonep epasia-pa iimarep ikok alu-iraparemi maem-ikaikuan, “Emawa, wiisak aa, Babilon owow maneka ne owow kekanowa nan samorariya. Aa, nena pina kiripomek nain nan-pariw nefar imenareya iiwawun samoraren, aa wiisak!” Naap maikuan.
66018011	Wi bisnis mua pun o omawami kema damolalep omem-ikaikuan. Moram o wiar ikok maa sesekami sesenarowa nain era wiar irinarek.
66018012	Wi maa feenap sesekami wiam sesenarem-ikemik, gol, siliwa, nomon siisia awilawila naap, ne omod ele-eliwa, konim ele-eliwa, konim oka akena, konim gawela ne ofa sira-sira, nomokow ele-eliwa, maa muutitik maa eneka enekiw onimik nain, aria nomon okaiw, aeniw ne nomon sii-siisiaiw, nain pun,
66018013	guawa, foma ikin eliwa, maa tana ikin eliwa sira-sira, wain eka, wel oliw-pa aawimik nain, wit makena ne foma, bulmakau ne sipsip, oos karis onaiya, maa naap nain. Ne wi mua pun, mia ne kukusa maa saarik wiam sesekami wiam sesenarem-ikemik. Ne aakisa bisnis era wiar puok.
66018014	Naapeya wi bisnis mua-ke o naap maikuan, “Maa koorma unowa no kema wiisarep aawowa nain iiwawun mesenalek. Enowa ne maa ele-eliwa, koora ele-eliwa, unowa nain iiwawun fonak. Kamenap onap kiiriw nainiw imeninan!” Naap maikuan.
66018015	-
66018016	O yoowa aawiya nain wi bisnis mua nain epasia akena-pa ikok wiar urufap kema tootonikuan. Wi eena o owawiya maa sesekami sesenarem-ikemik nain. Wi ikoka kema wiisarep omemi maikuan, “Aa emawa, wiisak aa! Owow maneka nain nan samorariya! O iiriw anane mia suuwow ele-eliwa nain suuwap konim oka akena wuap maa bala gol ne papako nomon awilawila ne omod ele-eliwa nain wuap wame iram-ikua!
66018017	Aakisa maa unowa nain ewursow iiwawun samorarek!” Naap maikuan. Wi mua aas mane-maneka-pa uuwimik nain ne wiena woos mua, ne wi aasa sesenarep epa oko ikiwimik nain, ne wi aasa uuwowa-pa ikemik nain aas onaiya epasia akena-pa ipatarep ikaikuan.
66018018	Ne owowa nain awemi kawus urupem-ikaeya urufap alu-iraparemi maikuan, “Oo emawa, wiisak aa, owow eliwa naap nain oko-ko me ikua! Aa wiisak!”
66018019	Naap maemi foma wiam warep omemi maem-ikaikuan, “Oo wiisak, owowa nain nan samorarek! Aas unowa owowa nain ikiwep maa koorma ele-eliwa aawemi ikip ekapep naemi i maamuma maneka imenam-ikomamik. Ne aakisa iiwawun maa ele-eliwa nain mesenalek,” naap maikuan.
66018020	Ne oporo oko feenap miimam, “Aria ni owowa eena iinan-pa ikeman nain, ni Yeesus teeria, ni aposel ne ni profet, owowa nain urufap manek akena kemeleka, moram o sira samora nia onam-ikua nain Mua Maneka-ke aakisa kiripomak.”
66018021	Ne aria ensel oko-ke iikirap nomon saawirinowa ne ebebiria maneka nain fakerap ifera-pa wafurami maek, “Babilon owow maneka nain ikoka pun feenap wafuriwkin orainon. Oromi iiwawun mesenalinon, wi kiiriw nainiw me urufikuan.
66018022	Babilon owowa, oka ne ununa paowa, pia fuurowa ne puuw aluowa kiiriw nainiw me nefar miimikuan. Wi uuwow mua nainiw me uuwikuan ne wit ititowa nomon duunowa nain kiiriw me nefar miimikuan.
66018023	Arua kuisow-ko me wilininon, ne wi emeria mua muewowa mareweya wi muewow someka me nefar miimikuan. No samor aawon. Nena bisnis mua bisnis faowa paayar-afurap bisnis maneka onam-ikemik nain aakisa weetak. Ne miiw unowa mua unowa nain nena maikua-pa wia mufemi wia momoran.
66018024	Aria no yoowa aawon nain onoma feenap, wi profet ne Yeesus teeria wia ifakimiwkin wiena aka miiwa nan orok. Ae, makena, mua unowa pun wia ifakimiwkin aka miiwa nan wiar orok.”
66019001	Aria nain weesereya mua teeria maneka owow iinan-pa mukuruna wuami farimik nain miimam. Feenap faremi maemik, “Mua Maneka unuma fakeriyen! Os-ke yia aawiya, ne unum maneka ne kekanowa wiar ikua.
66019002	O makena, ne baliwep yia mekawap yia kiripomiya. Naeya era emeria nain miiw sira samora-pa wia pikiwok nain os-ke pina kiripomak. Ona uuwow mua wia ifakimeya os-ke kiripami o samorak,” naap maemik.
66019003	Ne kiiriw nainiw faremi maemik, “Oo, Mua Maneka unuma fakeriyen! Moram o owowa nain samoreya awemi kawus anane maneka naap urupem-ikainon!”
66019004	Wi iperowa ten erup erepam nain ne maa mokok enuma erepam nain Mua Maneka pokap ikua nan miir onoma-pa keema muuna mikap unuma fakerami maemik, “Makena! Mua Maneka unuma fakeriyen!”
66019005	Ne aria Mua Maneka pokap ikua nan iwakara oko feenap imenareya miimam, “Yiena Mua Maneka unuma fakeriyen. Ni ona uuwow mua o unuma wiar fakereka. Ne ni mua unumiya ne ni mua unum marewa, ni unowiya o kema suuwap kema tootoniman nain pun o unuma fakereka,” naap maek.
66019006	Naap ikok farow maneka miimam nain eka duunowa saarik miimami kiiriw aapereka paranowa saarik miimam. Feenap maemik, “Mua Maneka unuma fakeriyen! Moram yiena Maneka, Mua Maneka kekanowa akena-pa maa muutitik urufiya.
66019007	-
66019008	I kemeliyen, kemelami o unuma wiar fakeriyen. Moram Sipsip Muuka ona emeria aawow fofa imenarek. Naapeya emeria nain maa bala ele-eliwa opap arep ikua. O mia suuwowa kia melin akena nain iwiwkin wuap ikua,” naap maemik. Mia suuwowa kia nain Yeesus Krais teeria wi sira kaken eliwa onam-ikemik nain pepekimok.
66019009	Ne aria ensel-ke efa maakek, “Opora fain siisime, ‘Wi mua Sipsip Muuka emeria aawowa naep wia fariwkin ekapep maa wiamiya enimimik nain eliw kemeluk,’ naap siisime.” Naap efa maakep-puap kiiriw efa maakek, “Opora nain Mua Maneka opor makena-ke.”
66019010	Naap efa maakeya yo keema muuna mikap unuma fakerekam naep onamkun efa maakek, “Naap me one! Yos pun ni saarik, no nena teeria unowiya Yeesus opora wiar opiman, yos pun uuwow mua naap nain-ke. Mua Maneka waisow lotu one,” naap efa maakek. Moram Ewar Eliwa kema wieya opor kokosa maimik nain Yeesus opor makena maimik.
66019011	Ne aria aapereka-ke pukep aakia ikaeya oos kiam urufam. Mua oos-pa pokap ikua nain unuma feenap, Mua Kakeniw Eliwa ne Mua Makena. O irakowa ikiwep mua sira baliwep wia amisarep wia mekawap wia samoriya.
66019012	-
66019013	Ona mokok oposia-ke mukuna saarik wilinem-ikua ne ikiwos maa bala siisia ononer ikomakek. Ne ona mia-pa unuma onaiya siisimiwkin ikua, nain wiar amisarowa me pepek, ona waisow amisarep ikua. Ne unuma feenap unufimik, “Mua Maneka Opora.” Ona mia suuwowa nain aka sulunem-ikua.
66019014	Owow iinan irakow teeria unowa mia suuwowa kia melina suuwap oos kia irap o ookamik.
66019015	Irakow fura maala opaimika-pa fuunep ikua, ne miiw mua nain-pa wia ifakiminon. Ona aen kuuma opap ikok miiw unowa kekanowa wia urufam-ikainon. Ne Mua Maneka bagiaw manek akena wia ofakowami wain makena saarik ititowa naap wia ititam-ikainon.
66019016	Unuma ona mia suuwowa-pa ne ona kufa pun wiar siisimep-puamik nain feenap, “O wi owow saria unowa nain wiena Saria Maneka-ke, ne wi owow mua mane-maneka unowa nain wiena Mua Maneka-ke.”
66019017	Aria nain weeserep ikaeya ensel oko ama mokoka-pa iimarep ikaeya urufam. Nan ikok nepa unowa aapereka iinan akena-pa birinem-miawiwkin wia farem-ikua, “Nee emawik, ni ekapeka oo. Mua Maneka maa enow maneka oniya nain unowiya ekapep wiar taaneka!
66019018	Ekapep wi teeria umimik fain mia oposia wiar enimeka: wi owow saria, wi irakow mua ne wiena woos mua, wi mua unum maneka, wi mua oos-pa karuimik nain wiena oos onaiya. Ne wi mua papako wi mua sesa marew oram uuwimik nain ne wi mua wiena miiwa-pa uuwimik nain, mua unumiya ne wi mua unum marewa, wi unowa nain pun mia oposia wiar enimeka!” Naap farem-ikua.
66019019	Naap ikok maa feenap urufam, maa eneka asia nain, aria wi owow saria ne wiena irakow mua, wi unowiya wiam aawep arep ikemik, mua oos-pa karuok nain ona irakow teeria onaiya wiamiya irakowa naep.
66019020	Naap arep ikaiwkin maa eneka asia nain opamik. Ne mua oko pun opamik, mua nain wadol profet-ke, iiriw maa eneka asia-ke maakeya wia wadolalowami maa miililina onam-ikua. Naap onami wi eena maa eneka siisia ekima-pa ne wapena-pa wiar ikua ne maa eneka miira siraremik nain lotu onam-ikemik nain wia peeskimem-ikua. Aria wia opap ona fuura onom marewa-pa nan wia wafuramik, eena nomona mukun onaiya ikua nain.
66019021	Ne wiena irakow mua teeria mua oos-pa karuok nain-ke fura maala opaimika-pa fuunep ikua nain-pa wia ifakimeya umurumemik. Ne wiena sawi napuma nepa-ke wia enomakek.
66020001	Ne aria ensel oko owow iinan-pa orom-ikaeya urufam. Ona fuura onom marewa nain omopora teekow maa opap orok, ne sen kekanowa pun opap ikua.
66020002	-
66020003	Oromi ifa awoniya maneka opap seniw kaikak. Nain urufowa suan saarik urufinan, nain maneka wenup. Ifa nain unum oko Sawur, naemi Satan naimik. Opap ona-pa nan wafurap ona irinap kiira nain baliwep tana opawak. Miiwa-pa feek ikok miiw mua nainiw me wia peeskimemi wia mufem-ikainok naep. Ona-pa ikowa nain mokoma tausen kuisow aawinon. Ne wiimar mokoma pepekimomak nain weesereya wasirkiwkin miiw iinan kiiriw urupinon. Ne urupiya nain epa eeya me ikainon.
66020004	Ne aria wi saria maneka pokow maa unowa urufam. Mua neeke pokap ikemik nain kekanowa wiiwkin wi miiw mua wia urufam-ikok wiena sira baliwep akena wia mekawikuan. Ne wi mua kukusa pun wiar urufam. Wi teeria nain iiriw Mua Maneka opora wiar opap Yeesus opor makena wiar maem-miawiwkin imakuna wia puukami wia ifakimemik. Wi teeria nain iiriw maa eneka asia ne miira siraremik nain lotu me wia onamik, ne wiena ekima-pa ne wapena-pa maa eneka siisia nain pun me wiar ikua. Wi kiiriw naapiw iikirap owow saria arep Yeesus wameiya ikok mokoma tausen kuisow miiwa urufam-ikemik.
66020005	Wi mua papako me iikiramik, mokoma tausen kuisow iiwawun weesereya wi iikirikuan. Wi iiriw iikiramik nain miimowa-ke, ne wiimar mua papako iikirikuan.
66020006	Wi mokomokoka iikiramik nain wi Mua Maneka teeria kakeniw wiar ikemik ne wi kema eliw akena ikaikuan. Moram ikoka Mua Maneka mua papako epa samora wia sesekowa nain wi me wia sesekinon. Wi ikoka anane maneka Mua Maneka ne Yeesus ikos lotu wia onami uuwowa nain opikuan. Ne mokoma tausen kuisow Yeesus wameiya ikok miiwa fain urufam-ikaikuan.
66020007	Mokoma tausen kuisow nain weesereya Satan ona-pa ikua nain wasirkikuan.
66020008	Wasirkiwkin urupemi miiw unowa wiar ikiwep wia mufinon, wi nain Gok ne Magok wia naimik. Irakowa ikiwowa naep mua unow akena wia aawinon. Teeria nain manek akena, wia tuunowa me pepek.
66020009	Wis-ke iiwua ikiwemi Mua Maneka teeria ona wia kookaliya nain wia warikikuan. Wi owowa eena Mua Maneka senam akena wia kookaliya nain. Naap oniwkin iinan mukuna-ke oromi iiwawun wia kukumakinon.
66020010	Ne Satan eena wi mua wia momoriya nain opami ona fuura onom marew-pa nainiw neek wafurikuan, epa eena nomona awem-ikaiya nain ne iiriw maa eneka asia ne wadol profet nan wafuramik nain. Wi neek ikok anane maneka sirirowa naap aawem-ikaikuan.
66020011	Ne aria mua oko urufam, o pokow maa kia maneka-pa nan pokap ikua. Miiw maa ne aaperek maa iiwawun mesenalek.
66020012	Kiiriw me urufimik. Aria wi mua iiriw umemik nain wia urufam. Wi mua unumiya ne mua unum marewa wi unowiya mua nain miir onoma-pa wiar iimarep ikemik. Maifa unowa paaskap-puiwkin ikomakek ne maifa maneka oko pun paaskap-puiwkin ikua. Maifa nain wi mua kiiriw me umowa nain unuma nan wiar ikomakek. Aria wi iiriw umemik nain wiena iiriw pina onamik nan wia mekawamik. Pina eena iiriw maifa unowa-pa wiar siisimep-puamik naap.
66020013	Wi iiriw ifera-pa umemik nain ne umow owowa-pa ikemik nain pun iiwawun kereremik. Unowiya kereriwkin wiena sira iiriw mokok enuma ikok onam-ikemik nain wiar ookami wia kiripomak.
66020014	Wi pina wia kiripomami unowiya mukuna-pa wia wafuramik. Wi teeria nain aakisa umowa erup aremik.
66020015	Wi teeria wiena unuma maifa maneka-pa me wiar ikomakek nain iiwawun mukuna-pa wia wafuramik.
66021001	Aria maa unowa nain weesereya aapereka ne miiw awona iiriw ikua nain mesenalek, ne ifera pun iiwawun loonek. Ne aapereka miiw enuma onaiya urufam.
66021002	Naap ikok owow enuma Yerusalem iinan-pa orom-ikaeya urufam, owowa nain Mua Maneka-ke sesekeya orok. Maa bala eliw akena. Emeria muewekam naep muewow fofa-pa maa bala opap mua arewam-ikaiya, naap akena imenarek.
66021003	Ne mua pokap ikua nan iwakara oko feenap kerew maem-ikaeya miimam, “Aakisa Mua Maneka orop miiw mua wiamiya ikua. Ne wi o teeria-pa wiar ikaikuan. Ne feenap maem-ikaikuan, ‘Mua Maneka yiena Mua Maneka-ke,’ naap maem-ikaikuan.
66021004	Os-ke mokok eka wia ipiwominon. Miiw awona sira-sira iiwawun mesenalek. Naapeya umowa marew, kema damolalowa ne mia tiitinowa marew ikaikuan.” Naap maek.
66021005	Ne aria mua pokap ikua nain-ke efa maakek, “Aakisa sira enuma imenam. Opora fain makena maiyem, naapeya siisime, ikoka maa naap nain imenarinon.”
66021006	Ne nainiw maek, “Aakisa weeserek! Yo iiriw ikem ne aakisa pun naap ikem. Maa unowa onoma yos-keriw ne murarowa weeserowa pun yos-keriw. Mua-ko kema enekarinon-na eka ona-pa urupem-ikaiya nain onakinen, eka nain ore wuap-puam. Enep anane eliwa naap ikainon.
66021007	Mua-ko akimowa nomakinon-na yo o Mua Maneka-ke aawep urufam-ikainen. Ne o yena muuka efar ikainon.
66021008	Ne wi teeria fain wiena owowa nomon mukuna onaiya ikua neek ikaikuan: wi yo opora efar miatinep baurarimik nain, wi opora me efar opimik nain, wi mua oko wia ifakimemi sira samora unowa onimik nain, wi uruw mia samora nain, wi epia mua, ne wi maikua-pa maa fiimik nain, wi mua miira sirarep lotu onimik nain, wi wadolalimik nain, wi iiwawun samor aawikuan. Nain umowa erup arowa-ke.”
66021009	Ne aria ensel oko epira ikur okaiwi-pa erup murarow akena-pa maa samo-samora iiriw miiwa-pa sawikak nain-ke ekapep efa maakek, “Aria, ekapeya Sipsip Muuka emeria aawok nain nefa ofakowinen.”
66021010	Ne Ewar Eliwa-ke efar ireya ensel-ke efa aawep ema maneka iinan akena efa pikiwok. Ema mokoka-pa iimarep ikok Yerusalem enuma efa ofakowak. Owowa nain eliw akena, Mua Maneka-ke owow iinan-pa sesekeya orom-ikua.
66021011	Mua Maneka parina-ke owowa nain parina iweya wilinem-ikua. Nomona galas saarik nain ne ofa sira-sira nain-ke awilawila kuem-ikaeya urufowa eliw akena.
66021012	-
66021014	Owowa nain pika iinan akena. Nomon mane-maneka ten kuisow erup nainiw wui-ikiwep iinan-pa pika maneka karuok. Sipsip Muuka aposel teeria ten kuisow erup nain wiena unuma nomona-pa nan wia siisimep-puamik. Pika nain omopora mane-maneka ten kuisow erup. Omopora arow arow ikua, ama urupow ekeria omopora arow, ama orow ekeria arow ne kame kiira okaiwi arow ne okaiwi pun arow, naap ikomakek. Ne ensel ten kuisow erup omopora kuisow kuisow urufam-ikaimik. Wi Isrel kerekera ten kuisow erup nain kerekera kuisow unuma omopora kuisow-pa naap wiar siisimep-puamik.
66021015	Aria ensel yo efa maakem-ikua nain maa pepekimowa kuuma opap ikua. Ikoka maa nain-pa owowa, omopora ne pika pepekiminon. Kuuma nain goliw onamik.
66021016	Owowa nain maala 2,200 kilomita naap ne moke puukowa oko-okaiwi pun naap. Ne iinan urupok nain pun naap.
66021017	Owow pika kurum akena, koor kuow mua maa pepekimimik nain-pa pepekimok nain 65 mita naap.
66021018	Pika nain nomona siisia sira-sira aawep oniwkin siisiarem-ikaiya ne owow kemena epa uruma gol manekiw nain galas saarik dubil akena.
66021019	Pika onoma nomona galas saarik wilinem-ikaiya nain ofa sira-sira nain onoma-pa wuamik. Nomona oko galas saarik wilinem-ikaiya nain wuamik, feenap, ofa kia akena, ne oko kia nain wuamik ne nain oko ofa enuma nain wuamik.
66021020	Ne oko ofa oka ne kia sii-siisia nain wuamik. Ne oko ikua nain, nomona nain ofa oka akena nain wuamik. Ne oko ofa ligam. Ne oko ofa enuma sii-siisia ne oko ofa ligam. Ne oko, ofa enuma. Ne oko ofa ekapina. Ne oko oka see-seera.
66021021	Aria omopora ten kuisow erup nain kuisow kuisow omod maneka nainiw omopora sirarek. Ne owow kemena era maneka gol manekiw, galas saarik wilinem-ikaiya.
66021022	Aria yo tempel koora-ko me urufam, moram Mua Maneka kekanowa akena Sipsip Muuka ikos wi kakeniw nan ikemik.
66021023	Owowa nain Mua Maneka parin maneka epa aawok, ne Sipsip Muuka pun parina iwem-ikaiya. Naeya ama ne siiw parina uuwowa marew.
66021024	Miiw unowa mua unowa owowa nain parina-pa soomarem-ikaikuan, ne wi owow saria wiena maa unowa ele-eliwa neek pikiwikuan.
66021025	Owowa nain omopora mane-maneka nain paaskap-puiwkin anane maneka naap ikainon, me upikuan. Moram epa nain me kokomarem-ikainon.
66021026	Ne owow unowa Mua Maneka lotu onowa naep wiena maa ele-eliwa nain owowa neeke pikiwikuan.
66021027	Maa samora ne sira samora neeke me ikainon. Wi mua sira samora onimik nain ne wadol sira onimik nain neeke me ikaikuan. Wi mua unuma Sipsip Muuka maifa maneka-pa wiar siisimeya ikomakek nain muutiw neek ikaikuan, eena anane eliwa ikowa nain.
66022001	-
66022002	Ne aria ensel nain-ke eka efa ofakowak. Eka nain enep anane ikowa-ke. Eka nain melin akena. Ne Mua Maneka ne Sipsip Muuka pokap ikemik nan urupep era-pa iwami owow goneiw iwiya. Pona oko-okaiwi nomokowa-ke arimep ikua. Nomokowa nain pun anane ikowa wiowa-ke. Ne makenarowa mokoma kuisow ten kuisow erup ariya. Nain feenap, siiwa kuisow kuisow makenarem-ikainon. Miiw mua sira kamenap nain nomokow ifa nain-pa wia saliwinon.
66022003	Owowa nain maa unowa eliw manekiw ikaiya, samora-ko me ikua. Mua Maneka Sipsip Muuka ikos pokimik nain owow gone-pariw ikaeya ona uuwow mua unowa o lotu onam-ikaikuan.
66022004	Wi o wameiya ikok miira wiar urufam-ikaikuan ne o unuma wiena ekima-pa wiar siisimep-puiwkin ikomakek.
66022005	Mua Maneka ona parina wiem-ikainon. Naapeya me kokomarem-ikainon. Ne arua parina ne ama pun uuwowa marew. Ne wi anane owow saria manekiw ikaikuan.
66022006	Ne aria ensel-ke efa maakek, “Opora fain makena-ke, ne maa ikoka makena imenarinon. Feenap, Mua Maneka aakisa ensel sesekeya ona uuwow teeria wia maakiya, lawisiw akena ikok maa-ko imenarinon. Mua Maneka eena ona profet Ewar Eliwa wieya maa ikoka imenarowa nain ariman wuam-ikemik nain.”
66022007	Ne aria Yeesus-ke maek, “Nee, yo lawisiw akena nainiw ekapinen! Maa ikoka imenarowa nain parosifa-pa fan siisimep-puamik. Ne wi mua aakisa opora nain ookam-ikaimik nain eliw kemeluk!” Naap maek.
66022008	Aria yo Yon-ke, yena mokoka-pa kakeniw maa urufap miimap maiyem. Yo maa unowa nain urufap miimap ensel kepur onoma-pa keema muuna mikap lotu onekam naep onam.
66022009	Naeya os-ke efa maakek, “Yo lotu me efa one! Moram i unowiya uuwow epaskun-ke. Yo, nena, ne nena nomar unowa, wi profet ne wi mua parosifa fain urufap ookimik, i teeria nain-ke. Mua Maneka waisow lotu one!” Naap maek.
66022010	Ne kiiriw nainiw efa maakek, “Maa ikoka imenariya nain parosifa fan ikomakek nain me pipilime, moram maa unowa nain imenarowa epa mamaiya arikua.
66022011	Wi mua sira samora onam-ikaimik nain neek onam-ikauk, ne wi woos samora onaiya ikok sira-sira onam-ikaimik nain pun neek onam-ikauk. Sira eliwa onam-ikaimik nain pun naap akena onam-ikauk, ne mua kaken eliwa ikemik nain naap akena ikauk.” Naap maek.
66022012	Ne aria Yeesus-ke maek, “Nee, yo lawisiw akena nainiw ekapinen! Ekapemi ni iiriw sira kamenap onaman nain kakeniw nia kiripominen.
66022013	Aria maa unowa onoma yos-keriw ne murarowa weeserowa pun yos-keriw. Ne yo onom akena-pa ikip kapa-pa, ne onom akena-pa ikip iiwawun weeserowa-pa.
66022014	Ni mua niena mia suuwowa yasuwiwkin kia kirep ikua nain kemeleka. Ni nomokow makena nain eliw enep anane ikowen ne owow pika omopora-pa eliw ikiwemi owow neek ikowen.
66022015	Aria wi mua sira feenap nain owaruma-pa ikaikuan. Wi Mua Maneka opora wiar kapewimik nain, wi maikua onimik nain, wi uruw mia samora nain, mua wia ifakimimik nain, wi mua miira wia patirimik nain, wi opor wadola ne sira wadola kookalimik nain, wi unowiya pika owaruma-pa ikaikuan.
66022016	Aria yo Yeesus-ke ensel sesekamkun opor makena nefa ofakowiya nain yena teeria unowa nain wia maakem-miawe. Yo Dewit nembesir-ke. Ne yo mokoma Kuaidama-ke,” naap maek.
66022017	Aria Ewar Eliwa ne Sipsip Muuka emeria aawok nain ikos wi teeria nain wia farikuan, “Ni ekapeka oo!” Wi mua unowiya opora nain miimap wis pun naap mauk, “Ekapeka,” naap mauk. Aria ni kema enekarep-na eka fain enimeka, sesa marew. Eka enep anane eliwa ikowen. Ne kookalep-na enimeka.
66022018	Aria yo Yon-ke, yo opor kekanowa feenap niiyem. Ni maa ikoka imenarowa nain miimap opor oko maemi me anetireka. O mua opora fain anetirami opora oko mainon-na ikoka Mua Maneka-ke pina kiripominon. Sirirowa sira-sira parosifa fain maek nainiw kiripomami ane-kurumominon.
66022019	Ne mua-ko opora parosifa-pa fan ikua nain ara papako iirarinon-na Mua Maneka-ke o iirareya eliwa me ikainon ne owow eliwa-pa pun me ikainon. Naeya maa ele-eliwa eena parosifa fan siisimem nain makena me urufinon.
66022020	Mua opor unowa fain ariman wafurami makena maek nain-ke maek, “Maken akena! Yo nan ekapiyem!” Makena, Yiena Maneka Yeesus no ekape!
66022021	Ni Mua Maneka teeria yiena Maneka Yeesus-ke nia kemalep nia asipam-ikainon. Makena!
