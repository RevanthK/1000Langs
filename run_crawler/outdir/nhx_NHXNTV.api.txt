40001001	Nigaj ijkuilijto' ito̱ka̱mej yej iyikyapatajwe̱wejmej Jesucristo, yej te̱píltzi̱mpa katka iga David iwá̱n David te̱píltzi̱mpa katka iga Abraham.
40001002	Abraham mochij te̱taj iga Isaac, iwá̱n Isaac mochij te̱taj iga Jacob, iwá̱n Jacob mochij te̱taj iga Judá iwá̱n iyikni̱wa̱n.
40001003	Judá iwá̱n isiwa̱' yej ito̱ka̱' Tamar mochijkej te̱tajmej iga Fares iwá̱n Zara. Fares mochij te̱taj iga Esrom. Esrom mochij te̱taj iga Aram.
40001004	Aram mochij te̱taj iga Aminadab, iwá̱n Aminadab mochij te̱taj iga Naasón, iwá̱n Naasón mochij te̱taj iga Salmón.
40001005	Salmón mochij te̱taj iga Booz, te̱ye̱' ito̱ka̱' Rahab. Booz mochij te̱taj iga Obed, te̱ye̱' ito̱ka̱' Rut. Obed mochij te̱taj iga Isaí.
40001006	Isaí mochij te̱taj iga rey David, David kipiá' se̱ ipiltzi̱n yej ito̱ka̱' Salomón yej kita' iwá̱n inó̱n siwa̱' yej isíwa̱'pa katka Urías.
40001007	Salomón mochij te̱taj iga Roboam, iwá̱n Roboam mochij te̱taj iga Abías, iwá̱n Abías mochij te̱taj iga Asa.
40001008	Asa mochij te̱taj iga Josafat, iwá̱n Josafat mochij te̱taj iga Joram, iwá̱n Joram mochij te̱taj iga Uzías.
40001009	Uzías mochij te̱taj iga Jotam, iwá̱n Jotam mochij te̱taj iga Acaz, iwá̱n Acaz mochij te̱taj iga Ezequías.
40001010	Ezequías mochij te̱taj iga Manasés, iwá̱n Manasés mochij te̱taj iga Amón, iwá̱n Amón mochij te̱taj iga Josías.
40001011	Jeconías iwá̱n iyikni̱wa̱n itajmej ito̱ka̱' Josías. Ini̱mej ipilowa̱n onokoj kua̱' rey de país Babilonia kipre̱sojwij israeli̱tajmej iga kiwi̱gakej Babilonia.
40001012	Kua̱' kí̱skeja Babilonia, Jeconías kipiá' ipiltzi̱n yej ito̱ka̱' Salatiel. Iwá̱n Salatiel kipiá' ipiltzi̱n yej ito̱ka̱' Zorobabel.
40001013	Zorobabel mochij te̱taj iga Abiud, iwá̱n Abiud mochij te̱taj iga Eliaquim, iwá̱n Eliaquim mochij te̱taj iga Azor.
40001014	Azor mochij te̱taj iga Sadoc, iwá̱n Sadoc mochij te̱taj iga Aquim, iwá̱n Aquim mochij te̱taj iga Eliud.
40001015	Eliud mochij te̱taj iga Eleazar, iwá̱n Eleazar mochij te̱taj iga Matán, iwá̱n Matán mochij te̱taj iga Jacob.
40001016	Jacob mochij te̱taj iga José, yej iwe̱wej María. Ini̱nya María yej iye̱' Jesús, ini̱nya Jesús yej tikto̱ka̱wiáj Cristo.
40001017	Ijkó̱n panoj catorce te̱tajwe̱wetkej yej ipilówa̱mpa ipilowa̱n Abraham este iga onókoya David. Panoj no̱ catorce te̱tajwe̱wetkej yej ipilówa̱mpa ipilowa̱n David este kua̱' israeli̱tajmej kiwi̱gakej preso Babilonia, iwá̱n panoj se'o' má̱j catorce te̱tajwe̱wetkej este kua̱' onókoya Cristo.
40001018	Ijkí̱n iga onoko Jesucristo: María yej iye̱' Jesús onóyaya iga yawi mona̱mikti̱ti iwá̱n José. E' kua̱' aya mona̱miktiáj, María xo̱lo̱yowi' iga ipode̱r iyEspí̱ritoj Dios.
40001019	Iwá̱n José yej mochi̱was iwé̱j María, poxsan katka ye̱'nemiá, iwá̱n ayo' kinekiá mamona̱mikti iwá̱n María; e' malej ijkó̱n, José akinekiá mamomati iga María óno'ya iwá̱n se' ta̱ga'; yéj kejla̱ntoya iga ichtákasan mamokajte̱waka̱n.
40001020	Mie̱j inó̱n kejla̱ntoya, kochi' iwá̱n kite̱mi' iga se̱ iyá̱ngel Dios wa̱laj iwá̱n ijkí̱n kijlij: —José, tej yej ipiltzi̱n ipilówa̱mpa David, amo ximajmawi iga timona̱miktiá iwá̱n María, iga inó̱n xo̱lo̱' yej kitalaxwijto', ino̱nwa' kimá' iyEspí̱ritoj Dios.
40001021	Yéj yawi kitati se̱ ichoochi̱n, iwá̱n tikto̱ka̱wi̱j JESÚS, iga yéj yawi kima̱nawi̱ti ige̱ntej iga ayo' makichijtoka̱n yej aye̱kti.
40001022	Inó̱n sucede̱roj iga mamochi̱wa kensan ikya kijtoj toTe̱ko ipan se̱ profeta kua̱' kijtoj ijkí̱n:
40001023	Se̱ takotzi̱n yej aya kichijchimi ta̱ga', xo̱lo̱yowis iwá̱n kitas ichoochi̱n, moto̱ka̱wi̱j Emanuel, yej kijto̱jneki: Dios ono' towa̱n.
40001024	Kua̱' José isa' iga te̱miktoya, kichij kensan kijlij iyá̱ngel Dios iwá̱n kíkui'ya María iga isiwa̱'.
40001025	E' José aya kitechowa̱ya María este iga onoko ikone̱'. Iwá̱n inó̱n kone̱' kito̱ka̱wijkej JESÚS.
40002001	Jesús onoko Belén, se̱ a̱ltepe̱' yej ono' ipan estado de Judea. Íkua̱' manda̱rojtoya rey Herodes. Entonces asikej Jerusalén sekin tajta̱ga' yej wa̱lkej iki̱sáya̱mpa to̱nati̱'. Ino̱mej tajta̱ga' momachtijkej ken iga ojonokej si̱talimej, iwá̱n kijliáj Re̱yejma̱gojmej.
40002002	Iwá̱n tatajtantinemiáj: —¿Ka̱n ono' irre̱y judiyojmej yej nacé̱rojo'? Nejame̱n nikitakej isi̱talin ne‑iga iki̱sáya̱mpa to̱nati̱' iwá̱n niwa̱lkej nikweyimati̱lti̱koj.
40002003	Kua̱' iní̱n kimati' rey Herodes ay'ya kojasiá te̱ kichi̱waya, iwá̱n inewi gente de Jerusalén akojasiajo' no̱ te̱ kichi̱wayaj.
40002004	Iwá̱n Herodes kino̱tza' inochi ije̱fejmej sacerdo̱tejmej iwá̱n inochi yej tamachtiáj ipan iley Dios. Iwá̱n kitajtankej ka̱n yawi nace̱ro̱ti Cristo.
40002005	Yejame̱n kijtojkej: —Yawi nace̱ro̱ti ipan a̱ltepe̱' yej ito̱ka̱' Belén yej ono' ipan estado de Judea. El profeta kijkuiloj ijkí̱n:
40002006	Tej, Belén, yej tono' ipan estado de Judá, malej iga ti‑a̱ltepe̱tzi̱n, e' ayéj yej má̱j ti‑ali̱mpa, no̱ tivale̱rowa kensan ino̱mej wejweyi a̱ltepe̱' yej ono' ipan estado de Judá; iga ipan tej yawi ki̱sati se̱ yej manda̱rowa, yej yawi kicuida̱ro̱ti noge̱ntej de Israel.
40002007	Iwá̱n el rey Herodes kichtakano̱tza' yej kitakej si̱talin; íkua̱'ya kimati̱ltijkej ke̱man nokta ne̱siko in inó̱n si̱talin.
40002008	Iwá̱n Herodes kiti̱tan Belén ino̱mej tajta̱ga', kijlijkej ijkí̱n: —Xa̱ka̱n Belén, xikte̱mo̱tij inó̱n chooli̱ntzi̱n este ka̱n xikasika̱n. Kua̱' ankasíkeja, xine‑ijli̱kij sej iga nej no̱ maniá manikweyimati̱lti̱ti.
40002009	Kua̱' tami' kikakikej yej kijtoj Herodes, Re̱yejma̱gojmej yájkija. Iwá̱n inó̱n si̱talin yej kitakej iki̱sáya̱mpa to̱nati̱', tapano̱tia̱ya iwá̱n moketzato ka̱n nokta ono' chooli̱ntzi̱n.
40002010	Kua̱' kitakej inó̱n si̱talin poxsan yo̱lpa̱kikej.
40002011	Iwá̱n kalakkej kalijti', iwá̱n kitakej chooli̱ntzi̱n iwá̱n María yej te̱ye̱'. Motankua̱ketzkej iwá̱n kiweyimati̱ltijkej chooli̱ntzi̱n. Iwá̱n yejame̱n kiki̱xtijkej rega̱lojmej iga kimakakej chooli̱ntzi̱n, oro, incienso iwá̱n mirra yej ken bálsamo.
40002012	Iwá̱n Dios kite̱miktij ino̱mej iga ayo' nokta maya̱ka̱n ka̱n ono' Herodes; inó̱n iga yejame̱n yajkij sej icha̱mej, e' ipan se'ya ojti.
40002013	Kua̱' re̱yejma̱gojmej yájkija, se̱ iyá̱ngel Dios kite̱mikti̱ko José, iwá̱n kijlij: —Ximoketza, xikui̱ga Egipto chooli̱ntzi̱n iwá̱n iye̱'. Ómpao' xonoka̱n este kua̱' sej nimitzno̱tzas. Porque Herodes yawi kite̱mo̱ti chooli̱ntzi̱n iga makimikti.
40002014	Iwá̱n José moketza' tayowaka̱n, kiwi̱ga' Egipto chooli̱ntzi̱n iwá̱n iye̱'.
40002015	Ompiga onoyaj este que migui' Herodes. Iní̱n mochij iga mamochi̱wa yej Dios kijtoj ipan se̱ profeta, ijkí̱n ijkuilijto': “Este Egipto nikno̱tza' noPiltzi̱n.”
40002016	Kua̱' Herodes kimati' iga kikajkayajkej ino̱mej re̱yejma̱gojmej, poxsan kuejkuesiwi'. Iwá̱n tatekimá' iga makimijmikti̱tij nochi choolili̱n yej aya kipiáj o̱me años, yej cha̱ntitokej Belén iwá̱n ipan a̱ltepe̱mej yej najna̱'san onokej. Herodes kijtoj o̱me años, iga anka achó̱n a̱n kiwi̱gaya Jesús, ke̱'san kijtojkej re̱yejma̱gojmej.
40002017	Iwá̱n ompa mochij yej kijkuiloj el profeta Jeremías. Ijkí̱n ijkuilijto':
40002018	Mokagui' iga wa̱ktzajtzilo̱' ipan a̱ltepe̱' yej ito̱ka̱' Ramá. Cho̱kalo̱' iwá̱n poxsan mokno̱matilo̱'. Rake̱lwa' in yej cho̱ga' iga ipilowa̱n, iwá̱n awel moyo̱lta̱lij, iga ipilowa̱n kimijmiktilíjkeja.
40002019	Kua̱' mi'ya Herodes, se̱ iyá̱ngel Dios kite̱miktij José ompa Egipto, kijlij:
40002020	—Ximoketza, xikui̱ga chooli̱ntzi̱n iwá̱n iye̱' iwá̱n xaj sej Israel ka̱n amonoyaj iga mikíkeja ino̱mej yej kimikti̱jnekiáj chooli̱ntzi̱n.
40002021	Iwá̱n José moketza' iwá̱n kiwi̱ga' chooli̱ntzi̱n iwá̱n iye̱' ipan país de Israel.
40002022	E' kua̱' José kimati' iga manda̱rówaya sej Arquelao yej ipíltzi̱mpa Herodes ipan ta̱jli de Judea, José majmawi' iga yawi ompiga. E' Dios sej kite̱miktij, kijlij iga mayawi ipan estado de Galilea, iwá̱n ompiga yajkij.
40002023	Kua̱' asikej ipan estado de Galilea, mocha̱nti̱toj ipan a̱ltepe̱' yej ito̱ka̱' Nazaret. Iní̱n mochij iga mamochi̱wa ken kijtojkej profe̱tajmej iga Jesús cha̱ntitos Nazaret.
40003001	Inó̱n ve̱j Juan yej tabautiza̱rowa asi' ipan desierto yej ono' ipan estado de Judea iga kipowa ye̱'noti̱ciaj,
40003002	iwá̱n kijtowa̱ya: —Xikajte̱wáka̱nya iga ankichi̱waj yej aye̱kti iga ayo' wejkatis iga Dios yawi reina̱ro̱ti ipan tejamej.
40003003	De ini̱nya Juan yej el profeta Isaías tajtoj, kua̱' kijtoj: Mokaki a̱'pa tzajtzi ipan desierto, kijtowa: “Xikajte̱wáka̱nya iga ankichi̱waj yej aye̱kti, ijkó̱n ankitapowaj ojti iga toTe̱ko.”
40003004	Juan kakijtinemiá itzótzol yej chijtoya iga itzojmiyo camello, iwá̱n tajko‑ilpitinemiá iga kuetax, iwá̱n kikua̱ya chapolin iwá̱n kuayojnekti.
40003005	Iwá̱n ki̱skej de Jerusalén, de Judea iwá̱n inochi yej cha̱ntitoyaj najna̱'san we̱ya̱' Jordán iga kikakikoj Juan.
40003006	Iwá̱n kua̱' la gente mote̱nxitónkeja iga kichijkej yej aye̱kti, íkua̱'ya Juan kibautiza̱rowa̱ya ino̱mej ipan we̱ya̱' Jordán.
40003007	E' kua̱' Juan kita' iga nemi ya̱yaj mia' fariseojmej iwá̱n saduceojmej iga no̱ mamobautiza̱ro̱ka̱n, kijlijkej: —¡Amejwa̱n ken nokta ipilowa̱n kowa̱mej! ¿A̱'yéj mitzijlijkej iga anyawij anmoma̱nawi̱tij kua̱' Dios yawi tacastiga̱ro̱ti?
40003008	Xiye̱'nemika̱n iga mane̱si iga ankikajtéjkeja iga ankichi̱waj yej aye̱kti.
40003009	Amo ximoweyimatika̱n iga ankijtowaj: “Nejame̱n no‑ikyapatajwe̱wejmej Abraham”; ¡Nimitzijliáj iga ini̱mej temej Dios wel kichi̱wa ipilowa̱n Abraham!
40003010	Há̱chajwa' óno'ya iga yawi motzojtzontekiti kuawimej este ipan inelwayomej. Inochi kuawi' yej ayá̱' ye̱'ta̱ki, motzonteki iwá̱n moakiá tiko.
40003011	Nej nimitzbautiza̱rowaj iga a̱'ti, iga mane̱si iga anmoyo̱lpatákeja. E' yej wi̱‑o', yawij mitzbautiza̱ro̱tij iga el Espíritu Santo iwá̱n iga ti'ti. Yéj kipiá má̱j poder que nej, iwá̱n nej ni alí̱n ayá̱' neajasi iga manikui̱guili iga'.
40003012	Yéj kiki̱tzkijto' yej iga kichijchi̱wa trigo iga kitasolki̱xtiá. Iwá̱n trigo ka̱nas ka̱n moa̱na; e' itasolyo kitati̱j ipan ti'ti yej ayí̱' se̱wis.
40003013	Iwá̱n Jesús ki̱sa' Galilea, iwá̱n asito ka̱n Juan tabautiza̱rojtoya ipan we̱ya̱' Jordán, iga no̱ mamobautiza̱ro.
40003014	E' Juan akinekiá makibautiza̱ro, kijlij: —¿Te iga tiwi̱' iga nej manimitzbautiza̱ro? Nejwa' in yej nikneki iga tej xine̱bautiza̱ro.
40003015	E' Jesús kijlij Juan: —Iná̱n tej amo te̱ xikijto; iga ijkó̱n kajasi iga matikchi̱waka̱n inochi ken Dios kineki. Iwá̱n Juan mote̱má' iga kibautiza̱roj Jesús.
40003016	Kua̱' Jesús tami' mobautiza̱roj, ki̱sa' ipan a̱'ti. Iwá̱n tapowi' cielo, iwá̱n kita' iyEspí̱ritoj Dios temoj, ken tikita se̱ jojtoko, iwá̱n moketzako iyakapan.
40003017	Iwá̱n mokagui' ipan cielo se̱ tájto̱l yej kijtoj: —Iní̱n nokta in noPiltzi̱n yej nikpoxneki, iwá̱n yéj ne̱yo̱lchikajto'.
40004001	Iwá̱n iyEspí̱ritoj Dios kiwi̱ga' Jesús ipan desierto ka̱n ayá̱' cha̱ntitolo̱', iga ompiga Tzitzimi' makita siga ayá̱' kichi̱walti̱j yej aye̱kti.
40004002	Jesús ayá̱' takuaj cuarenta días iwá̱n cuarenta yówal iwá̱n maya̱na'.
40004003	Iwá̱n Tzitzimi' kitechoj Jesús. Tzitzimi' kinekiá iga Jesús makichi̱wa yej aye̱kti, kijlij: —Siga tejya nokta iPiltzi̱n Dios, xikijli ini̱mej temej iga mamochi̱waka̱n pa̱n.
40004004	E' Jesús kijlij Tzitzimi': —Ijkí̱n ijkuilijto' itájto̱l Dios: “Ayá̱' gasan tákual wel ono ta̱ga', no̱ wel ono iga kichi̱wa ken kijtowa itájto̱l Dios.”
40004005	Iwá̱n Tzitzimi' kiwi̱ga' Jesús ipan weyi‑a̱ltepe̱' Jerusalén, kitejkawi̱ltij este iyi̱xko, ka̱n má̱j ajko ipan inó̱n weyitio̱pan,
40004006	iwá̱n kijtoj Tzitzimi': —Siga tejya nokta ipiltzi̱n Dios, este nigaj ximopata̱nalti ta̱lpan; iga itájto̱l Dios ijkí̱n ijkuilijto': Dios kiti̱tanis iya̱ngelejmej iga mamitzpale̱wi̱ka̱n, iga mamitzmajkuitia̱ka̱n iga amo ximokxiwi̱teki ipan te'ti.
40004007	Jesús kijtoj: —No̱ ijkuilijto' itájto̱l Dios: “Amo xiktajtanili moTe̱ko Dios iga makichi̱wa tejté̱ iga san mane̱si iga wel kichi̱wa.”
40004008	Se' ve̱j Tzitzimi' kiwi̱ga' Jesús ipan se̱ tepe̱' yej pox ajko, iwá̱n kine̱xtilij inochi pai̱smej yej ono' ipan iní̱n ta̱jli iwá̱n inochi yej kipiáj;
40004009	iwá̱n kijtoj Tzitzimi': —Nej nimitzmakas inewi iní̱n siga timotankua̱ketza iga xine̱weyimati̱lti.
40004010	Iwá̱n Jesús kijlij: —Tzitzimi', xicholo note̱noj, iga ijkí̱n ijkuilijto' itájto̱l Dios: “Xikweyimati̱lti moTe̱ko Dios iwá̱n xikchi̱wa kensan yéj kineki.”
40004011	Iwá̱n Tzitzimi' kikájteja Jesús. Iwá̱n wa̱lkej a̱ngelejmej iga kipale̱wi̱koj in Jesús.
40004012	Kua̱' Jesús kimati' iga Juan kipre̱sojwijkej, yajki ipan estado de Galilea.
40004013	E' ayá̱' ka̱wi' Nazaret ka̱n ícha̱n katka, sino que yajki mocha̱nti̱to ipan a̱ltepe̱' yej ito̱ka̱' Capernaum. Inó̱n a̱ltepe̱' onoya ipan a̱te̱n iwá̱n ipan íta̱l Zabulón iwá̱n Neftalí.
40004014	Ijkí̱n kichij Jesús iga mamochi̱wa yej el profeta Isaías ijkí̱n kijkuiloj:
40004015	Íta̱l Zabulón iwá̱n Neftalí, ipan inó̱n ojti yej yawi láma̱r, iyi̱ka̱mpa we̱ya̱' Jordán, ipan Galilea ka̱n cha̱ntitokej yej ayéj judiyojmej.
40004016	Ino̱mej gente yej ken onoyaj ka̱n takomichka̱n iga ayá̱' ki̱xmatiáj Dios, ken tikita kita̱wijkej se̱ weyi ta̱wi̱lyo̱' iga asi' itájto̱l Dios. Ino̱mej majmatoyaj iga mamikika̱n, e' iná̱n kita̱wíjkeja weyi ta̱wi̱lyo̱'.
40004017	Iwá̱n íkua̱'ya Jesús pe̱wa' kipowa itájto̱l Dios, kijtoj: —Xikajte̱wáka̱nya iga ankichi̱waj yej aye̱kti iga ayo' wejkatis iga yawi reina̱ro̱ti Dios.
40004018	Jesús nejnentia̱ya ipan a̱te̱n laguna yej ito̱ka̱' Galilea. Ompa kita' Simón yej no̱ ito̱ka̱' Pedro, iwá̱n Andrés yej iyíkni̱mpa. Yejame̱n atarraye̱rojmej. Iwá̱n ompa atarraya̱rojtoyaj ipan inó̱n a̱'ti.
40004019	Iwá̱n Jesús kijlij ino̱mej: —Xine̱tokaka̱n, iwá̱n nikchi̱was iga ankinechko̱skej yej mane̱tokaka̱n ken iná̱n michin ankiki̱tzkiáj.
40004020	Iwá̱n imaní̱n kikajtejkej iyatarra̱yajmej iwá̱n kitokákeja Jesús.
40004021	Iwá̱n achi má̱j nejnenkej, kitakej o̱me̱n tajta̱ga', Jacobo iwá̱n Juan yej ipilówa̱mpa Zebedeo. Ompa onoyaj ipan á̱ka̱l iwá̱n itaj. Ompa kitamanijtoyaj iyatarra̱yajmej. Iwá̱n Jesús kino̱tza' in ino̱mej.
40004022	Iwá̱n íkua̱'san ompa kikajtejkej itaj iwá̱n á̱ka̱l. Iwá̱n kitokákeja Jesús.
40004023	Jesús panoj no̱ya̱n ipan estado de Galilea, tamachtijtinemiá ipan tio̱pamej yej ojonoyaj ipan a̱ltepe̱mej. Kipowaya ye̱'noti̱ciaj ken iga Dios yawi reina̱ro̱ti. Iwá̱n kachitialtij nochi yej se̱se'pa iga we̱titoyaj.
40004024	Iwá̱n no̱ya̱n momati' ipan estado de Siria, iga Jesús taachitialtijtinemi', iwá̱n no̱ kiwi̱guilijkej yej kipiayaj de se̱se'pa kokolis, yej kuajkualoj, yej ta̱tapoliwij, yej kipiayaj ma̱lespí̱ritoj iwá̱n yej ikxitakua̱wayaxtoyaj. Iwá̱n nochi ini̱mej kachitialtij Jesús.
40004025	Mia' de Galilea kitokakej Jesús, yej cha̱ntitoyaj ipan íta̱l diez a̱ltepe̱' yej kijliáj Decápolis, iwá̱n de Jerusalén iwá̱n inewi no̱ de Judea, iwá̱n ino̱mej yej cha̱ntitokej iyi̱ka̱mpa we̱ya̱' Jordán.
40005001	Kua̱' Jesús kita' inewi gente yej kitokatinemiáj, tejkaj ipan se̱ tepe̱' iwá̱n ompa mota̱lij. Iwá̱n idisci̱polojmej kiyawalojkej.
40005002	Iwá̱n Jesús pe̱wa' kimachtij idisci̱polojmej, ijkí̱n kijtoj:
40005003	—Pa̱kij yej kimachi̱liáj ipan iya̱lmajmej iga yejáme̱nsan awel te̱ kichi̱waj iwá̱n ijko̱nya iga kite̱mowaj Dios, iga yejáme̱nya kipiaskej Dios iga iTe̱komej.
40005004	’Pa̱kij yej cho̱kaj, Dios yawi kiyo̱lchika̱wati ino̱mej.
40005005	’Pa̱kij yej moali̱mpamatij, iga yejame̱n itatki‑ijyaskej inó̱n ta̱jli yej Dios kijtoj iga kimakaskej.
40005006	’Pa̱kij yej kipoxyo̱lmakatokej iga kichi̱wasnekij yej ye̱kti, ino̱mej sí, Dios kipale̱wi̱j.
40005007	’Pa̱kij yej tacho̱kiliáj, iga Dios yawi no̱ kicho̱kili̱tij ino̱mej.
40005008	’Pa̱kij yej ipan iya̱lmajmej kejla̱ntokej yej ye̱kti, yejame̱n sí kitaskej Dios.
40005009	’Pa̱kij yej kinekij iga maonolo tamelá̱, iga Dios kijli̱j iga yéj ipilowa̱n.
40005010	’Pa̱kij yej kikno̱chi̱waj iga san kichi̱waj yej Dios kineki, iga yejáme̱nya kipiaskej Dios iga iTe̱komej
40005011	’Xipa̱ktoka̱n kua̱' mitzijijliáj kuajkuantas iwá̱n kua̱' mitzikno̱chi̱waj iwá̱n kua̱' mitzpantiáj iga ankichi̱waj yej aye̱kti, iga san nej anne̱tokaj.
40005012	’Xipa̱ktoka̱n iga ipan cielo yawij mitzmakatij yej pox ye̱kti; iga ijkó̱n no̱ kikno̱chijkej profe̱tajmej yej ikya onoyaj.
40005013	’Amejwa̱n ipan iní̱n ta̱jli ken tikita an‑istamej. E' siga ista' ayo' istawe̱li', ¿téjaso' iga moneki? Ayo' ye̱kti iga nité̱, sino que motajkáliya iwá̱n mota̱táksaya.
40005014	’Amejwa̱n no̱ ken anta̱wi̱lmej ipan iní̱n ta̱jli. Se̱ weyi‑a̱ltepe̱' yej ono' iyi̱xko tepe̱' awel mi̱ya̱na.
40005015	Niga motatiá se̱ cándi̱l iga mamota̱li itampa tejté̱, ma̱jwa' mota̱liá ajko iga makita̱wi yej onokej kalijti'.
40005016	Ijko̱nsan no̱ amejwa̱n xikchi̱waka̱n yej ye̱kti iyi̱xtaj la gente, iwá̱n kua̱' mitzitaskej iga ankichijtokej yej ye̱kti, kiweyimati̱lti̱skej toTaj Dios yej ono' ajko.
40005017	’Amo ankijto̱skej iga niwa̱laj iga nikpolo̱ko iley Moisés o ka̱n tamachtijkej profe̱tajmej. Nej ayá̱' inó̱n nikchi̱wako, ma̱jwa' nikchi̱wako ken iga nokta kajasi iga mamochi̱wa ken tatekimakaj.
40005018	Iwá̱n no̱ nimitznojma‑ijliáj, mie̱j iga onos cielo iwá̱n ta̱jli, nisé̱ punto nisé̱ letra awel mopolowa ipan iley Moisés, este que nochi mamochi̱wa yej mochi̱was.
40005019	Inó̱n iga yej kiyokakajte̱wa iga kichi̱wa ken tatekimaka se̱ iley Dios, malej iga inó̱n ley né̱siki' ayá̱' má̱j te̱ te‑ijliá, wa̱n ijkó̱n matamachti, inó̱n mo‑itas ken yej ayéj te̱ iteki ka̱n reina̱rowa Dios. E' yej makichi̱wa ken ijkuilijto' la ley iwá̱n ijko̱nsan no̱ kine̱xtiliá sekin iga makichi̱waka̱n, inó̱n má̱j kiye̱'itaskej ka̱n reina̱rowa Dios.
40005020	Iwá̱n no̱ nimitzijliáj, siga ayá̱' má̱j anye̱'nemij que fariseojmej iwá̱n ken yej tamachtiáj ipan la ley, nike̱man ayá̱' ankalakiskej ka̱n Dios reina̱rowa.
40005021	’Ankikakíkeja ken kijlijkej amo‑ikyapatajwa̱n iga: “Amo xitamikti, siga agaj tamiktiá, makimikti̱ka̱n.” Ijkó̱n kijtoj iley Moisés.
40005022	E' iná̱n nimitzijliáj igasan se̱ mamokuejkueso iwá̱n iyikni̱n, Dios yawi kijuzga̱ro̱ti. Iwá̱n yej kijliá iyikni̱n: “Tixe̱to'”, inó̱n kiki̱tzki̱skej yej má̱j manda̱rowaj. Iwá̱n yej kijliá iyikni̱n: “Tipáchto̱l”, ya̱ti ka̱n ono' tiwelo̱n yej ayí̱' se̱wi.
40005023	’Siga tia tikmakati iyofre̱ndaj Dios ipan altar iwá̱n tikejla̱nte̱wa iga mitzkuesowilijto' mokni̱n,
40005024	ómpao' xikajte̱wa moofre̱ndaj ite̱noj altar iwá̱n xaj achto ximoyo̱lta̱li̱ti iwá̱n mokni̱n. Íkua̱'ya sí welja tikta̱li̱ti moofre̱ndaj.
40005025	’Siga agaj mitzdemanda̱rowa iwá̱n mitzwi̱gaj iyi̱xtaj juez, ipan ójtisan ximotajto̱lti iga ximoyo̱lta̱li íwa̱n. Porque siga mitzwi̱ga iyi̱xtaj juez, juez kitekimakas policiyajmej iga mitzaki̱skej kuákalko.
40005026	Nimitzijliá iga atiki̱sas ompa este que xikixta̱wa inewi ke̱' mitztajtaniliáj.
40005027	’Moisés este ikyay kijtoj: “Yej na̱miktito' amo mayawi wa̱n se'.”
40005028	E' nej nimitzijliáj siga se̱ ta̱ga' kitachi̱liá se̱ siwa̱' iwá̱n ipan iya̱lmaj kinekiskia̱ya magui' mamásiya íwa̱n, ini̱nwa' taxí̱ma'ya nokta, malej iga kejla̱n ipansan iya̱lmaj.
40005029	’Siga se̱ moyi̱x mitzchi̱waltiá yej aye̱kti, xiki̱xti iwá̱n xiktajkali wejka; má̱j ye̱kti xikpolo se̱ moyi̱x que inochi mocue̱rpoj makaki̱ka̱n pan tiwelo̱n yej ayí̱' se̱wis.
40005030	Siga moye̱'ma̱' mitzchi̱waltiá yej aye̱kti, xiktzonteki iwá̱n xiktajkali wejka; má̱j ye̱kti xikpolo se̱ moma̱' que inochi mocue̱rpoj makaki̱ka̱n pan tiwelo̱n yej ayí̱' se̱wis.
40005031	’Moisés no̱ este ikyay kijtoj: “Siga se̱ ta̱ga' kika̱wa isiwa̱', makimaka se̱ a̱ma' ka̱n makijto iga mokájkeja.”
40005032	E' nej nimitzijliáj yej kiyokaka̱wa isiwa̱' malej iga isiwa̱' ayá̱' nemi yawi wa̱n se', inó̱n ta̱ga' kichi̱wa iga isiwa̱' mamasi wa̱n se'; iwá̱n inó̱n se' ta̱ga' yej íwa̱n mona̱mikti̱j no̱ taxi̱ma.
40005033	’No̱ ankimatij iga amo‑ikyapatajwa̱n kijlijkej: “Amo xike̱lka̱wa iga tikchi̱wa yej iyi̱xtaj toTe̱ko tikijtoj nokta iga tikchi̱was.”
40005034	E' nej nimitzijliáj iga amo xikta̱li̱ka̱n agaj o tejté̱ iga testigo kua̱' ankijtowaj iga ankichi̱waskej tejté̱. Niga cielo iga ompa manda̱rowa Dios;
40005035	niga ta̱jli iga ompa kita̱liá iyikxi Dios; niga Jerusalén iga ino̱nwa' iciudad el Rey yej kipoxweyimatij.
40005036	Niga motzontekon, iga tej awel tikchi̱wa iga se̱ motzónkal mamochi̱wa ista̱' o pi̱sti'.
40005037	Má̱j ye̱kti iga xikijto “kena” kua̱' tikmati iga tia tikchi̱wati, iwá̱n xikijto “ayá̱'” kua̱' tikmati iga ayá̱' tia tikchi̱wati. Yej ayá̱' ijkó̱n kichi̱wa, kichi̱wa yej aye̱kti.
40005038	’Moisés este ikyay kijtoj: “Siga agaj mitzi̱xkope̱wa, no̱ xiki̱xkope̱wa, iwá̱n siga agaj mitztankope̱wa, no̱ xiktankope̱wa.”
40005039	E' nej nimitzijliáj iga amo ijko̱nsan no̱ xikchi̱wili yej mitzchi̱wiliá yej aye̱kti; ma̱jwa' siga agaj mitzxa̱ygatatzi̱na, xikmaka se' moxa̱ya' iga mamitzmaga.
40005040	Iwá̱n siga agaj mitzdemanda̱rowa iwá̱n mitzkui̱liá mokua̱ch, xikmaka no̱ makiwi̱ga mochama̱rraj.
40005041	Iwá̱n siga agaj mitztekimaka iga xikui̱guili tejté̱ yej eti̱' se̱ kilómetro, tej xikui̱ga o̱me kilómetro.
40005042	Siga agaj mitztajtaniliá tejté̱, xikmaka. Agaj yej kineki mitzta̱ke̱wiliá tejté̱, amo xikijli iga ayá̱'
40005043	’Moisés este ikyay kijtoj: “Xikneki mokni̱n iwá̱n xikijiya yej mitzijiya.”
40005044	E' nej nimitzijliáj xiknekika̱n yej mitzijiyaj, xikye̱'ijli̱ka̱n yej mitzma̱lijliáj, xikchi̱wili̱ka̱n yej ye̱kti yej ayá̱' mitzye̱'itaj, xiktajtanili̱ka̱n Dios iga maye̱'onoka̱n ino̱mej yej mitzpantiáj iwá̱n mitzikno̱chi̱waj.
40005045	Ijkó̱n amejwa̱n an‑ijyaskej ipilówa̱mpa amoTaj Dios yej ono' ipan cielo; iga yéj kichi̱wa iga mata̱wi to̱nati̱' ka̱n ono' yej kichi̱wa yej ye̱kti iwá̱n yej kichi̱wa yej aye̱kti, iwá̱n kiti̱tani no̱ tiawa̱' iga yej ye̱'nemij iwá̱n iga yej ayompa nemij.
40005046	E' siga amejwa̱n ankinekij yejsan no̱ mitznekij, ¿té̱ anmo̱ta̱niliáj iga ijkó̱n ankichi̱waj? Este yej kicobra̱rowaj impuesto iga Roma ijkó̱n no̱ kichi̱waj.
40005047	Iwá̱n siga ankisaluda̱rowaj yejsan amokni̱n, ijkó̱n ayá̱' nemi ankichi̱waj tejté̱ yej sekin no̱ akichi̱waj. Ijkó̱n no̱ kichi̱waj yej ayá̱' ki̱xmatij Dios.
40005048	Xipoxye̱'nemika̱n, ijkó̱n kensan amoTaj Dios yej ono' ipan cielo nochipa kichi̱wa yej ye̱kti.
40006001	Jesús no̱ kijtoj: —Kua̱' ankichi̱waj tejté̱ yej ye̱kti, amo xikchi̱waka̱n iga san mamitzitaka̱n. Siga ijkó̱n ankichi̱waj, amoTaj Dios yej ono' ipan cielo ayá̱' mitzmakaskej nité̱.
40006002	Kua̱' tikpale̱wiá agaj yej amotapialiá, amo xikpojtinemi ken kichi̱waj ino̱mej yej mopajpantiáj iga ye̱'nemij iga kipojtinemij tio̱pan‑ijti' iwá̱n kajká̱n pano̱lo iga makiweyimati̱lti̱ka̱n. Nimitzijliáj iga ino̱mej ino̱nsan mota̱niliáj, iwá̱n Dios ayá̱' kiye̱'ita.
40006003	E' tej kua̱' agaj tikpale̱wiá yej amotapialiá, amo xikmati̱lti ni agaj.
40006004	Ma̱jwa' xikchi̱wa ichtákasan. Iwá̱n Dios yej mitzitzto' iga ichtákasan nemi tikchi̱wa yawi mitzmakati yej pox ye̱kti.
40006005	’Kua̱' antajtowaj wa̱n Dios, amo xikchi̱waka̱n ken ino̱mej yejsan mopajpantiáj iga ye̱'nemij, ino̱mej kiye̱'matij iga ejkati‑ora̱dowaj tio̱pan‑ijti' iwá̱n ipan calle ka̱nsan makitaka̱n. Nimitznojma‑ijliáj iga ini̱mej ino̱nsan mota̱niliáj, iwá̱n Dios ayá̱' kikakij.
40006006	E' tej kua̱' titajtowa wa̱n Dios, xikalaki kalijti', iwá̱n ximokaltzakua iwá̱n xitajto wa̱n Dios yej ompa ono' mowa̱n. Iwá̱n Dios yej mitzitzto' ka̱n ichtákasan nemi ti‑ora̱dowa, yawi mitzmakati yej tiktajtani.
40006007	’Kua̱' titajtowa iwá̱n Dios, amo xikojpa‑ijto tajto̱lmej yej ayá̱' mitzpale̱wiá ka̱nsan mawejka̱wa iga tita̱tapojto' iwá̱n Dios, ken kichi̱waj yej ayá̱' ki̱xmatij Dios. Yejame̱n a̱n kijtowaj iga ijkó̱n kichi̱waj, ma̱jya kikakiskej Dios.
40006008	Amo xikchi̱waka̱n ken yejame̱n; iga amoTaj Dios kimátiya te̱ mitzpolowaj malej iga aya ankitajtaniliáj.
40006009	Amejwa̱n ijkí̱n xitajto̱ka̱n iwá̱n Dios: NoTaj yej tono' ipan cielo, nochi makiweyimati̱lti moto̱ka̱'.
40006010	Xirreina̱ró̱kiya. Mamochi̱wa ken tej tikneki ipan ta̱jli, ijkó̱n ken mochijto' ipan cielo.
40006011	Notakualmej yej nochipa moneki, xine̱makaka̱n a̱man.
40006012	Xinee̱lka̱wili̱ka̱n yej nikchijkej yej aye̱kti, ijkó̱n ken nejame̱n no̱ nike̱lka̱wiliáj yej ne̱chi̱wilijkej yej aye̱kti.
40006013	Xine̱pale̱wi̱ka̱n iga amo manikchi̱wasnekika̱n yej aye̱kti; amo xine̱semakaka̱n kua̱' Tzitzimi' ne̱chi̱walti̱jnekij yej aye̱kti. Iga tej nokta yej tirreina̱rowa, iwá̱n tej yej nochi wel tikchi̱wa iwá̱n inó̱n moweyipode̱r nochipa nokta onos. Ijkó̱nyawa'.
40006014	’Siga anke̱lka̱wiliáj yej agaj mitzchi̱wiliáj yej aye̱kti, amoTaj yej ono' ipan cielo no̱ mitze̱lka̱wili̱skej yej ankichi̱waj yej aye̱kti.
40006015	E' siga ayá̱' anke̱lka̱wiliáj yej mitzchi̱wiliáj yej aye̱kti, amoTaj ayá̱' no̱ mitze̱lka̱wili̱skej yej aye̱kti ankichi̱waj.
40006016	’Kua̱' anmayuna̱rowaj, amo mane̱si iga anmokno̱matij ken ino̱mej yej san mopajpantiáj iga ye̱'nemij. Yejamej kinekij makitaka̱n iga mayuna̱rojtokej. E' nimitznojma‑ijliáj iga yej inó̱n kichi̱waj, kipiaja yej mota̱nilijkej.
40006017	E' tej kua̱' timayuna̱rowa, ximotzijtzikui iwá̱n ximi̱xa̱mi,
40006018	iga amo mane̱si iga timayuna̱rojto'. Petz moTaj Dios yej ichtákasan mowa̱n ono', yéjsan kimatis yej nemi tikchi̱wa. Iwá̱n iyi̱xtaj tokni̱wa̱n mitzmakas yej kajasi iga mamitzmaka.
40006019	’Amo xiknejnechko̱ka̱n yej pox vale̱rowa nigaj ipan ta̱jli ka̱n wel kitolowa we̱chi iwá̱n wel ankine̱mpolo̱skej, iwá̱n ka̱n wel kalakij yej tachtekij.
40006020	Má̱j ye̱kti xiknejnechko̱ka̱n ipan cielo komati yej pox vale̱rowa. Ompa ateyi we̱chi yej tane̱mpolowa, iwá̱n niga no̱ yej tachtekij ay'ya kalakiskej.
40006021	Porque ka̱n ono' yej mitzyo̱ltila̱na ompa nochipa tikejla̱ntos.
40006022	’Moyi̱x ken tikita se̱ cándi̱l yej mitzta̱wiá; siga moyi̱x ye̱kti, mitzta̱wijtos.
40006023	E' siga moyi̱x aye̱kti, tonos ken kua̱' takomichka̱n. Siga inó̱n cándi̱l yej tikpiá ayá̱' ta̱wiá, poxsan titako̱mititos.
40006024	’Ayagaj wel kipiá o̱me ipatró̱n, iga sé̱sanwa' in yej kiye̱'itas, iwá̱n se' kijiyas, o se̱ kitokas iwá̱n se' kikajte̱was. Inó̱n iga awel ankitokaj Dios siga mitzyo̱ltila̱naj tomi̱n.
40006025	’Nimitzijliáj: Amo xitayo̱koyaka̱n iga te̱ anyawij ankikua̱tij iwá̱n te̱ anyawij ankoni̱tij iga wel xonoka̱n, niga amotzótzol yej ankaki̱skej. ¿Ix aya̱'taj má̱j vale̱rowa amovi̱daj que tákual, iwá̱n amocue̱rpoj má̱j que tzótzol?
40006026	Ximi̱xkui̱ti̱ka̱n ipan to̱to̱mej yej pata̱ntinemij; yejame̱n ayá̱' to̱kaj niga tapixkaj iwá̱n ayá̱' no̱ ke̱naj yej mopixka. E' malej ijkó̱n, Dios yej amóTajpa kitamaka no̱ ino̱mej to̱to̱mej. ¡Amejwa̱n má̱j anvale̱rowaj que to̱to̱mej!
40006027	¿Iwá̱n a̱' de amejwa̱n iga san matayo̱koya wel weyás se' alí̱n?
40006028	’Iwá̱n, ¿te iga no̱ amejwa̱n antayo̱koyaj iga amotzótzol? Ta' xikitaka̱n ken iga weyáj xo̱chimej ipan a̱ka̱walyoj, ayá̱' tekipanowaj niga tajtzomaj.
40006029	E' nimitzijliáj niga el rey Salomón malej iga moye̱'taajakia̱ya; ayá̱' kaxilij ken ino̱mej xo̱chimej yej mojmo̱nsajtikej.
40006030	Iwá̱n siga Dios ijkó̱n kimo̱nsajchi̱wa kuaxiwiyoj yej a̱man ono' ipan a̱ka̱walyoj iwá̱n mo̱sta tatas ipan ti'ti, ¿kén iga ayá̱' mitztzotzolyo̱ti̱skej, amejwa̱n yej alí̱n anmoconfia̱rowaj ipan Dios?
40006031	Inó̱n íga amo xitayo̱koyaka̱n iwá̱n amo xikijto̱ka̱n: “¿Te̱ niawij nikua̱tij? o ¿te̱ niawij nikoni̱tij? iwá̱n ¿ka̱n niawij nikasitij notzotzolmej yej nikajaki̱skej?”
40006032	Yej ayá̱' ki̱xmatij Dios tayo̱koyaj iga nochi iní̱n; e' amejwa̱n ankipiáj se̱ amoTaj yej ono' ipan cielo yej kimati te̱ mitzpolowaj amocha̱n.
40006033	E' ximote̱makaka̱n iga Dios marreina̱ro ipan amejwa̱n, iwá̱n xikchi̱waka̱n ken yéj kineki, iwá̱n ijkó̱n nochi ini̱mej yej mitzpolowaj, anyawij ankipiatij.
40006034	Amo xitayo̱koyaka̱n iga yej mo̱stapa mochi̱was, yej mo̱stapa, mó̱stapaya sej ankitaskej. Ono' komati yej te̱yo̱lmiktiá ipan sejsé̱ día.
40007001	’Amo xitajuzga̱ro̱ka̱n, iga Dios amo no̱ mamitzjuzga̱ro̱ka̱n.
40007002	Iga Dios yawi mitzjuzga̱ro̱tij ijkó̱n kensan sekin ankijuzga̱rowaj. Achó̱n ke̱' agaj ankimakaskej, acho̱nsan no̱ Dios mitzmakaskej.
40007003	¿Te iga tiki̱xtachi̱liá mokni̱n iga kipiá tasoltzi̱n ipan iyi̱x iwá̱n ayá̱' tikita iga tej tikpiá tapan ipan moyi̱x?
40007004	Siga ayá̱' tikita iga tikpiá weyi tapan ipan moyi̱x, ¿kén timi̱xe̱wiá iga tikijliá mokni̱n: “Nokni̱n, achi manimitzki̱xtili tasoltzi̱n yej tikpiá ipan moyi̱x”?
40007005	¡Tej yej timopajpantiáj iga tiye̱'nemi!, xiki̱xti achto inó̱n tapan yej ono' ipan moyi̱x iwá̱n ijkó̱n wel tikye̱'itas iga tiki̱xtiliá tásol ipan iyi̱x mokni̱n.
40007006	’Yej itatki Dios amo xikmakaka̱n pe̱lomej, amo santá̱' mitztza̱tzaya̱naskej. Yej pox patiyoj amo xikmakaka̱n koyame̱mej iga amo makita̱taksaka̱n.
40007007	’Xiktajtanika̱n, iwá̱n Dios mitzmakaskej; xikte̱mo̱ka̱n iwá̱n ankasiskej; xikaltzotzonaka̱n iwá̱n mitzkaltapowili̱skej.
40007008	Iga yej kitajtani, kimakaj; iwá̱n yej kite̱mowa, kasi; iwá̱n yej kaltzotzona, kikaltapowiliáj.
40007009	’¿Ix wel se̱ de amejwa̱n kimakas ipiltzi̱n se̱ te'ti kua̱' kitajtaniliá tákual?
40007010	¿O ix kimakas kowa̱' kua̱' kitajtaniliá se̱ michin?
40007011	Siga amejamej yej ankichi̱waj yej aye̱kti, wel ankimakaj yej ye̱kti amopilowa̱n, ¡amoTaj yej ono' ajko ipan cielo, má̱j kimakas yej ye̱kti a̱'san iga kitajtanili̱j!
40007012	’Ijkó̱n ken amejwa̱n ankinekij mamitzchi̱wili̱ka̱n sekin, ijkó̱n no̱ amejwa̱n xikchi̱wili̱ka̱n; ijkó̱n kijtowa iley Moisés iwá̱n yej kijkuilojkej profe̱tajmej.
40007013	’Xikalakika̱n ipan kalte̱n yej tzo̱lti'. Iga kalte̱n iwá̱n ojti yej tawi̱ga ka̱n mopojpolo̱lo, kojkoyakti', iwá̱n mia' yej ompa yawij.
40007014	E' kalte̱n iwá̱n ojti yej tawi̱ga ka̱n ono' Dios, poxsan tzo̱lti', iwá̱n ayá̱' mia' yej ompa yawij.
40007015	’Amo mamitzkajkaya̱waka̱n yej kijtowaj iga Dio̱ski' kitajto̱lmakaj. Ini̱mej né̱siki' até̱ wel mitzchi̱wiliáj, e' má̱j ipan iya̱lmajmej ken tikita te̱kua̱nimej.
40007016	Amejwa̱n wel anki̱xmatij ken iga nemi agaj ipansan yej kichi̱waj; puej ayá̱' moteki uva ipan witztako̱', niga no̱ moteki ita̱kilka a̱makuawi' ipan ista̱'witz.
40007017	Nochi ye̱'kuawi' ye̱'ta̱ki, iwá̱n yej ayéj ye̱'kuawi', ayejye̱kti ita̱kilka.
40007018	Yej ye̱'kuawi' awel mochi̱wa ita̱kilka yej ayá̱' yejye̱kti, niga yej ayéj ye̱'kuawi' awel mochi̱wa ita̱kilka yej ye̱kti.
40007019	Nochi kuawi' yej ayá̱' ye̱'ta̱ki, motzonteki iwá̱n motatiá.
40007020	Inó̱n iga amejwa̱n anki̱xmatiskej ino̱mej san ken iga kichi̱waj.
40007021	’Ayá̱' nochi yej ne‑ijliáj “noTe̱ko, noTe̱ko” yawij kalakitij ka̱n reina̱rowa Dios, sino que inó̱mejsan yej kichi̱waj ken kineki noTaj yej ono' ipan cielo.
40007022	Kua̱' asis inó̱n día, mia' yawij ne‑ijli̱tij: “NoTe̱ko, noTe̱ko, nejame̱n nikpowakej motájto̱l, iwá̱n ipan moto̱ka̱' niki̱xtijkej ma̱lespi̱ritojmej, iwá̱n ipan moto̱ka̱ nikchijkej mia' yej ayí̱' mo‑ita.”
40007023	E' nej nikijli̱skej: “Ayí̱' nimitzi̱xmatikej; xicholo̱ka̱n note̱noj, amejwa̱n yej ankichi̱waj yej aye̱kti.”
40007024	’Yej kikaki notájto̱l iwá̱n kichi̱wa yej nikijtowa, ken tikita se̱ ta̱ga' yej poxsan tajla̱nto' yej kichij íkal ipan se̱ weyite'ti.
40007025	Wa̱laj tiawa̱', wejweyakej a̱'timej iwá̱n wa̱laj ejeka' yej pox tajpalej ipan inó̱n kajli; e' ayá̱' kiwetzi̱ltij iga to̱kto' ipan te'ti.
40007026	E' yej kikaki notájto̱l iwá̱n ayá̱' kichi̱wa yej nikijtowa, inó̱n ken tikita yej ayá̱' ye̱'tajla̱nto', yej kichij íkal ipan xa̱jli.
40007027	Wa̱laj tiawa̱', wejweyakej a̱'timej, iwá̱n wa̱laj ejeka' ipan inó̱n kajli, iwá̱n wetzi'. ¡Mela'xi̱xiti̱ni' nokta!
40007028	Kua̱' Jesús tami' tajtoj, yej takaktoyaj san tajtachi̱xtikajkej kén iga Jesús tamachtia̱ya;
40007029	iga ijkó̱n ken tamachtia̱ya, ne̱siá iga kimati te̱ nemi kijtowa, ayéj ken yej tamachtiáj ipan iley Moisés.
40008001	Kua̱' Jesús temoj ipan tepe̱', poxsan kitokatiajkij.
40008002	Iwá̱n kina̱'techoj se̱ ta̱ga' yej nemi pala̱ni ikajlo̱' iga kipiaya lepra, motankua̱ketza' iyi̱xtaj Jesús, iwá̱n kijtoj: —NoTe̱ko, siga tikneki, wel xine̱pajti.
40008003	Iwá̱n Jesús kichijchin in inó̱n yej we̱titoya, kijlij: —Kena, nikneki xipajti. Kua̱' inó̱n kijtoj, achitiá' yej kipiaya lepra.
40008004	Iwá̱n kijlij: —Ta' xikaki, amo agaj xikijli; xaj ka̱n ono' sacerdote iga mamitzita, iwá̱n xikta̱li moofre̱ndaj ken tatekimaka iley Moisés, iga nochi makimati iga tipájti'ya.
40008005	Kua̱' Jesús asi' ipan a̱ltepe̱' Capernaum, se̱ capitán de Roma yajki kitecho̱to Jesús iwá̱n kiteki'tajtanilij,
40008006	kijlij: —NoTe̱ko, notekipanowa̱ni wetzto' nocha̱n pan itapech iga poxsan kuajkualo̱to' isempan iwá̱n este awel mo̱li̱na.
40008007	Jesús kijlij: —Nej nia̱ti nikachitialti̱ti.
40008008	Inó̱n capitán kijtoj: —NoTe̱ko, akajasi xikalaki nocha̱n, san xikijto iga maachitiá notekipanowa̱ni, iwá̱n achitiás.
40008009	Nej no̱ ono' yej ne̱tekimaka iwá̱n no̱ niktekimaka solda̱dojmej. Kua̱' nikti̱tani se̱ mayawi kanaj, yawi; iwá̱n kua̱' se' nikijliá iga mawi̱ki, wi̱'; iwá̱n kua̱' nikijliá notekipanowa̱ni iga makichi̱wa tejté̱, kichi̱wa.
40008010	Kua̱' Jesús inó̱n kikagui', madmira̱doj iwá̱n kijlij yej kitokatinemiáj: —Nimitzijliáj iga anikasi' nisé̱ israelita yej mamopoxconfia̱ro ipan nej ken iní̱n ta̱ga'.
40008011	Nej nimitzijliáj iga poxsan wi̱tzelo̱j ka̱n iki̱sáya̱mpa to̱nati̱' iwá̱n ikalakíya̱mpa', iwá̱n mota̱li̱skej iga takua̱skej wa̱n Abraham, Isaac iwá̱n Jacob ipan cielo ka̱n reina̱rowa Dios;
40008012	e' yej onóyaja iga maya̱ka̱n katka ka̱n reina̱rowa Dios, kaki̱skej ka̱n takomichka̱n, ompa cho̱kaskej este tangueguetzekaskej.
40008013	Iwá̱n Jesús kijlij inó̱n capitán: —Xaja mocha̱n, iwá̱n mamochi̱wa ijkó̱n ken ticre̱doj. Iwá̱n íkua̱'san in inó̱n tekipanowa̱ni achitiá'.
40008014	Jesús yajki cha̱n Pedro, wa̱n kasito imona̱n Pedro wetzto' ipan tapech iga kawa̱nto'.
40008015	Jesús kima̱ki̱tzkij, iwá̱n íkua̱'san se̱wi' ikajlo̱'; iwá̱n mokétza'ya iga kitamá' Jesús.
40008016	Kua̱' tayowáti'ya, kiwi̱guilijkej Jesús mia' yej kipiayaj ma̱lespi̱ritojmej; iwá̱n Jesús iga san kitekimá' ma̱lespi̱ritojmej, kikijki̱xtij, iwá̱n no̱ kachitialtij nochi yej we̱titoyaj.
40008017	Iní̱n mochij iga mamochi̱wa ken kijtoj el profeta Isaías: “Yéj te̱pajtij, iwá̱n yéj te̱achitialtij.”
40008018	Kua̱' Jesús kita' iga poxsan kipo̱lojtokej, kitekimá' idisci̱polojmej iga maa̱panó̱ka̱nya ipan laguna.
40008019	Iwá̱n se̱ yej tamachtiá ipan iley Moisés kitecho̱ko Jesús, iwá̱n kijlij: —Tamachtia̱ni, nej nikneki manimitztokatinemi ka̱nsan tia.
40008020	E' Jesús kijlij: —Koyo̱mej kipiáj ixapoyomej ka̱n kochij, iwá̱n to̱to̱mej kipiáj ixekemej; e' nej yej iPiltzi̱n Ta̱ga' anikpiá ka̱n achi manimokuajtetonti.
40008021	Iwá̱n se' idiscí̱poloj, kijlij: —NoTe̱ko, maniao' achto manikto̱kati notaj.
40008022	Jesús kijlij: —Xine̱toka, xika̱wili yej ken miktokej iga makito̱kaka̱n yej miktokej
40008023	Iwá̱n Jesús tejkaj ipan weyi á̱ka̱l, senyajki iwá̱n idisci̱polojmej.
40008024	Tajko laguna pe̱wa' se̱ ejeka' yej pox tajpalej este a̱te̱miaya á̱ka̱l. E' Jesús kochtoya.
40008025	Iwá̱n idisci̱polojmej kixitijkej Jesús, kijlijkej: —¡NoTe̱ko, xine̱ma̱nawi̱ka̱n! ¡Némiya ti‑a̱wetzij!
40008026	Jesús kijtoj: —¿Te iga poxsan anmajmawij? ¡Amejwa̱n ali̱ntzi̱n anmoconfia̱rowaj nopan! Iwá̱n Jesús moketza', kajajwa' ejeka' iwá̱n a̱'ti, iwá̱n santaka̱mpolijtika̱wi'.
40008027	Tajta̱ga' san tajtachi̱xtikajkej, iwá̱n kijtojkej: —¿Ix a̱'taj yéj nokta a̱n in iní̱n ta̱ga' yej este ejeka' iwá̱n a̱'ti kitajto̱lkakij?
40008028	Kua̱' Jesús asi' iyi̱ka̱mpa laguna ipan estado de Gadara, o̱me̱n tajta̱ga' ki̱skej posa̱ntoj, iwá̱n kitechojkej Jesús. Iyo̱mexti̱n kipiayaj mal espí̱ritoj, wa̱n poxsan tata̱talo̱chtia̱yaj, iwá̱n ipan inó̱n ojti ayágajo' wel panowa̱ya.
40008029	Iwá̱n tzajtzikej: —¿Té̱ tikneki nowa̱mej, tej Jesús yej iPiltzi̱n Dios? ¿Ix tiwa̱laj ane̱yoka‑ikno̱chi̱wakoj malej iga aya asi hora?
40008030	Iwá̱n ayá̱' wejka iga ompa, takuajtinemiáj mia' koyame̱mej.
40008031	Iwá̱n ma̱lespi̱ritojmej kiteki'tajtanilijkej Jesús ijkí̱n: —Siga anne̱ki̱xtiájyawa', xine̱ti̱tanika̱n ipan koyame̱mej.
40008032	Iwá̱n Jesús kijtoj: —Ómpayawa', xikalakitij. Iwá̱n ino̱mej ma̱lespi̱ritojmej ki̱skej ipan tajta̱ga' iwá̱n kalakitoj ipan koyame̱mej; iwá̱n nochi ino̱mej koyame̱mej mobarranca̱rojkej iwá̱n wejwetzitoj ipan a̱'ti iwá̱n ompa a̱mikikej.
40008033	Yej kicuida̱rojtinemiáj koyame̱mej mo̱ka̱cholojkej. Kua̱' asíkeja ipan a̱ltepe̱', kipojkej nochi yej mochij ipan ino̱mej tajta̱ga' yej kipiayaj ma̱lespi̱ritojmej.
40008034	Iwá̱n nochi yej cha̱ntitokej ipan inó̱n a̱ltepe̱' yajkij ka̱n ono' Jesús. Iwá̱n kua̱' iténoja onokej, kiteki'ijlijkej iga makí̱saya ipan ita̱lmej.
40009001	Iwá̱n Jesús tejkaj ipan se̱ weyi á̱ka̱l iga a̱panoj iwá̱n asi' ka̱n iya̱ltepe̱'.
40009002	Ompa kiwi̱guilijkej se̱ ta̱ga' yej awel nejnemi nokta, wetztia̱ya ipan itapech. Kua̱' Jesús kita' ken iga yejame̱n moconfia̱rowa̱yaj ipan yéj, kijlij yej we̱titoya: —Amo ximajmawi nopíj; nochi yej tikchij yej aye̱kti nimitze̱lka̱wiliaya.
40009003	Iwá̱n sekin yej tamachtiáj ipan iley Moisés, kua̱' iní̱n kikakikej, kijtojkej ipan iya̱lmajmej: “Iní̱n ta̱ga' iga ijkó̱n kijtowa, kima̱lijliá Dios.”
40009004	E' Jesús kimatiá te̱ kejla̱ntoyaj, kijtoj: —¿Te iga ankejla̱mikij yej aye̱kti ipan amoa̱lmajmej?
40009005	¿Kéntaj má̱j wel manikijto: “Nochi yej tikchij yej aye̱kti nimitzperdona̱rowílija”, o manikijli: “Ximoketza iwá̱n xaja”?
40009006	Iná̱n sí, nia nimitzne̱xtili̱tij iga nej yej iPiltzi̱n Ta̱ga' ipan iní̱n ta̱jli wel nikperdona̱rowiliá yej se̱ kichi̱wa yej aye̱kti. Iwá̱n Jesús kijlij yej awel nejnemi: —Ximoketza, xikui motapech iwá̱n xaja mocha̱n.
40009007	Iwá̱n moketza' iwá̱n yájkiya icha̱n.
40009008	Kua̱' la gente inó̱n kitakej, majmawikej iwá̱n kiweyimati̱ltijkej Dios iga kimá' inó̱n poder tajta̱ga'.
40009009	Jesús ki̱sa' ompa ka̱n onoya, iwá̱n kita' se̱ ta̱ga' yej ito̱ka̱' Mateo, e̱watoya ka̱n kicobra̱rojtoya impuestos iga Roma, iwá̱n kijlij: —Xine̱toka. Iwá̱n Mateo moketza' iwá̱n kitoga' Jesús.
40009010	Jesús takuajtoya kalijti', iwá̱n asi' mia' yej kicobra̱rowa̱yaj impuestos iga gobierno iwá̱n sekin yej ayá̱' ye̱'nemij, iwá̱n ki̱xna̱nkej mesa iwá̱n idisci̱polojmej Jesús.
40009011	E' kua̱' fariseojmej kitakej iga Jesús nemi sentakuaj iwá̱n ino̱mej, kitajtankej idisci̱polojmej: —¿Te iga amomae̱stroj sentakua wa̱n yej kicobra̱rowa̱yaj impuestos iga Roma iwá̱n yej kichi̱waj yej aye̱kti?
40009012	Jesús kikagui' yej kijtojtokej iwá̱n kijtoj: —Yej ye̱ktitokej, ayá̱' kajasi iga mamoachitialti̱ka̱n, e' yej we̱titokej, kena, kajasi.
40009013	Xa̱ka̱n iwá̱n ximomachti̱ka̱n yej kijto̱jneki ken ijkuilijto' itájto̱l Dios: “Nej nikneki xitacho̱kili̱ka̱n; ayéj iga xine̱miktili̱ka̱n yo̱lka̱mej.” Pues nej ayá̱' niwa̱laj nikno̱tzako yej kijtowaj iga ye̱'nemij. Ma̱jwa' niwa̱laj nikno̱tzako yej kichi̱waj yej aye̱kti iga mamoyo̱lpataka̱n.
40009014	Yej kitokatinemiáj Juan yej tabautiza̱rowa yajkij ka̱n ono' Jesús, iwá̱n kitajtankej: —¿Te iga nejame̱n iwá̱n fariseojmej nipoxmayuna̱rowaj iwá̱n modisci̱polojmej ayá̱' mayuna̱rowaj?
40009015	Jesús kijtoj: —¿Ix wel mokno̱matitoskej te‑ikni̱wa̱n ka̱n mona̱miktilo mie̱j ompa ono' iwa̱mej chokotzi̱n yej mona̱miktiá? E' asiti día kua̱' chokotzi̱n kiwi̱gaskej. Íkua̱'ya sí mayuna̱ro̱skej.
40009016	’Iwá̱n ayagaj kitamaniá se̱ tzotzolsósol iga tzotzoltájkol yej mokówago'; iga yej mokówago' a̱kuis, iwá̱n má̱j weyi kitzaya̱nas tzotzolsósol.
40009017	Awel no̱ moakiá vino yej kichíjkejo' ipan ikyapakuetaxtekon iga vino yej kichíjkejo' moposa̱wa iwá̱n kipoxo̱nas kuetaxtekon iwá̱n ne̱mpoliwis vino iwá̱n kuetaxtekon. Inó̱n iga, ye̱kti mamoaki vino yej kichíjkejo' ipan kuetaxtekon yej móchijo'. Ijkó̱n apoliwis vino niga kuetaxtekon.
40009018	Mie̱j Jesús ta̱tapojtóyao', asi' se̱ yej kimanda̱rowa judiyojmej, motankua̱ketza' ite̱noj, iwá̱n kijlij: —Nosiwa̱piltzi̱n nokto̱' migui', e' siga tia nocha̱n, iwá̱n tikta̱li̱j moma̱' ipan nosiwa̱piltzi̱n, ojpa‑isas sej.
40009019	Jesús moketza' iwá̱n yajki iwá̱n idisci̱polojmej iwá̱n inó̱n ta̱ga'.
40009020	Iwá̱n se̱ siwa̱' yej we̱titoya doce años iga ki̱stoya ken imé̱s yej awel pachiwiá, kitechoj Jesús itepotztájbapa iwá̱n kichijchimilij ite̱mpan isota̱ntzótzol;
40009021	yéj kijtoj ipan iya̱lmaj: “Iga san nia nikchijchimili̱ti itzótzol, nia ni‑achitiati.”
40009022	E' Jesús tachá' itepotztaj, kita' inó̱n siwa̱', iwá̱n kijlij: —Xipa̱ki, nopíj, ti‑achitia'ya iga timoconfia̱roj ipan nej. Iwá̱n íkua̱'san inó̱n siwa̱' achitiá'.
40009023	Kua̱' Jesús asi' cha̱n inó̱n jefe yej ito̱ka̱' Jairo, kita' iga tapi̱tztolo̱' iga yáwija kito̱katij yej mikto', iwá̱n pox tzajtzitolo̱' iga cho̱kayaj.
40009024	Jesús kijtoj: —Xiki̱saka̱n nigaj; takotzi̱n ayá̱' mikto', yejwa' kochto'. Iwá̱n kiwejwetzkilijkej Jesús.
40009025	E' Jesús kikijki̱xtij yej onoyaj kalijti', iwá̱n kala', kima̱ki̱tzkij takotzi̱n iwá̱n kipale̱wij iga moketza'.
40009026	Iwá̱n no̱ya̱n ipan inó̱n ta̱jli momati' yej Jesús kichij.
40009027	Kua̱' Jesús ki̱sa' ompa, o̱me pachamej kitokakej, kitzajtzilijtia̱yaj: —¡Achi xine̱cho̱kili̱ka̱n tej yej iPiltzi̱n David!
40009028	Iwá̱n kua̱' Jesús kala' kalijti', pachamej kitechojkej, iwá̱n Jesús kijtoj: —¿Ix ankicre̱dowaj iga wel nimitztachalti̱skej? Pachamej kijtojkej: —Kena, noTe̱ko.
40009029	Iwá̱n Jesús kiji̱xchijchin in ino̱mej pachamej, iwá̱n kijtoj: —Mamochi̱wa ijkó̱n ken amejwa̱n anmoconfia̱rojkej.
40009030	Iwá̱n tachákeja. Iwá̱n Jesús kitekimá' nokta ino̱mej: —Amo agaj xikijli̱ka̱n.
40009031	E' yejame̱n kí̱skejsan ompa, kipojtinenkej no̱ya̱n yej Jesús kichij.
40009032	Kua̱' ki̱stiá̱yaja, sekin asikej yej kiwajliguilijkej Jesús se̱ no̱noj yej kipiaya ma̱lespí̱ritoj.
40009033	E' kua̱' Jesús kikí̱xtija inó̱n ma̱lespí̱ritoj, welja tajtoj in no̱noj. Yej ompa onoyaj san tajtachi̱xtikajkej, kijtojkej: —¡Ayí̱' mo‑ita' ipan Israel ken iní̱n!
40009034	E' fariseojmej kijtowa̱yaj: —Ije̱fej ma̱lespi̱ritojmej kimá' iní̱n ta̱ga' iga wel kiki̱xtiá ma̱lespi̱ritojmej.
40009035	Jesús nentinemiá no̱ya̱n ipan weyi a̱ltepe̱mej iwá̱n ipan a̱ltepe̱tzitzi̱n, tamachtijtinemiá ipan tio̱pamej ipan sejsé̱ a̱ltepe̱'. Kipowaya ye̱'noti̱ciaj kén iga reina̱rowa Dios, iwá̱n kachitialtia̱ya inochi yej we̱titokej iwá̱n yej kualo̱tokej.
40009036	Kua̱' Jesús kita' yej ompa chapa̱ntokej, kicho̱kilij iga kita' tayo̱koxtokej iwá̱n siatokej iwá̱n pa̱payi̱ntokej, ken tikita borre̱gojmej yej ate̱koyojkej.
40009037	Iwá̱n Jesús kijlij idisci̱polojmej: —Nimitzijliáj, mela̱'wa' iga ono' mia' yej wel moconfia̱rowaj ipan nej, e' ayá̱' mia' yej kipowaj ye̱'noti̱ciaj. Yej aya kikakij, inó̱mejwa' ken se̱ weyi mi̱jli yej némiya tayoksi.
40009038	Inó̱n iga xiktajtanili̱ka̱n yej iTe̱ko mi̱jli iga makiti̱tani tekipanowa̱nimej iga makitekítijya yej ono' pan mi̱jli.
40010001	Iwá̱n Jesús kino̱tza' doce idisci̱polojmej iwá̱n kimá' poder iga wel makiki̱xti̱ka̱n ma̱lespi̱ritojmej iwá̱n iga wel makachitialti̱ka̱n yej de se̱se'pa iga we̱titokej iwá̱n nochi yej kuajkualo̱tokej.
40010002	Iní̱n ito̱ka̱mej yej Jesús kitapejpen iga itati̱tanimej yej no̱ kijliáj apo̱stolejmej: yej achto ito̱ka̱' Simón, yej no̱ ito̱ka̱' Pedro, iwá̱n Andrés yej yéjpasan iyikni̱n; Jacobo iwá̱n Juan yej ipilówa̱mpa Zebedeo;
40010003	Felipe, Bartolomé, Tomás, iwá̱n Mateo yej kicobra̱rowa̱ya impuestos iga Roma; Jacobo yej ipíltzi̱mpa Alfeo; Lebeo yej no̱ ito̱ka̱' Tadeo;
40010004	Simón yej iparti̱doj nacionalista; iwá̱n Judas Iscariote, yej má̱j despué̱j kinamá' Jesús.
40010005	Kua̱' Jesús kiti̱tan ini̱mej doce apo̱stolejmej, ijkí̱n kijlijkej: —Amo xa̱ka̱n ka̱n cha̱ntitokej yej ayéj judiyojmej, niga xa̱ka̱n ipan a̱ltepe̱mej yej onokej ipan estado de Samaria;
40010006	ma̱jwa' xa̱ka̱n xikitatij judiyojmej yej pojpolijtinemij ken borre̱gojtzitzi̱n.
40010007	Xikijlijtinemika̱n iga iná̱n sí na̱'ya ono' iga Dios yawi reina̱ro̱ti ipan tejamej.
40010008	Xikachitialti̱ka̱n yej we̱titokej, xikojpa‑ixiti̱ka̱n yej miktokej, xikpajti̱ka̱n yej pala̱ntokej ikajlo̱mej iga kipiáj lepra, xiki̱xti̱ka̱n ma̱lespi̱ritojmej. Amejwa̱n ayá̱' ankikojkej iga iní̱n wel ankichi̱waj, amejwa̱n no̱ amo mamitzixta̱waka̱n iga iní̱n ankichi̱waj.
40010009	’Amo no̱ xikui̱gaka̱n ni alí̱n tomi̱n,
40010010	niga xikui̱gaka̱n amomórra̱l ipan ojti; niga se' amotzótzol, niga se' gakti, niga bastón; iga yej tekipanowa kajasi iga makitamakaka̱n.
40010011	’Kua̱' amasiskej ipan se̱ a̱ltepe̱' o a̱ltepe̱tzi̱n, xikte̱mo̱ka̱n ompa agaj yej mitzye̱'itaj iwá̱n ómpao' xika̱wika̱n icha̱n este que matami amotekipáno̱l wa̱n anki̱saskej ipan inó̱n a̱ltepe̱'.
40010012	Kua̱' ankalakiskej icha̱n, xikijli̱ka̱n iga maonoka̱n tamelá̱.
40010013	Siga yej ompa cha̱ntitokej kajasi iga ijkó̱n xikijli̱ka̱n, ijkó̱n mochi̱was; e' siga ayá̱' kajasi, amo xiktajtanilika̱n Dios iga tamelá̱ maonoka̱n.
40010014	E' siga ayá̱' mitzo̱mema̱wiáj niga mitzkakisnekij, xiki̱saka̱n ipan inó̱n kajli o ipan inó̱n a̱ltepe̱' iwá̱n xiktzejtzelo̱ka̱n amokxi iga maxi̱ni ta̱lpíno̱l.
40010015	Nimitzijliáj iga kua̱' Dios tajuzga̱ro̱j, yej cha̱ntitokej ipan inó̱n a̱ltepe̱' má̱j kicastiga̱ro̱skej que yej cha̱ntitokej a̱ltepe̱mej Sodoma iwá̱n Gomorra.
40010016	’Ta' xikakika̱n, nej nimitzti̱tanij ken tikita amborre̱gojmej itza̱la̱n koyo̱mej. E' xonoka̱n listo ken tikita ankowa̱mej, iwá̱n ximochi̱waka̱n ken anjojtokomej iga amo agaj xikchi̱wili̱ka̱n yej aye̱kti.
40010017	Amo xike̱lka̱waka̱n iga la gente mitzwi̱gaskej ka̱n ono' tekiwajmej, iwá̱n mitzmagaskej ipan tio̱pamej.
40010018	Iwá̱n iga notechko mitzwi̱gaskej iná̱' gobernado̱rmej iwá̱n re̱yejmej; ijkó̱n iga wel antajto̱skej de nej iyi̱xtaj yejamej iwá̱n yej ayéj judiyojmej.
40010019	E' kua̱' mitzwi̱gaskej iná̱' yej manda̱rowaj, amo xitayo̱koyaka̱n iga ayá̱' ankimatij te̱ anyawij ankijto̱tij; iga kua̱' antajto̱skej, Dios mitztajto̱lmakaskej.
40010020	Iga ayéj amejwa̱n yej antajto̱skej, sino que iyEspí̱ritoj amoTaj Dios in yej yawi tajto̱ti ipan amejwa̱n.
40010021	’Se̱ tokni̱n yawi kite̱lwi̱ti iyikni̱n iga makimikti̱ka̱n, iwá̱n te̱taj kite̱lwi̱j ipiltzi̱n iga makimikti̱ka̱n, iwá̱n te̱pilowa̱n kite̱lwi̱skej itajmej iga makimikti̱ka̱n.
40010022	Nochi yawij mitzijiyatij iga nej anne̱tokaj; e' yej mane̱toka este que mamiki, yawi moma̱nawi̱ti.
40010023	Kua̱' mitztalo̱chti̱skej ipan se̱ a̱ltepe̱', xa̱ka̱n ipan se' a̱ltepe̱'; nimitznojma‑ijliáj iga nej yej iPiltzi̱n Ta̱ga' nia niwi̱kiti kua̱' aya ampanowaj no̱ya̱n ipan a̱ltepe̱mej ka̱n icha̱mej israeli̱tajmej.
40010024	’Yej nemi momachtiá ayá̱' má̱j tamati ken yej tamachtiá, iwá̱n nisé̱ tekipanowa̱ni ayá̱' má̱j tayaka̱nto' que ipatró̱n.
40010025	Se̱ discípulo makisenta̱li iya̱lmaj iga mochi̱was kensan imae̱stroj, iwá̱n tekipanowa̱ni kensan ite̱ko. Siga nej yej nimanda̱rowa ne‑ijliáj iga niTzitzimi', ¿ix ayá̱' no̱ mitzijli̱skej iga amejwa̱n no̱ antzitzimimej yej anne̱tokaj?
40010026	’Inó̱n iga amo agaj xikmajmawili̱ka̱n. Ateyi nité̱ yej ichtákasan maono yej ayá̱' momatis, wa̱n ateyi nité̱ yej i̱ya̱nto' yej ayá̱' mone̱xti̱j.
40010027	Yej nimitzijliáj ka̱n tamichka̱n, amejwa̱n xikpowaka̱n no̱ya̱n ka̱n onolo̱'; yej nimitzichtaka‑ijliáj, xitzajtzika̱n iga xikijto̱ka̱n iga nochi makikaki.
40010028	Amo xikmajmawili̱ka̱n yej wel mitzmiktiáj, iga awel kimiktiáj toa̱lmaj; ma̱jwa' xikmajmawili̱ka̱n yej wel te̱mela'polowa iwá̱n wel kiti̱tani toa̱lmaj ka̱n tawewelkato'.
40010029	’¿Ix ayá̱' monamaka o̱me to̱to̱tzitzi̱n iga se̱ tomi̱ntzi̱n? E' malej ijkó̱n, nisé̱ to̱to̱' ayá̱' miki sin que amoTaj Dios amo makimati.
40010030	Pues este amotzónkal Dios kimati ke̱' ankipiáj.
40010031	Amo ximajmawika̱n, amejwa̱n má̱j anvale̱rowaj que mia' to̱to̱tzitzi̱n.
40010032	’Inewi yej kinojma‑ijtowa iyi̱xtaj la gente iga ne̱toka, nej no̱ iyi̱xtaj noTaj yej ono' ipan cielo, nia nikijto̱ti iga ne̱toka.
40010033	E' yej iyi̱xtaj la gente kijtowa iga ayá̱' ne̱toka, nej no̱ iyi̱xtaj noTaj yej ono' ipan cielo nia nikijto̱ti iga ayá̱' ne̱toka.
40010034	’Amo ankijto̱skej iga nej niwa̱laj ipan iní̱n ta̱jli iga tamelá̱ maonolo; ayá̱' niwa̱laj iga tamelá̱ maonolo, sino iga mamokuejkuesojtolo.
40010035	Niwa̱laj iga ta̱ga' makikuesowili itaj, iwá̱n siwa̱piltzi̱n makikuesowili iye̱', iwá̱n siwa̱mon makikuesowili imona̱n;
40010036	ijkó̱n iga sejsé̱ mokuejkueso̱j iwa̱nsan iyikní̱mejpa.
40010037	’Yej makineki itaj o iye̱' má̱j que nej, inó̱n ayá̱' kajasi iga mane̱toka; yej makineki iyokichpiltzi̱n o isiwa̱piltzi̱n má̱j que nej, inó̱n ayá̱' kajasi iga mane̱toka;
40010038	yej kinekis mane̱toka, e' ayá̱' kikechpanowa icru̱z, ayá̱' kajasi iga mamochi̱wa nodiscí̱poloj.
40010039	Yej kineki san mamoma̱nawi, yawi poliwiti, e' yej mamiki iga ne̱toka, nochipa onos nowa̱n.
40010040	’Yej mitzo̱mema̱wiáj, néjyawa' in yej neo̱mema̱wiáj; iwá̱n yej neo̱mema̱wiá no̱ ki‑o̱mema̱wiáj yej ne̱ti̱tan.
40010041	Yej ki‑o̱mema̱wiá se̱ profeta yej kiti̱tani Dios, yawij kimakatij yej ye̱kti kensan kimakaj se̱ profeta, yej ki‑o̱mema̱wiá se̱ tokni̱n yej te‑ijikni̱n, yawij kimakatij yej ye̱kti kensan kimakaj se̱ tokni̱n yej te‑ijikni̱n.
40010042	Iwá̱n si agaj kimaka yej nej ne̱toka yej amoweyimati, malej alí̱n sese̱ka̱' ipan wájkal, nimitzijliáj iga inó̱n sí Dios kimakas yej ye̱kti.
40011001	Kua̱' Jesús tami' kino̱no̱tza' inó̱n doce idisci̱polojmej, ki̱sa' ompa iga yajki tamachti̱to iwá̱n kipowato ye̱'noti̱ciaj ipan a̱ltepe̱mej yej onokej ipan ta̱jli de Galilea.
40011002	Juan pre̱sojtitoya wa̱n kimati' yej Cristo nemi kichi̱wa. Iwá̱n Juan kiti̱tan o̱me̱n idisci̱polojmej iga makitatij Jesús,
40011003	iga ijkí̱n makitajtanika̱n: —¿Ix tejya in Cristo yej yawi wi̱kiti, o nikcháskejo' sewo'?
40011004	Jesús kijtoj: —Xa̱ka̱n xikijli̱tij Juan nochi yej nigaj nemi ankitaj iwá̱n yej nemi ankikakij.
40011005	Xikpowili̱ka̱n iga pachamej tachaja, ko̱xomej nejnémija, yej pala̱ntia̱yaj ikajlo̱mej iga kipiáj lepra, achitiákeja, yej ayá̱' takakiáj, iná̱n takákija, yej miktoyaj, ojpa‑isákeja, yej ayá̱' motapialiáj, mopowiliá ye̱'noti̱ciaj ken iga Dios tasalva̱rowa.
40011006	Pa̱ktos yej ayá̱' kikajte̱wa iga moconfia̱rowa ipan nej.
40011007	Kua̱' yájkija itati̱tanimej Juan, Jesús pe̱'ya ta̱tapowa' de Juan, kijlij la gente: —¿Té̱ ankitato̱yaj ipan desierto? ¿Ix se̱ ojta' yej ko̱o̱li̱na ejeka'?
40011008	Siga ayá̱', ¿té̱taj ankitato̱yaj? ¿Ix se̱ ta̱ga' yej ye̱'taajakijto'? Amejwa̱n ankimatij iga yej moye̱'taajakiáj, onokej icha̱n re̱yejmej.
40011009	Iwá̱n, ¿té̱ nokta ankitato̱yaj? ¿Ix se̱ profeta? Kena, yéj ma̱jya sej que se̱ profeta.
40011010	De ino̱nya Juan tajtowa ka̱n ijkí̱n ijkuilijto': Nikti̱tani notati̱tan iga mo‑i̱xtaj matayaka̱na, iga ken kua̱' mamitzojtápoya.
40011011	Jesús no̱ kijtoj: —Nimitznojma‑ijliáj iga desde ikyay este iná̱n ateyi ni agaj yej má̱j tayaka̱nto' que Juan yej tabautiza̱rowa, e' yej momachi̱liá iga até̱ iteki de inochi yej mote̱makaj iga Dios marreina̱ro ipan yejame̱n, inó̱n yej má̱j tayaka̱nto' que Juan.
40011012	’Desde kua̱' wa̱laj Juan yej tabautiza̱rowa este iná̱n, ono' mia' yej kijiyaj iyojwi Dios, wa̱n ono' yej kichi̱wasnekij iga mapoliwi.
40011013	Desde ikyay iwá̱n este iná̱n iga wa̱laj Juan, nochi profe̱tajmej iwá̱n iley Moisés, kijtojkej iga wi̱' reina̱ro̱ki Dios.
40011014	Siga anne̱cre̱dowaj, Juanwa' in profeta Elías yej wi̱tzeya.
40011015	Yej annakasyojkej, xine̱ye̱'kakika̱n.
40011016	’Amejwa̱n yej ina̱mpa amonokej anne̱sij ken tikita ko̱kone̱' yej ma̱wiltiáj ipan tajkoa̱ltepe̱' iwá̱n kitzajtziliáj iyikni̱wa̱n:
40011017	“Nejame̱n nimitztapi̱tzilijkej iga a̱ka iwá̱n ayá̱' anmijto̱tijkej, nejame̱n nimitzikno̱takui̱kilijkej iwá̱n ayá̱' ancho̱kakej.”
40011018	Kua̱' wa̱lka Juan yej mayuna̱rowa̱ya iwá̱n ayí̱' ta̱wa̱na', amejwa̱n ankijtojkej iga kipiá ma̱lespí̱ritoj.
40011019	Niwa̱laj nej iPiltzi̱n Ta̱ga' yej nitakua iwá̱n ni‑a̱ti, ankijtowaj iga nipoxtakua iwá̱n nita̱wa̱na, nimotókaki' iwá̱n yej ayá̱' ye̱'nemij iwá̱n yej kicobra̱rowaj impuestos iga Roma. Kua̱' tikitaj iga ye̱'nemij yej momela'confia̱rowaj ipan Dios, ne̱si iga Dios nochi kimati te̱ kichi̱wa.
40011020	Iwá̱n Jesús pe̱' kajajwa' yej cha̱ntitokej ipan a̱ltepe̱mej ka̱n má̱j kichij mila̱grojmej yej ayi̱'pa mo‑ita, iga yej ompa cha̱ntitoyaj ayá̱' nemi kikajte̱wayaj iga kichi̱waj yej aye̱kti, kijtoj:
40011021	—¡Lástima yej ancha̱ntitokej a̱ltepe̱' Corazín! ¡Anla̱stimajmej yej ancha̱ntitokej a̱ltepe̱' Betsaida! Siga ipan a̱ltepe̱' Tiro iwá̱n Sidón mochijka mila̱grojmej yej ankitakej, yejamej íkyasan kikajtejkaj iga kichi̱waj yej aye̱kti iwá̱n mone̱xtia̱yaj iga kakia̱yaj itzotzolmej yej moakiá kua̱' mikilo iga mokno̱matij iwá̱n monejnexwia̱yaj.
40011022	E' nimitzijliáj iga kua̱' Dios tajuzga̱ro̱j, má̱j mitzcastiga̱ro̱skej que yej cha̱ntitokej a̱ltepe̱mej Tiro iwá̱n Sidón.
40011023	Amejwa̱n yej amocha̱n a̱ltepe̱' Capernaum, ¿ankijtowaj a̱n anya̱tij ipan cielo? Ma̱jwa' yawij mitzaki̱tij ka̱n onokej yej miktokej. E' siga katka yej icha̱mej a̱ltepe̱' Sodoma kitayaj mila̱grojmej yej amejwa̱n ankitakej, inó̱n a̱ltepe̱' onóyasan este iná̱n.
40011024	E' nimitzijliáj iga kua̱' Dios tajuzga̱ro̱j, amejwa̱n má̱j mitzcastiga̱ro̱skej que ino̱mej de Sodoma.
40011025	Iwá̱n Jesús kijtoj: —NoTaj yej tikchij cielo iwá̱n ta̱jli, nimitzweyimati̱ltiá iga tikne̱xtilij yej ayá̱' moweyimatij inó̱n yej ayá̱' tikne̱xtilij yej tamatij
40011026	iga tej ijkó̱n tikne'.
40011027	Jesús no̱ kijtoj: —NoTaj ne̱ma'ya inochi yej ono'. Ayagaj ne̱mela'i̱xmati nej yej iPiltzi̱n Dios, isé̱ltisan te̱Taj Dios ne̱mela'i̱xmati. Iwá̱n ayagaj no̱ kimela'i̱xmati te̱Taj; nosé̱ltisan nej yej iPiltzi̱n, iwá̱n ino̱mej yej nej nikneki iga maki̱xmatika̱n.
40011028	Xiwi̱kika̱n note̱noj, amonochi̱n amejwa̱n yej ansiatokej iga antekipanowaj iwá̱n an‑eti̱'miktokej, iwá̱n nej nikchi̱was iga ximose̱wi̱ka̱n.
40011029	Xicre̱do̱ka̱n yej nimitzijliáj, iwá̱n ximi̱xkui̱ti̱ka̱n ipan nej, nej ayá̱' lue̱ nikuejkuesiwi, niga ayá̱' nimoweyimati ipan noa̱lmaj; iwá̱n anyo̱lajkatiaskej.
40011030	Iga yej nej nimitztekimakaj, wel ankichi̱waskej, iwá̱n yej nimitzijliáj iga xikchi̱waka̱n, ayéj ken yej awel mochi̱wa.
40012001	Se̱ día kua̱' mose̱wilo, Jesús iwá̱n idisci̱polojmej nemi pano̱tia̱yaj mi̱lijti'. Idisci̱polojmej maya̱nakej, iwá̱n pe̱' iga kitektiajkij trigo iga kikuajkej.
40012002	Kua̱' fariseojmej inó̱n kitakej, kijlijkej Jesús: —Ta' xikita, modisci̱polojmej nemi tekipanowaj; inó̱n aye̱kti iga mamochi̱wa ipan día kua̱' mose̱wilo.
40012003	E' Jesús, kijtoj: —¿Ix aya̱'taj ankilee̱rojkej yej kichij David iwá̱n yej íwa̱n senemiáj kua̱' maya̱nakej?
40012004	Kala' tio̱pan‑ijti' iwá̱n kikuaj ino̱mpa pa̱n yej kíkuajpa sacerdote, ino̱mpa awel kikua David niga yej íwa̱n nemiáj; wel kikua̱yaj petz sacerdo̱tejmej.
40012005	¿Ix no̱ ayí̱' ankilee̱rowaj iley Moisés iga sacerdo̱tejmej ipan weyitio̱pan wel tekipanowaj ipan día kua̱' mose̱wilo?, iwá̱n ijkó̱n ayá̱' kichi̱waj yej aye̱kti.
40012006	¡A̱nya sí nimitzijliáj iga nej ma̱jya sej que weyitio̱pan!
40012007	Mataj amejwa̱n aya ankimatij te̱ kijto̱jneki ka̱n ijkí̱n ijkuilijto': “Nej nikneki xitacho̱kili̱ka̱n, anikneki iga xine̱miktili̱ka̱n yo̱lka̱mej.” Maga katka ankimatiáj, ayá̱' ankipantia̱yaj nodisci̱polojmej yej nemi kichi̱waj yej ye̱kti.
40012008	Puej nej yej iPiltzi̱n Ta̱ga' wel nitatekimaka te̱ wel mamochi̱wa ipan día kua̱' mose̱wilo.
40012009	Iwá̱n Jesús ki̱sa' ompa iwá̱n kala' tio̱pan.
40012010	Ompa onoya se̱ ta̱ga' yej ma̱takua̱wayaxto'. Iwá̱n fariseojmej kite̱mowilia̱yaj ken makima̱wetzi̱lti̱ka̱n Jesús, kitajtankej: —¿Ixtaj wel moachitialtiá yej we̱tito' ipan día kua̱' mose̱wilo?
40012011	Jesús kijtoj: —¿A̱'yéj de amejwa̱n, siga kipiá se̱ borrego iwá̱n mawetzi xapoko ipan día kua̱' mose̱wilo, ix ayá̱' ya̱j kiki̱xti̱ti?
40012012	¡Iwá̱n nej nimitzijliáj iga má̱j vale̱rowa se̱ ta̱ga' que se̱ borrego! Inó̱n iga wel mochí̱ yej ye̱kti ipan día kua̱' mose̱wilo.
40012013	Iwá̱n Jesús kijlij inó̱n ta̱ga': —Xikmela̱wa moma̱'. Iwá̱n kua̱' kimélaja ima̱', ye̱ktia'ya kensan se' ima̱'.
40012014	Kua̱' fariseojmej ki̱skej ka̱n ono' Jesús, monechkojkej iga kejla̱nkej kén iga yawij kimikti̱tij Jesús.
40012015	Kua̱' Jesús kimati' inó̱n, ki̱sa' ompa, iwá̱n pox mia' kitokakej wa̱n kachitialtij inochi yej we̱titokej.
40012016	Iwá̱n yej kachitialtia̱ya, kitekimá' iga amo makijto̱ka̱n a̱'yéj in yéj.
40012017	Iní̱n mochij iga mamochi̱wa ken kijtoj profeta Isaías, kua̱' kijtoj:
40012018	Ini̱nya yej tekipanowa iga nej, yej niktapejpen, yej nikpoxneki, iwá̱n ne̱yo̱lchikajto'. Ípan nia nikta̱li̱ti noEspí̱ritoj, iwá̱n yéj yawi kipowati ken iga no̱ wel nikma̱nawiáj yej ayéj judiyojmej.
40012019	Ayá̱' tate̱nkuepili̱j niga tzajtzis, ayagaj kikakis itájto̱l ipan ca̱llejmej.
40012020	Kicho̱kiliá yej ayá̱' tajpalej, kipale̱wiá yej mosemakasneki, ken agaj yej kitimaka se̱ cándi̱l yej se̱wisneki, ijkó̱n kichi̱was te kua̱' no̱ya̱n ipan ta̱jli mamochi̱wa yej ye̱kti.
40012021	Iwá̱n nochi gente de mia' pai̱smej moconfia̱ro̱skej ipan yéj iga kima̱nawi̱skej.
40012022	Iwá̱n Jesús kiwi̱guilijkej se̱ ta̱ga' yej pacha iwá̱n awel tajtowa iga kipiaya ma̱lespí̱ritoj. Jesús kachitialtij inó̱n ta̱ga'; welja tachá' iwá̱n welja tajtoj.
40012023	Nochi gente san tajtachi̱xtikajkej iwá̱n kijtojkej: —¿Ix a̱n ini̱nya in iPiltzi̱n rey David?
40012024	E' kua̱' fariseojmej kikakikej inó̱n, kijtojkej: —Iní̱n ta̱ga' kiki̱xtiá ma̱lespi̱ritojmej ipan ipode̱r Tzitzimi', yej ije̱féjmejpa inochi ma̱lespi̱ritojmej.
40012025	Jesús kimatiá te̱ kejla̱ntoyaj, iwá̱n kijtoj: —Siga se̱ país mochi̱wa o̱me grupo iga mosepankuejkuesowaj, inó̱n país políwiya; iwá̱n siga se̱ a̱ltepe̱' o siga se̱ familia mosepankuejkuesowaj, awel wejka̱wa iga onos.
40012026	Ijko̱nsan no̱ Tzitzimi', siga igá̱najsan kiki̱xtiá ma̱lespi̱ritojmej, yej yéjpasan itatki, inó̱n kijto̱jneki iga ayá̱' wejka̱was iga tamis ipode̱r.
40012027	Iwá̱n siga anne̱pantiáj iga nej niki̱xtiá ma̱lespí̱ritoj iga ipode̱r Tzitzimi', in yej mitztokaj, ¿ix iga ipode̱r Tzitzimi' kiki̱xtiáj ma̱lespí̱ritoj? Yejámejsan mone̱xtiáj iga ayéj ijkó̱n ken anne‑ijliáj.
40012028	Nej niki̱xtiá ma̱lespí̱ritoj iga ipode̱r iyEspí̱ritoj Dios, iwá̱n iní̱n kijto̱jneki iga ási'ya tiempo iga Dios marreina̱ro ipan amejame̱n.
40012029	’¿Kén wel se̱ kalaki cha̱n se̱ ta̱ga' yej tajpalej iga makikui̱li yej itatki, siga ayá̱' achto kilpiá? Ijkó̱n wel kikui̱li̱j yej itatki.
40012030	’Yej ayá̱' kiye̱'ita yej nikchi̱wa, ino̱nwa' ne‑ijiya; yej ayá̱' ne̱pale̱wiá; ino̱nwa' tapojpolowa.
40012031	’Inó̱n iga nimitzijliáj, Dios wel ke̱lka̱wiliá nochi yej agaj kichi̱wa yej aye̱kti iwá̱n yej kijtowa yej aye̱kti; e' siga ma̱ltajtowaj iga iyEspí̱ritoj Dios, inó̱n Dios ayo' ke̱lka̱wili̱j.
40012032	Siga agaj ma̱ltajtowa iga nej yej iPiltzi̱n Ta̱ga', inó̱n Dios ke̱lka̱wili̱j; e' yej mama̱ltajto iga iyEspí̱ritoj Dios, inó̱n nike̱man ay'ya ke̱lka̱wili̱skej niga ipan iní̱n vida, niga ipan se' vida.
40012033	’Siga ye̱'kuawi', ye̱'ta̱ki; siga ayéj ye̱'kuawi', aye̱kti no̱ ita̱kilka. Se̱ kuawi' mo‑i̱xmati ipansan ita̱kilka.
40012034	¡Amejwa̱n ken ipilowa̱n kowa̱mej! ¿Kén anyawij ankijto̱tij yej ye̱'tájto̱l siga amejwa̱n ankichijtokej yej aye̱kti? Puej yej ankijtowaj, ijkó̱n ono' ipan amoa̱lmaj.
40012035	Yej ye̱'nemi, ye̱'tajtowa, iga ipan iya̱lmaj ono' yej ye̱kti, e' ta̱ga' yej aye̱'nemi kijtowa tájto̱l yej ajaye̱kti iga ipan iya̱lmaj ijkó̱n kejla̱nto'.
40012036	E' nej nimitzijliáj iga kua̱' Dios tajuzga̱ro̱j, nochi yawij mote̱nxitomatij te iga ayompa tajtojkej.
40012037	Iga inó̱n yej tikijtoj, yawij mitzjuzga̱ro̱tij, ómpaya ne̱sis siga tikchij yej ye̱kti o yej aye̱kti.
40012038	Sekin fariseojmej iwá̱n yej tamachtiáj ipan la ley, kijlijkej Jesús: —Tamachtia̱ni, niknekij manikitaka̱n iga xikchi̱wa yej ayi̱'pa mo‑ita yej Dio̱ssan wel kichi̱wa.
40012039	Jesús kijtoj: —Amejwa̱n yej ankichijtokej yej aye̱kti iwá̱n ayá̱' ankicre̱dowaj Dios, anne̱tajtaniliáj iga manimitzne̱xtili̱ka̱n yej ayi̱'pa mo‑ita. E' ayá̱' nimitzne̱xtili̱skej se'pa yej ayi̱'pa mo‑ita, petz yej Dios kichi̱wilij Jonás.
40012040	Ijkó̱n ken Jonás onoya e̱yi día iwá̱n e̱yi yówal iyijtiko michwé̱j, ijko̱nsan no̱ nej yej iPiltzi̱n Ta̱ga' nonos ta̱ltampa e̱yi día iwá̱n e̱yi yówal.
40012041	Kua̱' Dios tajuzga̱ro̱j, yej icha̱mej weyi‑a̱ltepe̱' Nínive, moketzaskej iga mitzjuzga̱ro̱skej, iwá̱n kijto̱skej iga ankichijkej yej aye̱kti; iga yej cha̱ntitokej Nínive, kua̱' Jonás kipowa' itájto̱l Dios, kikajtejkej iga kichi̱wayaj yej aye̱kti; iwá̱n nej ma̱jya sej que Jonás.
40012042	Kua̱' Dios tajuzga̱ro̱j, moketzas no̱ la reina yej manda̱roj ipan ta̱jli de Sabá iga mitzjuzga̱ro̱skej, iwá̱n kijto̱j iga ayompa ankichijkej. Inó̱n reina wejka nejnen iga makikakiki yej kimati rey Salomón; iwá̱n nej ma̱jya sej que Salomón.
40012043	Jesús no̱ kijtoj: —Kua̱' se̱ ma̱lespí̱ritoj ki̱sa ipan se̱ ta̱ga', nentinemi ipan wá̱'ta̱l iga kite̱mojtinemi ka̱n makalaki; iwá̱n siga ayá̱' kasi, kijtowa:
40012044	“Nia sej nimokuepati nocha̱n, ka̱n niki̱sa'.” Kua̱' mokuepa, kasi inó̱n ta̱ga' ken se̱ kajli yej ise̱lti ono', este tajtachpa̱ntolo̱' iwá̱n tayejye̱'ta̱lijtolo̱'.
40012045	Iwá̱n yawi kikuiti se' siete ma̱lespí̱ritoj yej ma̱jya sej que yéj, iwá̱n inochi̱n mocha̱ntiáj ipan inó̱n ta̱ga', iwá̱n inó̱n ta̱ga' mochi̱was ma̱jya sej aye̱kti que achto. Ijko̱nsan no̱ mochi̱was iwá̱n ini̱mej gente yej ayá̱' ye̱'nemij.
40012046	Jesús kita̱tapo̱wijtóyao' la gente, kua̱' asi' iye̱' iwá̱n iyikni̱wa̱n. Awel kalakikej este kalijti' iga matajto̱ka̱n wa̱n yéj.
40012047	E' agaj kimati̱ltij Jesús, kijlij: —Moye̱' iwá̱n mookichikni̱wa̱n onokej fuera iwá̱n kinekij matajto̱ka̱n mowa̱n.
40012048	E' Jesús kijlij inó̱n yej kimati̱ltij: —¿A̱'yéj noye̱' iwá̱n a̱'yéj nookichikni̱wa̱n?
40012049	Iwá̱n Jesús kimajpilwij idisci̱polojmej, iwá̱n kijtoj: —Nigaj ono' noye̱' iwá̱n nookichikni̱wa̱n.
40012050	Yej kichi̱wa ken kineki noTaj yej ono' ipan cielo, ino̱nwa' in nookichikni̱n, nosiwa‑ikni̱n iwá̱n noye̱'.
40013001	Inó̱n día Jesús ki̱sa' kalijti' iwá̱n mota̱lij ipan lagu̱najte̱n.
40013002	Iga póxsanya monechko̱lo̱', Jesús tejkaj ipan se̱ weyi á̱ka̱l iwá̱n ompa mota̱lij, iwá̱n nochi tokni̱mej ka̱wikej ipan a̱te̱n.
40013003	Iwá̱n pe̱wa' se̱se'pa iga tamachtij ka̱n wel mamiji̱xkui̱tilo, kijtoj: —Se̱ ta̱ga' yajki to̱kato, kipa̱pata̱náltijpa trigo.
40013004	Ka̱n nemi to̱ktiá, ono' yej wetzitoj ipan ojti, iwá̱n wa̱lkej to̱to̱mej iwá̱n kikuajkej.
40013005	Ono' yej wetzito tetza̱la̱n, ka̱n ono' ajalí̱n ta̱jli. Iwá̱n inó̱n íyo̱l trigo ixwa' nimaní̱n iga ta̱jli ayá̱' pox tilakti'.
40013006	E' kua̱' to̱natiki̱sa', pili̱ni', iwá̱n wa̱gui' iga ayá̱' monelwatij.
40013007	Ono' yej wetzito ipan witzyoj, witzyoj wejweyakej iwá̱n kijiyo̱miktij tato̱' iwá̱n ayá̱' ta̱gui'.
40013008	E' ono' yej wetzito ipan yé̱'ta̱l, iwá̱n poxsan mochij; sekin ipan sejsé̱ imia̱wayo kita̱lilij cien íyo̱l ipan se̱ íyo̱l yej kito̱ga', iwá̱n sekin kita̱lilij sesenta íyo̱l, iwá̱n sekin treinta.
40013009	Yej annakasyojkej, ¡xine̱ye̱'kakika̱n!
40013010	Iwá̱n disci̱polojmej kitechojkej Jesús iwá̱n kitajtankej: —¿Te iga ipan mi̱xkui̱tilis tikmachtiá la gente?
40013011	Jesús kijtoj: —Amejwa̱n Dios mitzmati̱ltiáj yej aya agaj kimati ken yéj reina̱rowa, e' yejamej awel kimatij.
40013012	Yej kipiá, yawij má̱j kimakatij, este po̱póxsanya sej yawi kipiati; e' yej akipiá, este yej alí̱n kipiá, yawij kikui̱li̱tij.
40013013	Inó̱n iga sekin nikpowiliapa ka̱n mami̱xkui̱ti̱ka̱n; iga yejamej tacháj, e' ken tikita yej pachamej, kikakij, e' ayá̱' kimatij te̱ iteki, ken tikita yej ayá̱' takakij.
40013014	Ipan yejamej mochi̱wa yej kijtoj el profeta Isaías, kijtoj: Amejwa̱n ankikakiskej, e' ayá̱' ankimatiskej te̱ kijto̱jneki; ankitaskej, e' ken kua̱' nité̱ ayá̱' ankitakej.
40013015	Iga ini̱mej poxsan moyo̱ltakua̱wilijkej, ayá̱' ye̱'takakij, kitzajtzaktokej iyi̱xmej; iga amo matachaka̱n iga iyi̱xmej, niga matakakika̱n iga inakasmej, niga makentende̱ro̱ka̱n iga iya̱lmajmej, niga mawi̱kika̱n note̱noj iga manikachitialti̱ka̱n.
40013016	’E' amejwa̱n xipa̱kika̱n iga anne‑itztokej iwá̱n ankikakij notájto̱l.
40013017	Nimitzijliáj iga mia' profe̱tajmej iwá̱n re̱yejmej kitasnekiá̱j iní̱n yej ankitztokej iwá̱n ayá̱' kitakej; kinekiáj makikakika̱n iní̱n yej amejwa̱n nemi ankikakij, iwá̱n ayá̱' kikakikej.
40013018	’Iná̱n xikakika̱n, nia nimitzijli̱tij te̱ kijto̱jneki inó̱n ka̱n mi̱xkui̱tilo ipan inó̱n yej to̱ka.
40013019	Yej kikakij ye̱'noti̱ciaj yej tane̱xtiliá ken iga reina̱rowa Dios iwá̱n ayá̱' kimatij te̱ kijto̱jneki, inó̱mejwa' ken tikita inó̱n íyo̱l trigo yej wetzi' ipan ojti, iwá̱n wi̱' Tzitzimi' iwá̱n ke̱lka̱waltiá notájto̱l yej acha̱ onoya ipan iya̱lmajmej.
40013020	Iwá̱n inó̱n íyo̱l trigo yej wetzito tetza̱la̱n, inó̱n kijto̱jneki yej kikakij itájto̱l Dios iwá̱n poxsan pa̱kij kua̱' kicre̱dójkejo'.
40013021	E' como ayá̱' wel monelwatiáj wejkatan, ayá̱' wejkatis iga moconfia̱rojtoskej nopan iga kua̱' kipiás se̱ prueba o kikno̱chi̱waj iga kicre̱dowaj itájto̱l Dios, ayá̱' kijyo̱wiáj, iwá̱n kikajté̱waja iga moconfia̱rowaj nopan.
40013022	Iwá̱n inó̱n trigo yej wetzi' ipan witzyoj, inó̱n kijto̱jneki ino̱mej yej kikakij itájto̱l Dios, e' poxsan kipiasnekij kuajkuantas yej ono' ipan iní̱n ta̱jli, iwá̱n mokajkaya̱waj ipan tomi̱n. Nochi inó̱n, kichi̱wa iga itájto̱l Dios make̱lka̱wa iwá̱n inó̱n tokni̱n awel kichi̱wa yej ye̱kti
40013023	E' inó̱n íyo̱l trigo yej wetzito ka̱n ye̱'ta̱jli, inó̱n kijto̱jneki yej kikakij itájto̱l Dios iwá̱n kentende̱rowaj. Ino̱mej kichi̱waj yej ye̱kti ken tikita inó̱n íyo̱l trigo yej kimá' cien, sesenta iwá̱n ken yej kimá' treinta íyo̱l ipan se̱ imia̱wayo.
40013024	Jesús kipowa' se' ka̱n mi̱xkui̱tilo: —Ka̱n reina̱rowa Dios ken tikita se̱ ta̱ga' yej kito̱ga' ye̱'semi̱llaj ipan ími̱l.
40013025	E' kua̱' kojkochtólo̱'ya, wa̱laj se̱ yej kijiya ite̱ko mi̱jli, iwá̱n itza̱la̱n trigo kichtakato̱kako chakalsaka' iwá̱n yájkiya.
40013026	E' kua̱' weya'ya trigo iwá̱n mia̱watapa̱nikej, íkua̱'ya ne̱si' in inó̱n chakalsaka'.
40013027	Iwá̱n tekipanowa̱nimej yajkij kitatoj ite̱ko mi̱jli, kijlijkej: “Patrón, esi inó̱n semilla yej tikto̱ga' momi̱lpan ye̱'semi̱llaj, ¿ix kéntaj a̱n iga ixwa' chakalsaka'?”
40013028	Ite̱ko mi̱jli kijtoj: “Anka agaj yej ne‑ijiya kichtakato̱kako.” Ino̱mej mo̱nsojmej kijtojkej: “¿Ix tikneki mania̱ka̱n manikwiwitatij?”
40013029	Ite̱ko mi̱jli kijtoj: “Amo, siga anyawij ankiwiwitatij chakalsaka', wel no̱ ankiwiwitaj trigo.
40013030	Xikajte̱waka̱n, ka̱ma sen‑onoka̱n este kua̱' motekis trigo; íkua̱' nikti̱tanis tekipanowa̱nimej yej makiwiwitaka̱n achto chakalsaka' iwá̱n makinechko̱ka̱n iga makitati̱ka̱n, iwá̱n kinechko̱skej trigo ka̱n moe̱na.”
40013031	Jesús kine̱xtilij se' ka̱n mami̱xkui̱tilo: —Ka̱n reina̱rowa Dios, ken tikita se̱ íyo̱l mostaza yej se̱ ta̱ga' kito̱ga' ipan íta̱l.
40013032	Malej iga íyo̱l mostaza má̱j ali̱mpa de inochi yej ono'; e' kua̱' weyá mochi̱wa ma̱jya sej que nochi yej to̱kto' ka̱n tatojto̱kalo, mochi̱wa weyi kuawé̱j iwá̱n ipan imajma̱' moxeketiáj to̱to̱mej.
40013033	Jesús tamachtij se' ka̱n mami̱xkui̱tilo: —Ka̱n reina̱rowa Dios, ken tikita levadura yej se̱ siwa̱' ka̱xakualowa iwá̱n komati harina, iwá̱n moposa̱wa inewi tixti.
40013034	Jesús nochipa tamachtij ka̱n wel mami̱xkui̱tilo, ayá̱' tamachtij siga ayá̱' tajtowa ka̱n mi̱xkui̱tilo.
40013035	Inó̱n mochij iga mamochi̱wa ken kijtoj se̱ profeta: Nia nitajto̱ti ka̱n wel mami̱xkui̱tilo. Nia nikijto̱ti yej aya i̱' momatiá este que Dios kichij ta̱jli.
40013036	Jesús kikajtej la gente yej ompa onoyaj iwá̱n yájkiya kalijti', ompa idisci̱polojmej kitechojkej Jesús iwá̱n kitajtankej: —Ta̱ xine‑ijli̱ka̱n te̱ kijto̱jneki o̱n chakalsaka' yej ixwa' mi̱lijti'.
40013037	Jesús kijtoj: —Yej kito̱ka ye̱'semi̱llaj ino̱nwa' nej yej iPiltzi̱n Ta̱ga'.
40013038	Iwá̱n mi̱jli kijto̱jneki no̱ya̱n ipan ta̱jli. Ye̱'semi̱llaj kijto̱jneki nochi yej kichi̱waj ken kineki Dios, chakalsaka' kijto̱jneki yej kichi̱waj ken kineki Tzitzimi'.
40013039	Yej ta‑ijiya, yej kito̱ga' chakalsaka', ino̱nwa' Tzitzimi'. Kua̱' motekis trigo, kijto̱jneki kua̱' tamis iní̱n ta̱jli, iwá̱n tekipanowa̱nimej yej kitekiskej, inó̱n kijto̱jneki a̱ngelejmej.
40013040	Ijkó̱n ken chakalsaka' monejnechkowa iga motatiá, ijko̱nsan no̱ mochi̱was kua̱' Dios tajuzga̱ro̱j.
40013041	Nej yej iPiltzi̱n Ta̱ga' nikti̱tanis noa̱ngelejmej iga makikijki̱xti̱ka̱n ipan norre̱inoj yej tachi̱waltiáj yej aye̱kti iwá̱n yej kichi̱waj yej aye̱kti.
40013042	Iwá̱n kaki̱skej ipan tiwelo̱n, ompa cho̱katoskej este tajtangueguetzekaskej.
40013043	Iwá̱n ino̱mej yej kichijkej ken kineki Dios, ta̱wi̱skej ken tikita to̱nati̱' ka̱n reina̱rowa Dios. Yej annakasyojkej, ¡xikye̱'kakika̱n!
40013044	’Ka̱n reina̱rowa Dios ken tikita tejé̱ yej pox patiyoj yej i̱ya̱nto' ipan agaj íta̱l. Se̱ ta̱ga' kasi' yej pox patiyoj iwá̱n ómpasan sej ki̱ya̱n; iwá̱n pox pa̱ktiajki icha̱n iga kinamakato nochi yej kipiá iwá̱n kikowa' inó̱n ta̱jli.
40013045	’No̱ ka̱n reina̱rowa Dios ken tikita se̱ tanamakani yej kite̱mojtinemi perla yej pox mojmo̱nsajti'.
40013046	Kua̱' kasi se̱ yej pox patiyoj, yawi icha̱n iga kinamakati inochi yej kipiá iga kikowa inó̱n perla.
40013047	’Ka̱n reina̱rowa Dios ken tikita se̱ re̱dej yej mota̱liá ipan láma̱r, iwá̱n ípan kuaka̱wi de se̱se'pa michin.
40013048	Kua̱' té̱mi'ya re̱dej, kiki̱xtiaja ipan a̱tate̱n, iwá̱n ómpaya mota̱liáj iga kitapejpenaj in michin. Yej ye̱kti kakijtiawij chikiwiko, e' yej ayéj ye̱'michin kitajkalij.
40013049	Ijkó̱n mochi̱was kua̱' tamis iní̱n ta̱jli; wi̱kiskej a̱ngelejmej iga kiyokati̱kij yej ayá̱' ye̱'nemij iwá̱n yej ye̱'nemij,
40013050	iwá̱n yej aye̱kti kichi̱waj, kaki̱skej ipan tiwelo̱n, ompa cho̱kaskej este tajtangueguetzekaskej.
40013051	Iwá̱n Jesús kitajtan idisci̱polojmej: —¿Ix ankimatij te̱ nemi nikijtowa? Yejamej kijtojkej: —Kena, nikmatij.
40013052	Iwá̱n Jesús kijtoj: —Kua̱' se̱ yej tamachtiá ipan la ley momachtiá ken iga reina̱rowa Dios, ne̱si ken se̱ ite̱ko kajli yej kimati te̱ keje̱nto' kalijti', iwá̱n ompa kikijki̱xtiá yej kaxítijo' iwá̱n yej ikyay kipiá'.
40013053	Kua̱' Jesús tami' tamachtij ipan ino̱mej ka̱n mi̱xkui̱tilo, yájkiya,
40013054	iwá̱n asito ipan iya̱ltepe̱'. Ompa pe̱' tamachtij tio̱pan, wa̱n yej ompa takaktoyaj, madmira̱dojkej, kijtowa̱yaj: —¿Ix ka̱n a̱n momachtij in iní̱n ta̱ga' iga pox tajto̱lmati? ¿Kén iga wel kichi̱wa milagro yej ayi̱'pa mo‑ita?
40013055	Esi ini̱nwa' ipiltzi̱n carpintero; iye̱' ito̱ka̱' María iwá̱n iyikni̱mej ito̱ka̱mej Jacobo, José, Simón iwá̱n Judas.
40013056	Isiwa‑ikni̱wa̱n nigaj no̱ icha̱mej. ¿Kén kichi̱wa iga kipoxmati iwá̱n iga wel kichi̱wa milagro?
40013057	Inó̱n iga ayá̱' kitajto̱lkuikej. E' Jesús kijtoj: —Se̱ profeta no̱ya̱n kiye̱'itaj, e' ayéj ijkó̱n ipan iya̱ltepe̱', niga ka̱n onokej iyikni̱wa̱n.
40013058	Inó̱n iga Jesús ipan iya̱ltepe̱' ayá̱' kichij mia' milagro, iga ayá̱' moconfia̱rowa̱yaj ipan yéj.
40014001	Gobernador Herodes yej manda̱rowa̱ya Galilea, kikagui' yej kichijtinemi Jesús,
40014002	iwá̱n kijlij itekipanowa̱nimej: —Ino̱nwa' Juan yej tabautiza̱rowa̱ya, yéj nokta ojpa‑isa' sej ka̱n miktoya. Inó̱n iga wel kichi̱wa milagro yej ayí̱' mo‑ita.
40014003	‑
40014004	Íkyaya Juan kijlij Herodes: —Aye̱kti iga tikui' iga mosiwa̱' Herodías, yej isiwa̱' katka mokni̱n Felipe. Kua̱' inó̱n kiká', Herodes tatekimá' iga makilpi̱ka̱n Juan iga makipre̱sojwi̱ka̱n.
40014005	Herodes kimikti̱jnekiá Juan, e' kimajmawilia̱ya la gente, iga momatiá iga Juan katka profeta.
40014006	E' kua̱' iyilwi Herodes iga icu̱mpleaños, isiwa̱piltzi̱n Herodías mijto̱tij iyi̱xtaj yej ompa onoyaj, iwá̱n Herodes kipoxye̱'ita',
40014007	kinojma‑ijlij nokta iga yawi kimakati te̱san kitajtanis inó̱n takotzi̱n.
40014008	Iwá̱n inó̱n takotzi̱n, kitajtan kensan iye̱' kijlij, ijkí̱n kijlij Herodes: —Nikneki xine̱maka ipan se̱ plato itzontekon Juan yej tabautiza̱rowa.
40014009	Herodes mokno̱mati' iga inó̱n kiká'; e' como kíjtoja iwá̱n kikakikej yej ompa takuajtoyaj iga yawi kimakati te̱san kitajtanis inó̱n takotzi̱n, inó̱n iga tatekimá' iga makimakaka̱n yej kitajtan.
40014010	Iwá̱n Herodes tati̱tan iga makikechtekitij Juan ka̱n pre̱sojtito'.
40014011	Iwá̱n kiwajligakej itzontekon Juan ipan se̱ pla̱tojwé̱j, iwá̱n kimajkui̱ltíjkeja inó̱n takotzi̱n iwá̱n kimakato iye̱'.
40014012	Iwá̱n idisci̱polojmej Juan asikej ka̱n mikto' Juan iwá̱n kito̱kátoja, iwá̱n yajkij kimati̱lti̱toj Jesús.
40014013	Kua̱' Jesús kimati' iga kimiktíjkeja Juan, ki̱sa' ompa, tejkaj ipan se̱ á̱ka̱l iga yajki ka̱n ayagaj ono'. E' momáti'san, iwá̱n ki̱salo̱' ipan a̱ltepe̱mej, iwá̱n kitokatiajkij, ikxinejnentiájkijpa.
40014014	Kua̱' Jesús témoja ipan á̱ka̱l, kita' iga poxsan mialo̱', iwá̱n kicho̱kilij nochi ino̱mej iwá̱n kachitialtij nochi yej we̱titoyaj.
40014015	Iwá̱n kua̱' némiya tayowati, idisci̱polojmej kitechojkej Jesús, iwá̱n kijlijkej: —Tió̱ta'ya, nigaj ayá̱' cha̱ntitolo̱'. Xikijli ini̱mej gente iga maya̱ka̱n ipan a̱ltepe̱tzitzi̱n, iwá̱n ompiga makikowaka̱n te̱ kikua̱skej.
40014016	Jesús kijtoj: —Amo mayajya̱ka̱n; amejwa̱n xiktamakaka̱n.
40014017	Disci̱polojmej kijtojkej: —Anikpiáj te̱ má̱j, petz se̱ ma̱noj pa̱n iwá̱n o̱me michin.
40014018	Iwá̱n Jesús kijtoj: —Nijpa xine̱wajliguili̱ka̱n.
40014019	Jesús tatekimá' iga mamota̱lilo ipan sakatzitzi̱n. Kikui' inó̱n se̱ ma̱noj pa̱n iwá̱n inó̱n o̱me michin, ajkotachá' iga kimá' gracias Dios iwá̱n kita̱tajkoloj pa̱n, iwá̱n kimajmá' idisci̱polojmej iga makimajmakaka̱n la gente.
40014020	Takuajkej inochimej este ijixwikej, iwá̱n kua̱' disci̱polojmej kinechkojkej tákual yej ay' kikuajkej, te̱mi' doce chikiwi'.
40014021	Yej takuajkej ken cinco mil tajta̱ga' iyókawa' in siwa̱tkej iwá̱n ko̱kone̱'.
40014022	Kua̱' támi'ya takuajkej, Jesús kitekimá' idisci̱polojmej iga matejkawíka̱nya ipan á̱ka̱l iga maa̱pano̱ka̱n achto yejame̱n, mie̱j Jesús tanawatijtiká̱wigo'.
40014023	Kua̱' yájkija, Jesús tejkaj ipan tepe̱' ise̱lti iga tajto̱to wa̱n Dios. Ompa onoya ise̱lti te kua̱' tayowati',
40014024	iwá̱n á̱ka̱l ya̱yay tajko laguna. Iwá̱n maréja̱l paré̱j mowi̱tekiá ipan á̱ka̱l iga ki̱xna̱ntiá̱yapa ejeka'.
40014025	Kua̱' tane̱stíwi̱'ya, Jesús yajki ka̱n nemi yawij idisci̱polojmej ipan á̱ka̱l, Jesús nejnentia̱ya iyi̱xko a̱'ti.
40014026	Iwá̱n kua̱' disci̱polojmej kitakej iga nejnentiwi̱' ipan a̱'ti, poxsan momajtijkej, iwá̱n mo̱ka̱tzajtzikej: —¡Ta' xikitaka̱n, se̱ á̱nimaj!
40014027	E' Jesús nimaní̱n kijtoj: —¡Tamelá̱ xonoka̱n! ¡Nej niJesús, amo ximajmawika̱n!
40014028	Iwá̱n Pedro kijtoj: —NoTe̱ko siga melá̱' iga tej, xikijto iga maninejnentiapa iyi̱xko a̱'ti este ka̱n tej tono'.
40014029	Jesús kijtoj: —Xinejnémiwa'. Iwá̱n Pedro temoj ipan á̱ka̱l, iwá̱n a̱nejnentia̱ya iyi̱xko a̱'ti iga ya̱ya ka̱n ono' Jesús.
40014030	E' kua̱' kimachi̱lij ejeka' yej pox tajpalej, momajtij iwá̱n pe̱wa' iga mi̱sawiá iwá̱n tzajtzi': —¡NoTe̱ko xine̱ma̱nawi!
40014031	Iwá̱n nimaní̱n Jesús kima̱tila̱n Pedro, iwá̱n kijlij: —¡Mataj tej nema̱n timoconfia̱rowa nopan! ¿Te iga ayá̱' timomela'confia̱roj ipan nej?
40014032	Kua̱' iyo̱mextimej tejkájkeja ipan á̱ka̱l, pachiwi' in ejeka'.
40014033	Iwá̱n yej onoyaj ipan á̱ka̱l motankua̱ketzkej iyi̱xtaj Jesús iwá̱n kijtojkej: —Mataj melá̱', tej iPiltzi̱n Dios.
40014034	A̱panojkej iwá̱n asikej ipan ta̱jli de Genesaret.
40014035	Kua̱' yej ompa cha̱ntitokej ki̱xmatikej iga Jesús, kipojkej no̱ya̱n ipan inó̱n ta̱jli, wa̱n kiwijwi̱gakej ite̱noj Jesús nochi yej we̱titokej.
40014036	Iwá̱n yej we̱titokej kitejteki'ijlikej Jesús iga mamote̱maka iga makichijchimili̱ka̱n malej ite̱mpan itzótzol, iwá̱n nochi yej kichijchimilijkej, achitiakej.
40015001	Kitechojkej Jesús sekin fariseojmej iwá̱n yej tamachtiáj ipan iley Moisés, ino̱mej wa̱lkej Jerusalén iwá̱n kitajtankej:
40015002	—¿Te iga modisci̱polojmej ayá̱' kichi̱waj ken to‑ikyapatajwe̱wetkej tane̱xtilia̱yaj iga mamochi̱wa? ¡Ayá̱' moma̱pa̱kaj kua̱' yáwija takua̱tij!
40015003	Iwá̱n Jesús tatajtan: —¿Te iga ayá̱' ankichi̱waj ken tatekimaka Dios? Ma̱jwa' ankichi̱waj ken améjwa̱mpa antamachtiáj.
40015004	Dios ijkí̱n tatekimá': “Xikchi̱wa ken mitztekimaka motaj iwá̱n moye̱' iwá̱n xikpale̱wi̱ka̱n”, iwá̱n “Yej makima̱lijli itaj o iye̱', kajasi iga mamíkiya.”
40015005	E' amejwa̱n ankijtowaj iga se̱ ta̱ga' wel ijkí̱n kijliá itaj o iye̱': “Awel nimitzpale̱wiáj, iga nochi yej nikpiá nikma'ya toDio̱s.”
40015006	Yej ijkó̱n kijtowa iwá̱n akineki makipale̱wi itaj o iye̱', ay' makichi̱wa. Ijkó̱n amejwa̱n nemi ankikajte̱waj yej Dios mitztekimakakej, ma̱jwa' ankitokaj ken antekitamachtiáj.
40015007	¡Amejwa̱n san anmopajpantiáj iga anye̱'nemij! Ómpaya ken kijtoj el profeta Isaías, iga amejwa̱n nokta ijkí̱n kijtoj:
40015008	Iga amoté̱mejsan anne̱weyimati̱ltiáj, e' má̱j ipan amoa̱lmajmej ni alí̱n nokta ayá̱' anneejla̱mikij.
40015009	Ígasan anne̱weyimati̱ltiáj, iga antane̱xtiliáj ken ta̱ga' tatekimaka iwá̱n tane̱xtiliá.
40015010	Iwá̱n Jesús kino̱tza' la gente, iwá̱n kijlij: —Xikakika̱n iwá̱n xikentende̱ro̱ka̱n:
40015011	Nité̱ yej agaj kikua o koniá kichi̱wiliá iga Dios ayo' makiye̱'ita, e' yej aye̱kti kijtowa, inó̱n kena, wel kichi̱wa iga Dios amo makiye̱'ita.
40015012	Iwá̱n disci̱polojmej kitechojkej Jesús, iwá̱n kijlijkej: —¿Ix tikmati iga fariseojmej kikualomatikej kua̱' kikakikej yej tikijtoj?
40015013	E' Jesús kijtoj: —NoTaj yej ono' ipan cielo kichi̱was wa̱n fariseojmej ken kichi̱wa se̱ mi̱lchi̱wani: tato̱' yej ayá̱' kito̱ga', yawi kiwiwitati este inelwayo.
40015014	Ka̱ma kuesiwika̱n; yejámejwa' ken tikita pachamej yej kojkui̱ltiáj ipacha‑ikni̱mej. Siga se̱ pacha kojkui̱ltiá se' pacha, yawij senwetzitij ipan se̱ xapo'.
40015015	Iwá̱n Pedro kijlij Jesús: —Nejame̱n niknekij xine‑ijli̱ka̱n te̱ kijto̱jneki inó̱n yej tikijtoj.
40015016	Jesús kijtoj: —¿In améjwa̱ntaj no̱ ayá̱' ankimatij te̱ kijto̱jneki yej nej nikijtoj?
40015017	¿Ix aya̱'taj ankimatij iga kua̱' tejté̱ tikuaj yawi tojtiko iwá̱n ki̱sa?
40015018	E' yej ankijtowaj yej ajaye̱kti, inó̱n ki̱sa pan amoa̱lmaj, inó̱nyawa' in yej kichi̱wa iga Dios amitzye̱'itaj.
40015019	Iga se̱ ipan iya̱lmaj kejla̱miki iga kichi̱wasneki yej ajaye̱kti, iga tamiktiáj, iga yej mona̱míktija yawi wa̱n se', iga masij agaj kua̱' áyapa mona̱miktiáj, iga tachtekij, iga takajkaya̱waj, iwá̱n iga tapo̱powaj.
40015020	Ini̱mej yej kichi̱wiliá iga Dios ayo' makiye̱'ita agaj, e' kua̱' se̱ takua aya̱'pa moye̱'ma̱pa̱ka, inó̱n ayá̱' kichi̱was iga Dios ayo' kiye̱'itas.
40015021	Jesús ki̱sa' ompa iwá̱n yajki ipan íta̱l a̱ltepe̱mej Tiro iwá̱n Sidón.
40015022	Se̱ siwa̱' de Canaán yej cha̱ntitoya ipan inó̱n ta̱jli, tzajtzitiwa̱laj ka̱n ono' Jesús: —¡NoTe̱ko, tej yej iPiltzi̱n David, achi xine̱cho̱kili! Notaochi̱n kipiá ma̱lespí̱ritoj iwá̱n poxsan kikno̱chi̱wa.
40015023	E' Jesús akino̱tza' inó̱n siwa̱'. Iwá̱n idisci̱polojmej kina̱'techo̱toj Jesús, kijtojkej: —¡Xikijli inó̱n siwa̱' iga mayáwiya; ay'ya matzajtzitiwi̱ki totepotztaj!
40015024	Jesús kijlij inó̱n siwa̱': —Dios ne̱ti̱tan iga nikpale̱wi̱ko petz israeli̱tajmej yej pojpolijtinemij ken tikita borre̱gojmej.
40015025	E' inó̱n siwa̱' motankua̱ketza' iyi̱xtaj Jesús iwá̱n kijlij: —¡NoTe̱ko, achi xine̱pale̱wi!
40015026	Iwá̱n Jesús kijlij: —Awel agaj kikui̱liá itákual ipilowa̱n iga makimaka pe̱lomej.
40015027	E' inó̱n siwa̱' kijtoj: —Je̱kej, ijkó̱n nokta noTe̱ko, e' pe̱lomej kikuaj takualta̱tájkol yej kipejpenaj yej xi̱ni itampa mesa ka̱n takuaj ite̱komej.
40015028	Iwá̱n Jesús kijlij inó̱n siwa̱': —¡Nej nikita iga tej pox timoconfia̱rowa nopan! Mamochi̱wa ken tej tikneki. Iwá̱n íkua̱'san achitiá' itaochi̱n inó̱n siwa̱'.
40015029	Jesús ki̱sa' ompa iwá̱n panoj ipan a̱te̱n laguna yej ito̱ka̱' Galilea, iwá̱n tejkaj ipan se̱ tepe̱' iwá̱n ompa mota̱lij.
40015030	Mia' asi' ka̱n yéj e̱watoya, kiwi̱guilijkej yej ko̱xomej, pachamej, no̱nojmej, yej ma̱takua̱wayaxtokej iwá̱n mia' má̱j yej we̱titokej. Kika̱watoj ite̱noj Jesús iwá̱n yéj nochi kachitialtij.
40015031	Inó̱n íga poxsan madmira̱do̱lo̱' iga kitakej yej no̱nojtitoyaj welya tajtojkej, yej ma̱takua̱wayaxtoyaj, ye̱ktiakej ima̱mej, yej ko̱xotitoyaj welya nejnenkej, iwá̱n yej pachatitoyaj welya no̱ tachakej. Iwá̱n pe̱' iga poxsan kiweyimati̱ltijkej iDio̱s israeli̱tajmej.
40015032	Iwá̱n Jesús kino̱tza' idisci̱polojmej, iwá̱n kijlijkej: —Nej cho̱ka noa̱lmaj iga ini̱mej gente kipiaya e̱yi días iga nigaj onokej nowa̱n, iwá̱n ayá̱' kipiáj te̱ kikuaj, iwá̱n anikneki maniktijti̱taníka̱nya, awel mamaya̱ntia̱ka̱n, amo tapoliwiskej ipan ojti.
40015033	Idisci̱polojmej kijtojkej: —E' ¿ká̱nyawa' a̱n nikuitij tákual iga nochi yejamej, nigaj ayagaj cha̱ntito'?
40015034	Jesús tatajtan: —¿Ké̱skitaj pa̱n ankipiáj in amejwa̱n? Kijtojkej idisci̱polojmej: —Siete pa̱n iwá̱n alí̱n michtzitzi̱n.
40015035	Iwá̱n Jesús tatekimá' iga nochi gente mamotajta̱li̱ka̱n ta̱lpan.
40015036	Iwá̱n Jesús kikui' inó̱n siete pa̱n iwá̱n inó̱n michimej, iwá̱n kimá' gracias Dios. Kita̱tajkoloj iwá̱n kimajmá' idisci̱polojmej iga yejame̱n makimajmakaka̱n inochi gente.
40015037	Iwá̱n nochi takuajkej este ijixwikej. Iwá̱n kinechkojkej takualta̱tájkol yej ayo' kikuajkej este te̱mi' siete chikiwi'.
40015038	Takuajkej cuatro mil tajta̱ga', iyókapa siwa̱tkej iwá̱n ko̱kone̱'.
40015039	Iwá̱n Jesús kijlij ino̱mej gente iga mayá̱ka̱nya, kalakito ipan á̱ka̱l iga yájkiya ite̱noj a̱ltepe̱' de Magdala.
40016001	Fariseojmej iwá̱n saduceojmej yajkij kitatoj Jesús, iwá̱n iga wel makima̱wetzi̱lti̱ka̱n, kitajtanili̱toj iga makine̱xtili̱ka̱n tejté̱ yej ayi̱'pa mo‑ita yej Dio̱ssan wel kichi̱wa.
40016002	E' Jesús kijtoj: —Kua̱' kalaktiaya to̱nati̱' iwá̱n ankitaj este chi̱lti' cielo, amejwa̱n ankijtowaj: “A̱n sí mo̱sta yawi to̱nati.”
40016003	Iwá̱n yowalti' ankijtowaj: “Iná̱n sí ataye̱ka̱n iga este chi̱lti' cielo iwá̱n tamixtaj.” Amejwa̱n ankimatij te̱ kijto̱jneki kua̱' ankitaj ken mota̱liá cielo, e' awel ankentende̱rowaj yej nejpa nemi nikchi̱wa yej Dios nemi mitzne̱xtiliáj.
40016004	Amejwa̱n ayá̱' anye̱'nemij niga ankicre̱dowaj Dios, ankinekij xikitaka̱n yej ayi̱'pa mo‑ita; e' ayá̱' nimitzne̱xtili̱skej yej ayi̱'pa mo‑ita, petz yej Dios kichi̱wilij Jonás. Iwá̱n Jesús yájkiya.
40016005	Kua̱' idisci̱polojmej a̱panojkej, ke̱lkajkej iga makiwi̱gaka̱n pa̱n.
40016006	Iwá̱n Jesús kijtoj: —Ta' xikakika̱n; amo xikchi̱waka̱n ken kitekichi̱waj fariseojmej iwá̱n saduceojmej, iga yejamej né̱siki' ye̱'nemij, sie̱mpa ayá̱'.
40016007	Disci̱polojmej mojlia̱yaj: —Anka ijkó̱n te‑ijliá iga atikuajligakej pa̱n.
40016008	E' Jesús kimati' te̱ kijtojtokej idisci̱polojmej, iwá̱n kijlijkej: —¿Te iga ankijtowaj iga ayá̱' ankipiáj pan? ¡Mataj amejwa̱n ayá̱' amomela'confia̱rowaj ipan nej!
40016009	¿Ix ay'ya ankejla̱mikij kua̱' tiktamakakej cinco mil tajta̱ga' gasan cinco pa̱n? ¿Ix ay'ya ankejla̱mikij ke̱' chikiwi' ankite̱mijkej iga tákual yej ay' kikuajkej?
40016010	¿Ix ay'ya no̱ ankejla̱mikij iga siete pa̱n tiktamakakej cuatro mil tajta̱ga'? ¿Ix ay'ya ankejla̱mikij ke̱' chikiwi' ankite̱mijkej iga tákual yej ay' kikuajkej?
40016011	¿Te iga ayá̱' ankentende̱rojkej iga nej ayá̱' nemi nitajtowa de pa̱n kua̱' nimitzijlijkej iga amo xikuika̱n ilevadu̱rajmej fariseojmej iwá̱n saduceojmej?
40016012	Disci̱polojmej kimatikej iga Jesús ayá̱' nemi kijtowa levadura yejpa mota̱liliá pa̱n, sino que kijtoj iga amo makicre̱do̱ka̱n ken tamachtiáj fariseojmej iwá̱n saduceojmej.
40016013	Kua̱' Jesús asito ipan íta̱l a̱ltepe̱' yej ito̱ka̱' Cesarea Filipo, kitajtan idisci̱polojmej: —In sekin, ¿té̱ kijtowaj de nej yej iPiltzi̱n Ta̱ga'?
40016014	Disci̱polojmej kijtojkej: —Sekin kijtowaj iga tej tiJuan yej tabautiza̱rowa̱ya; sekin sej kijtowaj iga tej ikyapaprofe̱taj Elías, iwá̱n sekin sej kijtowaj iga tej ikyapaprofe̱taj Jeremías o agaj profeta.
40016015	Jesús tatajtan: —In amejwa̱n, ¿té̱ ankijtowaj de nej?
40016016	Simón yej no̱ ito̱ka̱' Pedro kijtoj: —Tej tiCri̱stoj, yej iPiltzi̱n Dios yej isato'.
40016017	Iwá̱n Jesús kijtoj: —Xipa̱ki tej Simón yej ipiltzi̱n Jonás iga ayéj ta̱ga' mitzmati̱ltij, noTaj yej ono' ipan cielo mitzmati̱ltij.
40016018	Iwá̱n nej, nimitzijliá iga tej moto̱ka̱' Pedro, iwá̱n ken mochi̱wa kajli ipan te'ti, ijkó̱n ipan iní̱n te'ti nikchi̱was iga mia' moconfia̱ro̱skej pan nej iwá̱n Tzitzimi' ayá̱' kita̱nili̱j.
40016019	Nia nimitzmakati notájto̱l yej ken tikita llave iga wel makalakilo ipan cielo ka̱n reina̱rowa Dios; yej ipan iní̱n ta̱jli tej tikijto̱j iga awel mochi̱wa, Dios yej ono' ipan cielo kijto̱j no̱ iga awel. Iwá̱n yej tej tikijto̱j iga wel mochi̱wa ipan iní̱n ta̱jli, Dios yej ono' ipan cielo no̱ kijto̱j iga wel.
40016020	Jesús kijlij idisci̱polojmej iga amo agaj makijli̱ka̱n iga yéj Cristo.
40016021	Íkua̱'ya Jesús pe̱' kijlij idisci̱polojmej: —Nej yej iPiltzi̱n Ta̱ga', yawij ne‑ikno̱chi̱watij poxsan iwá̱n yawij ne‑ijiyatij we̱wetkej yej manda̱rowaj iwá̱n ije̱fejmej sacerdo̱tejmej iwá̱n yej tamachtiáj ipan iley Moisés. Yawij ne̱mikti̱tij iwá̱n ipan e̱yi día nia ni‑ojpa‑isati sej.
40016022	Pedro kiwi̱ga' Jesús ka̱n iyokamej, pe̱' kijlij iga amo makijto ijkó̱n: —¡Amo Dios makineki! ¡Ayí̱' ijkó̱n mamitzchi̱wili̱ka̱n!
40016023	E' Jesús kitachi̱lij Pedro iwá̱n kijlij: —¡Tzitzimi', xicholo note̱noj!, tej tine̱tzakuiliá. Tej ayá̱' tikejla̱miki ken Dios kejla̱miki, sino que tikejla̱miki ken tajta̱ga'.
40016024	Jesús kijlij idisci̱polojmej: —Siga agaj kineki mane̱toka, ay'ya makichi̱wa yej yéj kineki, iwá̱n manejnemi ipan noojwi malej iga makikno̱chi̱waka̱n poxsan este makimikti̱ka̱n.
40016025	Yej ayá̱' kinekis mamiki, yawi mikiti; e' yej mikis iga nej ne̱toka, nochipa onos nowa̱n.
40016026	¿Itejas in ta̱ga' iga makipiá inochi yej ono' ipan iní̱n ta̱jli, siga yawi mela'poliwiti iya̱lmaj? Ayagaj wel kikowa iga amo makipolo iya̱lmaj.
40016027	Iga nej yej iPiltzi̱n Ta̱ga' niwi̱' iwá̱n iweyipode̱r toTaj iwá̱n no̱ iya̱ngelejmej, íkua̱'ya sí yawi kipaga̱ro̱ti sejsé̱ kensan iga kichij.
40016028	Nej nimitznojma‑ijliáj iga sekin yej nij onokej ayá̱' mikiskej este que mane‑itaka̱n maniwi̱ki nej yej iPiltzi̱n Ta̱ga' iga manirreina̱ro̱ki.
40017001	Kua̱' pánoja seis días, Jesús kiwi̱ga' Pedro, Jacobo iwá̱n Juan yej iyíkni̱mpa Jacobo, iwá̱n yejáme̱nsan yajkij ipan se̱ tepe̱' yej wejkapan.
40017002	Ompa iyi̱xtaj ino̱mej idisci̱polojmej, Jesús se'pay ne̱si'. Ta̱wij ixa̱ya' kenya to̱nati̱', itzótzol mochij este ichkáti'san, este ta‑i̱xse̱wia̱ya.
40017003	Iwá̱n íkua̱'ya kitakej iga ne̱sikoj ikyapaprofe̱tajmej Elías iwá̱n Moisés, ta̱tapojtokej iwá̱n Jesús.
40017004	Iwá̱n Pedro kijlij Jesús: —NoTe̱ko, ¡ye̱kti iga nigaj nonokej! Siga tikneki, manikchi̱waka̱n e̱yi ra̱nchojtzitzi̱n, se̱ iga tej, se̱ iga Moisés iwá̱n se' iga Elías.
40017005	Mie̱j tajtojtoya Pedro wa̱laj se̱ mixti yej ta̱wiá iwá̱n kitzakuakoj. Iwá̱n ipan inó̱n mixti moká' se̱ tájto̱l yej kijtoj: —Ini̱nwa' nokta in noPiltzi̱n yej nikpoxneki, iwá̱n yéj ne̱yo̱lchikajto'. Yéj xikakika̱n.
40017006	Kua̱' inó̱n kikakikej disci̱polojmej, motzojtzonto̱kkej este ta̱lpan, iwá̱n poxsan majmawikej.
40017007	Iwá̱n Jesús kitechoj idisci̱polojmej iwá̱n kita̱lij ima̱' ipan yejamej, iwá̱n kijlijkej: —Ximoketzaka̱n, amo ximajmawika̱n.
40017008	Iwá̱n kua̱' tachakej, ayo' má̱j agaj kitakej, isé̱ltisan Jesús.
40017009	Kua̱' némiya temowaj ipan tepe̱', ijkí̱n kitekimá' idisci̱polojmej: —Amo agaj xikijli̱ka̱n yej ankitakej, ankipowaskej este iga nej yej iPiltzi̱n Ta̱ga' mani‑ojpa‑isa sej.
40017010	Iwá̱n disci̱polojmej kitajtankej Jesús: —¿Te ígataj yej tamachtiáj ipan iley Moisés kijtowaj iga achto wi̱' ikyapaprofe̱taj Elías?
40017011	Jesús kijtoj: —Kena, melá̱' iga Elías wi̱' achto, iga yéj nochi kiye̱'ta̱li̱j.
40017012	E' nej nimitzijliáj iga Elías wá̱lkaya, iwá̱n yejamej ayá̱' ki̱xmatikej, ma̱jwa' kichi̱wilijkej ken yejamej kinekikej. Ijko̱nsan no̱ nej yej iPiltzi̱n Ta̱ga' yawij ne‑ikno̱chi̱watij.
40017013	Iwá̱n idisci̱polojmej kimatikej iga Jesús nemi tajtowa de Juan yej tabautiza̱rowa̱ya.
40017014	Kua̱' asitoj ka̱n onolo̱', se̱ ta̱ga' kitechoj Jesús iwá̱n motankua̱ketza' iyi̱xtaj, kijlij:
40017015	—NoTe̱ko, achi xikcho̱kili nopiltzi̱n yej ta̱tapoliwi, poxsan kikno̱chijto' iní̱n kokolis; we̱wetzi tiko iwá̱n ipan a̱'ti.
40017016	Nikui̱guilíjkaya modisci̱polojmej, e' yejame̱n awel kachitialtijkej.
40017017	Jesús kijtoj: —¡Mataj amejwa̱n ayá̱' anmomela'confia̱rojtokej nopan iwá̱n ayá̱' anye̱'nemij! ¿Este ké̱mano' má̱j nia nonoti iwá̱n amejwa̱n? ¿Este ke̱man nia nimitzijyo̱wijtotij? Xine̱wajliguili̱ka̱n in chokotzi̱n.
40017018	Iwá̱n Jesús kajajwa' inó̱n ma̱lespí̱ritoj, iwá̱n kiki̱xtij ipan inó̱n chokotzi̱n, iwá̱n íkua̱'ya achitiá'.
40017019	Kua̱' iyokámeja onokej disci̱polojmej iwá̱n Jesús, disci̱polojmej tatajtankej: —¿Te iga a̱n nokta nejame̱n awel niki̱xtilijkej in inó̱n ma̱lespí̱ritoj?
40017020	Jesús kijtoj: —Iga amejwa̱n ayá̱' anmomela'confia̱ro̱waj nopan. Siga katka anmoconfia̱rowa̱yaj malej alí̱n ke̱'pa íyo̱l mostaza, wel ankijlia̱yaj iní̱n tepe̱': “Xicholo ompa iwá̱n xaj nepa”; iwá̱n inó̱n tepe̱' cholo̱j. Nochi wel ankichi̱wayaj siga anmomela'confia̱ro̱waj.
40017021	Iní̱mpawa' nokta ma̱lespí̱ritoj ayá̱' ki̱sa siga ayá̱' achto xi‑ora̱do̱ka̱n iwá̱n ximayuna̱ro̱ka̱n.
40017022	Mie̱j Jesús iwá̱n idisci̱polojmej senemiáj ipan estado de Galilea, Jesús kijtoj: —Nej yej iPiltzi̱n Ta̱ga' yawij ne̱ki̱tzki̱tij,
40017023	iwá̱n yawij ne̱mikti̱tij, e' ipan e̱yi día iga nimikis, nia sej ni‑ojpa‑isati. Kua̱' inó̱n kikakikej disci̱polojmej pox mokno̱matikej.
40017024	Kua̱' Jesús iwá̱n idisci̱polojmej asitoj a̱ltepe̱' Capernaum, yej kicobra̱rowaj impuesto iga weyitio̱pan yajkij kitatoj Pedro, kitajtankej: —In yej mitzmachtiáj, ¿ix aya̱'taj kimaka tomi̱n iga weyitio̱pan?
40017025	Pedro kijtoj: —Kena, kixta̱wa. Kua̱' Pedro kala' kalijti', Jesús tatajtan: —¿Kén tikijtowa in tej, Simón? In re̱yejmej de iní̱n ta̱jli, ¿ix kicobra̱rowa yej yejpa ige̱ntej o yej wéjkapa icha̱mej?
40017026	Pedro kijtoj: —Yej wejka icha̱mej. Jesús kijtoj: —Ánkawa' yej yejpa ige̱ntej ayá̱' kicobra̱rowaj.
40017027	E' iga amo agaj matikuejkueso̱ka̱n, xaj xitapilo̱ti ne̱ laguna, iwá̱n yej áchtopa tikpilo̱j, ipan ite̱n tia tikasili̱ti se̱ tomi̱n yej kimakas iga xikixta̱wa no‑impue̱stoj iwá̱n yej de tej, iwá̱n xaj xikixta̱wati.
40018001	Íkua̱' disci̱polojmej kitechojkej Jesús iwá̱n kitajtankej: —¿A̱'yéj má̱j tayaka̱nto' ka̱n Dios reina̱rowa?
40018002	Iwá̱n Jesús kino̱tza' se̱ choochi̱n iwá̱n kiketza' tajkoya̱n ka̱n onokej idisci̱polojmej,
40018003	iwá̱n kijtoj: —Nimitznojma‑ijliáj siga ayá̱' ankipataskej ken annemij iwá̱n ayá̱' anmochi̱waj ken iní̱n choochi̱n, awel reina̱rowa Dios ipan amejwa̱n.
40018004	Yej má̱j tayaka̱nto' ka̱n reina̱rowa Dios, yej moali̱mpamati iwá̱n mochi̱wa ken iní̱n choochi̱n.
40018005	Siga agaj ko̱mema̱wiá se̱ ken iní̱n choochi̱n iga ne̱toka, ken kua̱' nejya yej nemi neo̱mema̱wiá.
40018006	’Si agaj makichi̱walti yej aye̱kti se̱ de ini̱mej yej ne̱tokaj, yej ayá̱' moweyimatij, má̱j ye̱kti katka makipi̱pilo̱lti̱ka̱n se̱ weyite'ti ipan ikech iwá̱n makimo̱taka̱n láma̱rko iga ompa maa̱miki.
40018007	¡Ipan iní̱n ta̱jli pox ono' yej kiyo̱ltila̱na se̱ iga makichi̱wa yej aye̱kti! Inó̱n nochipa onos, e' poxsan kikno̱chi̱waskej yej matachi̱walti yej aye̱kti.
40018008	’Inó̱n iga, siga moma̱' o mokxi mitzchi̱waltiá yej aye̱kti, xikteki iwá̱n xiktajkali wejka, má̱j ye̱kti xikalaki ka̱n ono' Dios tima̱tájkol o tikxitájkol, e' ayá̱' mitzmo̱taskej ipan tiwelo̱n yej ayí̱' se̱wis iwá̱n o̱me moma̱' iwá̱n o̱me mokxi.
40018009	Siga moyi̱x mitzchi̱waltiá yej aye̱kti, xiki̱xti iwá̱n xiktajkali wejka, má̱j ye̱kti xikalaki ka̱n ono' Dios iga se̱ moyi̱x que xikpiá o̱me iwá̱n mamitzmo̱taka̱n ipan tiwelo̱n yej ayí̱' se̱wis.
40018010	’Amo xikali̱mpamatika̱n ini̱mej yej ne̱tokaj. Nimitzijliáj iga iya̱ngelejmej yej kicuida̱rowaj, nochipa onokej iyi̱xtaj noTaj ipan cielo.
40018011	Nej yej iPiltzi̱n Ta̱ga' niwa̱laj nikma̱nawi̱ko yej pojpoliwika.
40018012	’¿Kén ankitaj? Siga se̱ ta̱ga' makipiá cien borrego, iwá̱n se̱ makipolo, ¿ix ayá̱' ómpao' kikajte̱was inó̱n noventa y nueve iwá̱n ya̱j kite̱mo̱ti yej poliwi'?
40018013	Iwá̱n siga casis, poxsan pa̱kis. Má̱j pa̱kis que iga ino̱mej noventa y nueve yej ayá̱' polijtoyaj.
40018014	Ijko̱nsan no̱ amoTaj yej ono' ipan cielo, akineki mapoliwi nisé̱ de ini̱mej yej ne̱tokaj.
40018015	’Siga mokni̱n mitzchi̱wiliá tejté̱ yej aye̱kti, xitajto wa̱n yéj ka̱n amó̱me̱nsan iwá̱n xikijli iga ayompa yej mitzchi̱wilij. Siga mitztajto̱lkui̱lij, tiktá̱nija mokni̱n iga wel sej anmoye̱'itaj.
40018016	E' siga ayá̱' mitztajto̱lkui̱liá, xikno̱tza se̱ o o̱me tokni̱n iga no̱ makimatika̱n yej yawi mojto̱ti. Itájto̱l Dios kijtowa iga kua̱' agaj kite̱lwiáj, maonoka̱n o̱me o má̱j yej kitztoskej.
40018017	Siga yejamej no̱ ayá̱' kitajto̱lkuij, xikmatí̱ltiya inochi tokni̱mej yej ne̱tokaj, siga yejamej no̱ ayá̱' kitajto̱lkuij, xikitaka̱n ken se̱ yej ná̱mo̱l yej ayá̱' ki̱xmati Dios, o ken se̱ yej kicobra̱rowa impuesto.
40018018	’Nej nimitzijliáj, yej ipan iní̱n ta̱jli ankijto̱skej iga awel mochi̱wa, Dios yej ono' ipan cielo kijto̱j no̱ iga awel. Iwá̱n yej ankijto̱skej iga wel mochi̱wa ipan iní̱n ta̱jli, Dios yej ono' ipan cielo no̱ kijto̱j iga wel.
40018019	’No̱ nimitzijliáj, siga o̱me de amejwa̱n ipan iní̱n ta̱jli ankisentajtanij tejté̱ kua̱' an‑ora̱dowaj, noTaj yej ono ipan cielo yawij mitzmakatij.
40018020	Iga ka̱n o̱me̱n o e̱yi tokni̱wa̱n monechkowaj iga ne̱weyimati̱ltiáj, nej ompa nono' tatajkoya̱n.
40018021	Iwá̱n Pedro kitajtanito Jesús: —NoTe̱ko, ¿ke̱' ve̱j wel manikperdona̱rowili nokni̱n yej ne̱chi̱wiliá yej aye̱kti? ¿Ix este siete ve̱j?
40018022	Jesús kijtoj: —Nej ayá̱' nimitzijliá iga siete ve̱j, sino que este setenta veces siete.
40018023	’Inó̱n iga ka̱n reina̱rowa Dios, ken tikita se̱ rey yej kicobra̱rowa itekipanowa̱nimej yej kidebe̱rowaj.
40018024	Kua̱' nemi tacobra̱rowa, kiwajliguilijkej se̱ itekipanowa̱ni yej debe̱rowa̱ya poxsan komati tomi̱n.
40018025	E' inó̱n tekipanowa̱ni ayá̱' kipiaya tomi̱n iga makikuepa ke̱' debe̱rowa, el rey tatekimá' iga makinamakaka̱n iga esclavo iwá̱n isiwa̱' iwá̱n ipilowa̱n iwá̱n inochi yej kipiaya iga wel makikuepa ke̱' debe̱rowa̱ya.
40018026	Iwá̱n inó̱n tekipanowa̱ni motankua̱ketza' iyi̱xtaj el rey, iwá̱n kijlij: “NoTe̱ko acho̱' xine̱chá, iwá̱n nochi motomi̱n nia nimitzkuepeli̱ti.”
40018027	Iwá̱n el rey kicho̱kilj inó̱n tekipanowa̱ni, iwá̱n kijlij iga make̱lká̱waya inó̱n yej kidebe̱rowa iwá̱n ay'ya kipre̱sojwij.
40018028	E' kí̱sa'san inó̱n tekipanowa̱ni, masi' iwá̱n se' itekipanowa̱ni‑ikni̱n yej kidebe̱rowa̱ya alí̱n. Kikechpa̱tzka' iwá̱n némiya kimiktia̱ya, kijlij: “¡Xine̱mákayakej yej tine̱debe̱rowa!”
40018029	Iwá̱n inó̱n itekipanowa̱ni‑ikni̱n, motankua̱ketza' iyi̱xtaj iwá̱n kijlij: “Acho̱' xine̱chá, iwá̱n nochi motomi̱n nia nimitzkuepeli̱ti.”
40018030	E' yéj ayá̱' kicho̱kilij, ma̱jwa' kipre̱sojwij iga makikuepa inochi ke̱' debe̱rowa.
40018031	Kua̱' sekin tekipanowa̱nimej kitakej inó̱n, kualo̱' iya̱lmajmej, iwá̱n nochi yajkij kipowili̱toj el rey.
40018032	Iwá̱n el rey kino̱tza' inó̱n yej tapre̱sojwij, iwá̱n kijlij: “¡Titekipanowa̱ni yej pox tikchi̱wa yej aye̱kti! Nej nimitze̱lka̱wilij nochi yej tine̱debe̱rowa̱ya, iga tine̱teki'tajtanilij.
40018033	Tej no̱ katka xikcho̱kili mokni̱n yej mitzdebe̱rowa, ken nej nimitzcho̱kilij.”
40018034	Iwá̱n el rey poxsan kuejkuesiwi', iwá̱n tatekimá' iga makicastiga̱ro̱ka̱n este que makikuepa nochi ke̱' debe̱rowa.
40018035	Iwá̱n Jesús kijtoj: —Ijko̱nsan no̱ noTaj yej ono' ipan cielo yawi kichi̱wati iwá̱n amejwa̱n, siga ayá̱' anke̱lka̱wiliáj iga nochi amoa̱lmaj yej mitzchi̱wiliáj amokni̱n.
40019001	Kua̱' Jesús tami' tajtoj, ki̱sa' Galilea, iwá̱n asi' ipan estado de Judea yej ono' iyi̱ka̱mpa we̱ya̱' Jordán.
40019002	Pox komati gente kitoga', iwá̱n ompa Jesús kachitialtij yej we̱titokej.
40019003	Iwá̱n sekin fariseojmej kitechojkej Jesús ka̱nsan makima̱wetzi̱lti̱ka̱n, kitajtankej: —¿Ix wel se̱ ta̱ga' kikajte̱wa isiwa̱' iga san tejte‑iga?
40019004	Jesús kijtoj: —¿Ix ayí̱' ankilee̱rowaj ka̱n ijkuilijto' itájto̱l Dios, kijtowa iga kua̱' pe̱wa' nochi yej ono', Dios “kichij ta̱ga' iwá̱n siwa̱'”?
40019005	Iwá̱n kijtoj: “Inó̱n iga se̱ ta̱ga', kua̱' mona̱miktiá, kikajte̱was itaj iwá̱n iye̱' iga moseka̱ntí̱skeja iwá̱n isiwa̱', iwá̱n iyo̱mextimej mochi̱waskej ken se̱san.”
40019006	Iwá̱n ay'ya onoskej ken o̱memej, sino que se̱san. Inó̱n iga amo agaj makiyokati yej Dios kise̱tilij.
40019007	Fariseojmej kitajtankej Jesús: —¿Te ígataj Moisés kijtoj iga se̱ ta̱ga' wel kika̱wa isiwa̱' siga kichi̱wiliá se̱ a̱ma' ka̱n kijtowa iga momela'kájkeja?
40019008	Jesús kijtoj: —Moisés kijtoj iga wel xika̱waka̱n amosiwa̱' iga anyo̱ltakuaktikej, e' desde kua̱' mochij ta̱jli, Dios ayí̱' kine' ijkó̱n.
40019009	Nej nikijtowa iga yej kiyokaka̱wa isiwa̱', ayejpa iga isiwa̱' nemi yawi wa̱n se', inó̱n ta̱ga' yej takajte̱wa, siga mona̱miktiá iwá̱n se' siwa̱', ino̱nwa' nemi taxi̱ma iwá̱n yej mona̱miktij. Iwá̱n ta̱ga' yej mamona̱mikti iwá̱n se̱ siwa̱' yej mokajtej, no̱ taxi̱ma. Yej taxi̱ma kajasi iga mamocastiga̱ro.
40019010	Idisci̱polojmej Jesús kijtojkej: —Siga ijko̱nwa' kichi̱wa se̱ ta̱ga' iwá̱n isiwa̱', má̱j ye̱kti katka iga ámowa' mamona̱miktilo.
40019011	Jesús kijtoj: —Iní̱n ayá̱' nochi wel kentende̱rowa, petz ino̱mej yejsan Dios kine̱xtiliá.
40019012	Ono' se̱se'pa iga ta̱ga' amona̱miktiá: sekin itekímeja iga amona̱miktiáj, e' onokej sekin tajta̱ga' yej kiyokakapa̱rowaj iga amo masiwa̱yowika̱n. E' onokej sekin yej ayá̱' mona̱miktiáj iga má̱j wel makipowaka̱n itájto̱l Dios. Yej kineki ijkó̱n kichi̱wa, makichi̱wa.
40019013	Kiwi̱guilijkej sekin ko̱kone̱' Jesús iga makita̱lili ima̱mej iwá̱n makitajtanili Dios iga maye̱'onoka̱n; e' disci̱polojmej, pe̱'ya kajajwakej yej nemi kajaxitiáj ko̱kone̱'.
40019014	E' Jesús, kijtoj: —Xika̱waka̱n in ko̱kone̱', ka̱ma mane̱techo̱ka̱n, amo xikojtzakuili̱ka̱n; iga yej mochi̱wa ken ini̱mej ko̱kone̱', kajasi iga Dios marreina̱ro ipan yéj.
40019015	Iwá̱n Jesús kita̱lilij ima̱mej ko̱kone̱', iwá̱n ki̱sa' ompa.
40019016	Se̱ ta̱ga' yajki kitato Jesús, iwá̱n kitajtan: —Tamachtia̱ni yej tiye̱'nemi, ¿té̱ nikchi̱was yej ye̱kti iga wel nochipa manono iwá̱n Dios?
40019017	Jesús kijtoj: —¿Te iga tine̱tajtaniliá katiá yej ye̱kti iga mamochi̱wa? Sé̱sanwa' in yej kichi̱wa yej ye̱kti, ino̱nwa' Dios. E' siga tonosneki nochipa wa̱n Dios, xikchi̱wa ken tatekimaka Dios.
40019018	Iwá̱n chokotzi̱n kijtoj: —¿Katiapa yej Dios te̱tekimaka? Jesús kijlij: —Amo xitamikti; yej na̱miktito' amo mayawi wa̱n se', amo xitachteki wa̱n amo xikijto yej ayéj ijkó̱n;
40019019	xikye̱'ita motaj iwá̱n moye̱'; iwá̱n xikneki mokni̱n kensan tej timoneki.
40019020	Chokotzi̱n kijtoj: —Inochi inó̱n nikchíjto'ya este kua̱' aya niyo̱lej; ¿te̱‑o' má̱j ne̱polowa?
40019021	Jesús kijtoj: —Siga tikneki xiye̱'ono iyi̱xtaj Dios, xiknamaka nochi yej tikpiá, iwá̱n xikmajmaka yej ayá̱' motapialiáj. Ijkó̱n tia tikpiati yej pox vale̱rowa ipan cielo; wa̱n xiwi̱ki iwá̱n xine̱toka.
40019022	E' kua̱' chokotzi̱n kikagui' yej kijlij Jesús, mokno̱matitiájkiya iga poxsan motapialia̱ya.
40019023	Iwá̱n Jesús kijlij idisci̱polojmej: —Nej nimitzijliáj iga se̱ yej moconfia̱rowa ipan itomi̱n awel mote̱maka iga Dios marreina̱ro ipan yéj.
40019024	Nimitzojpa‑ijliáj iga má̱j wel panowa se̱ camello ipan ixapoyo a̱ko̱xaj, que se̱ yej motapialiá mamomaka iga Dios marreina̱ro ipan yéj.
40019025	Kua̱' inó̱n kikakikej idisci̱polojmej este madmira̱dojkej, iwá̱n motajtankej: —¿A̱'taj wel moma̱nawi̱j?
40019026	Jesús kitachi̱lij idisci̱polojmej, iwá̱n kijtoj: —Tajta̱ga' iní̱n awel kichi̱waj, e' Dios kena, wel kichi̱wa.
40019027	Iwá̱n Pedro kijtoj: —NoTe̱ko, nejame̱n nikajtéjkeja nochi yej nikpiayaj, iwá̱n nimitztokakej. ¿Té̱ nimota̱nili̱skej?
40019028	Jesús kijtoj: —Nimitznojma‑ijliáj iga inó̱n ve̱j kua̱' Dios kichi̱was iga ta̱jli maye̱'ono, kua̱' nej yej iPiltzi̱n Ta̱ga' nimota̱li̱j ka̱n nirreina̱rowa, amejame̱n yej anne̱tokakej, anyawij no̱ anmota̱li̱tij ipan doce wejweyi asiento ka̱n anmanda̱ro̱skej iga sejsé̱ de amejwa̱n ankijuzga̱ro̱skej sejsé̱ de inó̱n doce tribu yej wa̱lkej ipan ipilowa̱n Israel.
40019029	Nochi yej iga san ne̱tokaj kikajtejkej ikalmej, iyokichikni̱mej, isiwa‑ikni̱mej, itajmej, iye̱mej, ipilowa̱n, o ita̱lmej, Dios yawi kimakati cien veces má̱j de lo que kikajtejkej, iwá̱n yawij onotij nochipa iwá̱n Dios.
40019030	E' mia' yej iná̱n tayaka̱ntokej, yawij ka̱witij tatepotztaj, iwá̱n yej iná̱n onokej tatepotztaj, yawij tayaka̱ntotij.
40020001	Jesús kijtoj: —Ka̱n reina̱rowa Dios, ken tikita se̱ ta̱ga' yej kipiá weyi u̱vajyoj, iní̱n ta̱ga' ki̱sa' isájpasan iga kite̱mo̱to imo̱nsojmej iga maya̱ka̱n makitekitij uva.
40020002	Kua̱' kási'ya mo̱nsojmej, motajto̱ltijkej ke̱' yawij kita̱ni̱tij inó̱n día, iwá̱n kití̱tanya imi̱lpan iga matekipano̱tij.
40020003	Iwá̱n ite̱ko mi̱jli ki̱sa' sej ken las nueve de la mañana, iwá̱n kita' sekin yej onokej tajkoa̱ltepe̱', até̱ kichijtokej.
40020004	Iwá̱n kijlijkej: “Xa̱ka̱n no̱ xiktekitij uva nomi̱lpan, iwá̱n nimitzixta̱waskej ke̱' nokta mota̱niá.” Iwá̱n yejame̱n yajkij tekipano̱toj.
40020005	’Ite̱ko mi̱jli ki̱sa' sej ken tajkodía, iwá̱n ki̱sa' sej ken las tres tio̱takpan, ijko̱nsan sej kichij ken achto.
40020006	Iwá̱n ken las cinco tio̱takpan sej yajki tajkoa̱ltepe̱', iwá̱n kasi' sekin yej ayá̱' te̱ kichijtokej, kijlijkej: “¿Te iga nij amonokej semilwi' wa̱n até̱ ankichijtokej?”
40020007	Kijtojkej: “Iga ayagaj ne̱te̱mowaj iga manitekipano̱ka̱n.” Iwá̱n kijtoj ite̱ko mi̱jli: “Xa̱ka̱n no̱ xitekipano̱tij nomi̱lpan, iwá̱n nimitzixta̱waskej ke̱' nokta mota̱niá.”
40020008	Kua̱' tayówaya, ite̱ko mi̱jli kijlij yej kinentiá tekipanowa̱nimej: “Xikno̱tzáka̱nya in yej tekipanojkej, iwá̱n xikixta̱wáka̱nya. Xikixta̱waka̱n achto yej último pejkej iga tekipanowaj, iwá̱n xitamiti ipan yej achto pejkej.”
40020009	Iwá̱n asikej yej kalakkej iga tekipanowaj las cinco tio̱takpan, iwá̱n sejsé̱ kimakakej ke̱' nokta mota̱niá se̱ día.
40020010	Kua̱' asikej yej achto kalakkej iga tekipanowaj, kijtojkej anka má̱j komati kita̱ni̱skej; e' sejsé̱ kimakakej ke̱' nokta mota̱niá se̱ día.
40020011	E' kua̱' a̱n kixtájkeja, tekipanowa̱nimej pe̱wa' mokuesojkej wa̱n yej ite̱ko mi̱jli,
40020012	kijtojkej: “Ini̱mej yej tió̱ta'ya kalakkej, tekipanojkej se̱san hora, wa̱n tikixtaj acho̱nsan no̱ ke̱' nejamej anne‑ixtajkej yej nikijyo̱wijkej tekipáno̱l wa̱n nito̱natatakej semilwi'.”
40020013	Ite̱ko mi̱jli kijlij se̱ de yejamej: “Ej, ayá̱' nemi nimitzchi̱wiliá yej aye̱kti. ¿Ix aya̱'taj tikajkej iga tia tikta̱ni̱ti ke̱' mota̱niá se̱ día?
40020014	Xikui motomi̱n, iwá̱n xaja. Nej nikneki manikixta̱wa iní̱n yej ú̱ltimoja kala', ke̱'san tej nimitzixtaj.
40020015	¿Ix aya̱'taj nej nikmati te̱ nikchi̱wa wa̱n notomi̱n? ¿O tine‑i̱xita iga nite‑ijikni̱n?”
40020016	Inó̱n iga yej iná̱n onokej tatepotztaj yawij tayaka̱ntotij, iwá̱n yej iná̱n tayaka̱ntokej yawij ka̱witij tatepotztaj; iga mia' yej kino̱tzaskej, e' ayá̱' inochi̱n yawij kitapejpenatij.
40020017	Kua̱' Jesús némiya yawi Jerusalén, kiwi̱ga' doce idisci̱polojmej ka̱n iyokamej iwá̱n kijlijkej:
40020018	—Iná̱n ankitaj iga nemi tiawij Jerusalén, ompiga ije̱fejmej sacerdo̱tejmej iwá̱n yej tamachtiáj ipan iley Moisés yawij ne̱ki̱tzki̱tij nej yej iPiltzi̱n Ta̱ga', iwá̱n yawij kijto̱tij iga mane̱mikti̱ka̱n
40020019	iwá̱n ne̱ti̱taniskej iyi̱xtaj yej ayéj judiyojmej iga mane̱pi̱najti̱ka̱n, mane̱magaka̱n iwá̱n mane̱mikti̱ka̱n ipan cruz, e' ipan e̱yi día ni‑ojpa‑isas sej.
40020020	Isiwa̱' Zebedeo iwá̱n ipilowa̱n, yej ito̱ka̱' Jacobo iwá̱n Juan, kitecho̱toj Jesús. Te̱ye̱' iyi̱xtaj Jesús motankua̱ketza' iga kitajtanilij tejté̱.
40020021	Iwá̱n Jesús kitajtan: —¿Te̱ tikneki? Te̱ye̱' kijtoj: —Xikijto iga ka̱n tirreina̱ro̱j se̱ de ini̱mej nopilowa̱n mamota̱li moye̱'ka̱mpa iwá̱n se' mamota̱li moo̱pochka̱mpa.
40020022	E' Jesús kijtoj: —Amejwa̱n ayá̱' ankimatij te̱ ankitajtanij. ¿Ix ankijyo̱wi̱skej ken nej nikijyo̱wi̱j kua̱' ne̱castiga̱ro̱skej? ¿Ix wel ampano̱skej ka̱n nej nipano̱j? Yejamej kijtojkej: —Kena, wel.
40020023	Jesús kijtoj: —Kena, ankijyo̱wi̱skej ken nej nia nikijyo̱wi̱ti kua̱' ne‑ikno̱chi̱waskej, iwá̱n ampano̱skej ka̱n nej nipano̱j, e' iga agaj mamota̱li noye̱'ka̱mpa o noo̱pochka̱mpa, inó̱n ayéj nej nikmati, yawij kimakatij yejsan noTaj kitapejpen iga yawij mota̱li̱tij.
40020024	Kua̱' ino̱mej se' diez disci̱polojmej inó̱n kikakikej, kikuesowilijkej Jacobo iwá̱n Juan.
40020025	Iwá̱n Jesús kino̱tza' idisci̱polojmej iwá̱n kijtoj: —Amejwa̱n ankimátija iga yej manda̱rowaj ipan pai̱smej poxsan kitajtaksa ige̱ntej, iwá̱n yej goberna̱rowaj yo̱lki̱saj pan yej até̱ iteki, ka̱nsan mane̱si iga manda̱rowaj.
40020026	E' iwá̱n amejwa̱n ayéj ijkó̱n. Ma̱jwa' yej kineki matayaka̱nto ipan amejwa̱n, inó̱n achto makipale̱wi tokni̱mej.
40020027	Siga agaj de amejwa̱n kineki matayaka̱nto, mamochi̱wa esclavo iga nochi tokni̱wa̱n.
40020028	Ijkó̱n nej yej iPiltzi̱n Ta̱ga' ayá̱' niwa̱laj iga mane̱pale̱wi̱ka̱n, sino que iga manitapale̱wi, iwá̱n iga manimiki iga mia' manikxitoma yej ken ilpitokej iga aye̱kti kichijtokej.
40020029	Kua̱' yejamej nemi ki̱sayaj weyi‑a̱ltepe̱' Jericó, Jesús poxsan kitokatia̱yaj.
40020030	Ompa onoyaj o̱me̱n pachamej eje̱watoyaj ojte̱noj; kua̱' kikakikej iga ómpaya nemi panowa Jesús, tzajtzikej: —¡NoTe̱ko, tej iPiltzi̱n David, áchikej xine̱cho̱kili̱ka̱n!
40020031	Yej ompa chapa̱ntia̱yaj kajajwakej pachamej iga ayo' má̱j matzajtzitoka̱n, e' pachamej ma̱jya tzajtzikej: —¡NoTe̱ko, tej yej iPiltzi̱n David, áchikej xine̱cho̱kili̱ka̱n!
40020032	Iwá̱n Jesús moketza', kino̱tza' pachamej iwá̱n tatajtan: —¿Te̱ ankinekij manimitzchi̱wili̱ka̱n?
40020033	Pachamej kijtojkej: —NoTe̱ko, niknekij manitachaka̱n.
40020034	Iwá̱n Jesús kicho̱kilij ino̱mej pachamej, iwá̱n kiji̱xchijchin, iwá̱n íkua̱'san in pachamej welja tachakej, iwá̱n kitokákeja Jesús.
40021001	Kua̱' asitiáwija Jerusalén, iwá̱n asikej a̱ltepe̱' Betfagé, ite̱noj tepe̱' yej ito̱ka̱' Olivos, Jesús kiti̱tan o̱me idisci̱polojmej,
40021002	iwá̱n kijlijkej: —Xa̱ka̱n ipan ine̱pa a̱ltepe̱tzi̱n yej ono' to‑i̱xtaj. Ompa anyawij ankasitij se̱ burra ilpito', no̱ ompa ono' se̱ bu̱rrojtzi̱n. Xikxitomaka̱n, iwá̱n xine̱wajliguili̱ka̱n.
40021003	Siga agaj tejté̱ mitzijliáj, xikijli̱ka̱n: “ToTe̱ko kineki, iwá̱n nimaní̱n sej mitzka̱wili̱kij.”
40021004	Inó̱n mochij iga mamochi̱wa ken kijtoj se̱ profeta, kua̱' ijkí̱n kijkuiloj:
40021005	Xikijli̱ka̱n yej cha̱ntitokej Jerusalén: “Xikitaka̱n, amorre̱y wi̱' iga amejamej, ayá̱' moweyimati, tejkatiwi̱' ipan se̱ burro, yej aya i̱' moxi̱lajtiá.”
40021006	Iwá̱n disci̱polojmej yajkij, iwá̱n kichijkej kensan Jesús kitekimakakej.
40021007	Kiwajligakej burra iwá̱n ipiltzi̱n; iwá̱n disci̱polojmej kipechtijkej bu̱rrojtzi̱n iga itzotzolmej, iwá̱n Jesús tejkaj.
40021008	Pox onoya mia' gente; yejamej kipata̱wilijtiajkij itzotzolmej ipan ojti. Sekin sej kitekikej imajma̱' so̱ya̱' iga kita̱lijtiajkij ipan ojti.
40021009	Yej tapano̱tia̱yaj iwá̱n yej ya̱yaj tatzi̱mpan tzajtzitia̱yaj, ijkí̱n tzajtzikej: —¡Mamoweyimati̱lti iPiltzi̱n rey David! ¡Mamoweyimati̱lti yej kiti̱tani toTe̱ko Dios! ¡Mamoweyimati̱lti Dios yej ono' ipan cielo!
40021010	Kua̱' Jesús ási'ya Jerusalén, nochi gente akojasiáj te̱ nemi mochi̱wa, iwá̱n mia' tatajtaniáj: —¿A̱'yéj a̱n in iní̱n?
40021011	La gente kijtowa̱ya: —Ini̱nwa' profeta Jesús, yej moskaltij Nazaret ipan ta̱jli de Galilea.
40021012	Kua̱' Jesús kala' ipan ipa̱tiojyo weyitio̱pan, kikijki̱xtij ino̱mej yej tanamakatoyaj iwá̱n yej takojtoyaj. Kitzijtzi̱nkuepa' me̱sajmej ka̱n kipatatoyaj na̱mo̱ltomi̱n iga tio̱pantomi̱n. Iwá̱n no̱ kiyajyagatope̱wilijkej ka̱n mota̱lia̱yaj yej kinamakatoyaj jojtoko.
40021013	Iwá̱n Jesús kijtoj: —Ijkí̱n ijkuilijto' itájto̱l toTe̱ko: “Nókal yawi moto̱ka̱wi̱ti kajli ka̱n ora̱do̱lo”; e' amejwa̱n ankikueptokej ka̱n mi̱ya̱naj yej tachtekij.
40021014	Ompa weyitio̱pan kitecho̱toj Jesús sekin pachamej iwá̱n ko̱xomej, iwá̱n kachitialtij.
40021015	E' kuejkuesiwikej ije̱fejmej sacerdo̱tejmej iwá̱n yej tamachtiáj ipan la ley kua̱' kitakej iga Jesús taachitialtij, iwá̱n iga kikakikej ko̱kone̱' tzajtzitokej iga kijtojtoyaj: “¡Mamoweyimati̱lti iPiltzi̱n Rey David!”
40021016	Iwá̱n kijlijkej Jesús: —¿Ix tikaki yej ini̱mej kijtojtojkej? Jesús kijtoj: —Kena, nikaki. E' amejwa̱n, ¿ix ayí̱' ankilee̱rowaj itájto̱l Dios ka̱n kijtowa?: Tikchij iga ko̱kone̱' iwá̱n xo̱lo̱mej yej chí̱chijo', mamitztakui̱kili̱ka̱n.
40021017	Iwá̱n Jesús ki̱sa' Jerusalén, iwá̱n yajki a̱ltepe̱' Betania iwá̱n ompiga kochi'.
40021018	Iwá̱n yowalti' kua̱' nemi sej yawi Jerusalén, Jesús maya̱na'.
40021019	Kita' se̱ higue̱rajkuawi' yej ojte̱noj onoya, iwá̱n kitechoj iga makita siga ta̱kto', e' ayá̱' ta̱ktoya, kipiaya petz iyiswáyosan. Iwá̱n ijkí̱n kijlij inó̱n kuawi': —¡Nike̱man nokta amo xita̱ki! Iwá̱n imani̱nsan wa̱gui' in inó̱n kuawi'.
40021020	Kua̱' inó̱n kitakej idisci̱polojmej moyo̱lmajtijkej, iwá̱n kitajtankej Jesús: —¿Ix ken iga imani̱nsan wa̱gui' in higue̱rajkuawi'?
40021021	Iwá̱n Jesús kijtoj: —Nej nimitzijliáj siga amejwa̱n anmomela'confia̱rowaj pan Dios ayejsan ijkí̱n wel ankichi̱waskej ken nikchi̱wilij iní̱n higue̱rajkuawi', amejwa̱n no̱ wel ankijli̱skej iní̱n tepe̱': “Xicholo ompa ka̱n tono', iwá̱n xaj láma̱rko”, iwá̱n ijkó̱n mochi̱was.
40021022	Nochi yej ankitajtanili̱skej Dios kua̱' nemi an‑ora̱dowaj, siga ankimela'cre̱do̱skej, mitzmakaskej.
40021023	Iwá̱n Jesús kala' weyitio̱pan, iwá̱n mie̱j tamachtijtoya ompa, kitechojkej ije̱fejmej sacerdo̱tejmej iwá̱n yej kimanda̱rowaj judiyojmej, iwá̱n kitajtankej: —¿Té̱ moteki in tej iga tikchi̱wa ijkí̱n? ¿A̱' mitztekimá' iga wel xikchi̱wa iní̱n?
40021024	Jesús kijtoj: —Nej no̱ manimitztajtanika̱n, siga anne‑ijli̱skej, nia nimitzijli̱tij a̱'yéj ne̱tekimaka iga nikchi̱wa ijkí̱n.
40021025	¿A̱'yéj kiti̱tan Juan iga matabautiza̱ro̱ki? ¿Ix Dios kiti̱tan o tajta̱ga'? E' pe̱'ya mosepanta̱tapo̱wijkej, mojlijkej: —Siga tikijtowaj iga Dios kiti̱tan, yawi te‑ijli̱ti: “¿Te ígataj ayá̱' ankitajto̱lkakikej?”
40021026	Siga tikijtowaj tajta̱ga' kiti̱tan, tikmajmawiliáj la gente, nochi kimati iga Juan Dios kitajto̱lmakaya.
40021027	Iwá̱n ijkí̱n kijlijkej Jesús: —Ayá̱' nikmatij. Iwá̱n Jesús kijtoj: —Nej no̱ ayá̱' nimitzijliáj a̱'yéj ne̱tekimaka iga manikchi̱wa ijkí̱n.
40021028	Jesús tatajtan: —¿Amejwa̱n ken ankitaj iní̱n? Se̱ ta̱ga' kipiaya o̱me ipilowa̱n; iwá̱n kijlij se̱ de yejamej: “Nopíj, xaj xitekipano̱ti ipan u̱vajyoj.”
40021029	Te̱piltzi̱n kijtoj: “¡Ayá̱' nikneki!” E' má̱j má̱j moyo̱lpata', yájkisan tekipano̱to.
40021030	Iwá̱n te̱taj kitato se' ipiltzi̱n, ijko̱nsan no̱ kijlij; wa̱n inó̱n te̱piltzi̱n kijtoj: “Kena notaj, nia̱ti.” E' ayá̱' yajki.
40021031	¿Katiapa de ini̱mej kichij ken kitekimá' itaj? Yejame̱n kijtojkej: —Yej achto kitekimá'. Iwá̱n Jesús kijtoj: —Nimitzijliáj iga ino̱mej yej kicobra̱rowaj impuesto iga Roma iwá̱n siwa̱tkej yej najna̱mo̱lnemij, achto kalakiskej ka̱n reina̱rowa Dios que amejwa̱n.
40021032	Wá̱lkaya Juan yej tabautiza̱rowa kine̱xtili̱ko la gente ken iga maye̱'nemika̱n, iwá̱n amejwa̱n ayá̱' ankitajto̱lkakikej; e' yej kicobra̱rowaj impuestos iwá̱n siwa̱tkej yej najna̱mo̱lnemij, kena kicre̱dojkej. E' amejwa̱n malej ankitakej iní̱n, e' ayá̱' anmoyo̱lpatakej.
40021033	’Xikakika̱n iní̱n se' yej nia nikijto̱ti: Ite̱ko mi̱jli kito̱ga' uva iwá̱n kikola̱ltij; iwá̱n kichij se̱ pozo ka̱n mopa̱tzka uva, iwá̱n kichij se̱ torre iga wel matachalo no̱ya̱n ka̱n ono' u̱vajyoj. ’Iwá̱n ite̱ko u̱vajyoj kita̱ke̱waltij sekin tekipanowa̱nimej iwá̱n yajki wejka.
40021034	Kua̱' asi' itie̱mpoj iga motékiya uva, kiti̱tan sekin imo̱nsojmej iga makitajtanili̱tij yej kita̱ke̱waltijkej u̱vajyoj ke̱' kixta̱waskej ite̱ko.
40021035	E' yej kita̱ke̱waltijkej u̱vajyoj, kiki̱tzkijkej iwá̱n kimagakej itati̱tan ite̱ko u̱vajyoj, se' itati̱tan kimiktijkej iwá̱n se' kitewijkej.
40021036	Ite̱ko u̱vajyoj, kiti̱tan ma̱jya mia' imo̱nsojmej; e' yej kita̱kejtokej u̱vajyoj, ijko̱nsan kichi̱wilijkej ken yej achto tati̱tanimej.
40021037	’Inó̱n kita' ite̱ko mi̱jli, kiti̱tan ipiltzi̱n, kijtoj: “Yawij kirrespeta̱ro̱tij nopiltzi̱n.”
40021038	E' kua̱' kitakej te̱piltzi̱n, tekipanowa̱nimej mojlijkej: “Iní̱nyawa' in yej yawi mochi̱wati ite̱ko iní̱n ta̱jli yej ítajpa kikajte̱was, matikmiktí̱ka̱nya nokta iga maka̱wi íta̱l iga tejamej.”
40021039	Kiki̱tzkijkej iwá̱n kiki̱xtijkej ipan u̱vajyoj, iwá̱n kimiktijkej.
40021040	Iwá̱n Jesús tatajtan: —Kua̱' mawi̱ki ite̱ko u̱vajyoj, ¿te a̱n kichi̱wili̱j yej kita̱kejtoyaj u̱vajyoj?
40021041	Yejame̱n kijtojkej: —Ino̱mej yej kita̱kejtoyaj u̱vajyoj yawij kimikti̱tij niga kicho̱kili̱skej. Iwá̱n se' tekipanowa̱nimej kita̱ke̱walti̱j, iwá̱n ino̱mej kua̱' asis itie̱mpoj iga moteki uva, kimakaskej yej kitoca̱rowa ite̱ko u̱vajyoj.
40021042	Iwá̱n Jesús kijtoj: —In amejwa̱n, ¿ix ayí̱' ankilee̱rowaj ka̱n ijkí̱n ijkuilijto'? Quijtowa: Te'ti yej kitajkalkej yej kalchi̱waj, inó̱n te'ti iná̱n yej achto mota̱lij. Iní̱n kichij toTe̱ko iwá̱n pox mo̱nsaj tikitaj.
40021043	Amejwa̱n ankijtowaj iga amonoskej ka̱n Dios reina̱rowa, e' nimitzijliáj iga ayá̱' ankalakiskej, se'wa' in yej yawi kalakiti, yej kichi̱wa ken Dios kineki.
40021044	Yej mawetzi ipan iní̱n te'ti yej kitajkalkej yej kalchi̱waj, yawi mopojpostekiti; iwá̱n siga te'ti agaj mawetzi iyakapan, yawi mochi̱wati píno̱lsan.
40021045	Kua̱' ije̱fejmej sacerdo̱tejmej iwá̱n fariseojmej kikakikej yej Jesús kijtojtoya, imaní̱n kimatikej iga ino̱nwa' iga yejame̱n nemi tajtowa.
40021046	Íkua̱'san kinekiáj makiki̱tzki̱ka̱n Jesús iga makipre̱sojwi̱ka̱n, e' kimajmawilia̱yaj la gente iga kijtowa̱yaj iga Dios kitajto̱lmakaya Jesús.
40022001	Jesús pe̱wa' sej tata̱tapo̱wij ka̱n wel mami̱xkui̱tilo, kijtoj:
40022002	—Ka̱n reina̱rowa Dios, ken tikita se̱ rey yej kilwichi̱wiliá ipiltzi̱n iga mona̱miktiá.
40022003	Kiti̱tan imo̱nsojmej mata‑ijitatij, e' te‑ikni̱wa̱n akinekikej.
40022004	Sej kiti̱tan sekin imo̱nsojmej, kijlijkej: “Xikijli̱ka̱n te‑ikni̱wa̱n iga tákual óno'ya. Nikmíktija noto̱rojmej iwá̱n se'pa noyo̱lka̱mej yej tojtomakti', óno'ya nochi yej monekis; mawi̱kíka̱nya nigaj ka̱n mona̱miktilo.”
40022005	E' te‑ikni̱wa̱n ayá̱' nokta kinekikej. Se̱ de yejamej yajki imi̱lpan, se' yajki tanamakato,
40022006	iwá̱n sekin te‑ikni̱wa̱n kiki̱tzkijkej imo̱nsojmej el rey iwá̱n kimagakej poxsan; este kimiktijkej.
40022007	Iwá̱n el rey poxsan kuesiwi', iwá̱n kiti̱tan isolda̱dojmej iga makimijmikti̱tij ino̱mej yej tamiktijkej iwá̱n iga makitati̱ka̱n iya̱ltepe̱'.
40022008	Iwá̱n inó̱n rey kijlij imo̱nsojmej: “Nochi óno'ya yej monekis iga mona̱miktilo, ino̱mej te‑ikni̱wa̱n ayá̱' kajasiáj iga mawi̱kika̱n.
40022009	Xa̱ka̱n ipan ca̱llejmej yej onokej tajkoa̱ltepe̱' iwá̱n xikijli̱ka̱n a̱'san ne̱si', matakua̱kij iga a̱man mona̱miktiá nopiltzi̱n.”
40022010	Mo̱nsojmej yajkij ipan ca̱llejmej iwá̱n kijlijkej yej ye̱'nemij wa̱n yej ayá̱' ye̱'nemij iga matakua̱tij ka̱n mona̱miktilo, ijkó̱n te̱mi' me̱sajmej ka̱n mota̱lia̱yaj te‑ikni̱wa̱n.
40022011	’Kua̱' el rey kitato yej ki̱xna̱ntókeja mesa, kita' se̱ ta̱ga' yej ayá̱' kakijto' itzótzol yej moakiá kua̱' mona̱miktilo.
40022012	Iwá̱n el rey kijlij: “Ej, ¿kén nokta tikala' nigaj aya̱'pa tikakijto' motzótzol yej moakiá kua̱' mona̱miktilo?” E' ta̱ga' ayá̱' tajtoj.
40022013	Inó̱n rey, kitekimá' yej ompa tapale̱wia̱yaj: “Xikijikxi‑ilpi̱ka̱n iwá̱n xikmajma‑ilpi̱ka̱n, iwá̱n xiki̱xti̱ka̱n iwá̱n xikpata̱nalti̱ka̱n ka̱n takomichka̱n, ompa yawi cho̱kati este tajtangueguetzekas.”
40022014	’Dios mia' kino̱tza, e' ayá̱' nochi kitapejpena.
40022015	Iwá̱n fariseojmej yajkij iwá̱n motajto̱ltijkej iga makite̱nte̱mo̱ka̱n ken iga makima̱wetzi̱lti̱ka̱n Jesús.
40022016	Iwá̱n kiti̱tankej sekin yej de yejáme̱mpa iwá̱n sekin yej kitokaj rey Herodes iga ijkí̱n makijli̱tij Jesús: —Tamachtia̱ni, nejame̱n nikmatij iga yej tikijtowa ijko̱nya nokta, iwá̱n titane̱xtiliá iga makichi̱waka̱n ken Dios kineki, iwá̱n ayá̱' tikchi̱wiliá caso yej kijtowa la gente iga tej ayá̱' titajtowa iga san mamitzye̱'itaka̱n.
40022017	Ta' xine‑ijli̱ka̱n: ¿Ix ye̱kti iga manikixta̱waka̱n impuesto iga rey César o ayá̱'?
40022018	E' Jesús kimati' iga kitajtankej iga san kite̱nte̱mowaj, iwá̱n Jesús kijtoj: —Amejwa̱n yej antakajkaya̱waj iga ankitokaj Dios, ¿te iga anne̱te̱nte̱mowaj?
40022019	Xine̱ne̱xtili̱ka̱n se̱ tomi̱n yej iga mo‑ixta̱wa impuesto. Iwá̱n kiwi̱guilijkej in tomi̱n.
40022020	Kua̱' Jesús kita' tomi̱n, tatajtan: —¿A̱'yéj ixa̱ya' iwá̱n ito̱ka̱' yej nigaj ijkuilijto'?
40022021	Yejame̱n kijtojkej: —Rey César. Jesús kijtoj: —Puej xikmakaka̱n rey César yej yejpa itatki, iwá̱n xikmakaka̱n Dios yej yéjpa itatki.
40022022	Kua̱' inó̱n kikakikej, san tajtachi̱xtikajkej; iwá̱n yájkija, ómpaya kikajtejkej Jesús.
40022023	Íkua̱'san sekin saduceojmej yajkij kitatoj Jesús. Saduceojmej kijtowaj iga yej mikij ayo' ojpa‑isaj; inó̱n iga ijkí̱n kitajtankej Jesús:
40022024	—Tamachtia̱ni, Moisés kijtoj siga se̱ ta̱ga' yej siwa̱yoj miki iwá̱n ayá̱' kikajte̱was nisé̱ ipiltzi̱n, iyikni̱n ta̱ga' yej mi' mamona̱mikti iwá̱n isiwa̱' yej mi' iga ken kua̱' makipiaka̱n ipilowa̱n yej mi'.
40022025	Nij ijkó̱n mochij wa̱n nejame̱n: onoyaj siete tajta̱ga' yej se̱san itajmej iwá̱n se̱san iye̱mej. Yej te̱ko̱ko achto mona̱miktij, iwá̱n migui'. E' iga ayá̱' kikajtej nisé̱ ipiltzi̱n, siwa̱' mona̱miktij iwá̱n iwéjpo̱l.
40022026	Ijko̱nsan no̱ mochij iwá̱n se', iwá̱n ijkó̱n nochi mochij, este que masi' siete iwé̱j.
40022027	Iwá̱n migui' no̱ siwa̱'.
40022028	In kua̱' ojpa‑isaskej yej miktokej, ¿katiapa a̱n de inó̱n siete mochi̱was iwé̱j in inó̱n siwa̱'? iga na̱miktitoya iwá̱n inochimej.
40022029	Jesús kijtoj: —Amejwa̱n ayompa antajla̱mikij, ayá̱' ankimatij ken tamachtiá itájto̱l Dios, niga ayá̱' anki̱xmatij ken Dios wel kichi̱wa.
40022030	Kua̱' yej miktokej ojpa‑isaskej, ay'ya mona̱mikti̱skej, niga ipilowa̱n ayo' kina̱mikti̱skej, iga mochi̱waskej ken tikita iya̱ngelejmej Dios yej onokej ipan cielo, yej no̱ ayá̱' mona̱miktiáj.
40022031	E' iga ojpa‑isaskej yej miktokej, ¿ayá̱' ankilee̱rojkej yej Dios mitzijlijkej? Ijkí̱n kijtoj:
40022032	“Nej iDio̱s Abraham, Isaac iwá̱n Jacob.” Dios ayéj iDio̱s yej miktokej, sino que iDio̱s yej isatokej.
40022033	Kua̱' la gente inó̱n kikakikej, poxsan madmira̱dojkej iga ijkó̱n tamachtiá Jesús.
40022034	Kua̱' fariseojmej kimatikej iga saduceojmej awel kite̱nkuepiliáj Jesús, monechkojkej iga kisen‑itatoj Jesús;
40022035	iwá̱n se̱ yej tamachtiá ipan iley Moisés kine' makima̱wetzi̱lti Jesús; ijkí̱n kitajtan:
40022036	—Tamachtia̱ni, ¿katiapa mandamiento ipan iley Dios yej más achto mamochi̱wa?
40022037	Jesús kijlij: —“Xikneki moTe̱ko Dios iga inewi moa̱lmaj, iwá̱n iga inochi moespí̱ritoj iwá̱n yéj nochipa xikejla̱nto.”
40022038	Iní̱nyawa' in yej achto mandamiento yej má̱j mamochi̱wa.
40022039	Iwá̱n el segundo áchisan kensan iní̱n, kijtowa: “Xikneki mokni̱n kensan tej timoneki.”
40022040	Ipan iní̱n o̱me mandamiento taksa inochi ley iwá̱n ken iga tamachtiáj profe̱tajmej.
40022041	Mie̱j fariseojmej nechkatóyajo' iná̱',
40022042	Jesús tatajtan: —¿Amejwa̱n, te̱ ankijtowaj iga Cristo? ¿A̱'yéj ipiltzi̱n? Kijtojkej: —Ipiltzi̱n David.
40022043	Jesús kijtoj: —¿Te̱ ígataj a̱n David iga kitajto̱lmá' IyEspí̱ritoj Dios, kijlij Cristo “noTe̱ko”? David ijkí̱n kijtoj:
40022044	ToTe̱ko kijlij noTe̱ko: “Ximota̱li ila̱doj noye̱'ma̱' ka̱n nimanda̱rowa, este que manikta̱li mokxitampa yej mitzijiyaj.”
40022045	¿Kén wel Cristo yej itati̱tan Dios ma‑ipiltzi̱n David, esi David no̱ kijliá iga iTe̱ko?
40022046	Iwá̱n ayagaj wel kite̱nkuepilij, iwá̱n desde íkua̱' ayo' má̱j agaj mi̱xe̱wij iga makitajtani Jesús.
40023001	Jesús kijlij la gente iwá̱n idisci̱polojmej:
40023002	—Yej tamachtiáj ipan la ley iwá̱n fariseojmej momachi̱liáj iga yejáme̱nsan yej wel tane̱xtiliáj iley Moisés.
40023003	Inó̱n iga nimitzijliáj, xikchi̱waka̱n nochi yej mitzijliáj, e' amo xikchi̱waka̱n yej yejame̱n kichijtokej, iga yejame̱n kijtowaj iga mamochi̱wa tejté̱, e' yejamej ayá̱' kichi̱waj.
40023004	Yejame̱n tatekimakaj iga mamochi̱wa yej ayagaj wel kichi̱wa, iwá̱n tateki'chi̱waltiáj, e' yejámejsan akichi̱waj ni alí̱n.
40023005	Inochi kichi̱waj ka̱nsan makitaka̱n. Kita̱liáj iyi̱xpamej iwá̱n ipan ima̱mej itájto̱l Dios yej ijkuilijto' ipan a̱matzi̱n yej ono' ipan ca̱jajtzitzi̱n iga san mane̱si, iwá̱n kakiáj itzotzolmej yej kipiá we̱weya' ibi̱bilonka.
40023006	Ka̱n takualo, yejame̱n mota̱li̱jnekij ipan ye̱'asie̱ntoj ka̱n mota̱liáj yej má̱j tayaka̱ntokej, iwá̱n ijko̱nsan no̱ kinekij makichi̱waka̱n ipan tio̱pamej.
40023007	Yejame̱n kinekij inochi gente makisaluda̱ro̱ka̱n tajkoa̱ltepe̱', iwá̱n makijli̱ka̱n “tamachtia̱ni”.
40023008	’E' amejwa̱n amo ximote̱makaka̱n iga mamitzijli̱ka̱n “tamachtia̱ni”, iga amejwa̱n amonochi̱n anmojliáj “nokni̱n”, iwá̱n ankipiáj se̱san Tamachtia̱ni, petz nejsan yej niCristo.
40023009	Iwá̱n ipan iní̱n ta̱jli amo agaj xikijli̱ka̱n notaj, iga ankipiáj se̱san amoTaj yej ono' ipan cielo.
40023010	Iwá̱n amo no̱ ximote̱makaka̱n iga mamitzijli̱ka̱n iga antamachtia̱nimej iga nose̱lti yej niCri̱stoj yej nitamachtia̱ni yej nimitzmachtiáj kén iga xinemika̱n.
40023011	Yej kipale̱wiá sekin de amejwa̱n inó̱n yej má̱j tayaka̱nto'.
40023012	Yej igá̱najsan moweyimati yawij kali̱mpamatitij, e' yej moali̱mpamati, inó̱n yawij kiweyimati̱lti̱tij.
40023013	’¡Lástima amejwa̱n yej antamachtiáj ipan la ley iwá̱n anfariseojmej, anmopajpantiáj iga anye̱'nemij!, ankitzakuiliáj sekin iga amo makalakika̱n ipan iyojwi Dios. Niga amejwa̱n ayá̱' ankalakij wa̱n ankitzakuiliáj iga amo makalakika̱n yej kalakisnekij ipan iyojwi Dios.
40023014	’¡Lástima amejwa̱n yej antamachtiáj ipan la ley iwá̱n anfariseojmej, anmopajpantiáj iga anye̱'nemij!, ankikui̱liáj ikalmej yej we̱wejmikikej iwá̱n iga amo mane̱si yej ankichijtokej, pox anwejka̱waj iga an‑ora̱dowaj. Inó̱n iga amejwa̱n má̱j yawij mitzikno̱chi̱watij.
40023015	’¡Lástima amejwa̱n yej antamachtiáj ipan la ley iwá̱n anfariseojmej, anmopajpantiáj iga anye̱'nemij! Amejwa̱n poxsan wejka annejnemij ipan ta̱jli iwá̱n ipan láma̱r iga ankite̱mojtinemij yej wel ankiyo̱lyama̱naj iga makichi̱waka̱n no̱ ken amejwa̱n ankichi̱waj, e' kua̱' ankiyo̱lyamá̱nkeja inó̱n tokni̱n ma̱jya kajasi iga mayawi ka̱n tawewelkato', ma̱jya sej que amejwa̱n.
40023016	’¡Lástima amejwa̱n, momati iga antaye̱'ojkui̱ltiáj ipan iyojwi Dios, e' ayá̱' anki̱xmatij! Ankijtowaj: “Siga agaj kijtowa iga kichi̱was tejté̱ iwá̱n kikui iga testigo weyitio̱pan, até̱ kichij siga ayá̱' kichi̱was; e' siga kikui iga testigo i‑o̱rojyo weyitio̱pan, inó̱n sí aye̱kti siga akichi̱wa.”
40023017	¡Anxe̱toktikej iwá̱n ken ampachamej! ¿Katiapa má̱j ye̱kti: ix oro o weyitio̱pan yej kichi̱wa iga mamoye̱'ita oro iga ono' tio̱pan‑ijti'?
40023018	Iwá̱n no̱ ankijtowaj amejwa̱n: “Si agaj kijtowa iga kichi̱was tejté̱ iwá̱n kikui iga testigo altar yej ono' weyitio̱pan, até̱ kichij siga ayá̱' kichi̱was; e' siga kikui iga testigo ofrenda yej ono' iyi̱xko altar, inó̱n sí aye̱kti siga akichi̱wa.”
40023019	¡Anxe̱toktikej iwá̱n ampachamej! ¿Katiapa má̱j ye̱kti: ofrenda o altar? Yej má̱j yé̱ktiwa' altar iga kichi̱wa iga mavale̱ro ofrenda iyi̱xtaj Dios.
40023020	Yej kita̱lij iga testigo altar, ayéj testigo petz altar, no̱ yej ono' iyi̱xko.
40023021	Yej kita̱lij testigo weyitio̱pan, ayéj testigo petz weyitio̱pan, no̱ Dios, iga ompa icha̱n.
40023022	Yej kikui testigo cielo iga kijtowa iga kichi̱was tejté̱, no̱ nemi kita̱liá Dios de testigo iga ompa e̱wato' ka̱n reina̱rowa.
40023023	’¡Lástima amejwa̱n yej antamachtiáj ipan la ley iwá̱n anfariseojmej, anmopajpantiáj iga anye̱'nemij! Amejwa̱n ankimakaj Dios amodie̱zmoj nochi yej ankipiáj este yej má̱j ali̱mpa íyo̱l wa̱n iyiswayo yej yawi ipan especia, e' ayá̱' ankichi̱waj yej má̱j ye̱kti yej kijtowa iley Moisés, iga xiye̱'nemika̱n, xitacho̱kili̱ka̱n iwá̱n iga ximoconfia̱ro̱ka̱n ipan Dios. Ino̱nwa' in xikchi̱waka̱n, e' amo xikajte̱waka̱n iga ankita̱liáj amodie̱zmoj.
40023024	¡Amejwa̱n momati iga antaye̱'ojkuiltiáj ipan iyojwi Dios, e' ayá̱' anki̱xmatij. Amejwa̱n kua̱' ankoniáj tejté̱, ankiki̱xtiliáj se̱ asastzi̱n, e' ayá̱' ankitaj iga ankimela'tolowaj se̱ camello!
40023025	’¡Lástima amejwa̱n yej antamachtiáj ipan iley Moisés iwá̱n anfariseojmej, né̱siki' anye̱'nemij sie̱mpa ayá̱'!, kenkua̱' ankipajpa̱kaj plato iwá̱n posillo fue̱rájbapa, e' amejwa̱n ipan amoa̱lmajmej ankejla̱ntokej iga antachtekij iwá̱n anmopoxtapiali̱jnekij.
40023026	Amejwa̱n anfariseojmej yej ken ampachamej: achto xikpa̱kaka̱n iyijtiko vaso iwá̱n plato, ijkó̱n no̱ ejtos fue̱rájbapa.
40023027	’¡Anla̱stimajmej yej antamachtiáj ipan iley Moisés iwá̱n anfariseojmej, anmopajpantiáj iga anye̱'nemij!, amejwa̱n ken tikita se̱ a̱nimajxapo yej este ijísta̱'san iyí̱xkopa, este ye̱'ne̱si, e' ta‑ijti' te̱nto' iwá̱n a̱nimajomimej iwá̱n kuajkuantas yej pala̱nto'.
40023028	Ijkó̱n in amejwa̱n; mitzítajki' pox anye̱'nemij; e' san anmopajpantiáj iga anye̱'nemij iwá̱n poxsan ankichi̱waj yej aye̱kti.
40023029	’¡Anla̱stimajmej yej antamachtiáj ipan la ley iwá̱n amejwa̱n anfariseojmej, anmopajpantiáj iga anye̱'nemij! Amejwa̱n yej ankichi̱wiliáj ikalyotzitzi̱n ka̱n to̱ktokej profe̱tajmej, iwá̱n poxsan ankimo̱nsajtiliáj ikalyotzitzi̱n ka̱n moto̱kaj yej ye̱'nemij.
40023030	Iwá̱n ankijtowaj: “Siga katka tonóyaja kua̱' to‑ikyapatajwa̱n kimiktijkej profe̱tajmej, tejame̱n ayá̱' tikpale̱wia̱yaj kua̱' kimiktijkej profe̱tajmej.”
40023031	Iga ijkó̱n ankijtowaj, anmokui̱tiáj iga amejwa̱n ipilowa̱n yej kimiktijkej profe̱tajmej.
40023032	Iná̱n, ¡xiktami̱ka̱n yej amo‑ikyapatajwa̱n kitzi̱ntijkej!
40023033	’¡Ankowa̱mej! ¡Kowa̱mej amokni̱wa̱n! ¿Kénya anmoma̱nawi̱skej ka̱n ta‑ikno̱chi̱was tiwelo̱n?
40023034	Inó̱n iga nia nimitzti̱tanili̱tij profe̱tajmej, yej kimatij ken iga wel maye̱'nemilo, iwá̱n yej mitzmachtiáj ipan iley Moisés. E' amejwa̱n anyawij ankimikti̱tij iwá̱n sekin ankiclava̱ro̱skej ipan cruz iwá̱n ono' yej ipan tio̱pamej anyawij ankimagatij, ipan sejsé̱ a̱ltepe̱' anyawij ankitalo̱chti̱tij.
40023035	Inó̱n iga yawij mitzcastiga̱ro̱tij iga nochi yej ikya amotajwe̱wetkej kimiktijkej ino̱mej tajta̱ga' yej ye̱'nemiáj, desde Abel yej ye̱'nemiá, iwá̱n este Zacarías yej ipíltzi̱mpa Berequías, yej amejwa̱n ankimiktijkej iyi̱xtaj weyitio̱pan, ite̱noj altar.
40023036	Nej nimitzijliáj iga yawij mitzcastiga̱ro̱tij amonochi̱n iga iní̱n yej ankichijkej.
40023037	Jesús kijtoj: —¡Amejwa̱n, amejwa̱n yej ancha̱ntitokej Jerusalén, yej ankimiktiáj profe̱tajmej iwá̱n ankitejtemiktiáj tati̱tanimej yej Dios mitzti̱taniliáj! ¡Mia' ve̱j nikne' manimitznechko̱ka̱n ken pio‑ilamaj kinechkowa ipilowa̱ntzitzi̱n iya̱stakapaltampa, e' ayá̱' ankinekikej!
40023038	Ta' xikitaka̱n, iná̱n amoweyitio̱pan yawi ka̱witi ise̱lti;
40023039	iwá̱n nimitzijliáj iga ayá̱' má̱j anyawij anne‑itatij este kua̱' antajto̱skej de nej ijkí̱n: “Matikweyimati̱lti̱ka̱n yej wi̱', yej toTe̱ko Dios kiti̱tani.”
40024001	Jesús ki̱sa' weyitio̱pan iwá̱n némiya ya̱ya, íkua̱' idisci̱polojmej kitechojkej iwá̱n pe̱wa' iga kitajtachi̱lijkej ken iga chijto' weyitio̱pan.
40024002	E' Jesús kijtoj: —¿Ankitaj ini̱mej kalwe̱wetkej? Nigaj ayá̱' yawi ka̱witi nisé̱ te'ti yej mane̱nekpanijto. Nochi yawij moxijxiti̱natij.
40024003	Iwá̱n yajkij ipan tepe̱' yej ito̱ka̱' Olivos. Kua̱' Jesús ómpaya e̱wato', idisci̱polojmej kichtakatajtankej ijkí̱n: —¿Ké̱manya nokta yawi mochi̱wati o̱n yej tikijtoj? ¿Té̱ mo‑itas kua̱' tíwi̱'ya, iwá̱n iga poliwílo̱jya nokta?
40024004	Iwá̱n Jesús kijtoj: —Amo agaj mitzkajkaya̱waskej,
40024005	iga mia' yawij wi̱kitij iwá̱n mopajpanti̱skej iga nej, sie̱mpa ayéj. Ijkí̱n kijto̱skej: “Nejya el Cristo”; iwá̱n mia' yawij kikajkaya̱watij.
40024006	Kua̱' ankikakiskej iga nijnijiga némiya momijmiktilo, iwá̱n ankikakiskej iga se' ta̱jli no̱ némiya momijmiktilo, amo ximomajti̱ka̱n, inó̱n nochi nokta yawi mochi̱wati, e' aya yej iga poliwilo.
40024007	Se̱ país momijmikti̱j iwá̱n sewo', iwá̱n se̱ nación momijmikti̱j iwá̱n se'; iwá̱n poxsan a̱pistajtiás, poxsan no̱ onos kokolis iwá̱n onos ta̱lo̱li̱n nijnijiga.
40024008	Nochi iní̱n aya yéj iga poliwilo, pé̱wao' iga mokno̱chi̱walo.
40024009	’Amejwa̱n yawij mitzki̱tzki̱tij iga mitzmagaskej iwá̱n mitzmikti̱skej. Nochi mitzijiyaskej iga anne̱tokaj.
40024010	Íkua̱' mia' yawij kikajte̱watij iga ne̱tokaj, iwá̱n yawij mo‑iji̱yatij. Onos yej kimikti̱jnekiskej yej ne̱tokaj wa̱n sekin kine̱xti̱skej ka̱n onokej yej mi̱ya̱ntokej.
40024011	Yawij wi̱kitij mia' yej takajkaya̱waj, kijto̱skej iga yejamej profe̱tajmej, sie̱mpa ayéj, iwá̱n mia' yawij kikajkaya̱watij.
40024012	Poxsan mochi̱was yej aye̱kti, iwá̱n mia' kikajte̱waskej iga te‑ijikni̱mej.
40024013	E' yej moconfia̱rojto' nochipa ipan nej, inó̱n moma̱nawi̱j.
40024014	Iní̱n ye̱'noti̱ciaj yej kijtowa ken iga reina̱rowa Dios, yawi mopowati no̱ya̱n ipan iní̱n ta̱jli, iga nochi gente makimati. Íkua̱'ya sí yáwiya tamiti nochi kua̱' Dios tajuzga̱ro̱ki.
40024015	’El profeta Daniel kijkuiloj iga mochi̱was yej pox aye̱kti weyitio̱pan‑ijti'; kua̱' ankitaskej iga inó̱n óno'ya ka̱n moweyimati̱ltiá Dios —yej kilee̱rowa, makentende̱ro—,
40024016	yej onoskej ipan estado de Judea mayá̱ka̱nya ipan tepe̱yoj.
40024017	Yej onos iyi̱xko kajli ipan ipetayo, amo matemo iga makiki̱xti tejté̱ kalijti';
40024018	iwá̱n yej nemis mi̱lijti', ayo' mayawi icha̱n iga makikuiti itzótzol.
40024019	¡Lástima siwa̱tkej inó̱n día iga yej tatalaxwijtokej iwá̱n yej tachi̱chitijtokej!
40024020	Xiktajtanili̱ka̱n Dios iga kua̱' ancholo̱skej amo kua̱' tasektaj, niga ipan día kua̱' mose̱wilo.
40024021	Poxsan nokta mokno̱chi̱walo̱j, ayí̱' ijkó̱n mo‑ita' este kua̱' pe̱wa' mochij iní̱n ta̱jli. Niga mochí̱waso' sej ijkó̱n.
40024022	Siga toTe̱ko ayá̱' kixelo̱j ino̱mej días, ayagaj moma̱nawi̱j; e' kixelo̱j iga kicho̱kiliá ino̱mej yej yéj kitapejpen.
40024023	’Siga agaj mitzijli̱skej: “Ta' xikitaka̱n nigaj ono' Cristo”, o “Xikitaka̱n nepa ono'”, amejwa̱n amo xiktajto̱lkakika̱n.
40024024	Iga yawij wi̱kitij iwá̱n mopajpanti̱skej iga nej, sie̱mpa ayéj, kijto̱skej “Nejya niCristo”, iwá̱n kijto̱skej iga yejame̱n profe̱tajmej iga Dios kitajto̱lmakaj, sie̱mpa takajkaya̱waj. Yawij kichi̱watij mila̱grojmej yej ayi̱'pa mo‑ita iga matakajkaya̱waka̱n, este wel anka kikajkaya̱waskej yej Dios kitapejpen.
40024025	Nej iní̱n nochi nimitzmati̱ltíjkeja malej aya mochi̱wa.
40024026	Inó̱n iga, siga mitzijliáj: “Ta' xikitaka̱n, nepa ono' ipan desierto”, amo xa̱ka̱n; o si agaj mitzijli̱skej “Ne̱ki' ono' kalijti'”, amo xiktajto̱lkakika̱n.
40024027	Ijkó̱n ken ankitaj kua̱' tapeta̱ni iwá̱n ta̱wiá este iki̱saya̱n to̱nati̱' iwá̱n este ikalakiya̱n, ijkó̱n kua̱' nia niwi̱kiti nej yej iPiltzi̱n Ta̱ga'.
40024028	Ka̱n ono' yej míkto'ya, ompa monechkowaj mo̱ximej.
40024029	Jesús kijtoj: —Kua̱' páno̱jya ino̱mej días iga mokno̱chi̱walo̱j, yawi tako̱mitiati iga ay'ya ta̱wi̱j to̱nati̱', niga ay'ya tame̱tzto̱nas; si̱talimej yej onokej ipan cielo wejwetziskej. Nochi yej onokej ipan cielo mojo̱li̱naskej.
40024030	Iwá̱n mo‑itas ipan cielo iga nine̱síkiya nej yej iPiltzi̱n Ta̱ga', iwá̱n nochi gente yawij cho̱katij iga majmawiskej, iwá̱n ne‑itaskej nej yej iPiltzi̱n Ta̱ga' iga niwi̱' ipan mixti, nita̱wijtiwi̱' iga noweyipode̱r.
40024031	Iwá̱n niktekimakas noa̱ngelejmej iga recio matapi̱tzaka̱n iga trompeta iga makinechko̱ka̱n yej niktapejpen, yej nijnijiga onokej no̱ya̱n ipan ta̱jli.
40024032	’Ximi̱xkui̱ti̱ka̱n ipan higue̱rajkuawi': Kua̱' ankitaj némiya ki̱sa iseliska iwá̱n némiya iswayowij, ankimatij iga wi̱'ya to̱nalis.
40024033	Ijko̱nsan no̱, kua̱' ankitaskej iga némiya mochi̱wa nochi yej nimitzijlijkej, xikmatika̱n iga aké̱' poliwi iga nej níwi̱'ya sej.
40024034	Nimitzijliáj iga nochi iní̱n yawi mochi̱wati kua̱' aya mikij yej iná̱n onokej.
40024035	Cielo iwá̱n ta̱jli poliwiskej, e' yej nikijtoj, nochi yawi mochi̱wati.
40024036	’E' ayagaj nokta kimati te̱ día o te̱ hora, ayagaj kimati, niga a̱ngelejmej yej onokej ipan cielo, niga nej yej iPiltzi̱n Dios, isé̱ltisan noTaj Dios, kimati.
40024037	’Ijko̱nsan ken mochij kua̱' onoya Noé, ijko̱nsan no̱ kua̱' niwi̱' nej yej iPiltzi̱n Ta̱ga'.
40024038	Kua̱' aya a̱poliwilo iga tiawa̱', nemi takualowa̱ya iwá̱n nemi a̱tilowa̱ya iwá̱n nemi mona̱miktia̱yaj iwá̱n sekin nemi kina̱miktia̱yaj isiwa̱pilowa̱n, ijkó̱n kichijtoyaj este iga Noé kala' ipan weyi á̱ka̱l.
40024039	Iwá̱n ayagaj kimatiá, este que wa̱laj tiawa̱' yej pox recio iwá̱n nochi a̱mikikej. Ijko̱nsan no̱ kua̱' niwi̱' nej yej iPiltzi̱n Ta̱ga'.
40024040	Inó̱n ve̱j o̱me ta̱ga' onoskej mi̱lijti'; se̱ kiwi̱gaskej iwá̱n se' kikajte̱waskej.
40024041	O̱me siwa̱tkej tapaya̱ntoskej; se̱ kiwi̱gaskej, iwá̱n se' kikajte̱waskej.
40024042	’Inó̱n íga xisatoka̱n iga ayá̱' ankimatij te ke̱man nia niwi̱kiti nej yej amoTe̱ko.
40024043	E' xikmatika̱n iní̱n, siga ite̱ko kajli kimatiá te̱ hora wi̱' tayowaka̱n yej tachteki, ayá̱' kochá iwá̱n ayá̱' mote̱makas iga makikaltapo̱ka̱n iga makitachteki̱ka̱n.
40024044	Inó̱n iga amejwa̱n xisatoka̱n iga xine̱chi̱xtoka̱n; nej yej iPiltzi̱n Ta̱ga' niwi̱' kua̱' ayá̱' ankimatitokej.
40024045	Kijtoj Jesús: —Nimitzijliáj iga ye̱'tekipanowa̱ni nochipa kichi̱wa ken kijtowa ite̱ko, iwá̱n kimati yej mamochi̱wa; ino̱mpa tekipanowa̱ni ite̱ko kitapejpena iga makita nochi ikalijti', wa̱n este matatamaka kua̱' nokta takualo.
40024046	Pa̱kto' inó̱n tekipanowa̱ni iga kua̱' wi̱' ite̱ko kasiki kichijto' ken kitekimakakej.
40024047	Nimitzijliáj iga inó̱n tekipanowa̱ni yawij kita̱li̱tij iga makimanda̱ro inochi yej itátkipa ite̱ko.
40024048	E' siga inó̱n tekipanowa̱ni kichi̱was yej aye̱kti, iwá̱n makijto ipan iya̱lmaj: “Note̱ko wejká̱waso' iga asis”,
40024049	iwá̱n pe̱was iga kikno̱chi̱was sekin tekipanowa̱nimej, iwá̱n pe̱was iga takua, iwá̱n senta̱wa̱na iwá̱n sekin,
40024050	ite̱ko yawi wi̱kiti kua̱' inó̱n tekipanowa̱ni ayá̱' kichi̱xto'.
40024051	Iwá̱n poxsan yawi kicastiga̱ro̱tij; kensan ino̱mej yej mopajpantiáj iga ye̱'nemij. Yawi cho̱kati iwá̱n este tangueguetzekas.
40025001	Jesús kijtoj: —Ka̱n reina̱rowa Dios ken tikita diez takomej yej kikuikej icandi̱lmej de aceite iwá̱n yajkij ka̱n mona̱miktilo iga ki̱xna̱mikitoj chokotzi̱n.
40025002	Cinco de yejamej xe̱toktikej, iwá̱n se' cinco ye̱'tajla̱ntokej.
40025003	Yej xe̱toktikej kikuikej icandi̱lmej, e' ayá̱' kiwi̱gakej aceite iga sej maka̱ta̱lili̱ka̱n.
40025004	Yej ye̱'tajla̱ntokej, kinentia̱yaj má̱j aceite ipan ibote̱llajmej, iyoka yej kinentia̱yaj ipan icandi̱lmej.
40025005	Chokotzi̱n poxsan wejkaj, iwá̱n takomej inochimej kochisnekikej iwá̱n kochikej.
40025006	Wa̱n tajkoyówal tzajtzilo̱': “¡Wi̱'ya chokotzi̱n, xiki̱xna̱mikítija!”
40025007	Nochi ino̱mej takomej mopejpentiketzkej ka̱n kochtoyaj, iwá̱n pe̱wakej iga ka̱ta̱liliáj icandi̱lmej.
40025008	Iwá̱n ino̱mej cinco takomej yej xe̱toktikej, kijlijkej ino̱mej yej ye̱'tajla̱ntokej: “Achi xine̱makaka̱n amoaceitej, iga némiya se̱wi nocandi̱lmej.”
40025009	E' takomej yej ye̱'tajla̱ntokej, kijtojkej: “Ayá̱', akimakas iga tonochimej. Má̱j ye̱kti xa̱ka̱n xikowatij ka̱n monamaka iga no̱ xikpiaka̱n amoaceitej.”
40025010	Mie̱j ino̱mej cinco takomej yej xe̱toktikej nemi ya̱yaj kikowatij aceite, asi' chokotzi̱n. Takomej yej kipiáyaja aceite kalakkej iwá̱n chokotzi̱n ka̱n mona̱miktilo iwá̱n tzakui' kalte̱n.
40025011	Iwá̱n asikoj takomej yej takowato̱yaj, kijtojkej: “¡Juu, juu, achi xine̱kaltapo̱wili̱ka̱n!”
40025012	E' chokotzi̱n kijtoj: “Nimitznojma‑ijliáj iga ayá̱' nokta nimitzi̱xmatij.”
40025013	Jesús kijlij idisci̱polojmej: —Xisatoka̱n, iga ayá̱' ankimatij ke̱man niwe̱jasiki, nej yej iPiltzi̱n Ta̱ga'.
40025014	’Ka̱n reina̱rowa Dios ken tikita se̱ ta̱ga' yej motapialiá yej yá̱tiya wejka ipan se' país, kino̱tza' itekipanowa̱nimej iga kikajte̱wilij tomi̱n iga makitekipano̱ka̱n.
40025015	’Se̱ de yejamej kimá' cinco tawaxa̱n tomi̱n, se' kimá' o̱me tawaxa̱n tomi̱n, iwá̱n se' kimá' se̱san, ijkó̱n nochi kimajmá' ke̱'san wel kitekipano̱ltiá. Iwá̱n yájkiya wejka ipan se' ta̱jli.
40025016	Iwá̱n inó̱n tekipanowa̱ni yej kimakakej cinco tawaxa̱n tomi̱n, kitekipanoj iwá̱n kita̱nilij se' cinco.
40025017	Ijko̱nsan no̱ yej kimakakej o̱me tawaxa̱n tomi̱n, kita̱nilij se' o̱me.
40025018	E' yej kimakakej se̱san, yajki ki̱ya̱nato itomi̱n ite̱ko, kichkua' ta̱jli iwá̱n kito̱ga' inó̱n tomi̱n yej kimakakaj.
40025019	’Kua̱' pox wejkaj, ite̱ko ino̱mej tekipanowa̱nimej wa̱laj sej, íkua̱'ya kichij cuenta iwá̱n yejame̱n.
40025020	Achto asiko yej kimakakej cinco tawaxa̱n tomi̱n, iwá̱n kimá' se' má̱j cinco yej yéjpaya kita̱nilij, kijtoj: “Note̱ko, tine̱maga' cinco tawaxa̱n tomi̱n, iná̱n nigaj ono' se' cinco yej nejya nikta̱nilij.”
40025021	Ite̱ko kijtoj: “Ómpaya ken tikchij, tej sí tiye̱'tekipanowa̱ni iga tikchij ken nimitzijlij; como tikpi̱wij yej alí̱n nimitzmakaka, iná̱n nia nimitzmakati iga xitekipano ipan yej má̱j komati. Xikalákiya iga matisempa̱kika̱n.”
40025022	Má̱j má̱j asiko inó̱n tekipanowa̱ni yej kimakakaj o̱me tawaxa̱n tomi̱n, iwá̱n kijtoj: “Note̱ko, tine̱makaka o̱me tawaxa̱n tomi̱n, iná̱n nikuajli̱' na̱wi, nikta̱nilij se' o̱me.”
40025023	Ite̱ko kijtoj: “Ómpaya ken tikchij, tej sí tiye̱'tekipanowa̱ni iga tikchij ken nimitzijlij; iga tikpi̱wij yej alí̱n nimitzmakaka, iná̱n nia nimitzmakati iga xitekipano ipan yej má̱j komati. Xikalákiya iga matisempa̱kika̱n.”
40025024	E' kua̱' asi' inó̱n tekipanowa̱ni yej kimakakaj se̱san tawaxa̱n tomi̱n, kijlij ipatró̱n: “Note̱ko, nej nikmatiá iga tipoxyo̱ltakuakti' iwá̱n titapixka ka̱n ayá̱' tito̱ga'.
40025025	Inó̱n iga nimitzi̱makasi', iwá̱n nikto̱ga' motomi̱n, e' nigaj ono' yej motatki.”
40025026	Ite̱ko kijlij: “Ayéj tiye̱'tekipanowa̱ni, atikyo̱lmaka iga titekipanowa, tikmatiaya iga nej nitapixka ka̱n ayá̱' nito̱ga';
40025027	maséj tika̱wato in notomi̱n ipan banco, ijkó̱n kua̱' nimokuepaya tine̱makaya notomi̱n wa̱n se' alí̱n yej kita̱nij.”
40025028	Iwá̱n kijlij yej ompa onoyaj: “Xikui̱li̱ka̱n inó̱n tawaxa̱ntomi̱n yej kipiaya, iwá̱n xikmakaka̱n inó̱n yej kipiá diez.
40025029	Iga yej kipiá, má̱j yawij kimakatij, este po̱póxsanya sej yawi kipiati; e' yej ayá̱' kipiá, este yej alí̱n kipiá yawij kikui̱li̱tij.
40025030	Iwá̱n iní̱n ta̱ga' yej atekipano̱jneki, xiki̱xti̱ka̱n iga maono ka̱n tako̱mi iga ompa macho̱kato este magueguetzeka itan.”
40025031	’Kua̱' nej yej iPiltzi̱n Ta̱ga' niwi̱' ken se̱ rey, ne̱yawalojtiwi̱tzej noa̱ngelejmej, iwá̱n nimota̱li̱j ipan weyi asie̱ntoj ka̱n nirreina̱ro̱j.
40025032	Iwá̱n nochi gente yej ono' ipan iní̱n ta̱jli yawij monechko̱tij no‑i̱xtaj, iwá̱n nej nia nikyojyokati̱tij, ken tikita yej kicuida̱rowa yo̱lka̱mej kiyojyokatiá borre̱gojmej iwá̱n chi̱vojmej.
40025033	Iwá̱n borre̱gojmej yawij ka̱witij noye̱'ka̱mpa, iwá̱n chi̱vojmej yawij ka̱witij noo̱pochka̱mpa.
40025034	Wa̱n nej yej Rey nia nikijli̱ti yej ka̱witij noye̱'ka̱mpa: “Xiwi̱kíka̱nya yej mitzpale̱wijkej noTaj iga xiye̱'onoka̱n; xikalakika̱n ka̱n Dios reina̱rowa. Ijkó̱n kine' Dios desde iga mochij iní̱n ta̱jli.
40025035	Nimaya̱na' iwá̱n amejwa̱n anne̱tamakakej; kua̱' ni‑a̱tanekiá, annea̱makakej; kua̱' ninemiá ka̱n ayéj nocha̱n, anne̱kochtijkej amocha̱n.
40025036	Kua̱' anikpiaya notzótzol, anne̱tzotzolyo̱tijkej; kua̱' niwe̱titoya, anneo̱mema̱wijkej; kua̱' nonoya preso, anne̱paxa̱lowili̱toj.”
40025037	Iwá̱n yej kichi̱waj ken Dios kineki, kijto̱skej: “NoTe̱ko, ¿ké̱man nimitzitakej iga timaya̱ntinemiá iwá̱n nimitztamakakej? ¿O ké̱man nimitzitakej iga ta̱tanektinemiá iwá̱n nimitza̱makakej?
40025038	¿Ké̱man nimitzitakej iga tinemiá ka̱n ayéj mocha̱n iwá̱n nimitzkochtijkej nocha̱mej? ¿O ké̱man mitzpoloj motzótzol iwá̱n nimitztzotzolyo̱tijkej?
40025039	¿O ké̱man nimitzitakej tiwe̱titoya, o tonoya ipan cárcel iwá̱n nimitzpaxa̱lowili̱toj?”
40025040	El Rey kijto̱j: “Nej nimitzijliáj, kua̱' tejté̱ ankichi̱wilijkej yej ye̱kti ini̱mej nokni̱wa̱n yej moali̱mpamatij, ino̱nwa' nej anne̱chi̱wilijkej.”
40025041	’Iwá̱n el Rey kijli̱j yej onokej iyo̱pochka̱mpa: “Xicholo̱ka̱n no‑i̱xtaj amejwa̱n yej amonókeja iga anyawij ampoliwitij; xa̱ka̱n ipan tiwelo̱n yej ayí̱' se̱wi yej ono' iga Tzitzimi' iwá̱n iga iya̱ngelejmej.
40025042	Nimaya̱na', iwá̱n ayá̱' anne̱tamakakej, ni‑a̱tanegui' iwá̱n ayá̱' annea̱makakej.
40025043	Ninemiá ka̱n ayéj nocha̱n, iwá̱n ayá̱' anne̱kochtijkej amocha̱n. Anikpiaya notzótzol, amejwa̱n ayá̱' anne̱tzotzolyo̱tijkej; kua̱' niwe̱titoya iwá̱n nonoya preso, ayá̱' anne̱paxa̱lowili̱toj.”
40025044	Iwá̱n yejamej kijto̱skej: “NoTe̱ko, ¿ké̱man nimitzitakej timaya̱ntinemi, o ti‑a̱tanektinemi, o tiwejkacha̱nej, atikpiaya motzótzol, o tiwe̱titoya, o tonoya ipan cárcel, iwá̱n ayá̱' nimitzpale̱wijkej?”
40025045	Iwá̱n inó̱n Rey kijto̱j: “Nimitzijliáj iga kua̱' ayá̱' ankichi̱wilijkej yej ye̱kti ini̱mej nokni̱wa̱n yej moali̱mpamatij, nej no̱ ayá̱' anne̱chi̱wilijkej.”
40025046	Ini̱mej ya̱tij ka̱n ayí̱' tamis iga kikno̱chi̱waskej, e' yej kichi̱waj ken Dios kineki, yawij onotij nochipa wa̱n Dios, ayí̱' mikiskej.
40026001	Kua̱' Jesús tami' nochi kijtoj iní̱n, kijlij idisci̱polojmej:
40026002	—Amejwa̱n ankimátija iga mo̱sta se̱ día ásisya iyilwiyo la Pascua; nej yej iPiltzi̱n Ta̱ga' yawij ne̱ki̱tzki̱tij iwá̱n yawij ne̱mikti̱tij ipan cruz.
40026003	Iwá̱n ije̱fejmej sacerdo̱tejmej, wa̱n yej tamachtiáj ipan la ley iwá̱n we̱wetkej yej kimanda̱rowaj judiyojmej, monejnechkojkej cha̱n Caifás, yej ije̱fej ije̱féjmejpa sacerdo̱tejmej.
40026004	Ompa mota̱tapo̱wijkej iga makiki̱tzki̱ka̱n Jesús, e' matakajkaya̱wáka̱mpa iga makimikti̱ka̱n.
40026005	Kijtowa̱yaj: —Ayá̱' tikchi̱waskej kua̱' nento' ilwi', iga amo makuesiwilo.
40026006	Kua̱' Jesús onoya a̱ltepe̱' Betania cha̱n Simón yej kipiaya lepra,
40026007	se̱ siwa̱' yajki ka̱n ono' Jesús, kiwajli̱' se̱ ibote̱yajtzi̱n yej kipiaya aceite yej poxsan ajwiya̱' iwá̱n pox vale̱rowa, iwá̱n kitoya̱wilij ipan itzontekon Jesús ka̱n ki̱xna̱ntoya mesa.
40026008	Kua̱' disci̱polojmej inó̱n kitakej, kuesiwikej, mojlijkej: —¿Te iga in iní̱n aceite kiyokatoyajkej?
40026009	Iní̱n wel katka mamonamaka iga komati tomi̱n, iwá̱n inó̱n tomi̱n tikmajmakayaj yej ayá̱' motapialiáj.
40026010	Jesús kikagui' yej kijtojkej disci̱polojmej, kijtoj: —¿Te iga nemi ankikuejkuesowaj iní̱n siwa̱'? Inó̱n yej ne̱chi̱wilij poxsan nikye̱'ita.
40026011	Yej ayá̱' motapialiáj, nochipa onoskej amowa̱n, e' nej ayá̱' nochipa nij anne̱piaskej.
40026012	Iga iní̱n siwa̱' kitoyaj iní̱n yej ajwiya̱' noyakapan, tane̱xtiliá iga ijkí̱n ne̱chi̱wili̱skej kua̱' ne̱to̱kaskej.
40026013	Nimitzijliáj iga nó̱ya̱nsan ka̱n mopowas ipan inewi iní̱n ta̱jli, kén iga Dios tama̱nawiá, yawi no̱ mopowati yej kichij iní̱n siwa̱', iwá̱n ijkó̱n moejla̱mikis yej kichij.
40026014	Se̱ de ino̱mej doce idiscí̱poloj yej ito̱ka̱' Judas Iscariote, yajki kitato ije̱fejmej sacerdo̱tejmej,
40026015	iwá̱n kijlij: —Siga nimitzpale̱wiáj iga xiki̱tzki̱ka̱n Jesús, ¿ké̱' tomi̱n anne̱makaskej? Iwá̱n yejamej kipaga̱rojkej treinta tomi̱n de plata.
40026016	Iwá̱n íkua̱'ya Judas kite̱moj ke̱man wel makiki̱tzki̱ka̱n Jesús.
40026017	Inó̱n día kua̱' pe̱wa' iyilwiyo la Pascua, kua̱' mokua pa̱n yej ayá̱' kipiá levadura, disci̱polojmej kitechojkej Jesús, kitajtankej: —¿Ka̱n tikneki manimitzchi̱wili̱tij tákual iga tikilwichi̱wili̱skej la Pascua?
40026018	Jesús kijtoj: —Xa̱ka̱n Jerusalén, icha̱n inó̱n ta̱ga' yej anki̱xmatij iwá̱n xikijli̱ka̱n: “ToTamachtia̱ni kijtowa ijkí̱n: Nej ali̱nsan poliwi iga yáwija ne̱mikti̱tij, mocha̱n nikpano̱lti̱jneki iyilwiyo la Pascua iwá̱n nodisci̱polojmej.”
40026019	Disci̱polojmej kichijkej ken kijtoj Jesús, iwá̱n kichijkej tákual iga kilwichi̱wiliáj la Pascua.
40026020	Kua̱' tayowáti'ya, Jesús ki̱xna̱n mesa iwá̱n doce idisci̱polojmej.
40026021	Mie̱j takuajtoyaj, kijtoj: —Nimitznojma‑ijliáj iga se̱ de amejwa̱n yawi ne̱ne̱xti̱ti iga mane̱ki̱tzki̱ka̱n.
40026022	Disci̱polojmej poxsan mokno̱matikej; iwá̱n sejsé̱ pe̱' kitajtankej Jesús; —¿NoTe̱ko, ix nej?
40026023	Iwá̱n Jesús kijtoj: —Se̱ de amejwa̱n yej íwa̱n nemi nisentakua ipansan iní̱n plato, yawi ne‑ichtakane̱xti̱ti iga mane̱mikti̱ka̱n.
40026024	Nimitzijliáj iga nej yej iPiltzi̱n Ta̱ga' yawij ne̱mikti̱tij ken ijkuilijto', e' lástima inó̱n ta̱ga' yej yawi ne̱ne̱xti̱ti iga mane̱ki̱tzki̱ka̱n. ¡Má̱j ye̱kti katka iga inó̱n ta̱ga' amo maki‑onolti̱ka̱n!
40026025	Iwá̱n Judas, yej yawi tane̱xti̱ti, kijtoj: —Tamachtia̱ni, ¿ix nejya a̱n? Jesús kijlij: —Kena, tejya nokta.
40026026	Mie̱j takuajtoyaj, Jesús kikui' pa̱n, kimá' gracias Dios, iwá̱n kua̱' kita̱tajkóloja, kimajmá' idisci̱polojmej, kijtoj: —Xikua̱ka̱n iní̱n pa̱n, ini̱nwa' nocue̱rpoj.
40026027	Iwá̱n kikui' se̱ vaso yej kipiá vino, kimá' gracias Dios iwá̱n sejsé̱ sejsé̱ kimakatiajkij idisci̱polojmej, kijlijkej: —Xikoni̱ka̱n amonochi̱n,
40026028	iga ini̱nwa' noesyo yej kijto̱jneki iga nikchi̱wa se'ya pacto, iga nia niktoya̱wati noesyo iga mia' mamoperdona̱ro yej kichijkej yej aye̱kti.
40026029	E' nimitzijliáj iga ayo' má̱j nikoni̱j iní̱mbapa uva iya̱yo este kua̱' tiksen‑oni̱skej nuevo vino ka̱n Dios reina̱rowa.
40026030	Kua̱' tami' kitakui̱kilijkej Dios, yajkij ipan se̱ tepe̱' yej ito̱ka̱' Olivos.
40026031	Iwá̱n Jesús kijtoj: —Amejwa̱n amonochi̱n iní̱n yówal ankikajte̱waskej iga anmoconfia̱rowaj ipan nej; iga ijkí̱n ijkuilijto': “Nikmikti̱j ite̱ko borre̱gojmej iwá̱n borre̱gojmej pa̱payi̱niskej.”
40026032	E' kua̱' ni‑ojpa‑isas sej, kua̱' anya̱skej Galilea, nej achto nia̱ti.
40026033	Iwá̱n Pedro kijtoj: —Malej iga inochi̱n mamitzsenkokajte̱waka̱n, e' nej ayá̱'.
40026034	Jesús kijlij: —Nej nimitzijliá iga iní̱n yówal kua̱' aya tzajtzi ka̱yo, tia tikijto̱ti e̱yi ve̱j iga ayá̱' tine‑i̱xmati.
40026035	Pedro kijtoj: —Malej iga matisenmikika̱n, nej ayá̱' nikito̱j iga ayá̱' nimitzi̱xmati. Iwá̱n nochi idisci̱polojmej ijko̱nsan no̱ kijtojkej.
40026036	Iwá̱n Jesús asito iwá̱n idisci̱polojmej ka̱n kijliáj Getsemaní. Ompa kijlij idisci̱polojmej: —Nijo' ximota̱li̱ka̱n, nej maniao' nepa, manitajto̱ti wa̱n Dios.
40026037	Jesús kikuite̱wa' Pedro iwá̱n iyo̱mexti ipilowa̱n Zebedeo. Jesús pe̱wa' iga poxsan mokno̱mati' iwá̱n moyo̱lmiktij.
40026038	Iwá̱n kijtoj: —Poxsan nimokno̱mati este ken nimikisnékiya. Nijo' xika̱wika̱n, xisatoka̱n nowa̱n.
40026039	Jesús yajki achi má̱j wejkatzi̱n, iwá̱n kite̱ne̱wij Dios este motzonto̱ga' ta̱lpan, ijkí̱n kijtoj: —NoTaj, siga wel mochi̱was, xine̱ma̱nawi iga amo mane̱mikti̱ka̱n; e' amo mamochi̱wa ken nej nikneki, mamochi̱wa ken tej tikneki.
40026040	Jesús yajki sej ka̱n ono' idisci̱polojmej iwá̱n kasitoj kojkochtokej; iwá̱n kijlij Pedro: —¿Ix ni alí̱n awel an‑isatoj nowa̱n malej se̱ hora?
40026041	Xijisatoka̱n iwá̱n xi‑ora̱do̱ka̱n iga amo mamitzta̱nili̱ka̱n Tzitzimi'. Ipan amoa̱lmajmej ankiyo̱lmakatokej iga ankichi̱waj yej ye̱kti, e' amogá̱najsan awel ankichi̱waj.
40026042	Jesús sej ora̱do̱to, iwá̱n ijkí̱n kitajtanilij Dios: —NoTaj, siga ay' wel tejte‑o' mochi̱wa iga amo mane̱mikti̱ka̱n, mamochi̱wa ken tej tikneki.
40026043	Kua̱' mokuepa' sej Jesús, kasikoj idisci̱polojmej kojkochtokej iga poxsan kochisnekiáj.
40026044	Iwá̱n kikajtej sej idisci̱polojmej iga yajki sej ora̱do̱to, inó̱n ve̱jwa' e̱yi ve̱ja iga yawi ora̱do̱ti, iwá̱n ijko̱nsan sej kijtoj.
40026045	Iwá̱n yajki sej ka̱n ono' idisci̱polojmej, iwá̱n kijlijkej: —¿Ix ankojkochtókejo'? ¿Nemi anmose̱wiáj? Wí̱tzeja yej kitekichijtokej yej aye̱kti iga yawij ne̱ki̱tzki̱tij, nej yej iPiltzi̱n Ta̱ga'.
40026046	Ximoketzáka̱nya, tiáka̱nya; wi̱'ya yej ne̱ne̱xtiá.
40026047	Jesús ta̱tapojtóyao' iwá̱n idisci̱polojmej, kua̱' asiko Judas, se̱ de ino̱mej doce idiscí̱poloj Jesús. Asiko iwá̱n mia' yej kitokatiwi̱tziáj. Kiwajligayaj espada iwá̱n kuawi', ini̱mej kiti̱tan sacerdo̱tejmej iwá̱n yej kimanda̱rowaj judiyojmej.
40026048	Ijkí̱n kijtoj Judas kua̱' aya kine̱xtiá katiá in Jesús: —Yej ankitaskej nikpipitzo̱j, ino̱nya nokta xiki̱tzki̱ka̱n.
40026049	Iwá̱n Judas kitechoj Jesús, iwá̱n kijlij: —¿Kén tikmati, noTamachtia̱ni? Iwá̱n kipipitzoj.
40026050	Jesús kijlij: —Ej, in tej ¿té̱ tikuiko? Iwá̱n kisempo̱lójkeja in Jesús iga kiki̱tzkijkej, iwá̱n kiwi̱gákeja preso.
40026051	E' se̱ yej nemiá iwá̱n Jesús, kiki̱xtij iyespa̱daj, iwá̱n kinagastegui' se̱ yej imó̱nsojpa ije̱fej sacerdo̱tejmej.
40026052	Iwá̱n Jesús kijtoj: —Xike̱na moespa̱daj ipan ikajlo̱', iga nochi yej tamiktiáj iga espada, yawij no̱ kimikti̱tij iga espada.
40026053	¿Ix atikmati iga nej wel katka niktajtaniliá noTaj más de setenta y dos mil a̱ngelejmej iga mane̱ma̱nawi̱ka̱n?
40026054	E' siga ijkó̱n, ¿kéntaj mochi̱was ken ijkuilijto'? Inó̱n iga ye̱kti mamochi̱wa kensan kijtowa itájto̱l Dios.
40026055	Iwá̱n Jesús kijlij ino̱mej gente: —¿Ix anwa̱lkej anne̱kuikoj ken kua̱' se̱ yej tachte'? ¿Ix inó̱n iga ankiwajligakej espada iwá̱n kuawi'? Nej nochipa nimota̱lia̱ya amowa̱n iga nitamachtijtoya weyitio̱pan, iwá̱n ayí̱' anne̱ki̱tzkijkej.
40026056	Nochi iní̱n nemi panowa iga mamochi̱wa ken kijkuilojkej profe̱tajmej ipan itájto̱l Dios. Iwá̱n nochi disci̱polojmej kikajtejkej ise̱lti Jesús, iwá̱n chojcholojkej.
40026057	Iwá̱n kiwi̱gakej Jesús iyi̱xtaj Caifás yej ije̱fej sacerdo̱tejmej. Ompa no̱ onoyaj yej tamachtiáj ipan la ley iwá̱n yej kimanda̱rowaj judiyojmej.
40026058	E' Pedro kiwejkatokatiajki Jesús este que asi' ipan ipa̱tioj ije̱fej sacerdo̱tejmej, ompa kala' iwá̱n mota̱lij wa̱n policiyajmej iga makita té̱ kichi̱wili̱skej Jesús.
40026059	Iwá̱n ije̱fejmej sacerdo̱tejmej iwá̱n nochi yej kimanda̱rowaj judiyojmej, kite̱mowilia̱yaj Jesús tejté̱ yej aye̱kti kichij ka̱nsan makipanti̱ka̱n iga wel makimikti̱ka̱n.
40026060	E' akasilijkej nité̱ yej aye̱kti, malej iga mia' kiyokapantia̱yaj Jesús. Iwá̱n wa̱lkej o̱me̱n yej tayokapantiáj,
40026061	kijtojkej: —Iní̱n ta̱ga' kijtoj: “Nej wel nikxi̱xiti̱na iweyitio̱pan Dios, iwá̱n e̱yi día ne̱wiguiliá iga sej manikojpachi̱wa.”
40026062	Iwá̱n ije̱fej sacerdo̱tejmej, moketza', iwá̱n kijlij Jesús: —¿Aya̱'taj titajtowa achi? ¿Ix ayá̱' tikaki iga nemi mitzte̱lwiáj?
40026063	E' Jesús atajtoj. Iwá̱n ije̱fej sacerdo̱tejmej, kijtoj: —Nej nimitztajtani ipan ito̱ka̱' Dios yej isato' iga xine̱nojma‑ijli̱ka̱n siga tejya nokta Cristo yej iPiltzi̱n Dios.
40026064	Jesús kijtoj: —Ijkó̱n ken tej tikitoj. Iwá̱n nimitzijliáj iga anyawij anne‑itatij iga nej yej iPiltzi̱n Ta̱ga' ni‑e̱watos ila̱doj iye̱'ma̱' Dios yej nochi wel kichi̱wa, iwá̱n anne‑itaskej kua̱' nemi niwi̱' ipan mixti cie̱lojkóbapa.
40026065	Íkua̱'ya ije̱fej sacerdo̱tejmej, kitza̱tzaya̱n itzótzol iga kuejkuesiwi', iwá̱n kijtoj: —Iní̱n ta̱ga' kima̱lijlij Dios. Ay'ya tiknekij má̱j agaj tejté̱ makijto ico̱ntraj Jesús, némiya tikakij iga kima̱lijliá Dios.
40026066	¿Kén ankijtowaj amejwa̱n? Yejamej kijtojkej: —¡Kichij yej aye̱kti, kajasi iga mamomikti!
40026067	Íkua̱'ya kixa̱ygachijchakej iwá̱n kimagakej. Sekin kixa̱ygatatzi̱nakej Jesús.
40026068	Kijlia̱yaj: —Tej Cristo, ¡siga tiprofe̱taj, ta' xikijto a̱'yéj mitzmaga'!
40026069	Mie̱j Pedro e̱watoya fuera ipan patio, se̱ isirvie̱ntaj Caifás kitechoj iwá̱n kijlij: —¡Tej no̱ tinemiá iwá̱n Jesús yej de Galilea!
40026070	E' Pedro iyi̱xtaj nochi yej ompa onoyaj kijtoj iga ayá̱' ki̱xmati Jesús, kijtoj: —Ayá̱' nikmati de te̱ nemi titajtowa.
40026071	Pedro ki̱stia̱ya ipan ipue̱rtajyo patio iwá̱n se' sirvienta kita', kijlij yej ompa onoyaj: —Iní̱n ta̱ga' no̱ nemiá iwá̱n Jesús yej de Nazaret.
40026072	Iwá̱n Pedro sej kijtoj iga aki̱xmati, este kito̱ka̱wij Dios iga ijkó̱n nokta, kijtoj: —Ayá̱' niki̱xmati in inó̱n ta̱ga'.
40026073	E' aya wejkati', yej ompa onoyaj kitechojkej Pedro iwá̱n kijlijkej: —Mataj tejwa' no̱ de yejáme̱mpa iga tikakij ipan sanmotájto̱l.
40026074	Pedro kijtojte̱wa': —Ayá̱' niki̱xmati in inó̱n Ta̱ga'. ¡Dios mane‑ikno̱chi̱wa siga nemi nimitzkajkaya̱waj! Iwá̱n íkua̱'ya tzajtzité̱' se̱ ka̱yo.
40026075	Iwá̱n Pedro kejla̱n yej kijtoj Jesús: “Kua̱' aya tzajtzi ka̱yo, tia tikijto̱ti e̱yi ve̱j iga ayá̱' tine‑i̱xmati.” Iwá̱n Pedro ki̱sa' ompa iwá̱n poxsan cho̱ga' este kualo̱' iya̱lmaj.
40027001	Kua̱' tané̱si'ya, nochi ije̱fejmej sacerdo̱tejmej iwá̱n yej kimanda̱rowaj judiyojmej, motajto̱ltijkej ken iga yawij kimikti̱tij Jesús.
40027002	Iwá̱n kilpitiajkij iga kika̱watoj iyi̱xtaj Pilato yej gobernador romano.
40027003	Kua̱' Judas kiné̱xtija Jesús iga makiki̱tzki̱ka̱n, iwá̱n Jesús yáwija kimikti̱tij, Judas kimachi̱lij iga pox aye̱kti kichij iwá̱n kikuepili̱toj sej in inó̱n treinta tomi̱n de plata ije̱fej sacerdo̱tejmej iwá̱n yej kimanda̱rowaj judiyojmej.
40027004	Kijtoj Judas: —Nej nikchij yej aye̱kti iga niknamá' Jesús yej ayá̱' nemi kichi̱wa yej aye̱kti iga makimikti̱ka̱n. Yejamej kijtojkej: —Inó̱n nejame̱n ayo' nikmatij, ino̱nwa' tej tikmati.
40027005	Iwá̱n Judas kitajtájkal in inó̱n tomi̱n weyitio̱pan‑ijti', ki̱ste̱wa' iwá̱n yajki mopi̱pilo̱to.
40027006	Ije̱fejmej sacerdo̱tejmej, kipejpejpenkej inó̱n tomi̱n, iwá̱n kijtojkej: —Iní̱n tomi̱n awel matikaki̱ka̱n ka̱n tiknechkowaj ofre̱ndajmej, iga iní̱n ipati̱' iyesyo Jesús iga yawi mikiti.
40027007	Iwá̱n motajto̱ltijkej iga inó̱n tomi̱n, makikuika̱n iga mamokowa ta̱jli yej ito̱ka̱', Íta̱l yej Tekipanowa iga Soki', ka̱n moto̱kaskej yej wejkacha̱nejkej.
40027008	Inó̱n ta̱jli este iná̱n ito̱ka̱' Esta̱jli iga mokowa' iga tomi̱n yej iga kimiktijkej Jesús.
40027009	Ijkó̱n mochij ken kijtoj el profeta Jeremías, kua̱' kijtoj: “Kikuikej inó̱n treinta tomi̱n de plata, achó̱n ipati̱' kita̱lilijkej israeli̱tajmej,
40027010	iwá̱n iga inó̱n tomi̱n mokowa' ta̱jli yej ito̱ka̱', Íta̱l yej Tekipanowa iga Soki', ijkó̱n ken ne̱tekimá' toTe̱ko.”
40027011	Jesús kiwi̱gakej iyi̱xtaj el gobernador, iwá̱n kitajtan: —¿Ix tejya in iRre̱y judiyojmej? Jesús kijtoj: —Ijko̱nya ken tej tikijtowa.
40027012	Kua̱' ije̱fejmej sacerdo̱tejmej iwá̱n yej kimanda̱rowaj judiyojmej kite̱lwia̱yaj Jesús, Jesús até̱ kijtoj.
40027013	Iwá̱n Pilato kijlij Jesús: —¿Ix atikaki nochi yej nemi mitzte̱lwiáj?
40027014	E' Jesús ayá̱' kijtoj nité̱ nokta iwá̱n in gobernador poxsan madmira̱doj.
40027015	Ipan iyilwiyo la Pascua el gobernador kitekimajka̱waya se̱ preso, san katiá kijto̱skej la gente.
40027016	Ompa onoya se̱ preso yej inochi ki̱xmatiá iga kichi̱wa yej aye̱kti, ito̱ka̱' Barrabás.
40027017	Kua̱' la gente nechkatokej, Pilato kijlij la gente: —¿A̱'yéj ankinekij manikmajka̱wa? ¿Ix Barrabás o Jesús yej kijliáj el Cristo?
40027018	Iga Pilato kimatiá iga kiki̱tzkijkej Jesús iga ki̱xitayaj.
40027019	Mie̱j Pilato e̱watoya ipan iweyi‑asie̱ntoj ka̱n manda̱rowa, isiwa̱' kitati̱tanilij iga kijlij: “Amo te̱ xikchi̱wili iní̱n ta̱ga', yéj ayá̱' nemi kichi̱wa yej aye̱kti. Nej yowa̱n nikte̱mi' poxsan yej ajaye̱kti iga yéj.”
40027020	E' ije̱fejmej sacerdo̱tejmej iwá̱n yej kimanda̱rowaj judiyojmej, kijlijkej la gente iga makijto̱ka̱n iga makimajka̱waka̱n Barrabás iwá̱n Jesús makimikti̱ka̱n.
40027021	Gobernador sej tatajtan: —¿A̱'yéj de iní̱n o̱me̱n ankinekij manikmajka̱wa? Yejamej kijtojkej: —Xikmajka̱wa Barrabás.
40027022	Pilato kitajtan la gente: —¿Te̱ ankinekij manikchi̱wili Jesús yej kito̱ka̱wiáj el Cristo? Inochimej kijtojkej: —¡Xikmikti ipan cruz!
40027023	Pilato kijtoj: —¿Ix te̱ kichij yej aye̱kti? E' ma̱jya tzajtzikej iga kijtojkej: —¡Xikmikti ipan cruz!
40027024	Kua̱' Pilato kita' iga ayo' te̱ wel kichi̱wa iga la gente ma̱jya tzajtzikej, tatekimá' iga makikui̱li̱tij a̱'ti iga mamoma̱pa̱ka iyi̱xtaj la gente, kijtoj: —Ayéj notechko iga mamiki iní̱n ta̱ga', yéj ayá̱' kichij yej aye̱kti, ompa amejwa̱n xikitaka̱n.
40027025	Iwá̱n nochi gente kijtoj: —Nejáme̱nyawa' iwá̱n nopilowa̱n manimokui̱ti̱ka̱n iga mamiki.
40027026	Iwá̱n Pilato kimajkaj Barrabás, iwá̱n tatekimá' iga makimagaka̱n Jesús iwá̱n kimá' la gente iga makimikti̱ka̱n ipan cruz.
40027027	Iwá̱n isolda̱dojmej Pilato kiwi̱gakej Jesús al palacio, iwá̱n kipo̱loj komati solda̱dojmej.
40027028	Iwá̱n kipejpetzojkej Jesús iwá̱n kajaki̱ltijkej tzótzol yej este chí̱lti'san.
40027029	Iwá̱n kita̱lilijkej ipan itzontekon se̱ corona de witzti yej kiyawalchijkej, iwá̱n kiki̱tzkiltijkej no̱ se̱ kuawi' ipan iye̱'ma̱'. Iwá̱n motankua̱ketzayaj iyi̱xtaj iga kaja̱wilmatikej; kijlia̱yaj: —¡Xiye̱'ono iRre̱y judiyojmej!
40027030	No̱ kichijchayaj, iwá̱n iga kuawi' kikuajkua̱wi̱tekkej.
40027031	Kua̱' támi'ya kaja̱wilmatikej, kiki̱xtilijkej sej inó̱n tzótzol yej chi̱lti' iwá̱n kajaki̱ltijkej sej yej itzótzolpa nokta. Iwá̱n kiwi̱gákeja iga kimikti̱toj ipan cruz.
40027032	Kua̱' ki̱stiá̱yaja ipan palacio, kasikej se̱ ta̱ga' yej icha̱n a̱ltepe̱' Cirene yej ito̱ka̱' Simón; yéjya kitekimakakej iga makiwi̱guili Jesús icru̱z.
40027033	Kua̱' asikej ka̱n kito̱ka̱wiáj Gólgota, yej kijto̱jneki Ka̱n ono' Kuaomi',
40027034	ompa kimakakej Jesús iga makoni vino yej ne̱nelijto' iwá̱n yej pox chichi̱' iga amo mapoxkualo; e' kua̱' Jesús, kimachi̱lij, akine' konij.
40027035	Kua̱' kiclava̱rójkejya ipan cruz, solda̱dojmej kikuikej itzótzol Jesús iga kirrifa̱rojkej iga makimatika̱n aja̱'yéj kikuis. Ijkó̱n kichijkej iga mamochi̱wa ken kijtoj se̱ profeta: “Kirrifa̱rojkej notzótzol iga makimatika̱n aja̱'yéj kikuis.”
40027036	Iwá̱n ómpaya motajta̱lkej iga kitztoyaj Jesús.
40027037	Iwá̱n ikua̱pan kijkuilojkej yej kijtowa te íga kimiktijkej ipan cruz. Ijkí̱n ijkuilijtoya: “INÍ̱N JESÚS YEJ IRRE̱Y JUDIYOJMEJ.”
40027038	Iwá̱n na̱' ka̱n kiclava̱rojkej Jesús pan cruz, no̱ kiclava̱rojkej o̱me yej tachtekij, ipan sejsé̱ icru̱z, se̱ ila̱doj iye̱'ma̱', se' iyo̱pochka̱mpa.
40027039	Iwá̱n yej panowa̱yaj ite̱noj Jesús, kipi̱najtia̱yaj, este kikua̱tzejtzelowilia̱yaj
40027040	iga kijlia̱yaj: —Tej tikijtoj iga tikxiti̱nas weyitio̱pan, iwá̱n ipan e̱yi día wel sej tikojpachi̱wa, moga̱naj ximoma̱nawi. Siga tej iPiltzi̱n Dios, xitemo ipan cruz.
40027041	Ijko̱nsan no̱ ije̱fejmej sacerdo̱tejmej iwá̱n yej tamachtiáj ipan la ley iwá̱n fariseojmej iwá̱n yej kimanda̱rowaj judiyojmej, kipi̱najtia̱yaj Jesús, iwá̱n mojlia̱yaj:
40027042	—Sekin kima̱nawij, igá̱najsan awel moma̱nawiá, siga yéj iRre̱y Israel, matemo ipan cruz iga maticre̱do̱ka̱n ipan yéj.
40027043	Yéj moconfia̱roj ipan Dios; iná̱n Dios makima̱nawi, siga melá̱' iga kineki, porque yéj kijtoj: “Nej iPiltzi̱n Dios.”
40027044	Ijko̱nsan no̱ yej tachtekkej, yej no̱ kiclava̱rojkej ipan sejsé̱ cruz, kipi̱najtijkej Jesús.
40027045	Kua̱' asi' tajkodía, no̱ya̱n ipan ta̱jli tako̱mitiá', ijkó̱n tako̱mititoya este las tres tio̱takpan.
40027046	Iwá̱n íkua̱'ya Jesús tzajtzi' iga inochi itájpal, kijtoj: —Elí, Elí, ¿lama sabactani? —yej kijto̱jneki: TinoDio̱s, tinoDio̱s, ¿te iga tine̱kájteja?
40027047	Sekin yej ompa onoyaj kikakikej iwá̱n kijtojkej: —Ta' xikakika̱n, nemi kino̱tza ikyapa profeta Elías.
40027048	Iwá̱n se̱ de yejamej motaloj iga kikuito tejté̱ yej ken ichka', iwá̱n ka̱pachoj iga xoko̱'vi̱noj, kita̱lij ipan se̱ weya'ojta' iga kitecho̱ltijkej iga makichichi̱na.
40027049	E' sekin kijtojkej: —Xikajte̱wa, matikitaka̱n siga wi̱' in Elías iga kima̱nawi̱ki.
40027050	Jesús sej tzájtzi'pa iga tajtoj, iwá̱n mígui'ya.
40027051	Íkua̱'ya tzótzol yej iga tajkotzaktoya weyitio̱pan, tajkotzaya̱ni', pe̱wa' ajko iwá̱n tzaya̱ntiwa̱laj este tani. Mojo̱li̱n ta̱jli iwá̱n este xa̱xama̱ni' temej.
40027052	Iwá̱n a̱nimajxapomej tajtapowikej; iwá̱n mia' yej miktokej, yej kicre̱dojkej Dios, ojojpa‑isakej.
40027053	Ini̱mej kijki̱skej a̱nimajxapoko kua̱' Jesús ojpa‑ísa'ya, iwá̱n yajkij ipan weyi‑a̱ltepe̱' Jerusalén, iwá̱n ompa mia' kitakej.
40027054	Ije̱fej solda̱dojmej iwá̱n yej íwa̱n kicuida̱rojtoyaj Jesús, kua̱' kitakej mo̱li̱n ta̱jli iwá̱n nochi yej mochij, poxsan majmawikej iwá̱n kijtojkej: —Mataj melá̱' iní̱n ta̱ga' iPiltzi̱n Dios.
40027055	Ompa onoyaj mia' siwa̱tkej yej wéjkasan tajtachi̱xtoyaj yej kipale̱wijtinemiáj Jesús iwá̱n kitokakej desde Galilea.
40027056	No̱ ompa onoya María Magdalena, María yej íye̱'pa Jacobo iwá̱n José, iwá̱n iye̱' yej ipilówa̱mpa Zebedeo.
40027057	Kua̱' némiya tayowati, wa̱laj se̱ ta̱ga' yej motapialiá yej ito̱ka̱' José, yej icha̱n a̱ltepe̱' Arimatea, yéj no̱ idiscí̱poloj katka Jesús.
40027058	Iní̱n ta̱ga' yajki kitato Pilato iwá̱n kitajtanilij icue̱rpoj Jesús iga makito̱ka; iwá̱n Pilato tatekimá' iga makimakaka̱n.
40027059	José kikui' icue̱rpoj Jesús, kiki̱kimiloj iga se̱ sábana yej ejto'.
40027060	Iwá̱n kito̱kato ipan se̱ a̱nimajtexapo' yej kichi̱wilíjkejo' José. Kua̱' kite̱ntzákua'ya a̱nimajxapo' iga se̱ weyiyawalte'ti, yájkiya.
40027061	Ompa onoya María Magdalena iwá̱n se' María, eje̱watoyaj ite̱noj a̱nimajxapo'.
40027062	Ipan se'ya día, día kua̱' mose̱wilo, ije̱fejmej sacerdo̱tejmej iwá̱n fariseojmej monechkojkej iga yajkij kitatoj Pilato,
40027063	kijli̱toj: —Tekiwaj, nejame̱n nikejla̱mikij iga inó̱n yej takajkaya̱wa, kua̱' aya miki, kijtoj iga kua̱' kipiaya e̱yi días iga mikto', yawi sej ojpa‑isati.
40027064	Inó̱n iga xitatekimaka iga makicuida̱ro̱tij ka̱n moto̱ga' e̱yi día, amo santá̱' ya̱skej idisci̱polojmej iwá̱n kiki̱xti̱skej icue̱rpoj iwá̱n kijto̱skej: “Ojpa‑ísa'ya ka̱n miktoya.” Ijkó̱n ma̱jya sej takajkaya̱waskej que achto.
40027065	Pilato kijtoj: —Nigaj ono' solda̱dojmej iga matacuida̱ro̱tij. Xa̱ka̱n iwá̱n xikitaka̱n iga maye̱'tzakto a̱nimajxapo'.
40027066	Iwá̱n yajkij iwá̱n kiye̱'tzakkej a̱nimajxapo', kita̱lilijkej se̱ sello inó̱n te'ti yej kite̱ntzakto' a̱nimajxapo', iwá̱n ompa kikajtejkej solda̱dojmej iga matacuida̱ro̱ka̱n.
40028001	Kua̱' pánoja día iga mose̱wilo, kua̱' tane̱stíwi̱'ya sej ipan domingo, María Magdalena iwá̱n se' María, yajkij kitatoj ka̱n moto̱ga' Jesús.
40028002	Iwá̱n poxsan mo̱li̱n ta̱jli iga wa̱laj ipan cielo se̱ iyá̱ngel Dios este ka̱n to̱kto' Jesús. Iwá̱n ke̱na' weyite'ti yej iga te̱ntzaktoya a̱nimajtexapo', iwá̱n mota̱lij ipan inó̱n weyite'ti.
40028003	Inó̱n ángel peta̱niá ken tikita kua̱' tapeta̱ni, iwá̱n itzótzol este ichkati'.
40028004	Kua̱' solda̱dojmej inó̱n kitakej kuekuechkakej iga majmawikej iwá̱n wetzikej, kajkej ken tikita yej miktokej.
40028005	El ángel kijlij siwa̱tkej: —Amo ximajmawika̱n. Nej nikmati iga ankite̱mowaj Jesús, yej kimiktijkej ipan cruz.
40028006	Ayá̱' nigaj ono', yejwa' ojpa‑ísa'ya, kensan kijtoj. Iná̱n xikitakij ka̱n kita̱lkaj.
40028007	Iwá̱n xá̱ka̱nya semi, xikmati̱lti̱ka̱n idisci̱polojmej: “Yéj miktoyay, e' ojpa‑ísa'ya sej, iwá̱n yéj yawi asiti achto Galilea que amejwa̱n, iwá̱n ompígaya ankitaskej.” Inó̱n yej niwa̱laj nimitzmati̱lti̱koj.
40028008	Iwá̱n siwa̱tkej ki̱skej a̱nimajtexapoko, malej majmawikej, e' yejamej pa̱ktia̱yaj iga kijli̱toj idisci̱polojmej nochi yej kitakej.
40028009	Iwá̱n Jesús mi̱xne̱xtij iyi̱xtajmej siwa̱tkej iwá̱n kisaluda̱rojkej. Yejame̱n kitechojkej Jesús, iwá̱n kiweyimati̱ltijkej este kijikxina̱palojkej.
40028010	Jesús kijtoj: —Amo ximajmawika̱n. Xa̱ka̱n xikijli̱tij nokni̱mej iga maya̱ka̱n Galilea, iwá̱n ompígaya ne‑itaskej.
40028011	Mie̱j ini̱mej siwa̱tkej nemi yawij, sekin solda̱dojmej yej tacuida̱rojtoyaj, yajkij ipan a̱ltepe̱', iwá̱n kipowilijkej ije̱fejmej sacerdo̱tejmej nochi yej mochij.
40028012	Ini̱mej ije̱fej sacerdo̱tejmej yajkij tajto̱toj wa̱n yej kimanda̱rowaj judiyojmej iga motajto̱ltijkej iwá̱n kimakakej komati tomi̱n solda̱dojmej,
40028013	kijlijkej ijkí̱n: —Amejwa̱n xikijto̱ka̱n iga tayowaka̱n, mie̱j ankochtoyaj, wa̱lkej idisci̱polojmej Jesús iwá̱n kichtekkej icue̱rpoj.
40028014	Siga el gobernador makimati nochi iní̱n, nejame̱n niawij nikyo̱lyama̱natij, iwá̱n até̱ mitzchi̱wili̱skej.
40028015	Iwá̱n solda̱dojmej kikuikej inó̱n tomi̱n, iwá̱n kichijkej ken kijlijkej. Iwá̱n ijkó̱n kipowaj judiyojmej este iná̱n.
40028016	Ijkó̱n iga inó̱n once apo̱stolejmej yajkij Galilea, ipan tepe̱' ka̱n Jesús kijtoj iga maya̱ka̱n.
40028017	Kua̱' kitakej Jesús, kiweyimati̱ltijkej; malej iga sekin ayá̱' kitawelcre̱dowa̱yaj.
40028018	Jesús kitechoj idisci̱polojmej, iwá̱n kijtoj: —Iná̱n Dios kichij iga wel manirreina̱ro ipan cielo iwá̱n nigaj ipan ta̱jli.
40028019	Xa̱ka̱n no̱ya̱n kajká̱n onolo̱' ipan nochi pai̱smej iwá̱n xikne̱xtili̱ka̱n ino̱mej gente iga mane̱tokaka̱n; xikbautiza̱ro̱ka̱n ipan ito̱ka̱' toTaj, ipan ito̱ka̱' te̱Piltzi̱n iwá̱n ipan ito̱ka̱' el Espíritu Santo,
40028020	iwá̱n xikne̱xtilí̱ka̱nya iga makichi̱waka̱n nochi yej nimitzijlijkej. Iwá̱n xikmatika̱n iga nej nono' amowa̱n nochipa, este kua̱' tamis iní̱n ta̱jli. Ijkó̱nyawa'.
41001001	Ijkí̱n pe̱wa ye̱'noti̱ciaj de Jesucristo, yej Dio̱spa iPiltzi̱n.
41001002	Ikya profeta Isaías ijkí̱n kijkuiloj ken Dios kijlij: Ta' xikaki, nikti̱tanis se̱ notati̱tan mie̱j tej aya nimitzti̱tani, iga tayaka̱nas iga mata‑ijli̱ti iga mamoprepara̱dojtoka̱n iga tiwi̱'.
41001003	Mokaki itájto̱l inó̱n tati̱ta̱n, tajtowa recio ipan desierto. Kijtowa: “Xikajte̱wáka̱nya iga ankichi̱waj yej aye̱kti, ijkó̱n ankitapowaj ojti iga toTe̱ko.”
41001004	Ijkó̱n Juan tabautiza̱rowa̱ya ipan desierto iwá̱n kijlij iga nochi makikajte̱wáka̱nya iga kichi̱waj yej aye̱kti, iwá̱n mamobautiza̱ro̱ka̱n; ijkó̱n Dios makiperdona̱rowili̱ka̱n yej kichijkej yej aye̱kti.
41001005	Nochi yej cha̱ntitokej ipan estado de Judea, iwá̱n yej cha̱ntitokej Jerusalén, ya̱yaj kikakitij Juan itájto̱l. Iwá̱n kua̱' la gente mote̱nxitónkeja iga kichijkej yej aye̱kti, íkua̱'ya Juan kibautiza̱rowa̱ya ino̱mej ipan we̱ya̱' Jordán.
41001006	Juan kakijtinemiá itzótzol yej chijtoya iga itzojmiyo camello, iwá̱n tajko‑ilpitinemiá iga kuetax, iwá̱n kikua̱ya chapolin iwá̱n kuayojnekti.
41001007	Iwá̱n Juan ijkí̱n tata̱tapo̱wia̱ya: —Ne̱tokatiwi̱' se̱ yej má̱j tayaka̱nto' que nej, yej ni alí̱n aneajasi iga manikxitomili iga'.
41001008	Iwá̱n nej iná̱n nimitzbautiza̱rojkej iga a̱'ti, e' yéj yawi mitzbautiza̱ro̱tij iga el Espíritu Santo.
41001009	Ino̱mej día, Jesús ki̱sa' ipan iya̱ltepe̱' ka̱n ícha̱n katka; inó̱n a̱ltepe̱' yej ito̱ka̱' Nazaret, yej ono' ipan íta̱l Galilea. Iwá̱n Juan kibautiza̱roj Jesús ipan we̱ya̱' Jordán.
41001010	Iwá̱n kua̱' ki̱stia̱ya ipan a̱'ti, Jesús kita' iga tapowi' cielo, iwá̱n temoj ipan yéj iyEspí̱ritoj Dios ken se̱ jojtoko.
41001011	Iwá̱n mokagui' itájto̱l Dios; kijtoj: —Tej nokta tinoPiltzi̱n yej nimitzpoxneki. Tej tine̱yo̱lchikajto'.
41001012	Kua̱' Jesús mobautizá̱roja, iyEspí̱ritoj Dios kiwi̱ga' ipan desierto ka̱n ayá̱' cha̱ntitolo̱'.
41001013	Ompiga Jesús onoya cuarenta días iwá̱n anima̱lmej; iwá̱n wa̱laj Tzitzimi' iga katka makichi̱walti yej aye̱kti; iwá̱n wa̱lkej a̱ngelejmej iga kipale̱wi̱koj Jesús.
41001014	Kua̱' el gobernador kipre̱sójwija Juan, Jesús yajki ipan estado de Galilea, kipowato ye̱'noti̱ciaj kén iga Dios te̱ma̱nawiá.
41001015	Ijkí̱n kijtowa̱ya Jesús: —A̱n sí ási'ya yej mochi̱xtoya, iwá̱n iná̱n ayo' wejkatis iga yawi reina̱ro̱ti Dios. Ay'ya má̱j xikchi̱waka̱n yej aye̱kti, iwá̱n xicre̱dó̱ka̱nya ye̱'noti̱ciaj.
41001016	Jesús nejnentia̱ya ipan a̱te̱n laguna yej ito̱ka̱' Galilea. Ompa kita' Simón iwá̱n Andrés yej iyíkni̱mpa. Yejame̱n atarraye̱rojmej. Iwá̱n ompa atarraya̱rojtoyaj ipan inó̱n a̱'ti.
41001017	Iwá̱n Jesús kijtoj: —Xine̱tokaka̱n, iwá̱n nikchi̱was iga ankinechko̱skej yej mane̱tokaka̱n, ken iná̱n michin ankiki̱tzkiáj.
41001018	Iwá̱n íkua̱'san kikajtejkej iyatarra̱yajmej, iwá̱n kitokákeja Jesús.
41001019	Iwá̱n Jesús achi má̱j nejnen, kita' ompa onokej Jacobo iwá̱n Juan yej ipilówa̱mpa Zebedeo. Onoyaj ipan á̱ka̱l, kitamanijtoyaj iyatarra̱yajmej.
41001020	Iwá̱n Jesús kino̱tza' ino̱mej. Iwá̱n yejamej kikajtejkej Zebedeo yej itájmejpa iwá̱n imo̱nsojmej ipan á̱ka̱l. Kitokákeja Jesús.
41001021	Asitoj ipan se̱ a̱ltepe̱' yej ito̱ka̱' Capernaum. Iwá̱n kua̱' asi' día kua̱' mose̱wilo, Jesús kala' tio̱pan iwá̱n pe̱wa' tamachtij.
41001022	E' madmira̱dojkej kén iga tajtowa, porque Jesús kua̱' tamachtia̱ya ne̱siá iga kimati te̱ nemi kijtowa, ayéj ken yej tamachtiáj ipan iley Moisés.
41001023	Tio̱pan‑ijti' onoya se̱ ta̱ga' yej kipiaya ma̱lespí̱ritoj, iwá̱n tzajtzite̱wa'; kijtoj:
41001024	—¿Té anne̱chi̱wili̱koj Jesús de Nazaret? ¿Ix tiwa̱laj iga anne̱polo̱koj? Nej nimitzi̱xmati, iwá̱n nikmati iga tej nokta yej Dios mitztapejpen.
41001025	Iwá̱n Jesús kajajwa' inó̱n ma̱lespí̱ritoj, kijlij: —¡Ayo' xitzajtzito! ¡Xikajte̱wa iní̱n ta̱ga'!
41001026	Iwá̱n inó̱n ma̱lespí̱ritoj kikuekuechkaltij inó̱n ta̱ga', iwá̱n tzajtzitiki̱sa'.
41001027	Iwá̱n nochi majmawikej poxsan, iwá̱n mosepantajtankej: —¿Té̱taj i̱n? ¿Té̱ yejtaj in iní̱n yej nemo̱' te̱ne̱xtiliá? ¡Ini̱nya sí ta̱ga' wel kitekimaka ma̱lespi̱ritojmej iwá̱n kicre̱dowaj!
41001028	Iwá̱n nimaní̱n no̱ya̱n momati' ipan estado de Galilea yej Jesús kichij.
41001029	Kua̱' Jesús ki̱sa' tio̱pan, yajki iwá̱n Jacobo iwá̱n Juan; asitoj icha̱n Simón ka̱n icha̱n no̱ Andrés.
41001030	E' imona̱n Simón wetztoya iga kawa̱nto', iwá̱n kijlijkej Jesús iga we̱tito'.
41001031	Iwá̱n Jesús kitechoj, iwá̱n kima̱kí̱tzkijpa iga kiketza', iwá̱n íkua̱'san imona̱n Pedro se̱wi' ikajlo̱' iwá̱n pe̱wa tatamá'. Kitamá' Jesús iwá̱n yej íwa̱n nemiáj.
41001032	Kua̱' kála'ya to̱nati̱', iwá̱n némiya tako̱miti kiwajwaliguilijkej Jesús nochi yej se̱se'pa iga we̱titoyaj iwá̱n yej kipiayaj ma̱lespi̱ritojmej.
41001033	Iwá̱n nochi de inó̱n a̱ltepe̱' monechkojkej kalte̱noj.
41001034	Jesús kachitialtij mia' yej se̱se'pa iga we̱titoyaj iwá̱n yej kipiayaj ma̱lespi̱ritojmej, nochi kiki̱xtilijkej. Akimakaltij iga matajto̱ka̱n ma̱lespi̱ritojmej iga kimatiáj a̱'yéj in Jesús.
41001035	Kua̱' tane̱stíwi̱'ya, e' takó̱mi‑o', Jesús moketza', iwá̱n yajki ise̱lti ora̱do̱to ka̱n ate̱lo.
41001036	Simón iwá̱n yej íwa̱n nemiáj yajkij kite̱mo̱toj.
41001037	Kua̱' kasíkeja, kijlijkej: —Nochi nemi mitzte̱mowaj.
41001038	E' Jesús kijtoj: —Matia̱ka̱y ipan se' a̱ltepe̱mej yej najna̱'san onokej iga manikpowa ye̱'noti̱ciaj no̱ ompí, iga inó̱n nokta niwa̱laj.
41001039	Iwá̱n Jesús nemiá no̱ya̱n Galilea ipan tio̱pamej yej ojonoyaj ipan a̱ltepe̱mej, kipojtinemiá itájto̱l toTe̱ko iwá̱n kiki̱xtijtinemi' ma̱lespi̱ritojmej.
41001040	Se̱ ta̱ga' yej nemi pala̱ni ikajlo̱' iga kipiaya lepra kitecho̱to Jesús, iwá̱n motankua̱ketza' iná̱'. Kijlij: —Siga tikneki wel xine̱pajti.
41001041	Jesús kicho̱kilij, kichijchin iga ima̱', iwá̱n kijlij: —Kena, nikneki xipajti.
41001042	Kua̱' kijtoj ijkó̱n, pájti'ya yej we̱titoya.
41001043	Jesús kijlij iga mayáwiya, iwá̱n ijkí̱n kino̱no̱tza':
41001044	—Ta' xikaki, amo xikijli agaj kén iga ti‑achitiá', tej xaj ka̱n ono' sacerdote iga mamitzita iwá̱n xikta̱li moofre̱ndaj iga tipájti'ya, kensan iley Moisés tatekimaka iga mamochi̱wa ijkó̱n. Iga nochi makimati iga tipájti'ya.
41001045	E' inó̱n ta̱ga' yajki, pe̱wa' kipowa' nochi yej mochij, inó̱n iga Jesús ayo' mone̱xtia̱ya ipan a̱ltepe̱', nemiá ka̱nsan ayagaj onoya, e' ya̱yaj kitatij mia' yej de sejsé' a̱ltepe̱mej.
41002001	Panoj achi días, Jesús yajki sej Capernaum. Kua̱' nó̱ya̱nya momati' iga yéj óno'ya kalijti'
41002002	monejnechko̱lo̱' este ayo' kito̱tolowa̱yaj kalijti' niga kalte̱noj; iwá̱n Jesús kipojtoya itájto̱l Dios.
41002003	Iwá̱n asitoj na̱wi tajta̱ga' yej kiwi̱gakej se̱ ta̱ga' yej awel nejnemi nokta.
41002004	E' kua̱' kitakej iga awel kalakij ka̱n ono' Jesús iga poxsan onolo̱' kalijti', tajta̱ga' kixiti̱nkej alí̱n ipetayo kajli ka̱n kimatiáj iga ono' Jesús, iwá̱n ompa kipi̱pilojtitemowijkej ipan itapech in inó̱n yej awel nejnemi.
41002005	E' kua̱' Jesús kita' kén iga moconfia̱rowa̱yaj ipan yéj, kijlij yej we̱titoya: —Nopíj, nochi yej tikchij yej aye̱kti, nimitze̱lka̱wiliaya.
41002006	E' ompa e̱watoyaj sekin yej tamachtiáj ipan iley Moisés; iwá̱n kijtojkej ipan iya̱lmajmej:
41002007	“¿Te iga ijkó̱n tajtowa iní̱n ta̱ga'? Nemi kima̱lijliá Dios, iga ayagaj wel tae̱lka̱wiliá yej se̱ kichi̱wa yej aye̱kti, petz Dios san.”
41002008	E' Jesús kimatiá te̱ kejla̱ntoyaj, iwá̱n kijtoj: —¿Te iga ijkó̱n ankejla̱mikij ipan amoa̱lmajmej?
41002009	¿Kén má̱j wel manikijli iní̱n yej awel nejnemi? ¿Ix manikijli: “Nochi yej tikchij yej aye̱kti nimitze̱lka̱wílija”, o manikijli: “Ximoketza, xikui motapech, iwá̱n xaja”?
41002010	A̱n sí, nia nimitzne̱xtili̱tij iga nej yej iPiltzi̱n Ta̱ga', ipan iní̱n ta̱jli wel nike̱lka̱wiliá yej se̱ kichi̱wa yej aye̱kti. Iwá̱n Jesús kijlij yej awel nejnemi:
41002011	—Tej nimitzijliá, ximoketza, xikui motapech, iwá̱n xaja mocha̱n.
41002012	Iwá̱n inó̱n yej awel nejnemi íkua̱'ya moketza', kikui' itapech, iwá̱n ki̱ste̱wa' iyi̱xtaj nochi yej ompa onoyaj. Iwá̱n ino̱mej san tajtachi̱xtikajkej, iwá̱n ijkí̱n kijtojkej iga kiweyimati̱ltijkej Dios: —¡Ayí̱' ijkí̱n tikitaj!
41002013	Iwá̱n Jesús yajki sej ipan lagu̱najte̱n. Iwá̱n kua̱' nochi kitatoj, Jesús kimachtij.
41002014	Kua̱' Jesús pano̱tia̱ya, kita' ka̱n e̱watoya Leví, yej ipíltzi̱mpa Alfeo iga kicobra̱rojtoya impuesto iga Roma, iwá̱n kijlij: —Xine̱toka. Iwá̱n Leví moketza' iwá̱n kitoga' Jesús.
41002015	Jesús iwá̱n idisci̱polojmej takuajkej cha̱n Leví iwá̱n mia' yej kicobra̱rowa̱yaj impuesto iga gobierno iwá̱n sekin yej ayompa nemij no̱ sentakuajkej íwa̱n; iga mia' yej kitokatinemiáj.
41002016	Kua̱' yej tamachtiáj ipan iley Moisés iwá̱n fariseojmej kitakej iga nemi sentakua iwá̱n ino̱mej, kijlijkej disci̱polojmej: —¿Te iga amomae̱stroj sentakua wa̱n yej kicobra̱rowa̱yaj impuestos iga Roma iwá̱n yej kichi̱waj yej aye̱kti?
41002017	Kua̱' Jesús inó̱n kikagui', kijtoj: —Yej ye̱ktitokej ayá̱' kinekij yej taachitialtiá, yej we̱titokej, kena kinekij. Nej ayá̱' niwa̱laj nikte̱mo̱ko yej ye̱'nemij. Nikte̱mo̱ko yej kichi̱waj yej aye̱kti.
41002018	Yej kitokatinemiáj Juan iwá̱n fariseojmej mayuna̱rojtoyaj, iwá̱n sekin kitajtanitoj Jesús, kijlijkej: —In yej kitokaj Juan iwá̱n fariseojmej, ¿te iga mayuna̱rowaj, iwá̱n modisci̱polojmej ayá̱' mayuna̱rowaj?
41002019	Jesús kijtoj: —¿Ix wel amo matakua̱ka̱n te‑ikni̱wa̱n ka̱n mona̱miktilo kua̱' chokotzi̱n yej mona̱miktiá ono' iwa̱mej? Siga ompa ono' chokotzi̱n, awel mamayuna̱ro̱ka̱n.
41002020	E' yawi asítisan kua̱' kiwi̱gaskej chokotzi̱n, íkua̱' kena, mayuna̱ro̱skej.
41002021	’Iwá̱n ayagaj kitamaniá se̱ tzotzolsósol iga tzotzoltájkol yej mokówago'; iga yej mokówago' a̱kuis, iwá̱n má̱j weyi kitzaya̱nas tzotzolsósol.
41002022	Ipan ikyapakuetaxtekon awel no̱ moakiá vino yej kichíjkejo', iga vino yej kichíjkejo' moposa̱wa iwá̱n kipoxo̱nas kuetaxtekon iwá̱n ne̱mpoliwis vino iwá̱n kuetaxtekon. Inó̱n iga, ye̱kti iga ipan kuetaxtekon yej móchijo' mamoaki vino yej kichíjkejo'.
41002023	Se̱ día kua̱' mose̱wilo, Jesús pano̱tia̱ya mi̱lijti', iwá̱n idisci̱polojmej pe̱' iga kitejtektiajkij trigo.
41002024	Fariseojmej kijtojkej: —Ta' xikita, ¿te iga modisci̱polojmej kichi̱waj tekipáno̱l yej aye̱kti mamochi̱wa ipan día kua̱' mose̱wilo?
41002025	E' Jesús kijtoj: —¿Ix ayí̱' ankilee̱rojkej yej ikya kichij David iwá̱n yej íwa̱n nemiáj kua̱' cholojtinemiáj, iwá̱n maya̱nakej?
41002026	David kala' tio̱pan, íkua̱' Abiatar katka kimanda̱rowa̱ya sacerdo̱tejmej. Iwá̱n David, kikuaj pa̱mej yej itátkipa Dios, yej wel kikua̱ya petz sacerdo̱tejmej, iwá̱n kimá' no̱ yej íwa̱n nemiáj.
41002027	Iwá̱n Jesús no̱ kijtoj: —Dios achto kichij ta̱ga', después kitekimá' iga mamose̱wi se̱ día; inó̱n kijto̱jneki iga ta̱ga' má̱j importante que día kua̱' mose̱wilo.
41002028	Nej yej iPiltzi̱n Ta̱ga' wel nitatekimaka te̱ wel mamochi̱wa ipan día kua̱' mose̱wilo.
41003001	Jesús yajki sej ipan itio̱pamej israeli̱tajmej, iwá̱n ompa onoya se̱ ta̱ga' yej ma̱takua̱wayaxto'.
41003002	Iwá̱n kipi̱pixtoyaj Jesús iga makitaka̱n siga kachitialti̱j ipan día kua̱' mose̱wilo, ka̱nsan wel makite̱lwi̱ka̱n.
41003003	Jesús kijlij yej ma̱takua̱wayaxto': —Ximoketza iwá̱n xiwi̱ki tatajkoya̱n.
41003004	Jesús kitajtan yej ompa onoyaj: —¿Kén te̱ wel mochi̱wa ipan día kua̱' mose̱wilo; yej ye̱kti, o yej aye̱kti? ¿Mamoachitialti agaj o mamomikti? E' yejamej atajtojkej.
41003005	Jesús kitachi̱lij ino̱mej; kikuesowílijpa, iwá̱n moyo̱lmiktij iga ino̱mej yo̱ltakuaktikej. Jesús kijlij inó̱n yej ma̱takua̱wayaxto': —Xikmela̱wa moma̱'. Iwá̱n inó̱n ta̱ga' kimelaj ima̱', iwá̱n ye̱ktia'ya.
41003006	Iwá̱n ino̱mej fariseojmej ki̱skej; yajkij motajto̱lti̱toj iwá̱n sekin yej kitokaj rey Herodes, iga makimikti̱ka̱n Jesús.
41003007	Iwá̱n Jesús yajki ipan lagu̱najte̱n iwá̱n idisci̱polojmej, iwá̱n kitoga' komati gente de Galilea.
41003008	Kua̱' kimatikej iga Jesús kichi̱waya kuajkuantas yej ayi̱'pa mo‑ita, ki̱skej gente de Judea, de Jerusalén, de Idumea, yej icha̱mej iyi̱ka̱n we̱ya̱' Jordán, de Tiro iwá̱n Sidón, iwá̱n yej najna̱'san icha̱mej iga yajkij kitatoj Jesús.
41003009	Inó̱n íga Jesús kijlij idisci̱polojmej iga makite̱mowili̱ka̱n se̱ á̱ka̱l iga ompa matejkawi, iga amo makipi̱pitzko̱ka̱n.
41003010	Iga kachitialtij komati iwá̱n mia' yej we̱titoyaj, este mopi̱lowa̱yaj iga kichijchimisnekiáj Jesús.
41003011	Kua̱' yej kipiayaj ma̱lespi̱ritojmej kitayaj Jesús, motankua̱ketzayaj iyi̱xtaj, iwá̱n tzajtziáj: —¡Tej iPiltzi̱n Dios!
41003012	E' Jesús kitekimá' iga amo nokta makijto̱ka̱n a̱'yéj in yéj.
41003013	Iwá̱n Jesús tejkaj ipan se̱ tepe̱' iwá̱n ompa kino̱tza' yej yéjsan kitapejpen; iwá̱n yajkij ka̱n ono' Jesús.
41003014	Iwá̱n kitapejpen doce de yejamej iga íwa̱n manemika̱n iwá̱n iga makipowaka̱n itájto̱l Dios.
41003015	Iwá̱n kijlijkej iga wel mataachitialti̱ka̱n iwá̱n iga wel makiki̱xti̱ka̱n ma̱lespi̱ritojmej.
41003016	Ijkí̱n ito̱ka̱mej inó̱n doce yej kitapejpen Jesús: Simón, yej no̱ kito̱ka̱wij Pedro;
41003017	Jacobo iwá̱n iyikni̱n yej ito̱ka̱' Juan, yej ipilówa̱mpa Zebedeo, Jesús kijlia̱ya Boanerges, yej kijto̱jneki “tajta̱ga' yej nimaní̱n kuejkuesiwij.”
41003018	Kitapejpenkej Andrés, Felipe, Bartolomé, Mateo, Tomás, Jacobo yej ipiltzi̱n Alfeo, Tadeo iwá̱n Simón yej iparti̱doj nacionalista.
41003019	Iwá̱n Judas Iscariote, yej má̱j má̱j kinamá' Jesús. Iwá̱n Jesús kala' iwá̱n idisci̱polojmej ipan se̱ kajli.
41003020	Iwá̱n sej poxsan monechko̱lo̱', este Jesús iwá̱n idisci̱polojmej ayo' wel takua̱yaj.
41003021	Kua̱' kimatikej yej Jesús iparie̱ntejmej, wa̱lkej ka̱n ono' iga makiwi̱gaka̱n, porque kijtowa̱yaj iga ayo' ye̱'tajla̱nto'.
41003022	No̱ yej tamachtiáj ipan la ley yej wa̱lkej Jerusalén, kijtojkej: —Iní̱n ta̱ga' nemi wa̱n Tzitzimi' yej ijé̱fejpa ma̱lespi̱ritojmej, iwá̱n iga ipode̱r Tzitzimi' kiki̱xtiá ma̱lespi̱ritojmej.
41003023	Iwá̱n Jesús kino̱tza' la gente, iwá̱n kipowilijkej se̱ ka̱n mami̱xkui̱tilo, kijtoj: —¿Kén wel Tzitzimi' makiki̱xti Tzitzimi'?
41003024	Siga se̱ país mochi̱wa o̱me grupo iga mosenkuejkuesowaj, inó̱n país awel wejka̱was.
41003025	Iwá̱n siga se̱ familia mosepankuejkuesowaj, awel wejka̱was iga mase̱titoka̱n.
41003026	Siga Tzitzimi' igá̱najsan kiki̱xtiá ma̱lespi̱ritojmej, yej yéjpasan itatki, awel wejka̱was, iwá̱n ompa tamis ipode̱r.
41003027	’Ayagaj wel kalaki cha̱n se̱ ta̱ga' yej tajpalej iga makikui̱li yej itatki, siga ayá̱' achto kilpiá; ijkó̱n sí wel kitakuijkui̱li̱j.
41003028	’Nimitznojma‑ijliáj, iga Dios nochi wel ke̱lka̱wiliá yej kichi̱waj yej aye̱kti, iwá̱n nochi yej makijto̱ka̱n yej aye̱kti.
41003029	E' yej mama̱ltajto iga iyEspí̱ritoj Dios, ayo' wel nike̱man moe̱lka̱wili̱j, nochipa Dios kejla̱mikilijtos.
41003030	Ijkó̱n kijtoj Jesús iga kijlijtoyaj iga kipiaya ma̱lespí̱ritoj.
41003031	Mie̱j ómpao' onoya Jesús, asi' iye̱' iwá̱n iyokichikni̱wa̱n, e' kajkej fuera, iwá̱n tati̱tankej iga makino̱tzatij Jesús.
41003032	Yej eje̱watoyaj iwá̱n kiyawalojtoyaj Jesús, kijtojkej: —Moye̱' iwá̱n mookichikni̱wa̱n onokej fuera iga mitzte̱mowaj.
41003033	Jesús kijtoj: —¿A̱'yéj noye̱' iwá̱n nookichikni̱wa̱n?
41003034	Kitachi̱lij yej kiyawalojtokej, iwá̱n kijtoj: —Iní̱mejwa' in noye̱' iwá̱n nokni̱wa̱n.
41003035	Yej kichi̱wa ken Dios kineki, ino̱nwa' in nookichikni̱n, nosiwa‑ikni̱n iwá̱n noye̱'.
41004001	Jesús pe̱wa' sej tamachtij ipan lagu̱najte̱n, iwá̱n monechkoj komati gente ka̱n yéj onoya. Póxsanya katka komatimej, este Jesús tejkaj ipan se̱ weyi á̱ka̱l yej onoya ipan laguna, iwá̱n ompa mota̱lij iga tamachtij. Nochi gente onoya ipan a̱te̱n.
41004002	Iwá̱n pe̱wa' tamachtij ipan mia' ka̱n wel mami̱xkui̱tilo; iwá̱n kua̱' tamachtijtoya, kijtowa̱ya:
41004003	—Xikakika̱n iní̱n: Se̱ ta̱ga' yajki to̱kato.
41004004	Kua̱' nemi kipa̱pata̱naltiá íyo̱l trigo, ono' yej wetzitoj ipan ojti, iwá̱n wa̱lkej to̱to̱mej iwá̱n kikuajkej.
41004005	Ono' yej wetzitoj tetza̱la̱n, ka̱n ono' ajalí̱n ta̱jli. Iwá̱n inó̱n íyo̱l trigo ixwa' nimaní̱n iga ta̱jli ayá̱' pox tilakti'.
41004006	E' kua̱' to̱natiki̱sa', pili̱ni', iwá̱n wa̱gui' iga ayá̱' monelwatij.
41004007	Ono' yej wetzito ipan witzyoj; witzyoj wejweyakej iwá̱n kijiyo̱miktij tato̱' iwá̱n ayá̱' ta̱gui'.
41004008	E' ono' yej wetzito ka̱n yé̱'ta̱l. Ixwakej iwá̱n wejweyakej, iwá̱n pox mochij. Ipan sejsé̱ imia̱wayo kita̱lilij treinta, iwá̱n sekin kita̱lilij sesenta, iwá̱n sekin kita̱lilij cien.
41004009	Jesús kijtoj: —Yej annakasyojkej, xine̱ye̱'kakika̱n.
41004010	Kua̱' Jesús ká̱wi'ya ise̱lti, yej onoyaj ite̱noj iwá̱n los doce disci̱polojmej kitajtankej te̱ kijto̱jneki o̱n ka̱n mami̱xkui̱tilo.
41004011	Jesús kijtoj: —Amejwa̱n Dios mitzmati̱ltiáj yej aya agaj kimati ken iga yéj reina̱rowa; e' yej aya kicre̱dowaj, yej nikmachtiáj, nochi nikpowiliajpa ka̱n mami̱xkui̱ti̱ka̱n.
41004012	Ijkó̱n malej iga matachaka̱n, ken tikita ayá̱' tacháj. Malej iga matakakika̱n e' amo makentende̱ro̱ka̱n nité̱, iga amo mamoyo̱lpataka̱n iwá̱n iga amo make̱lka̱wili̱ka̱n yej kichijkej yej aye̱kti.
41004013	Kijtoj no̱: —¿Ix ayá̱' ankentende̱rowaj in iní̱n ka̱n mi̱xkui̱tilo? ¿Kéntaj anyawij ankentende̱ro̱tij sékino' má̱j ka̱n mami̱xkui̱tilo?
41004014	Yej to̱ka, inó̱n ken yej kipowa itájto̱l Dios.
41004015	Sekin ken tikita íyo̱l trigo yej wetzi' ipan ojti: kikakij itájto̱l Dios, e' kua̱' kikakíkeja, wi̱' Tzitzimi' iga ke̱lka̱walti̱kij tájto̱l yej ken kua̱' to̱ktoya ipan iya̱lmajmej.
41004016	Sekin ken íyo̱l trigo yej wetzi' ipan teyoj, kikakij itájto̱l Dios iwá̱n kiye̱'asij.
41004017	E' ken kua̱' ayá̱' nelwayojkej iwá̱n ayá̱' wejka̱waj. E' kua̱' kitantia̱rowaj o kijiyaj iga ne̱tokaj, mosemákaja.
41004018	Iwá̱n sekin ken tikita íyo̱l trigo yej xi̱ni' ipan witzyoj; kikakij itájto̱l Dios,
41004019	e' kiyo̱ltila̱na nochi yej ono' ipan iní̱n ta̱jli, kineki makipoxpiá tomi̱n iwá̱n ijkó̱n iga mopojpolowa, iwá̱n kuajkuantas kineki makipiá; nochi iní̱n ke̱lka̱waltiá itájto̱l Dios iwá̱n ayá̱' kichi̱wa yej ye̱kti.
41004020	E' ono' sekin yej kikakij itájto̱l Dios iwá̱n kiye̱'itaj iwá̱n kichi̱waj yej ye̱kti. Sekin ken íyo̱l trigo yej kimá' este treinta iwá̱n sekin ken yej kimá' sesenta iwá̱n sekin ken yej kimá' este cien ita̱kilka.
41004021	No̱ kijtoj: —¿Ix mota̱liá ti'ti itampa cajo̱n o itampa tapech? Awel, ti'ti mota̱liá ajko iga mata̱wi.
41004022	Puej inewi yej i̱ya̱nto' yawi mone̱xti̱ti. Iwá̱n nochi yej mo‑ichtaka‑ijtoj, yawi momatiti.
41004023	Yej annakasyojkej, xine̱ye̱'kakika̱n.
41004024	Iwá̱n no̱ kijtoj: —Xikye̱'kakika̱n yej nimitzijliáj, siga ankiyo̱lmakaj, ankentende̱ro̱skej. Achó̱n ke̱' agaj ankimakaskej, acho̱nsan no̱ Dios mitzmakaskej.
41004025	Yej kipiá, yawij má̱j kimakatij; e' yej akipiá, este yej alí̱n kipiá, yawij kikui̱li̱tij.
41004026	Jesús kijtoj no̱: —Ken iga reina̱rowa Dios, ken tikita se̱ ta̱ga' yej to̱ka.
41004027	Kochi iwá̱n tane̱si moketza; á̱wil se'ya día, yej kito̱ga' ixwa iwá̱n weyá iwá̱n yéj akimati kén iga ixwa'.
41004028	Ta̱jli kixwaltiá; achto pochi̱ni iwá̱n má̱j má̱j ki̱sa imia̱wayo iwá̱n chika̱wayay íyo̱l.
41004029	Kua̱' chika̱'ya ita̱kilka, kitékija iwá̱n mosasakay.
41004030	Kijtoj no̱ Jesús: —Nia nimitzpowili̱tij se' ka̱n mami̱xkui̱tilo iga xikmatika̱n kén iga Dios reina̱rowa.
41004031	Ken tikita íyo̱l mostaza yej moto̱ka iwá̱n mochi̱wa weyikuawi', malej iga má̱j ali̱mpa de nochi semilla yej ono' ipan ta̱jli.
41004032	E' kua̱' motó̱ga'ya, weyá má̱j sej que nochi tato̱'mej, majma̱yowi poxsan, este to̱to̱mej wel moxeketiáj ompa iga tasejka̱n.
41004033	Jesús tamachtia̱ya mia' ka̱n mami̱xkui̱tilo, este ke̱' yejamej wel kentende̱rowa̱yaj.
41004034	Siga ayá̱' kipowaya ka̱n mami̱xkui̱tilo, ayá̱' tamachtia̱ya; idisci̱polojmej ka̱n iyokamej kijlia̱yaj te̱ kijto̱jneki inó̱n ka̱n mami̱xkui̱tilo.
41004035	Ino̱nsan día kua̱' tayowáti'ya, Jesús kijlij idisci̱polojmej: —Mati‑a̱pano̱ka̱n.
41004036	Iwá̱n Jesús kikajtej la gente iwá̱n yajkij iwá̱n idisci̱polojmej ipan ino̱nsan weyi á̱ka̱l ka̱n tamachtijtoya, iwá̱n kitokatiajkij sékino' má̱j a̱ka̱lmej.
41004037	E' tzi̱nti' se̱ ejeka' yej pox tajpalej, iwá̱n poxsan mopa̱palakachowa̱ya a̱'ti este kajkalakiá ipan á̱ka̱l iwá̱n némiya a̱te̱miá.
41004038	E' Jesús kochtia̱ya itzi̱nkopa á̱ka̱l, mokuajtetontijtia̱ya iga kuajteton. Kixitijkej iwá̱n kijlijkej: —¡Tamachtia̱ni! ¿In tej, atikita iga némiya ti‑a̱wetzij?
41004039	Jesús moketza', kajajwa' ejeka' iwá̱n kijlij a̱'ti: —¡Xipachiwi! ¡Xónosan! Iwá̱n inó̱n ejeka' pachiwi', iwá̱n santaka̱mpolijtika̱wi'.
41004040	Iwá̱n Jesús kijlij idisci̱polojmej: —¿Te iga poxsan anmajmawij? ¿Ix áyataj anmoconfia̱rowaj ipan nej?
41004041	Iwá̱n yejame̱n poxsan majmatikajkej, iwá̱n yejáme̱nsan mose̱sepantajtaniáj: —¿A̱'taj yéj a̱n nokta in iní̱n ta̱ga' yej este ejeka' iwá̱n a̱'ti kitajto̱lkakij?
41005001	Asikej iyi̱ka̱mpa laguna, ka̱n ito̱ka̱' Gadara.
41005002	Kua̱' Jesús temoj ipan á̱ka̱l; ki̱xna̱n se̱ ta̱ga' yej kipiaya ma̱lespí̱ritoj, iwá̱n inó̱n ta̱ga' ki̱sa' posa̱ntoj.
41005003	Inó̱n ta̱ga' kochá ka̱n moto̱kalo iwá̱n ayagaj wel kilpia̱ya malej iga cadena.
41005004	Mia' ve̱j kilpijkaj iga cadena ipan iyikxi iwá̱n ipan imajma̱', e' yéj kiko̱koto̱naya, ayagaj nokta wel kidomina̱rowa̱ya.
41005005	Nochipa nentinemiá; semilwi' iwá̱n senyówal, tzajtzitinemiá ipan tepe̱yoj iwá̱n ka̱n moto̱kalo, igá̱najsan momagatinemiá iga te'ti.
41005006	E' kua̱' kiwejka‑ita' Jesús, motaloj iwá̱n motankua̱ketzato iyi̱xtaj.
41005007	Tzajtzité̱wa'pa iga kijlij: —¿Té̱ tikneki nowa̱n, tej Jesús yej iPiltzi̱n Dios yej ono' pox ajko? Nimitztajtaniliá iga amo xine‑ikno̱chi̱wa.
41005008	Ijkó̱n kijtoj iga Jesús ijkí̱n kijlijtoya: —¡Ma̱lespí̱ritoj, xiki̱sa ipan iní̱n ta̱ga'!
41005009	Jesús kitajtan: —¿Té̱ moto̱ka̱'? Iwá̱n kijtoj: —Noto̱ka̱' Mia', iga nipoxkomatimej.
41005010	Iwá̱n kiteki'tajtanilij Jesús iga amo makiti̱tani wejka in ino̱mej ma̱lespi̱ritojmej.
41005011	Ompiga onoya mia' koyame̱mej, takuajtinemiáj ipan tepe̱'.
41005012	Ma̱lespi̱ritojmej ijkí̱n kiteki'tajtanilijkej Jesús: —Xine̱ti̱tanika̱n iga manikalakika̱n ipan koyame̱mej.
41005013	Jesús kijlij iga maya̱ka̱n ompiga; iwá̱n ino̱mej ma̱lespi̱ritojmej kijki̱stejkej ipan ta̱ga', iwá̱n kalakitoj ipan anka dos mil koyame̱mej, iwá̱n ino̱mej momajma̱petzko̱toj ipan barranko iwá̱n wetzitoj lagu̱najijti'. Iwá̱n ompa a̱mikikej.
41005014	Yej kicuida̱rojtinemiáj koyame̱mej mo̱ka̱cholojkej iwá̱n yajkij kipowatoj ipan a̱ltepe̱' iwá̱n ipan ra̱nchojmej iwá̱n yajkij la gente kitatoj te̱ sucede̱roj.
41005015	Kua̱' asikej ka̱n ono' Jesús, kitakej inó̱n ta̱ga' yej kipiaya ma̱lespi̱ritojmej, ye̱'tajlá̱nto'ya iwá̱n este e̱wato'; iwá̱n majmawikej.
41005016	Iwá̱n ino̱mej yej kitakej, kipojkej de inó̱n ta̱ga' yej kipiaya ma̱lespí̱ritoj, iwá̱n de koyame̱mej.
41005017	Iwá̱n la gente kiteki'ijlijkej Jesús iga makí̱saya ipan ita̱lmej.
41005018	Kua̱' Jesús nemi tejkawi ipan á̱ka̱l, inó̱n ta̱ga' yej kipiaya ma̱lespí̱ritoj, kiteki'ijlij iga mayáwiya íwa̱n.
41005019	E' Jesús ayá̱' kine', kijlij: —Xaj mocha̱n ka̱n onokej mokni̱wa̱n. Xikpowili̱ka̱n inewi yej toTe̱ko kichij iwá̱n tej, iwá̱n iga mitzcho̱kilij.
41005020	Iwá̱n inó̱n ta̱ga' kipowa' nochi san ken iga kichij Jesús iwá̱n yéj. Kipojtinemi' no̱ya̱n ipan íta̱l diez a̱ltepe̱' yej kijliáj Decápolis iwá̱n nochi kiye̱'kakikej.
41005021	Kua̱' Jesús iwá̱n idisci̱polojmej a̱panojkej ipan á̱ka̱l, pox kipo̱lojkej Jesús; iwá̱n yéj ka̱' ipan a̱te̱n.
41005022	Iwá̱n asiko se̱ ta̱ga' yej manda̱rowa ipan se̱ itio̱pan israeli̱tajmej. Inó̱n ta̱ga' ito̱ka̱' Jairo; kua̱' yéj kita' Jesús, motankua̱ketza' iyikxite̱noj.
41005023	Iwá̱n poxsan kitajtanilij iwá̱n kijlij: —Notaochi̱n némiya miki. Achi xaj xikta̱lili̱ti moma̱' iga maachitiá iwá̱n amo mamiki.
41005024	Iwá̱n Jesús yajki íwa̱n. Komati gente kipo̱lojtia̱ya, este mopi̱pitzkojtia̱yaj.
41005025	Iwá̱n ompa ya̱ya no̱ se̱ siwa̱' yej we̱titoya, iga doce años ki̱stoya esti ken imé̱s yej awel pachiwiá.
41005026	Iwá̱n mia' médico, awel kipale̱wijkej, ma̱jwa' kikno̱chi̱wayaj inó̱n siwa̱', iwá̱n motatámija, e' ayá̱' achitiá', ma̱jwa' nemi we̱tiaya.
41005027	Kua̱' kikagui' iga ompa nemi Jesús, inó̱n siwa̱' kitechojtiajki itepotztájbapa ka̱n po̱lijtia̱lo; iwá̱n kichijchimilij isota̱ntzótzol.
41005028	Ipan iya̱lmaj kijtowa̱ya: “Masa a̱n nikchijchimili̱j itzótzol ni‑achitiás.”
41005029	Iwá̱n íkua̱'san pachiwi' iga kitztoya ken imé̱s; iwá̱n kimachí̱lija iga mela'achitia'ya nokta.
41005030	Iwá̱n Jesús kimati' iga ipode̱r agaj kachitialtij. Tachá' itepotztajpa ka̱n po̱lijtia̱lo, iwá̱n tatajtan: —¿A̱'yéj ne̱chijchimilij notzótzol?
41005031	Idisci̱polojmej kijtojkej: —Tikita iga mitzpi̱pitzkojtiawij, iwá̱n titatajtani: “¿A̱'yéj ne̱chijchin?”
41005032	E' Jesús ta̱tachá' no̱ya̱n iga makita a̱'yéj in yej kichijchin.
41005033	Inó̱n siwa̱' kuekuechkatoya iga majmatoya iga kichijchimilij itzótzol. Yajki iyi̱xtaj Jesús motankua̱ketzato, iwá̱n kinojma‑ijlij te̱ kichij.
41005034	Jesús kijlij: —Nopíj, iga timoconfia̱roj ipan nej, ti‑achitia'ya. Iná̱n xaja tamelá̱, ti‑achitia'ya.
41005035	Mie̱j ta̱tapojtóyao' Jesús, asikej sekin yej wa̱lkej icha̱n Jairo, inó̱n yej manda̱rowa ipan se̱ tio̱pan. Kijtojkej: —¡Mosiwa̱piltzi̱n mi'ya! Ayo' má̱j xikuejkueso toTamachtia̱ni.
41005036	E' Jesús akitajto̱lkui' yej tajtojkej, iwá̱n kijlij Jairo: —Amo ximajmawi. Ximoconfia̱ro ipan nej.
41005037	Iwá̱n Jesús ayo' kine' iga makitoka nochi, Pé̱dro‑san, Jacobo iwá̱n Juan yej iyikni̱n Jacobo.
41005038	Kua̱' asíkeja cha̱n Jairo, Jesús kita' iga po̱po̱lijtolo̱', pox cho̱katolo̱' iwá̱n wa̱ktzajtzitolo̱'.
41005039	Kala' Jesús iwá̱n kijtoj: —¿Te iga poxsan an‑o̱yojtokej iwá̱n anwa̱ktzajtzitokej? Iní̱n takotzi̱n ayá̱' mikto', yejwa' kochto'.
41005040	Iwá̱n Jesús kiwejwetzkilijkej, e' Jesús kikijki̱xtij inochi̱n. Kájkejsan Jesús iwá̱n yej íwa̱n senemiáj, takotzi̱n itaj iwá̱n iye̱' ka̱n mejmelajto' takotzi̱n.
41005041	Iwá̱n Jesús kima̱ki̱tzkij takotzi̱n yej mikto' iwá̱n tajtoj ipan itájto̱l, yej hebréojpa, kijtoj: —Talita, cumi —yej kijto̱jneki: Takotzi̱n, nimitzijliá iga ximoketza.
41005042	Íkua̱'san in inó̱n takotzi̱n yej kipiaya doce años, moketza', iwá̱n néjnenya. Iwá̱n poxsan moyo̱lmajtilo̱'.
41005043	E' Jesús tatekimá' iga amo mamopowa yej mochij. No̱ tatekimá' iga mamotamákaya takotzi̱n.
41006001	Jesús ki̱sa' ompa iga mokuepa' ipan íta̱l, iwá̱n kitokakej idisci̱polojmej.
41006002	Kua̱' asi' día kua̱' mose̱wilo, Jesús pe̱wa' tamachtij tio̱pan. Yej kikakiáj kén iga tamachtijtoya, san tajtachi̱xtika̱wiáj. Kijtowa̱yaj: —Iní̱n ta̱ga', ¿ka̱n momachtij iga pox tajto̱lmati? ¿A̱' ijkó̱n kine̱xtilij? ¡Pox wel kichi̱wa milagro yej ayi̱'pa mo‑ita!
41006003	¿Ix ayejtaj el carpintero, inó̱n yej ipiltzi̱n María? Itzo̱yowa̱n ito̱ka̱' Jacobo, José, Judas iwá̱n Simón. Iwá̱n isiwa‑ikni̱wa̱n nigaj no̱ icha̱mej. Iwá̱n ayá̱' kitajto̱lkuikej.
41006004	Jesús kijtoj: —Se̱ profeta nochi kitajto̱lkui̱liáj; e' ipan iya̱ltepe̱' iwá̱n icha̱n ayá̱' kitajto̱lkuij niga iyikni̱wa̱n.
41006005	Jesús ompa awel kichij ni se̱ milagro; sékinsan kachitialtij, kita̱lílijpa ima̱'.
41006006	Madmira̱dowa̱ya iga ino̱mej ayá̱' kicre̱dowa̱yaj. Iwá̱n Jesús tamachtijtinemi' ipan a̱ltepe̱mej yej najna̱'san.
41006007	Iwá̱n Jesús kino̱tza' ino̱mej doce idisci̱polojmej. Iwá̱n pe̱' kitijti̱tan iga maya̱ka̱n ojo̱me̱n. Iwá̱n kimá' poder iga wel makiki̱xti̱ka̱n ma̱lespi̱ritojmej.
41006008	Iwá̱n kijlijkej iga amo makiwi̱gaka̱n nité̱ ipan ojti ka̱n ya̱skej, petz bastón. Kijlijkej iga amo makiwi̱gaka̱n mórra̱l, niga tákual, niga tomi̱n.
41006009	Iwá̱n makajakijtia̱ka̱n igakmej, iwá̱n sejse̱san ikua̱chmej, ayá̱' este ojo̱me.
41006010	Iwá̱n kijlijkej no̱: —San ka̱n amasitij, ipan se̱ kajli ka̱n wel amonoskej, ómpao' xika̱wika̱n este matami amotekipáno̱l iwá̱n anki̱saskej ipan inó̱n a̱ltepe̱'.
41006011	Iwá̱n siga kanaj ayá̱' mitzo̱mema̱wiáj niga mitzkakisnekij, xiki̱saka̱n ompa, xiktzejtzelo̱ka̱n amokxita̱lpíno̱l iga makimatika̱n iga ayá̱' kichijkej yej ye̱kti. Nimitzijliáj iga ino̱mej, kua̱' Dios tajuzga̱ro̱j, yejamej má̱j kikno̱chi̱waskej que yej de Sodoma iwá̱n de Gomorra iga ayá̱' mitzo̱mema̱wijkej.
41006012	Jesús idisci̱polojmej ki̱skej iga kipojtinenkej iga la gente mamoyo̱lpata.
41006013	Iwá̱n yejame̱n komati kiki̱xtijkej ma̱lespi̱ritojmej, iwá̱n kikua̱pa̱tzojkej iga aceite mia' yej we̱titoyaj, iwá̱n achitiakej.
41006014	Nó̱ya̱nya momatiá yej kichij Jesús, no̱ kimati' el rey Herodes, iwá̱n kijtoj: —Juan yej tabautiza̱rowa̱ya ojpa‑isa' sej ka̱n miktoya, inó̱n iga wel kichi̱wa milagro yej ayí̱' mo‑ita.
41006015	Sekin kijtowa̱yaj: —Ini̱nwa' leju̱ntoj Elías. Iwá̱n sekin kijtowa̱yaj: —Ini̱nwa' profeta kensan yej ikyapamej profe̱tajmej.
41006016	Kua̱' Herodes kikagui' iní̱n, kijtoj: —Ini̱nwa' Juan yej nitatekimá' iga makikechtekika̱n, iwá̱n iná̱n ojpa‑isa' ka̱n miktoya.
41006017	Gobernador Herodes kisiwa̱kui̱lij iyikni̱n yej ito̱ka̱' Felipe. Isiwa̱' ito̱ka̱' Herodías. Herodes tatekimá' iga Juan makilpi̱ka̱n iga cadena iwá̱n makipre̱sojwi̱ka̱n, iga
41006018	Juan ijkí̱n kiji̱xko‑ijlij Herodes: —Aye̱kti iga tiksiwa̱kui̱lij mokni̱n.
41006019	Herodías kijiyaya Juan iwá̱n kinekiá makimikti, e' ayá̱' welitiaya,
41006020	iga Herodes kimatiá iga Juan ayá̱' nemi kichi̱wa yej aye̱kti, yéj ye̱'nemiá, iwá̱n kimajmawilia̱ya, inó̱n iga ayá̱' kinekiá iga isiwa̱' makimikti Juan. Herodes kiye̱'kakiá ken iga ta̱tapowaya Juan, malej iga ayá̱' kentende̱rowa̱ya inewi.
41006021	E' Herodías kási'san ken iga yawi kimikti̱ti Juan. Kua̱' asi' icu̱mpleaños Herodes, ilwichij, kitamá' yejsan je̱fejmej iwá̱n comanda̱ntejmej iwá̱n yej manda̱rowaj Galilea.
41006022	Kua̱' nento' ilwi', isiwa̱piltzi̱n Herodías mijto̱tij. Iwá̱n Herodes iwá̱n yej íwa̱n sentakuajtoyaj kipoxye̱'itakej ken iga mijto̱tij, iwá̱n Herodes kijlij takotzi̱n: —Xine̱tajtanili santé̱ tiknekis, iwá̱n nimitzmakas.
41006023	Herodes kinojma‑ijtoj iga kimakas san te̱ kitajtanili̱j, malej iga makitajtani iga makimanda̱ro tajko país.
41006024	Kua̱' takotzi̱n ki̱sa' ompa, kijlij iye̱': —¿Té̱ niktajtanili̱j? Iye̱' kijlij: —¡Xiktajtani itzontekon Juan yej tabautiza̱rowa!
41006025	Takotzi̱n kala' nimaní̱n ka̱n onoya Herodes, iwá̱n kijlij: —Nikneki xine̱maka sémisan ipan se̱ plato itzontekon Juan yej tabautiza̱rowa.
41006026	Iwá̱n Herodes poxsan mokno̱mati', e' como kíjtoja iga nochi kichi̱was san te̱ motajtanili̱j, iwá̱n kikakikej yej ompa takuajtoyaj, inó̱n iga kichij yej kitajtanilijkej.
41006027	Imani̱nsan el gobernador kitekimá' se̱ isolda̱doj iga makiwajliguili itzontekon Juan.
41006028	Inó̱n soldado yajki kikechtekito Juan ka̱n onoya preso. Iwá̱n kiwi̱ga' itzontekon ipan se̱ pla̱tojwé̱j, kimajkui̱ltij takotzi̱n iwá̱n yéj kimakato iye̱'.
41006029	Kua̱' kimatikej idisci̱polojmej Juan, yajkij kikuitoj ka̱n mikto', iwá̱n yajkij kito̱katoj.
41006030	Iwá̱n apo̱stolejmej monechkojkej iwá̱n Jesús, iwá̱n kipowilijkej inewi yej kichijkej iwá̱n ken iga tamachtijkej.
41006031	Jesús kijlij iyapo̱stolejmej: —Xine̱tokaka̱n, matia̱ka̱n matimose̱wi̱tij ka̱n ayagaj ono'. Iga mia' yej asiáj iwá̱n ya̱yaj, iwá̱n wi̱tziáj má̱j, este Jesús iwá̱n idisci̱polojmej ayo' kasiáj lugar iga takua̱yaj.
41006032	Jesús iwá̱n iyapo̱stolejmej tejkajkej ipan á̱ka̱l iga yajkij ka̱n ayagaj ono'.
41006033	E' mia' kita' kua̱' yajkij. Ki̱xmatikej iga Jesús, iwá̱n yej ichajcha̱n ipan a̱ltepe̱mej, ompiga motalojkej ka̱n yawi Jesús, iwá̱n achto yejamej asikej.
41006034	Kua̱' Jesús ki̱sa' ipan á̱ka̱l, kita' iga poxsan mialo̱', iwá̱n kicho̱kilij. Kita' iga yejame̱n ken borre̱gojtzitzi̱n yej ate̱koyojkej; iwá̱n pe̱wa' iga kuajkuantas kimachtijkej.
41006035	Kua̱' tió̱ta'ya, idisci̱polojmej kijli̱toj Jesús: —Tió̱ta'ya iwá̱n nigaj ayagaj cha̱ntito'.
41006036	Xikijli tokni̱mej iga maya̱ka̱n ipan a̱ltepe̱tzitzi̱n iga makikowatij te̱ kikuaj.
41006037	E' Jesús kijtoj: —Amejwa̱n xiktamakaka̱n. Yejame̱n kijtojkej: —¡Malej iga manikpiaka̱n ke̱' se̱ kita̱niá ocho meses, awelsan nikowaskej pa̱n iga nochi!
41006038	Jesús kijtoj: —¿Ke̱ski pa̱n ankipiáj? Xa̱ka̱n xikitatij. Kua̱' kimatikej, kijtojkej: —Ono' se̱ mano pa̱n iwá̱n o̱me michin.
41006039	Iwá̱n kitekimakakej iga mamota̱li̱ka̱n ipan sakatzitzi̱n;
41006040	iwá̱n motajta̱lkej de cien iwá̱n de cincuenta.
41006041	Jesús kikui' inó̱n se̱ mano pa̱n iwá̱n inó̱n o̱me michin, ajkotachá' iga kimá' gracias Dios. Iwá̱n kita̱tajkoloj pa̱n, iwá̱n kimajmá' idisci̱polojmej iga makirreparti̱ro̱ka̱n. No̱ kirreparti̱roj michin.
41006042	Takuajkej inochimej este ijixwikej.
41006043	Iwá̱n disci̱polojmej kite̱mijkej doce chikiwi' pa̱n iwá̱n michin yej ay' mokuaj.
41006044	Yej takuajkej, cinco mil tajta̱ga'.
41006045	Kua̱' támi'ya takuajkej, Jesús kitekimá' idisci̱polojmej iga matejkawíka̱nya ipan á̱ka̱l iga maa̱pano̱ka̱n achto yejame̱n iga maya̱ka̱n se̱ a̱ltepe̱' yej ito̱ka̱' Betsaida. Jesús tanawatijtiká̱wigo'.
41006046	Kua̱' tanawátija, Jesús ora̱do̱to ipan tepe̱'.
41006047	Kua̱' tayowáti'ya, á̱ka̱l ka̱n nemi ya̱yaj disci̱polojmej, ya̱yay tajko laguna. Iwá̱n Jesús onóyao' ka̱n ka̱wi'.
41006048	Kita' iga idisci̱polojmej ayo' wel a̱rremia̱rowaj, iga ki̱xna̱ntiá̱yajpa ejeka'. Iwá̱n kua̱' tane̱stíwi̱'ya, Jesús kitechoj idisci̱polojmej, nejnentia̱ya iyi̱xko a̱'ti; mochij iga némiya pano̱tia̱ya.
41006049	Kua̱' disci̱polojmej kitakej iga agaj nejnentiá iyi̱xko a̱'ti, kijtojkej anka á̱nimaj, iwá̱n tzajtzikej.
41006050	Inochi̱n kitakej iwá̱n momajtijkej. E' Jesús imaní̱n kino̱tzkej: —¡Tamelá̱ xonoka̱n! ¡Nej Jesús, amo ximajmawika̱n!
41006051	Iwá̱n Jesús tejkaj no̱ ipan á̱ka̱l ka̱n onokej iwá̱n pachiwi' ejeka'; disci̱polojmej san tajtachi̱xtikajkej; poxsan madmira̱dojkej.
41006052	Yejame̱n ayá̱' kiye̱'entende̱rowa̱yaj inó̱n yej ya̱lwapa kichij Jesús iga tatamá', iga pox kua̱takuaktikej.
41006053	A̱panojkej iwá̱n asikej ipan ta̱jli de Genesaret; ompa kilpijkej á̱ka̱l ipan a̱te̱n.
41006054	Kua̱' ki̱skej ipan á̱ka̱l, la gente imaní̱n ki̱xmatikej Jesús.
41006055	Iwá̱n temota̱ta̱lojkej iga kikuitoj yej we̱titokej ipan a̱ltepe̱mej yej najna̱'san, kiwajwaligakej ipan tapech iga kika̱wili̱toj Jesús.
41006056	Iwá̱n no̱ya̱n ka̱nsan ya̱ya, ipan weyi a̱ltepe̱mej, o siga a̱ltepe̱tzitzi̱n o ipan rancho, ompa kita̱lia̱yaj yej we̱titokej ka̱n panowa Jesús. Iwá̱n kiteki'tajtanilia̱yaj iga achi makichijchimili̱ka̱n ite̱mpan itzótzol. Iwá̱n nochi yej kichijchimilijkej achitiakej.
41007001	Fariseojmej iwá̱n sekin yej tamachtiáj ipan iley Moisés yej wa̱lkej Jerusalén, kitechojkej Jesús.
41007002	Yejamej kitakej idisci̱polojmej Jesús iga ayá̱' moma̱pa̱kakej, iga takuajkej iwá̱n ima̱sokiyomej. Ayá̱' moma̱pa̱kakej ken tatekimaka ileymej. Inó̱n íga kima̱litakej.
41007003	(Iga fariseojmej iwá̱n nochi judiyojmej kitekichi̱waj ken itajwe̱wejmej kitekichi̱wayaj iga ayá̱' takuaj siga ayá̱' achto moma̱pa̱kaj mia' ve̱j.
41007004	Iwá̱n siga yajkaj tajkoa̱ltepe̱', siga aya moma̱pa̱kaj, ayá̱' takuaj. Iwá̱n ono' mia' yej yejame̱n kitekichi̱wayaj, ken iga tapajpa̱kalo iwá̱n ken iga mopa̱ka tapech.)
41007005	Fariseojmej iwá̱n yej tamachtiáj ipan iley Moisés, tatajtankej: —¿Te iga modisci̱polojmej ayá̱' kichi̱waj ken tane̱xtilijkej totajwe̱wetkej?, takuaj iwá̱n ima̱sokiyomej.
41007006	Jesús kijtoj: —Amejwa̱n yej anmopajpantiáj iga anye̱'nemij, ómpaya ken kijtoj el profeta Isaías de amejame̱n, ijkuilijto': Iga amoté̱mejsan anne̱weyimati̱ltiáj, e' má̱j ipan amoa̱lmajmej ni alí̱n nokta ayá̱' anneejla̱mikij.
41007007	Ígasan anne̱weyimati̱ltiáj, iga antane̱xtiliáj ken ta̱ga' tatekimaka iwá̱n tane̱xtiliá.
41007008	Ankikajtejkej ken tatekimaka Dios, iga ankichi̱waj ken tatekimaka ta̱ga': ken iga tapajpa̱kalo iwá̱n ankichi̱waj miajmiá' yej áchisan ijijkó̱n.
41007009	No̱ kijlia̱yaj: —Amejwa̱n ankikajte̱waj ken tatekimaka Dios iga ankichi̱waj ken améjwa̱mpa antamachtiáj.
41007010	Moisés kijtoj: “Xik‑respeta̱ro motaj iwá̱n moye̱'”, iwá̱n “Yej makike̱chtami itaj iwá̱n iye̱', inó̱n mamomíktiya.”
41007011	E' amejwa̱n ankijtowaj iga se̱ ta̱ga' wel kijliá itaj o iye̱': “Nopáj, nomáj, iná̱n awel nimitzpale̱wi̱j, iga yej nikpiá, inó̱n iga toDio̱s nikmakas noofre̱ndaj.”
41007012	Siga ijkó̱n, ankijtówajwa' iga ayo' nokta makipale̱wi itaj iwá̱n iye̱'.
41007013	Iga ijkó̱n ankichi̱waj áyo'wa' ankitajto̱lkuij Dios iga má̱j ankitokaj ken yej ikya mochi̱waya iga ijkó̱n amose̱sepanne̱xtiliáj. Mia' yej ankichijtokej yej ijijkó̱mpasan.
41007014	Jesús sej kino̱tza' la gente, iwá̱n kijtoj: —Amonochi̱n xikakika̱n iwá̱n xikentende̱ro̱ka̱n yej nia nikijto̱ti:
41007015	Nité̱ yej agaj kikua kichi̱wiliá iga Dios ayo' makiye̱'ita. E' yej se̱ kichi̱wa yej aye̱kti, inó̱n sí Dios ayá̱' kiye̱'ita.
41007016	Amejwa̱n yej annakasyojkej, xine̱ye̱'kakika̱n.
41007017	Kua̱' Jesús kikajtej la gente iwá̱n kála'ya kalijti', idisci̱polojmej kitajtankej té̱ kijto̱jneki in inó̱n ka̱n mi̱xkui̱tilo.
41007018	Jesús kijtoj: —¿In amejwa̱n aya̱'taj no̱ ankentende̱rowaj? Nité̱ yej agaj kikua kichi̱wiliá iga Dios ayo' makiye̱'ita,
41007019	iga inó̱n ayá̱' asi este ipan iya̱lmaj, sino que iyijtíkosan iwá̱n kiki̱xtiá sej. Inó̱n kijtoj iga nochi tákual wel mokua iwá̱n ayá̱' kitzakuiliá iga makina̱'techo Dios.
41007020	Iwá̱n Jesús kijtoj: —Yej agaj kichi̱wa yej aye̱kti, inó̱n sí Dios ayá̱' kiye̱'ita.
41007021	Iga yej kichijto' yej aye̱kti, ijkó̱n kejla̱nto' ipan iya̱lmaj; ono' yej na̱miktito' yej yawi wa̱n se', sekin masij áyapa mona̱miktiáj, sekin tamiktiá,
41007022	ono' yej tachteki, ono' yej kineki makipiá yej ayéj itatki, ono' yej ayá̱' ye̱'nemi, ono' yej takajkaya̱wa, yej pox tae̱le̱wiá malej iga na̱miktíto'ya, ono' yej ta‑i̱xita iga kipiasneki tejté̱, yej tapo̱powa, yej moweyimati, iwá̱n yej xejxe̱to'nemij.
41007023	Nochi ini̱mej yej aye̱kti yej se̱ kichi̱wa, inó̱n ki̱sa ipan iya̱lmaj iwá̱n inó̱n kichi̱was iga Dios ayo' kiye̱'itas.
41007024	Jesús yajki ipan íta̱l Tiro iwá̱n Sidón. Kala' kalijti' iwá̱n yéj ayá̱' kinekiá iga mamomati, e' awel mi̱ya̱n.
41007025	Imaní̱n kimati' se̱ siwa̱' yej kipiaya se̱ itaochi̱n yej kipiaya ma̱lespí̱ritoj. Inó̱n siwa̱' kitato Jesús iwá̱n motankua̱ketza' iyikxite̱noj.
41007026	Inó̱n siwa̱' sentaman iga griego itájto̱l iwá̱n irra̱zaj sirofenicia. Kitajtanilij Jesús iga achi makiki̱xtili̱ti inó̱n ma̱lespí̱ritoj itaoli̱n.
41007027	E' Jesús kijlij: —Nej achto manikpale̱wi noge̱ntej, siga tej achto nimitzpale̱wiá, ken tikita nikui̱liá tákual ko̱kone̱' iwá̱n nikmaka pe̱lomej.
41007028	Siwa̱' kijtoj: —Je̱kej, ijkó̱n nokta noTe̱ko, e' pe̱lomej yej onokej itampa mesa, kipejpenaj takualta̱tájkol yej ko̱kone̱' kixi̱niáj ka̱n nemi takuaj.
41007029	Jesús kijtoj: —Ómpaya ken tikijtoj; welya xaj, ma̱lespí̱ritoj kí̱sa'ya ipan motaoli̱n.
41007030	Kua̱' inó̱n siwa̱' asito icha̱n, kasito itaoli̱n wetzto' ipan tapech, iwá̱n ayo' kipiá ma̱lespí̱ritoj.
41007031	Jesús sej ki̱sa' Tiro iwá̱n pano̱te̱wa' Sidón, iwá̱n ipan sekin no̱ a̱ltepe̱mej yej ono' íta̱l diez a̱ltepe̱' yej kijliáj Decápolis, este asi' ipan laguna de Galilea.
41007032	Ompa kiwajliguilijkej se̱ ta̱ga' yej nagastzakto' iwá̱n yej ayá̱' pox wel ki̱sa itájto̱l kua̱' tajtowa, iwá̱n kitajtanilijkej Jesús iga makita̱li ima̱' ipan inó̱n ta̱ga' iga maachitiá.
41007033	Jesús kiwi̱ga' inó̱n ta̱ga' ka̱n iyokamej, iwá̱n kakilij imájpil ipan inakas. Kichijchalwij imájpil iwá̱n kichijchimilij ile̱nguaj.
41007034	Iwá̱n Jesús ajkotachá', este mijneltij, iwá̱n kijtoj: —¡Efata! —yej kijto̱jneki: ¡Xitapówiya!
41007035	Íkua̱'san nagastapowi' in inó̱n yej nagastzaktoya, iwá̱n kiye̱'ta̱lilij ile̱nguaj iwá̱n welya ye̱'tajtoj.
41007036	Jesús kijlijkej ino̱mej iga amo agaj makijli̱ka̱n. Entre más kijlijkej iga amo makijto̱ka̱n, ma̱jwa' kipowatoj.
41007037	Iwá̱n la gente poxsan madmira̱dowa̱yaj, iwá̱n kijtowa̱yaj: —Ini̱nya sí kichi̱wa nochi yej ye̱kti, este yej nagastzakto' kinagastapowa, iwá̱n yej awel tajtowa, wel kitajto̱ltiá.
41008001	Íkua̱' poxsan monejnechko̱lo̱', iwá̱n akipiayaj te̱ kikuaj. Iwá̱n Jesús kino̱tza' idisci̱polojmej, kijtoj:
41008002	—Cho̱ka noa̱lmaj iga ini̱mej gente, iga kipiaya e̱yi días iga nigaj onokej nowa̱n, iwá̱n ayá̱' kipiáj te̱ kikuaj.
41008003	Siga niktijti̱tanij ichajcha̱n, ijkó̱n maya̱ntia̱skej, wel tapoliwij ipan ojti iga sekin wa̱lkej wejka.
41008004	Idisci̱polojmej kijtojkej: —¿Kén mamotamaka ini̱mej gente nigaj ka̱n ayagaj cha̱ntito'?
41008005	Jesús tatajtan: —¿Ké̱skitaj pa̱n ankipiáj? Yejame̱n kijtojkej: —Sié̱tejsan.
41008006	Iwá̱n Jesús kijlij la gente iga mamotajta̱li̱ka̱n ta̱lpan, iwá̱n Jesús kikui' inó̱n siete pa̱n iga kimá' gracias Dios. Iwá̱n kita̱tajkoloj iwá̱n kimajmá' idisci̱polojmej iga yejamej makimajmakaka̱n la gente.
41008007	Kipiayaj no̱ alí̱n michtzitzi̱n, iwá̱n Jesús kimá' gracias Dios iwá̱n no̱ tatekimá' iga makimajmakaka̱n la gente.
41008008	Nochi takuajkej este ijixwikej. Disci̱polojmej kite̱mijkej siete chikiwi' iga takualta̱tájkol yej ayo' kikuajkej.
41008009	Iga nóchiya takuajkej ken cuatro mil. Iwá̱n Jesús kijlij la gente iga mayá̱ka̱nya.
41008010	Iwá̱n Jesús tejkájkeja ipan á̱ka̱l iwá̱n idisci̱polojmej iga yajkij se' a̱ltepe̱' yej kijliáj Dalmanuta.
41008011	Fariseojmej wa̱lkej ka̱n ono' Jesús iwá̱n pe̱' kikuejkuesino̱tzkej, kitajtanili̱toj iga makine̱xtili̱ka̱n tejté̱ yej ayi̱'pa mo‑ita yej Dio̱ssan wel kichi̱wa.
41008012	Jesús achi má̱j mijneltij, iwá̱n kijtoj: —¿Te iga ini̱mej gente kinekij makitaka̱n yej ayi̱'pa mo‑ita?, nimitzijliáj iga ayá̱' kitaskej.
41008013	La gente ka̱wikej; Jesús iwá̱n idisci̱polojmej yajkij tejkawitoj ipan á̱ka̱l iga yajkij a̱sentápal.
41008014	Kua̱' yajkij ayá̱' kiwi̱gayaj te̱ kikua̱skej iga ke̱lkajkej, petz sé̱tzi̱nsan pa̱n kiwi̱gayaj ipan á̱ka̱l.
41008015	Jesús kijlij idisci̱polojmej: —Ta' xikakika̱n; amo xikchi̱waka̱n ken kitekichi̱waj fariseojmej iwá̱n yej kitokaj Herodes, iga yejamej né̱siki' ye̱'nemij, sie̱mpa ayá̱'.
41008016	Iwá̱n disci̱polojmej mojlia̱yaj: —Anka ijkó̱n te‑ijliá iga atikuajligakej pa̱n.
41008017	Jesús kimati' te̱ mojlijtoyaj iwá̱n kijtoj: —¿Te iga nemi anmo‑ijliáj iga ayá̱' ankipiáj pa̱n? ¿Ke̱ ayá̱' ankimatij iga nej, iga se̱ pa̱n wel nikchí̱ komati? ¿Ix poxsan anyo̱ltakuaktikej?
41008018	¿Ankipiáj amoyi̱x iwá̱n ayá̱' antacháj? ¿Annakasyojkej iwá̱n ayá̱' antakakij? ¿Ayo' ankejla̱mikij?
41008019	Kua̱' nik‑reparti̱roj cinco pa̱n entre cinco mil tokni̱wa̱n, ¿ké̱' chikiwi' te̱mi' yej ta̱tájkol yej ká̱wigo'? Iwá̱n yejame̱n kijtojkej: —¡Doce!
41008020	Jesús sej kijtoj: —Kua̱' iga siete pa̱n nikmajmakakej cuatro mil tajta̱ga', ¿ké̱ski chikiwi' ankinejnechkojkej iga inó̱n yej ayá̱' kikuajkej? Iwá̱n yejame̱n kijtojkej: —¡Siete!
41008021	Jesús kijtoj: —¿Amejwa̱n aya ankentende̱rowaj?
41008022	Má̱j má̱j asikej ipan se̱ a̱ltepe̱' yej ito̱ka̱' Betsaida; iwá̱n Jesús kiwajliguilijkej se̱ pacha, kiteki'tajtanilijkej iga makichijchimi.
41008023	Iwá̱n Jesús kima̱wila̱n in pacha iga kiki̱xtij ipan a̱ltepe̱'; iwá̱n kita̱lilij ichíjchal ipan iyi̱x, iwá̱n kita̱lilij ima̱mej, iwá̱n kitajtan siga tejte̱ya kita.
41008024	Yej pacha katka, kijtoj: —Kena nitachá, nikita tajta̱ga' ken tikita kuawimej, e' nikita iga nejnemij.
41008025	Iwá̱n Jesús sej kita̱lilij ima̱mej ipan iyi̱x, iwá̱n ta̱ga' tachi̱xtiki̱sa', iwá̱n achitiá'. Welja ye̱'tachá' este wejka.
41008026	Iwá̱n Jesús kití̱tanya icha̱n, kijlij: —Amo xaj tajkoa̱ltepe̱', amo xikijto iga nimitztachaltij.
41008027	Jesús iwá̱n idisci̱polojmej yajkij ipan íta̱l a̱ltepe̱' yej ito̱ka̱' Cesarea Filipo, ipan ojti, Jesús kitajtan idisci̱polojmej: —In sekin, ¿té̱ kijtowaj de nej?
41008028	Yejame̱n kijtojkej: —Sekin kijtowaj iga tej tiJuan yej tabautiza̱rowa̱ya. Sekin kijtowaj iga tej Elías, iwá̱n sekin kijtowaj iga tej agaj profeta.
41008029	Jesús kijtoj: —In amejwa̱n, ¿té̱ ankijtowaj de nej? Pedro kijtoj: —Tej tiCri̱stoj.
41008030	E' Jesús kitekimá' iga amo makijli̱ka̱n ni agaj iga yéj in Cristo.
41008031	Iwá̱n Jesús pe̱' kijlij idisci̱polojmej iga poxsan yawij kikno̱chi̱watij, kijtoj: —Nej yej iPiltzi̱n Ta̱ga', yawij ne‑ikno̱chi̱watij poxsan iwá̱n yawij ne‑ijiyatij we̱wetkej yej manda̱rowaj iwá̱n ije̱fejmej sacerdo̱tejmej iwá̱n yej tamachtiáj ipan iley Moisés. Yawij ne̱mikti̱tij iwá̱n ipan e̱yi día nia ni‑ojpa‑isati sej.
41008032	Ijkó̱n iga kinojma‑ijlijkej. Iwá̱n Pedro kiwi̱ga' Jesús ka̱n iyokamej, pe̱' kajájwa'pa iga kijlij iga amo makijto ijkó̱n.
41008033	E' Jesús mokuepa' iga kitachi̱lij idisci̱polojmej, iwá̱n kajajwa' Pedro, kijlij: —¡Tzitzimi', xicholo note̱noj! Iga tej ayá̱' tikejla̱miki ken Dios kejla̱miki, sino que tikejla̱miki ken tajta̱ga'.
41008034	Iwá̱n Jesús kino̱tza' idisci̱polojmej iwá̱n la gente, kijtoj: —Siga agaj kineki mane̱toka, ay'ya makichi̱wa yej yéj kineki, iwá̱n manejnemi ipan noojwi, malej iga makikno̱chi̱waka̱n poxsan este makimikti̱ka̱n.
41008035	Iga yej ayá̱' mote̱makas iga makimikti̱ka̱n, yawi mikiti; e' nochi yej makimikti̱ka̱n iga nej ne̱toka iwá̱n iga kipowa ye̱'noti̱ciaj, inó̱n sí moma̱nawi̱j.
41008036	¿Té̱ mota̱nili̱j ta̱ga' siga makipiá nochi yej ono' ipan iní̱n ta̱jli, iwá̱n makipolo iya̱lmaj?
41008037	¿Ke̱' wel kixta̱was iga makikowa iya̱lmaj?
41008038	Siga ipan iní̱n ta̱jli ka̱n mopoxchi̱wa yej aye̱kti agaj mapi̱na̱wa iga notájto̱l iwá̱n iga ne‑i̱xmati, nej no̱ yej iPiltzi̱n Ta̱ga', nia nikijto̱ti iga ayéj nodiscí̱poloj. Inó̱n nikijto̱j kua̱' niwi̱' sej ipan ita̱wi̱lyo noTaj Dios, kua̱' niwi̱' iwá̱n iya̱ngelejmej.
41009001	Jesús no̱ kijtoj: —Nimitznojma‑ijliáj iga sekin yej nij onokej ayá̱' mikiskej este makitaka̱n kén iga Dios reina̱rowa iga ipode̱r.
41009002	Kua̱' pánoja seis días, Jesús yajki ipan se̱ tepe̱' yej wejkapan, kiwi̱ga' petz Pedro, Jacobo, iwá̱n Juan; iwá̱n ompa iyi̱xtajmej yejamej, Jesús se'pay ne̱si'.
41009003	Itzótzol este xo̱ta', mokuepa' este ichkati'; ayagaj ijkó̱n wel kikajte̱wa malej iga makiye̱'pa̱ka.
41009004	Iwá̱n disci̱polojmej kitakej iga ne̱sikoj ikyapaprofe̱tajmej Elías iwá̱n Moisés; kitakej iga ta̱tapojtokej iwá̱n Jesús.
41009005	Pedro kijlij Jesús: —Tamachtia̱ni, ¡ye̱ktia̱ iga nigaj nonokej! Manikchi̱waka̱n e̱yi ra̱nchojtzitzi̱n, se̱ iga tej, se' iga Moisés iwá̱n se' iga Elías.
41009006	Kijtoj ijkó̱n iga ayo' kimatiá te̱ kijtowa iga disci̱polojmej poxsan majmatoyaj.
41009007	Íkua̱'san temoj mixti ipan yejame̱n, iwá̱n kitzakuakej, iwá̱n ipan inó̱n mixti kikakikej se̱ tájto̱l yej wa̱laj ipan cielo, kijtoj: —Ini̱nwa' nokta in noPiltzi̱n yej nikpoxneki. Yéj xikakika̱n.
41009008	Kua̱' disci̱polojmej tachi̱xtiki̱skej, ayo' onoyaj in sekin, isé̱ltisan Jesús onoya iwa̱mej.
41009009	Kua̱' némiya temo̱tia̱yaj ipan inó̱n tepe̱', Jesús kijlij idisci̱polojmej iga amo makipowili̱ka̱n agaj inó̱n yej kitakej, ké̱mano', este kua̱' kimiktí̱skeja iwá̱n ojpa‑isas sej, yéj yej iPiltzi̱n Ta̱ga'.
41009010	Inó̱n iga yejamej ayagaj kipowilijkej, malej iga motajtantoyaj iga te̱ a̱n kijtowa̱ya Jesús iga ojpa‑isas sej.
41009011	Iwá̱n kitajtankej Jesús: —¿Te iga yej tamachtiáj ipan iley Moisés kijtowaj iga achto wi̱' ikyapaprofe̱taj Elías?
41009012	Jesús kijtoj: —Kena, melá̱' iga Elías wi̱' achto, iga yéj nochi kiye̱'ta̱li̱j. ¿Kén kijtowa ka̱n ijkuilijto' itájto̱l Dios iga nej yej iPiltzi̱n Ta̱ga'? Kijtowa iga poxsan yawij ne‑ikno̱chi̱watij, iwá̱n ne̱pi̱najti̱skej.
41009013	E' nej nimitzijliáj iga Elías wá̱lkaya, iwá̱n la gente kichi̱wilijkej san ken kinekikej, ijkó̱n kensan ijkuilijto' iga te̱ yawij kichi̱wili̱tij yéj.
41009014	Iwá̱n mokuepkej ka̱n onokej sekin disci̱polojmej, kitakej iga mia' gente onoyaj, iwá̱n yej tamachtiáj ipan iley Moisés mote̱nki̱tzkijkej iwá̱n disci̱polojmej.
41009015	Iwá̱n kua̱' kitakej Jesús, pox pa̱kikej, iwá̱n nochi motajtalojkej iga ki̱xna̱nkej Jesús.
41009016	Iwá̱n Jesús tatajtan: —¿Te iga nemi anmote̱nki̱tzkiáj?
41009017	Se̱ yej ompa onoya kijtoj: —Tamachtia̱ni, nigaj nimitzwajliguilij nopiltzi̱n, kipiá ma̱lespí̱ritoj yej kino̱nojtilijto'.
41009018	Iní̱n ma̱lespí̱ritoj ka̱nsan ne̱si' kiki̱tzkiá, kiwetzi̱ltiá este ta̱lpan. Iwá̱n ompa chijchalposo̱ni, iwá̱n kiguiguitzikaltiá itan. Iwá̱n nopiltzi̱n san kueta̱ntika̱wi. Niktajtanilíjkaja modisci̱polojmej iga makiki̱xtili̱ka̱n, e' awelitiakej.
41009019	Jesús kijtoj: —¡Mataj amejwa̱n ayá̱' anmomela'confia̱rojtokej nopan! ¿Este ké̱mano' má̱j nia nonoti iwá̱n amejwa̱n? ¿Este ke̱man nia nimitzijyo̱wijtotij? Ta' xine̱wajliguili̱ka̱n in chokotzi̱n.
41009020	Iwá̱n kiwajliguilijkej, iwá̱n kua̱' inó̱n ma̱lespí̱ritoj kita' Jesús, íkua̱' sej kiki̱tzkij, iwá̱n wetzi' este ta̱lpan, momi̱mimiloj, iwá̱n chijchalposo̱ni'.
41009021	Jesús kitajtan itaj chokotzi̱n: —¿Ké̱skiya años kipiá iga ijkí̱n ono'? Itaj kijtoj: —Este iga séligo'.
41009022	Mia' ve̱j iní̱n ma̱lespí̱ritoj kimo̱ta nopiltzi̱n tiko iwá̱n a̱tampa iga makimikti. A̱nwa' nimitztajtaniko, ix ayá̱' wel tiki̱xtilia̱ya iní̱n ma̱lespí̱ritoj. Xine̱pale̱wi̱ka̱n, achi xine̱cho̱kili̱ka̱n.
41009023	Jesús kijlij: —Siga timoconfia̱rowa iga niwel, wel. Iga yej moconfia̱rowa ipan nej, nochi wel kichi̱wa.
41009024	Iwá̱n itaj inó̱n chokotzi̱n kijtoj recio: —¡Nimoconfia̱rowa; xine̱pale̱wi iga manimomela'confia̱ro!
41009025	Kua̱' Jesús kita' iga nemi monechko̱lo, kajajwa' inó̱n ma̱lespí̱ritoj, kijlij: —Ti‑espíritu yej titano̱nojtiliá, iwá̱n yej titanagastzakua, nej nimitztekimaka iga xikí̱saya, xiká̱waya in iní̱n chokotzi̱n, iwá̱n ayo' sej xikalaki ipan yéj.
41009026	Iwá̱n ma̱lespí̱ritoj tzajtzi' recio, kitze̱tzejtzeloj sej, iwá̱n ki̱sa', este kitapolo̱ltijtika̱wi' chokotzi̱n. Iwá̱n mia' yej ompa onoyaj kijtowa̱yaj iga mi'ya.
41009027	E' Jesús kima̱ki̱tzkij, iwá̱n kikétza'ya in inó̱n chokotzi̱n; ejkatika̱'ya.
41009028	Iwá̱n Jesús yajki kalakito kalijti'. Idisci̱polojmej kitajtankej Jesús ka̱n ise̱ltimej; kijtojkej: —Nejame̱n, ¿te iga awel niki̱xtijkej inó̱n ma̱lespí̱ritoj?
41009029	Jesús kijtoj: —Es que ini̱mpa ma̱lespí̱ritoj awel tiki̱xtiáj siga ayá̱' ti‑ora̱dowaj, iwá̱n siga ayá̱' timayuna̱rowaj.
41009030	Kua̱' ompa ki̱skej, pano̱tejkej Galilea. Iwá̱n Jesús ayá̱' kinekiá iga mamomati.
41009031	Kijlia̱ya idisci̱polojmej: —Nej yej iPiltzi̱n Ta̱ga' yawij ne̱ki̱tzki̱tij iwá̱n ne̱mikti̱skej, e' ipan e̱yi día iga nimikis, nia sej ni‑ojpa‑isati.
41009032	E' yejame̱n ayá̱' kentende̱rowa̱yaj yej Jesús kijtowa̱ya. Kitajtanisnekiáj, e' aweliti', iga kimajmawilia̱yaj iga kitajtaniáj.
41009033	Kua̱' asikej a̱ltepe̱' Capernaum, iwá̱n onóyaja kalijti', Jesús kitajtan idisci̱polojmej: —¿Té̱ in yej anmo‑ijlijtiwi̱tziáj ipan ojti?
41009034	E' disci̱polojmej atajtojkej, iga ipan ojti mojlijtiwi̱tziáj iga a̱'yéj a̱n in yej má̱j tayaka̱ntos de yejame̱n.
41009035	Iwá̱n Jesús mota̱lij, iwá̱n kino̱tza' ino̱mej doce idisci̱polojmej; kijtoj: —Si agaj de amejwa̱n kineki má̱j matayaka̱nto, mamomachi̱li ken yej ono' este tatepotztaj iwá̱n makipale̱wi nochi tokni̱mej.
41009036	Kima̱tila̱n se̱ choochi̱n iwá̱n kiketza' tajkoya̱n. Kinawaj, iwá̱n kijlij idisci̱polojmej:
41009037	—Siga agaj ki‑o̱mema̱wiá se̱ ken iní̱n choochi̱n iga ne̱toka, ken kua̱' nejya yej nemi neo̱mema̱wiá. Iwá̱n inó̱n yej ne̱‑o̱mema̱wiá, no̱ ki‑o̱mema̱wiá yej ne̱ti̱tan.
41009038	Iwá̱n idiscí̱poloj yej ito̱ka̱' Juan, kijlij Jesús: —Tamachtia̱ni, nikitakej se̱ yej ipan moto̱ka̱' kiki̱xtiá ma̱lespí̱ritoj, e' como ayá̱' nemi iwá̱n tejame̱n, nika̱waltijkej.
41009039	E' Jesús kijtoj: —Amo xika̱walti̱ka̱n, iga yej kichi̱wa milagro ipan noto̱ka̱', awel ne̱ma̱lijliá.
41009040	Yej ayá̱' te̱ma̱lita inó̱n te̱pale̱wiá.
41009041	A̱'san ne̱si' yej mitzmakaj malej se̱ wájkal a̱'ti ipan noto̱ka̱' igasan anne̱tokaj, nimitzijliáj iga inó̱n sí Dios kimakas yej ye̱kti.
41009042	Jesús no̱ kijtoj: —Si agaj makichi̱walti yej aye̱kti se̱ de ini̱mej yej ne̱tokaj, yej ayá̱' moweyimatij, má̱j ye̱kti katka makipilo̱lti̱ka̱n se̱ weyite'ti ipan ikech iwá̱n makimo̱taka̱n láma̱rko.
41009043	Siga itechko moma̱' tikchi̱wa yej aye̱kti, ximoma̱tajkolo; má̱j ye̱kti xikalaki ka̱n ono' Dios iwá̱n se̱ moma̱', e' amo xaj iwá̱n o̱me moma̱' ka̱n wewelkato' ti'ti yej awel se̱wi,
41009044	ka̱n okuilimej ayí̱' mikij iwá̱n ti'ti ayí̱' se̱wi.
41009045	Siga itechko mokxi tikchi̱wa yej aye̱kti, ximokxitajkolo, má̱j ye̱kti xikalaki ka̱n ono' Dios tikxitepon, e' amo xaj iwá̱n o̱me mokxi ka̱n wewelkato' ti'ti yej ayí̱' se̱wi,
41009046	ka̱n okuilimej ayí̱' mikij iwá̱n ti'ti ayí̱' se̱wi.
41009047	Iwá̱n siga moyi̱x mitzchi̱waltiá yej aye̱kti, xiki̱xti, má̱j ye̱kti xikalaki ka̱n ono' Dios iga se̱ moyi̱x, e' amo xikalaki iwá̱n o̱me moyi̱x ka̱n tawewelkato',
41009048	ka̱n okuilimej ayí̱' mikij iwá̱n ti'ti ayí̱' se̱wi.
41009049	’Ijkó̱n ken ti'ti kitatiá tásol, iwá̱n ista' kichi̱wa iga naka' amo mapala̱ni, ijkó̱n no̱ yej ne̱tokaj panowaj ipan prueba iga maye̱'nemika̱n iyi̱xtaj Dios.
41009050	Ista' pox ye̱kti, e' siga ay'ya istawe̱li', ¿tejas iga moneki? Amejwa̱n xitamopaka̱n ken ista' iwá̱n xonoka̱n tamelá̱ iwá̱n sekin.
41010001	Jesús ki̱sa' Capernaum, iwá̱n yajki ipan estado de Judea iwá̱n iyi̱ka̱n we̱ya̱' Jordán iki̱sáya̱mpa to̱nati̱'. Ompa sej monejnechko̱lo̱', iwá̱n pe̱wa' sej tamachtij ken nochipa kitekichi̱wa.
41010002	Iwá̱n sekin fariseojmej kitechojkej Jesús ka̱nsan makima̱wetzi̱lti̱ka̱n ipan itájto̱l. Kitajtankej siga se̱ ta̱ga' wel kikajte̱wa isiwa̱'.
41010003	Jesús kijtoj: —¿Kén mitztekimakakej Moisés?
41010004	Yejame̱n kijtojkej: —Moisés kijtoj iga se̱ ta̱ga' wel kika̱wa isiwa̱', siga kichi̱wiliá se̱ a̱ma' ka̱n kijtowa iga momela'kájkeja.
41010005	Iwá̱n Jesús kijtoj: —Moisés mitzkajte̱wilijkej inó̱n ley iga poxsan anyo̱ltakuaktikej.
41010006	E' kua̱' pe̱wa', Dios kichij inewi yej ono', kichij ta̱ga' iwá̱n siwa̱'.
41010007	“Inó̱n iga se̱ ta̱ga', kua̱' mona̱miktiá, kikajte̱was itaj iwá̱n iye̱' iga moseka̱ntí̱skeja iwá̱n isiwa̱',
41010008	iwá̱n iyo̱mextimej mochi̱waskej ken se̱san.” Ayo' o̱me̱n, sino que se̱san.
41010009	Inó̱n iga amo agaj makiyokati yej Dios kise̱tilij.
41010010	Kua̱' Jesús iwá̱n idisci̱polojmej onókeja kalijti', kitajtankej sej Jesús de inó̱n.
41010011	Jesús kijtoj: —Yej kiyokaka̱wa isiwa̱', iwá̱n mona̱miktiá iwá̱n se', iga ijkó̱n kichi̱wa, kichi̱wiliá yej aye̱kti yej áchtopa isiwa̱'.
41010012	Ijko̱nsan no̱ siwa̱', siga kiyokaka̱wa iwé̱j, iwá̱n mona̱miktiá iwá̱n se', iga ijkó̱n kichi̱wa, kichi̱wiliá yej aye̱kti yej áchtopa iwé̱j.
41010013	Iwá̱n Jesús kiwijwi̱guilia̱yaj ko̱kone̱' iga makitajtanili Dios iga maye̱'onoka̱n. E' disci̱polojmej pe̱wakej iga kajajwakej ino̱mej yej nemi asij iwá̱n iko̱kone̱'.
41010014	Kua̱' Jesús kita' iga ijkó̱n nemi kichi̱waj idisci̱polojmej, kuesiwi', kijtoj: —Xika̱waka̱n in ko̱kone̱', ka̱ma mane̱techo̱ka̱n, amo xikojtzakuili̱ka̱n; iga yej mochi̱wa ken ini̱mej ko̱kone̱', kajasi iga Dios marreina̱ro ipan yéj.
41010015	Nimitznojma‑ijliáj iga yej ayá̱' mote̱makas iga Dios makimanda̱ro ken se̱ yej aya yo̱lej, awel kalakis ka̱n reina̱rowa Dios.
41010016	Iwá̱n kinawajkej, iwá̱n kitajtá̱lijpa ima̱' iga kite̱ne̱wij Dios iga yejamej.
41010017	Kua̱' Jesús némiya ojkui, motalojtiwa̱laj se̱ ta̱ga', iwá̱n motankua̱ketztiki̱sa' ite̱noj, iwá̱n kitajtan: —Tamachtia̱ni yej tiye̱'nemi, ¿té̱ nikchi̱was iga nochipa manono iwá̱n Dios?
41010018	Jesús kijlij: —¿Te iga tine‑ijliá iga niye̱'nemi? Sé̱sanwa' in yej kichi̱wa yej ye̱kti, ino̱nwa' Dios.
41010019	Tej tikmátiya ken Dios tatekimaka: “Yej na̱miktito' amo mayawi wa̱n se'; amo xitamikti; amo xitachteki; amo xitakajkaya̱wa; amo xikijto yej ayéj ijkó̱n, xikye̱'ita motaj iwá̱n moye̱'.”
41010020	Ta̱ga' kijtoj: —Tamachtia̱ni, inewi iní̱n nikchijto' este kua̱' aya niyo̱lej.
41010021	Iwá̱n Jesús kitachi̱lij iwá̱n kiye̱'ita', iwá̱n kijlij: —Se̱san mitzpolowa iga xikchí̱: xiknamaka inewi yej tikpiá, iwá̱n xikmajmaka yej ayá̱' motapialiáj. Ijkó̱n tikpiás yej pox ye̱kti ipan cielo; iwá̱n xine̱toka, malej iga este mamitzmikti̱ka̱n.
41010022	Kua̱' ta̱ga' kikagui' inó̱n, mokno̱mati', iwá̱n ijkó̱n mokno̱matitiajki iga pox kipiaya tomi̱n.
41010023	Iwá̱n Jesús ta̱tachá' nij neí, iwá̱n kijlij idisci̱polojmej: —¡Pox difícil iga yej motapialiáj mamote̱makaka̱n iga Dios marreina̱ro ipan yejame̱n!
41010024	Iwá̱n disci̱polojmej poxsan madmira̱dojkej iga ijkó̱n kijtoj Jesús. E' Jesús sej kijtoj: —Nopilowa̱n, ¡nimitzijliáj iga se̱ yej moconfia̱rowa ipan itomi̱n, poxsan difícil iga mote̱maka iga Dios marreina̱ro ipan yéj!
41010025	Má̱j wel mapano se̱ camello ipan ixapoyo a̱ko̱xaj, que se̱ yej motapialiá mamote̱maka iga Dios marreina̱ro ipan yéj.
41010026	Kua̱' disci̱polojmej kikakikej iní̱n, poxsan madmira̱dojkej, iwá̱n motajtaniáj: —¿A̱'taj wel moma̱nawi̱j?
41010027	Jesús kitachi̱lij idisci̱polojmej, iwá̱n kijtoj: —Tajta̱ga' awel kichi̱waj, e' Dios wel kichi̱wa; iga Dios ateyi yej ken awel makichi̱wa.
41010028	Iwá̱n Pedro kijlij: —NoTe̱ko, nejame̱n nikajtejkej inewi yej nikpiayaj, iwá̱n némiya nimitztokaj.
41010029	Iwá̱n Jesús kijtoj: —Nimitzijliáj, siga agaj kikajte̱wa íkal, o iyikni̱wa̱n, o itaj, o iye̱', o isiwa̱', o ipilowa̱n, o íta̱l, igasan ne̱tokaj iwá̱n iga kipowaj itájto̱l Dios,
41010030	nimitzijliáj iga ipan iní̱n ta̱jli yawij kipiatij cien ve̱j má̱j, kajlimej, iyikni̱wa̱n, iye̱mej, ipilowa̱n iwá̱n ita̱lmej, malej iga kijiyaj; iwá̱n ipan se' ta̱jli yej wi̱‑o' nochipa onoskej.
41010031	E' mia' yej iná̱n tayaka̱ntokej, yawij ka̱witij tatepotztaj, iwá̱n yej iná̱n onokej tatepotztaj yawij tayaka̱ntotij.
41010032	Jesús iwá̱n idisci̱polojmej nemi ya̱yaj Jerusalén; Jesús tapano̱tia̱ya. Disci̱polojmej poxsan madmira̱dojkej; iwá̱n sekin kimo̱ka̱tokatia̱yaj. Iwá̱n Jesús kino̱tza', iyoka ino̱mej disci̱polojmej, iwá̱n kijlijkej yej yawij kichi̱wili̱tij kua̱' asis Jerusalén.
41010033	Kijtoj: —Ken ankitaj amejwa̱n, nemi tiawij Jerusalén. Ompa nej yej iPiltzi̱n Ta̱ga', yawij ne̱ki̱tzki̱tij ije̱fejmej sacerdo̱tejmej iwá̱n yej tamachtiáj ipan iley Moisés, yawij kijto̱tij iga mane̱mikti̱ka̱n iwá̱n ne̱ti̱taniskej ipan ima̱mej yej ayéj togé̱ntejpa.
41010034	Yawij ne̱pi̱najti̱tij, ne̱magaskej, ne̱chijchaskej, iwá̱n ne̱mikti̱skej; e' ipan e̱yi día iga nimikis, nia ni‑ojpa‑isati sej.
41010035	Jacobo iwá̱n Juan, yej ipilowa̱n Zebedeo, kitechojkej Jesús, iwá̱n kijlijkej: —Tamachtia̱ni, niknekij iga achi xine̱chi̱wili̱ka̱n yej nimitztajtaniliáj.
41010036	Yéj kijtoj: —¿Te̱ ankinekij manikchí̱?
41010037	Kijtojkej: —Xikchí̱ iga nejame̱n, kua̱' tiaya tirreina̱ro̱ti, manimota̱li̱ka̱n ompa ka̱n tej timota̱li̱j, se̱ moye̱'ka̱mpa, sewo' moo̱pochka̱mpa.
41010038	Jesús kijtoj: —Amejwa̱n ayá̱' ankimatij te̱ nemi ankitajtanij. ¿Ix ankijyo̱wi̱skej ken nej nikijyo̱wi̱j kua̱' ne‑ikno̱chi̱waskej? ¿Ix wel ampano̱skej ka̱n nej nipano̱j?
41010039	Yejame̱n kijtojkej: —Kena, wel. Jesús kijtoj: —Kena ankijyo̱wi̱skej inewi sufrimiento ken nej nia nikijyo̱wi̱ti kua̱' ne‑ikno̱chi̱waskej, iwá̱n ampano̱skej ka̱n nej nipano̱j.
41010040	E' iga ximota̱li̱ka̱n noye̱'ka̱mpa o noo̱pochka̱mpa, inó̱n nej ayá̱' nikmati, iga notaj Dios kimati a̱'yéj kimakas.
41010041	Kua̱' ino̱mej se' diez disci̱polojmej kimatikej inó̱n, kikuesowilijkej Jacobo iwá̱n Juan.
41010042	E' Jesús tano̱tza', kijtoj: —Amejwa̱n ankimatij iga yej manda̱rowaj ipan iní̱n ta̱jli, poxsan kitajtaksa ige̱ntej iwá̱n yej goberna̱rowaj, yo̱lki̱saj pan yej até̱ iteki, ka̱nsan mane̱si iga manda̱rowaj.
41010043	E' amejwa̱n ayéj ijkó̱n. Ma̱jwa' yej kineki matayaka̱nto ipan amejwa̱n, inó̱n achto makipale̱wi tokni̱mej.
41010044	Iwá̱n agaj yej kineki matayaka̱nto, mamochi̱wa esclavo iga nochi tokni̱wa̱n.
41010045	Iga nej yej iPiltzi̱n Ta̱ga' ayá̱' niwa̱laj iga mane̱pale̱wi̱ka̱n, sino iga manitapale̱wi iwá̱n iga manimiki iga mia' manikxitoma yej ken ilpitokej iga aye̱kti kichijtokej.
41010046	Iwá̱n asikej Jericó. Kua̱' Jesús ki̱stia̱ya ompa iwá̱n idisci̱polojmej iwá̱n poxsan mia' gente, se̱ pacha e̱watoya ipan ojte̱n, kitajtantoya tomi̱n. Ito̱ka̱' Bartimeo, yej ipíltzi̱mpa Timeo.
41010047	Kua̱' kikagui' iga nemi kitechojtiá Jesús de Nazaret, pacha tzajtzi': —¡Jesús, iPiltzi̱n David, achi xine̱cho̱kili!
41010048	Sekin kajajwakej iga ayo' matzajtzito, e' yéj ma̱jya tzajtzi': —¡Jesús, iPiltzi̱n David, áchikej xine̱cho̱kili!
41010049	Jesús moketza' iwá̱n kijtoj: —Xikno̱tzatij. Iwá̱n kino̱tzatoj inó̱n pacha, kijlijkej: —Ximoconfia̱ro iwá̱n ximoketza, iga nemi mitzno̱tza.
41010050	Iwá̱n inó̱n pacha kitájkal itejkuix, este witó̱ni'pa iga moketza', iwá̱n kitecho̱to Jesús.
41010051	Jesús kitajtan: —¿Té̱ tikneki manimitzchi̱wili? Pacha kijtoj: —Tamachtia̱ni, ¡nikneki manitachá!
41010052	Jesús kijtoj: —Iga timoconfia̱roj, titacha'ya, welja tia. Iwá̱n íkua̱'san inó̱n pacha welja tachá', iwá̱n kitokatiájkiya Jesús.
41011001	Kua̱' Jesús iwá̱n idisci̱polojmej asitiá̱yaja Jerusalén, ite̱noj a̱ltepe̱mej yej ito̱ka̱' Betfagé iwá̱n Betania, yej onokej iyi̱xtaj tepe̱' yej ito̱ka̱' Olivos, Jesús kiti̱tan o̱me idisci̱polojmej,
41011002	kijtoj: —Xa̱ka̱n a̱ltepe̱tzi̱n yej nijígasan ono', kua̱' amasiskej, ankasiskej se̱ burro ilpito', yej aya agaj kitejkawiliá. Xikxitomaka̱n iwá̱n xikuajligaka̱n.
41011003	Iwá̱n siga agaj mitztajtanij te íga ankixitomaj, xikijli̱ka̱n: “ToTe̱ko kineki, iwá̱n nimaní̱n sej mitzka̱wili̱ki.”
41011004	Yajkij, iwá̱n kasikej inó̱n burro ilpito' pue̱rtajte̱noj ipan ojti, iwá̱n kixitonkej.
41011005	Iwá̱n yej ompa onoyaj kijtojkej: —¿Té̱ nemi ankichi̱waj? ¿Te iga nemi ankixitomaj in burro?
41011006	Iwá̱n yejame̱n kijtojkej kensan Jesús kijtoj; iwá̱n kijlijkej iga wel makiwi̱gaka̱n.
41011007	Iwá̱n inó̱n burro, kiwi̱guilijkej Jesús, kipechtijkej burro iga yejamej itzotzolmej, iwá̱n Jesús tejkaj.
41011008	Iwá̱n mia' kipata̱wilijtiajkij itzotzolmej ipan ojti, iwá̱n sekin kitejtekkej imajma̱' so̱ya̱' iwá̱n kita̱lijkej ipan ojti.
41011009	Iwá̱n ino̱mej yej tayanka̱ntia̱yaj iwá̱n yej wi̱tziáj tatzi̱mpan, pe̱' tzajtzikej: —¡Mamoweyimati̱lti Dios! ¡Mamoweyimati̱lti yej kiti̱tani toTe̱ko Dios!
41011010	¡Mamoweyimati̱lti yej wi̱' manda̱ro̱ki ken manda̱roj rey David! ¡Mamoweyimati̱lti Dios yej ono' ipan cielo!
41011011	Jesús asi' Jerusalén iwá̱n kala' weyitio̱pan. Iwá̱n kua̱' nóchiya kita' yej ompa ono', iga némiya tayowati, yajkij Betania iwá̱n doce idisci̱polojmej.
41011012	Kua̱' tané̱si'ya sej, ki̱skej Betania; Jesús maya̱na'.
41011013	Iwá̱n wéjkasan kita' se̱ higue̱rajkuawi' yej iswayoj, iwá̱n yajki kitato siga kipiá ita̱kilka, e' kita' iga ayá̱' ta̱kto', akasi' nité̱, petz iyiswáyosan puej aya itie̱mpoj iga maono yej yoksi'.
41011014	Jesús kino̱tza' inó̱n higue̱rajkuawi', kijlij: —Ayo' agaj mitzkua̱li̱j mota̱kilka. Iwá̱n idisci̱polojmej kikakikej Jesús.
41011015	Asikej Jerusalén. Iwá̱n kua̱' Jesús kala' ipan ipa̱tiojyo weyitio̱pan, kikijki̱xtij yej ompa tanamakatokej, iwá̱n yej takojtokej. Iwá̱n kitzijtzi̱nkuepa' me̱sajmej ka̱n mokambia̱rowa tomi̱n iwá̱n ka̱n mota̱liáj yej kinamakaj jojtokomej.
41011016	Iwá̱n Jesús kijtoj iga awel panowa agaj ipan ipa̱tiojyo weyitio̱pan siga kiwi̱ga tejté̱.
41011017	Iwá̱n Jesús kijtoj: —Ka̱n ijkuilijto' itájto̱l Dios, ijkí̱n kijtowa: “Nókal yawi moto̱ka̱wi̱ti kajli ka̱n ora̱dowaj de inochi pai̱smej”, e' amejame̱n ankikueptokej ka̱n mi̱ya̱naj yej tachtekij.
41011018	Iwá̱n ije̱fejmej sacerdo̱tejmej iwá̱n yej tamachtiáj ipan la ley, kimatikej te̱ kichij Jesús, iwá̱n kite̱mowa̱yaj ken iga makimikti̱ka̱n iga kimajmawilia̱yaj, puej nochi kiye̱'itayaj ken iga tamachtiá.
41011019	E' kua̱' némiya tako̱miti, Jesús ki̱sa' Jerusalén.
41011020	Iwá̱n yowalti' kua̱' pano̱tia̱yaj, kitakej iga higue̱rajkuawi' wa̱'ya este inelwayo.
41011021	Iwá̱n Pedro kejla̱n, iwá̱n kijlij Jesús: —Tamachtia̱ni, ta' xikita in higue̱rajkuawi' yej ya̱lwa tikajajwa', a̱n sí wa̱'ya.
41011022	Jesús kijtoj: —Ximoconfia̱ro̱ka̱n ipan Dios.
41011023	Nimitznojma‑ijliáj, iga a̱'san makijli ine̱pa tepe̱': “Xicholo ompa ka̱n tono', iwá̱n xaj láma̱rko”, siga momela'confia̱rowa iga inewi iya̱lmaj, iwá̱n siga kicre̱dowa iga inó̱n yej kijtoj yawi mochi̱wati, ijkó̱n mochi̱was.
41011024	Inó̱n iga nimitzijliáj iga inewi yej ankitajtanili̱skej Dios kua̱' nemi an‑ora̱dowaj, iwá̱n siga ankicre̱dowaj iga mitzmakaskej, ijkó̱n mochi̱was.
41011025	Iwá̱n kua̱' nemi ankite̱ne̱wiáj Dios, siga agaj tikuesowilijto', xike̱lka̱wili yej mitzchi̱wilij, ijkó̱n no̱ amoTaj yej ono' ajko ipan cielo mitze̱lka̱wili̱skej yej ankichijkej yej aye̱kti.
41011026	Siga amejwa̱n ayá̱' anke̱lka̱wiliáj yej agaj mitzchi̱wiliáj yej aye̱kti, amoTaj yej ono' ipan cielo ayá̱' no̱ mitze̱lka̱wili̱skej yej ankichi̱waj yej aye̱kti.
41011027	Iwá̱n sej mokuepkej Jerusalén. Jesús nemiá weyitio̱pan, kitecho̱toj ije̱fejmej sacerdo̱tejmej iwá̱n yej tamachtiáj ipan la ley iwá̱n yej kimanda̱rowaj judiyojmej,
41011028	kitajtankej Jesús: —¿Té̱ moteki in tej iga tikchi̱wa iní̱n? ¿A̱' mitztekimá' iga wel xikchi̱wa iní̱n?
41011029	Jesús kijtoj: —Nia no̱ nimitztajtanitij, iwá̱n xine‑ijli̱ka̱n iwá̱n nimitzijli̱skej a̱'yéj ne̱tekimá' iga nikchi̱wa iní̱n.
41011030	¿A̱'yéj kiti̱tan Juan iga matabautiza̱ro? ¿Ix Dios kiti̱tan, o tajta̱ga'? Xine‑ijli̱ka̱n.
41011031	Iwá̱n yejáme̱nsan mota̱tapo̱wia̱yaj, mojlia̱yaj: —Siga tikijto̱skej iga Dios kiti̱tan Juan, Jesús yawi kijto̱ti: “¿Te ígataj ayá̱' ankitajto̱lkakikej?”
41011032	Iwá̱n awel tikijto̱skej iga kiti̱tan ta̱ga'. Ijkó̱n kijtojkej ga kimajmawiliáj la gente, iga nochi kimatiá iga Juan Dios kitajto̱lmakaya.
41011033	Iwá̱n kijlijkej Jesús: —Anikmatij. Iwá̱n Jesús kijtoj: —Nej no̱ ayá̱' nimitzijliáj a̱'yéj ne̱tekimaka iga manikchi̱wa ijkí̱n.
41012001	Iwá̱n Jesús pe̱wa' tata̱tapo̱wij ka̱n mami̱xkui̱tilo, kijtoj: —Se̱ ta̱ga' kito̱ga' u̱vajyoj. Kikola̱ltij, iwá̱n kichij se̱ pozo ka̱n mopa̱tzka uva. Kichij se̱ torre iga wel matachalo no̱ya̱n ka̱n ono' u̱vajyoj. ’Iwá̱n kita̱ke̱waltij sekin tekipanowa̱nimej iwá̱n yajki wejka.
41012002	Kua̱' némiya yoksi uva, ite̱ko kiti̱tan se̱ mo̱nsoj, kijlij: “Xaj xiktajtanili̱ti yej nemi tekipanowaj iga mane̱makáka̱nya uva ke̱' nej ne̱toca̱rowa.”
41012003	E' yejame̱n kiki̱tzkijkej iwá̱n kimagakej iwá̱n akimakakej nité̱.
41012004	Ite̱ko u̱vajyoj kiti̱tan se' mo̱nsoj; e' inó̱n no̱ kitewijkej, kikuajkua̱tzaya̱nkej iwá̱n kuajkuantas kijlijkej.
41012005	Kiti̱tan sewo', inó̱n sí este kimiktijkej. Má̱j má̱j kiti̱tan sekin, ino̱mej no̱ kimagakej iwá̱n sekin kimiktijkej.
41012006	’E' kipiaya se̱ ipiltzi̱n yej poxsan kinekiá iwá̱n kiti̱tan inó̱n, kijtoj: “Iní̱n sí nopiltzi̱n kiye̱'itaskej.”
41012007	E' tekipanowa̱nimej, yejáme̱nsan kijtojkej: “Iní̱nyawa' in yej yawi mochi̱wati ite̱ko iní̱n ta̱jli, yej ítajpa kikajte̱was, matikmiktí̱ka̱nya nokta iga maka̱wi íta̱l iga tejamej.”
41012008	Iwá̱n kiki̱tzkijkej, kimiktijkej iwá̱n kiki̱xtijkej ipan u̱vajyoj.
41012009	Iwá̱n Jesús tatajtan: —¿Té a̱n kichi̱was ite̱ko mi̱jli? Wi̱' iwá̱n kimikti̱j ino̱mej tekipanowa̱nimej, iwá̱n inó̱n u̱vajyoj kimakas se' tekipanowa̱nimej.
41012010	’¿Ix ayí̱' ankitaj ka̱n ijkí̱n ijkuilijto'? Kijtowa: Yej nemi kalchi̱waj kitajkalkej se̱ te'ti yej kijtojkej iga aye̱kti, e' ino̱nya yej mochi̱wako má̱j ye̱'te'ti.
41012011	Ijkó̱n kichij toTe̱ko, iwá̱n poxsan timadmira̱dowaj iga tikitaj.
41012012	Iwá̱n kinekiáj makipre̱sojwi̱ka̱n Jesús iga kimatikej iga yejamej nemi kikakistiliáj. E' kimajmawilijkej yej ompa chapa̱ntoyaj, kikajtejkej iwá̱n yájkija.
41012013	E' despué̱j kiti̱tanilijkej sej sékino' más fariseojmej iwá̱n sekin yej kitokaj rey Herodes, ka̱nsan Jesús makijto tejté̱ iga wel makite̱lwi̱ka̱n.
41012014	Kua̱' ino̱mej asitoj, kijtojkej: —Tamachtia̱ni, nikmatij iga tej ómpaya ken tikijtowa, iwá̱n tej ayá̱' tikchi̱wiliá caso ken mitzijliáj, tej nochi ijko̱nsan tikjuzga̱rowa; melá̱' iga titamachtiá yej Dio̱spa iyojwi. ¿Ix ye̱kti manikixta̱waka̱n impuesto iga rey César o ayá̱'? ¿Ix nikmakaskej o anikmakaskej?
41012015	E' Jesús kimati' iga kima̱wetzi̱lti̱jnekiáj, kijtoj: —¿Te iga anne̱tantia̱rowaj? Xine̱wajliguili̱ka̱n se̱ tomi̱n, iga manikita.
41012016	Kiwajliguilijkej, iwá̱n kua̱' kita', Jesús tatajtan: —¿Iní̱n a̱'yéj ixa̱ya' iwá̱n a̱'yéj ito̱ka̱' yej nigaj ijkuilijto'? Yejamej kijtojkej: —Rey César.
41012017	Iwá̱n Jesús kijtoj: —Xikmakaka̱n rey César yej yéjpa itatki, iwá̱n xikmakaka̱n Dios yej yéjpa itatki. Iwá̱n fariseojmej san tajtachi̱xtikajkej iga yej kijtoj.
41012018	Iwá̱n sekin saduceojmej yajkij kitatoj Jesús. Yejamej kijtowaj iga yej mikij ayo' ojpa‑isaj, iwá̱n ijkí̱n kitajtankej:
41012019	—Tamachtia̱ni, Moisés ne‑ijkuilowilijtikajkej iní̱n ley; siga se̱ ta̱ga' miki, iwá̱n kika̱wa isiwa̱', e' ayá̱' kikajte̱wa nisé̱ ipiltzi̱n, iyikni̱n inó̱n yej migui', kikuis inó̱n viuda iga ken kua̱' makipiá ipilowa̱n yej migui'.
41012020	Onoyaj siete tajta̱ga' yej se̱san itajmej iwá̱n se̱san iye̱mej. Yej te̱ko̱ko achto mona̱miktij, e' migui' kua̱' aya pilwaj.
41012021	Iwá̱n imá̱mil inó̱n yej migui' mona̱miktij iwá̱n yej katka isiwa̱' yej mi', iwá̱n no̱ migui', iwá̱n ayá̱' no̱ kikajtej ipilowa̱n. Iwá̱n ijko̱nsan no̱ mochij iwá̱n se' imá̱mil.
41012022	Ijkó̱n ino̱mej siete, nochi mona̱miktijkaj iwá̱n ino̱nsan siwa̱', iwá̱n ayagaj kikajtej ipiltzi̱n. Iwá̱n má̱j má̱j migui' no̱ siwa̱'.
41012023	In kua̱' ojpa‑isaskej yej miktokej, ¿katiapa a̱n de inó̱n siete mochi̱was iwé̱j in inó̱n siwa̱'?, iga na̱miktitoya iwá̱n inochimej.
41012024	Jesús kijtoj: —Amejwa̱n ayompa antajla̱mikij iga ayá̱' anki̱xmatij itájto̱l Dios, niga yej wel kichi̱wa.
41012025	Kua̱' yej miktokej ojpa‑isaskej, ay'ya mona̱mikti̱skej, niga ipilowa̱n ayo' kina̱mikti̱skej, iga mochi̱waskej ken tikita iya̱ngelejmej Dios yej onokej ipan cielo yej no̱ ayá̱' mona̱miktiáj.
41012026	E' iga ojpa‑isaskej yej miktokej, ¿ix ayí̱' nokta ankilee̱rowaj ka̱n kén iga Dios tajtoj ipan se̱ witztako̱' yej we̱welo̱ntoya? E' Dios kijlij Moisés: “Nej niDio̱s, yej iDio̱spa no̱ Abraham, Isaac iwá̱n Jacob.”
41012027	Dios ayéj iDio̱s yej miktokej, sino que iDio̱s yej isatokej; amejwa̱n ayompa antajla̱mikij.
41012028	Ompa asito no̱ se̱ yej tamachtiá ipan iley Moisés; yéj takaktoya kua̱' Jesús ta̱tapojtoya iwá̱n kimatiá iga ompay ken kijlij yej íwa̱n ta̱tapojtoya. Kitajtan: —De inewi mandamiento yej ono', ¿katiapa a̱n yej achto?
41012029	Jesús kijtoj: —Yej má̱j achto mandamiento ijkí̱n kijtowa: “Ta' xikaki, gente de Israel, toTe̱ko Dios, yéjsan ise̱lti toTe̱ko.
41012030	Xikneki moTe̱ko Dios iga inewi moa̱lmaj, iwá̱n iga inochi moespí̱ritoj iwá̱n iga inewi motájpal iwá̱n yéj nochipa xikejla̱nto.” Ini̱nwa' in yej má̱j achto mandamiento.
41012031	Iwá̱n ono' sewo' áchisan ijko̱mpa, kijtowa: “Xikneki mokni̱n kensan tej timoneki.” Ateyi se' mandamiento yej má̱j vale̱rowa ken ini̱mej.
41012032	Iwá̱n inó̱n yej tamachtiá ipan la ley kijlij: —Ompay ken tikijtoj Tamachtia̱ni iga ono' se̱san Dios, iwá̱n ateyi se' ken yéj.
41012033	Iwá̱n iga matiknekika̱n toDio̱s iga inewi toa̱lmaj, iga inewi toespí̱ritoj iwá̱n iga inewi totájpal, iwá̱n yéj nochipa matikejla̱ntoka̱n iwá̱n matiknekika̱n tokni̱n kensan tejamej timonekij. Iga ijkó̱n mochi̱wa má̱j vale̱rowa que nochi ofrenda yej motatiá iga momaka Dios.
41012034	Kua̱' Jesús kita' iga ómpaya ken kijtoj, kijlij: —Ali̱nsan poliwi iga Dios marreina̱ro ipan tej. Iwá̱n ayo' agaj má̱j mi̱xe̱wij iga kitajtajtan.
41012035	Jesús tamachtijtoya tio̱pan; kijtojtoya: —¿Te iga yej tamachtiáj ipan la ley kijtowaj iga Cristo ipiltzi̱n David?
41012036	Porque David kijtoj kua̱' kitajto̱lmá' iyEspí̱ritoj Dios, kijtoj ijkí̱n: ToTe̱ko kijlij noTe̱ko: “Ximota̱li ila̱doj noye̱'ma̱' ka̱n nimanda̱rowa, este que manikta̱li mokxitampa yej mitzijiyaj.”
41012037	¿Kén wel Cristo yej itati̱tan Dios ma‑ipiltzi̱n David, esi David no̱ kijliá iga iTe̱ko? Iwá̱n yej po̱lijtoyaj kiye̱'kaktoyaj.
41012038	Jesús ijkí̱n tamachtia̱ya: —Amo mamitzkajkaya̱waka̱n yej tamachtiáj ipan iley Moisés, puej kiye̱'matij iga makinenti̱ka̱n sota̱ntzótzol, iwá̱n kinekij makisaluda̱ro̱ka̱n tajkoa̱ltepe̱'.
41012039	Yejame̱n mota̱li̱jnekij tio̱pan‑ijti' ipan ye̱'asie̱ntoj ka̱n mota̱liáj yej má̱j tayaka̱ntokej, iwá̱n ijko̱nsan no̱ kinekij makichi̱waka̱n ka̱n takualo,
41012040	iwá̱n kikui̱liáj ikalmej yej we̱wejmikikej, iwá̱n mopajpantiáj iga wejka̱waj iga ora̱dowaj. Yejame̱n má̱j yawij kicastiga̱ro̱tij.
41012041	Se̱ ve̱j Jesús e̱watoya tio̱pan, kitztoya kén iga kakia̱yaj iyofre̱ndajmej ipan cajo̱n, iwá̱n mia' yej motapialiáj kakia̱yaj komati tomi̱n.
41012042	Iwá̱n wa̱laj se̱ yej ayá̱' motapialiá iwá̱n ipan cajo̱n kakij o̱me tomi̱n de cobre yej ayá̱' pox vale̱rowa.
41012043	Iwá̱n Jesús kino̱tza' idisci̱polojmej, kijlijkej: —Nimitznojma‑ijliáj iga iní̱n siwa̱' yej we̱wejmí', yej ayá̱' motapialiá, kakij má̱j que nochi yej nemi kakiáj tomi̱n ipan cajo̱mej;
41012044	puej nochi kita̱lijkej yej kisobra̱rowaj; e' yéj, malej ayá̱' motapialiá, kimá' inewi yej kipiaya iga takua̱ya.
41013001	Kua̱' Jesús ki̱sa' weyitio̱pan, se̱ idiscí̱poloj kijlij: —¡Tamachtia̱ni, ta' xikita kejke̱'pa te'ti, iwá̱n kejke̱'pa kalwe̱wetkej!
41013002	E' Jesús kijtoj: —¿Ankitaj ini̱mej kalwe̱wetkej? Nigaj ayá̱' yawi ka̱witi nisé̱ te'ti yej mane̱nekpanijto. Nochi yawij moxijxiti̱natij.
41013003	Jesús iwá̱n idisci̱polojmej yajkij ipan tepe̱' yej ito̱ka̱' Olivos, yej ono' iyi̱xtaj weyitio̱pan. Iwá̱n kua̱' Jesús e̱wato' ompiga, Pedro, Jacobo, Juan iwá̱n Andrés, ijkí̱n kichtakatajtankej:
41013004	—Niknekij xine‑ijli̱ka̱n ké̱man mochi̱was in inó̱n. ¿Té̱ mo‑itas kua̱' ayo' wejka iga nochi iní̱n mochi̱was?
41013005	Jesús kijtoj: —Amo agaj mitzkajkaya̱waskej,
41013006	iga mia' yawij wi̱kitij iwá̱n mopajpanti̱skej iga nej, sie̱mpa ayéj. Ijkí̱n kijto̱skej: “Nejya el Cristo”; iwá̱n mia' yawij kikajkaya̱watij.
41013007	’E' kua̱' amejwa̱n ankikakiskej momijmiktilo nijnijiga, amo ximajmawika̱n, ijkó̱n nokta yawi mochi̱wati; e' aya yej iga poliwilo̱j.
41013008	Iga se̱ país momijmikti̱j iwá̱n sewo', iwá̱n se̱ nación momijmikti̱j iwá̱n se'; onos ta̱lo̱li̱n nijnijiga, iwá̱n poxsan a̱pistajtiás iwá̱n nijnijiga mokuejkueso̱lo̱j; Nochi iní̱n aya yéj iga poliwilo̱j, pé̱wao' iga mokno̱chi̱walo.
41013009	’E' ximocuida̱ro̱ka̱n améjwa̱nsan iga mitzwi̱gaskej ka̱n onokej yej manda̱rowaj iwá̱n tio̱pan mitzmagaskej, iwá̱n iga anne̱tokaj mitzwi̱gaskej iyi̱xtaj yej manda̱rowaj iwá̱n re̱yejmej; ijkó̱n iga wel antajto̱skej de nej iyi̱xtajmej.
41013010	E' kua̱' aya poliwilo, mopowas no̱ya̱n ipan ta̱jli kén iga Dios tama̱nawiá.
41013011	E' kua̱' mitzwi̱gaskej iyi̱xtaj yej manda̱rowaj, amo xitayo̱koyaka̱n iga te̱ ankijto̱skej, niga xike̱ejla̱ntoka̱n. Ankijto̱skej yej íkua̱' Dios mitzijli̱skej iga xikijto̱ka̱n; iga ayéj amejwa̱n yej antajto̱skej, sino que iyEspí̱ritoj Dios.
41013012	Se̱ tokni̱n yawi kite̱lwi̱ti iyikni̱n iga makimikti̱ka̱n, iwá̱n te̱taj kite̱lwi̱j ipiltzi̱n iga makimikti̱ka̱n, iwá̱n te̱pilowa̱n kite̱lwi̱skej itajmej iga makimikti̱ka̱n.
41013013	Nochi yawij mitzijiyatij iga nej anne̱tokaj; e' yej moconfia̱rojto' nochipa ipan nej, inó̱n moma̱nawi̱j.
41013014	’El profeta Daniel kijkuiloj iga mochi̱was yej pox aye̱kti weyitio̱pan‑ijti'; kua̱' amejwa̱n ankitaskej iga ono' yej akajasi iga maono weyitio̱pan‑ijti', —yej kilee̱rowa makentende̱ro—, yej onoskej ipan estado de Judea, mayá̱ka̱nya ipan tepe̱yoj.
41013015	Yej onos iyi̱xko kajli ipan ipetayo, ayo' matemo, niga makalaki iga makikijki̱xti yej kipiá kalijti';
41013016	iwá̱n yej nemi imi̱lpan, ayo' mayawi icha̱n iga makikuiti itzótzol.
41013017	¡Lástima siwa̱tkej inó̱n día iga yej tatalaxwijtokej iwá̱n yej tachi̱chitijtokej!
41013018	Xiktajtanili̱ka̱n Dios iga kua̱' ancholo̱skej amo kua̱' sektaj;
41013019	porque ino̱mej días poxsan mokno̱chi̱walo̱j, este ayí̱' ijkó̱n mo‑ita' desde iga kichij Dios iní̱n ta̱jli, iwá̱n ayí̱' ijkó̱n mochi̱was.
41013020	Siga toTe̱ko ayá̱' kixelo̱j ino̱mej días, ayagaj moma̱nawi̱j; e' kixelo̱j iga kicho̱kiliá ino̱mej yej yéjpa kitapejpen.
41013021	’Iwá̱n siga agaj mitzijli̱skej: “Ta' xikitaka̱n nigaj ono' Cristo”, o “Ta' xikitaka̱n nepa ono'”, amejwa̱n amo xiktajto̱lkakika̱n.
41013022	Iga yawij wi̱kitij iwá̱n mopanti̱skej iga nej, sie̱mpa ayéj, kijto̱skej “Nejya niCristo”, iwá̱n kijto̱skej iga yejame̱n profe̱tajmej iga Dios kita̱jto̱lmakaj, sie̱mpa takajkaya̱waj. Yawij kichi̱watij mila̱grojmej yej ayi̱'pa mo‑ita iga matakajkaya̱waka̱n, este wel anka kikajkaya̱waskej yej Dios kitapejpen.
41013023	E' xikye̱'kakika̱n, iga áchtoya nochi nimitzmati̱ltijkej.
41013024	Jesús kijtoj: —Kua̱' páno̱jya ino̱mej días iga mokno̱chi̱walo̱j, yawi tako̱mitiati iga ay' ta̱wi̱j to̱nati̱', niga ay'ya tame̱tzto̱nas;
41013025	si̱talimej yej onokej ipan cielo wejwetziskej, nochi yej ono' ipan cielo mojo̱li̱naskej.
41013026	Íkua̱'ya ne‑itaskej nej yej iPiltzi̱n Ta̱ga' yej niwi̱' ipan mixti, nita̱wijtiwi̱' iga noweyipode̱r.
41013027	Iwá̱n niktekimakas noa̱ngelejmej iga recio matapi̱tzaka̱n iga trompeta iga makinejnechko̱ka̱n yej niktapejpen yej nijnijiga onokej no̱ya̱n ipan ta̱jli.
41013028	’Ximi̱xkui̱ti̱ka̱n ipan higue̱rajkuawi': Kua̱' ankitaj némiya ki̱sa iseliska iwá̱n némiya iswayowi, ankimatij iga wi̱'ya to̱nalis.
41013029	Ijko̱nsan no̱ kua̱' ankitaskej iga némiya mochi̱wa nochi yej nimitzijlijkej, xikmatika̱n iga ay'ya ke̱' poliwi iga nej níwi̱'ya sej.
41013030	Nimitzijliáj iga nochi iní̱n mochi̱was kua̱' aya mikij yej iná̱n onokej.
41013031	Cielo iwá̱n ta̱jli poliwiskej, e' yej nikijtoj, nochi yawi mochi̱wati.
41013032	’E' ayagaj nokta kimati te̱ día o te̱ hora, ayagaj kimati, niga a̱ngelejmej yej onokej ipan cielo, niga nej yej iPiltzi̱n Dios, isé̱ltisan noTaj Dios kimati.
41013033	’Inó̱n iga amejwa̱n xisatoka̱n, xitachi̱xtoka̱n iwá̱n xikte̱ne̱wijtoka̱n Dios iga ayá̱' ankimatij ké̱man mochi̱was.
41013034	Nej ken se̱ ta̱ga' yej yajki wejka, kua̱' aya ki̱sa icha̱n, kitekimá' itekipanowa̱nimej, sejsé̱ kimá' itekipáno̱l iwá̱n kiti̱tan iga se̱ matachi̱xto ipan kalte̱n.
41013035	Amejwa̱n xisatoka̱n iga ayá̱' ankimatij ke̱man wi̱' ite̱ko kajli, tayowaka̱n, o tajkoyówal, o kua̱' tzajtzi ka̱yo, o yowalti';
41013036	amo santá̱' niwe̱jki̱saki iwá̱n nimitzasikij ankojkochtokej.
41013037	Yej nimitzijliáj amejwa̱n, nochi nikijliáj: xisatoka̱n.
41014001	Poliwiasan dos días iga mo‑ilwichi̱wiliá la Pascua, iwá̱n iga mokua pa̱n yej ayá̱' kipiá levadura. Ije̱fejmej sacerdo̱tejmej iwá̱n yej tamachtiáj ipan iley Moisés kite̱mowilia̱yaj kén iga makiki̱tzki̱ka̱n Jesús malej iga matakajkaya̱wáka̱mpa iwá̱n makimikti̱ka̱n.
41014002	Kijtowa̱yaj: —Ayá̱' tikchi̱waskej kua̱' nento' ilwi', iga amo makuesiwilo.
41014003	Mie̱j Jesús onoya ipan a̱ltepe̱tzi̱n yej ito̱ka̱' Betania, onoya icha̱n Simón yej kipiaka lepra. Mie̱j ki̱xna̱ntoya mesa, asi' se̱ siwa̱' yej kinentia̱ya se̱ bote̱yajtzi̱n yej chijto' iga te'ti yej ito̱ka̱' alabastro. Ípan kiwi̱ga' aceite yej ajwiya̱' yej kijliáj nardo yej pox patiyoj; iwá̱n inó̱n siwa̱' kikechposte' bote̱yajtzi̱n, iwá̱n kitoya̱wilij ipan itzontekon Jesús.
41014004	E' sekin yej ompa kitajtachi̱lijtoyaj, kuesiwikej iwá̱n kijtojkej: —¿Te iga kiyokatoyajkej iní̱n aceite yej pox ajwiya̱'?
41014005	Masejtaj monamá' iga ke̱' se̱ kita̱niá trescientos días iga mamomajmaka yej ayá̱' motapialiáj. Iwá̱n kajajwakej inó̱n siwa̱'.
41014006	E' Jesús kijtoj: —Xika̱waka̱n. ¿Te iga ankikuejkuesowaj? Yéj ne̱chi̱wilij yej ye̱kti.
41014007	Yej ayá̱' motapialiáj, nochipa onoskej amowa̱n, iwá̱n kua̱' ankinekiskej wel ankipale̱wiáj; e' nej ayá̱' nochipa nij anne̱piaskej.
41014008	Iní̱n siwa̱' kichij yej wel kichí̱, machtówija iga ne̱ta̱lilij yej ajwiya̱' ipan notzontekon, iga ijkó̱n ne̱chi̱wili̱skej kua̱' yawij ne̱to̱katij.
41014009	Nimitzijliáj iga ka̱nsan ipan inewi iní̱n ta̱jli mopowas kén iga Dios tama̱nawiá, yawi no̱ mopowati yej kichij iní̱n siwa̱', iwá̱n ijkó̱n moejla̱mikis yej kichij.
41014010	Judas Iscariote, se̱ de ino̱mej doce idiscí̱polojpa Jesús, yajki kitato ije̱fejmej sacerdo̱tejmej iga kijli̱to iga yéj yawi kipale̱wi̱ti iga makiki̱tzki̱ka̱n Jesús.
41014011	Kua̱' yejame̱n kikakikej inó̱n, poxsan pa̱kikej iwá̱n kijlikej Judas iga yawij kimakatij tomi̱n. Iwá̱n íkua̱'ya Judas pe̱wa' iga kite̱moj ké̱man wel makiki̱tzki̱ka̱n Jesús.
41014012	Ipan día kua̱' pe̱wa' iyilwiyo la Pascua, kua̱' mokua pan yej ayá̱' kipiá levadura, momiktiá se̱ borre̱gojtzi̱n iga mokua, disci̱polojmej kitajtankej Jesús: —¿Ka̱n tikneki manimitzchi̱wili̱tij tákual iga tikilwichi̱wili̱skej la Pascua?
41014013	Iwá̱n Jesús kiti̱tan o̱me̱n idisci̱polojmej, kijlij: —Xa̱ka̱n Jerusalén, iwá̱n ompa ankitecho̱skej se̱ ta̱ga' kiwi̱ga a̱'ti ipan a̱ko̱mi'. Inó̱n xiktokaka̱n,
41014014	iwá̱n ka̱n yéj kalakis, xikijli̱ka̱n ite̱ko inó̱n kajli: “Kijtowa in Tamachtia̱ni: ¿Ipan katiapa cuarto nicena̱ro̱j ipan iyilwi la Pascua iwá̱n nodisci̱polojmej?”
41014015	Ite̱ko kajli yawi mitzne̱xtili̱tij se̱ weyi cuarto pan segundo piso ka̱n óno'ya nochi yej ankinekiskej, ompa xikchi̱waka̱n yej tikua̱skej.
41014016	Disci̱polojmej yajkij iwá̱n asikej a̱ltepe̱', iwá̱n kasikej nochi kensan kijtoj Jesús; iwá̱n ompay kichijkej tákual iga kilwichi̱wiliáj la Pascua.
41014017	Kua̱' tayowáti'ya, Jesús iwá̱n doce idisci̱polojmej, yajkij ompa.
41014018	Kua̱' ki̱xna̱ntókeja mesa iga takuaj, Jesús kijtoj: —Nimitznojma‑ijliáj iga se̱ de améjwa̱mpa yej nemi nigaj íwa̱n nisentakua, yawi ne̱ne̱xti̱ti iga mane̱ki̱tzki̱ka̱n.
41014019	Iwá̱n yejamej mokno̱matikej, mosepantajtaniáj: —¿Ix nejya a̱n? Se' no̱ kijtoj: —¿Ix nejya a̱n?
41014020	Jesús kijtoj: —Se̱ de amejwa̱n yej ando̱cejmej, yej íwa̱n nemi nisentakua ipansan iní̱n plato, ino̱nwa' in yej yawi ne‑ichtakane̱xti̱ti iga mane̱mikti̱ka̱n.
41014021	Nimitzijliáj iga nej yej iPiltzi̱n Ta̱ga' yawij ne̱mikti̱tij ken ijkuilijto'; e' ¡lá̱stimaj inó̱n ta̱ga' yej yawi ne‑ichtakane̱xti̱ti iga mane̱mikti̱ka̱n! Má̱j ye̱kti katka iga inó̱n ta̱ga' amo maki‑onolti̱ka̱n.
41014022	Mie̱j nemi takuaj, Jesús kikui' se̱ pa̱n, kimá' gracias Dios iwá̱n kita̱tajkoloj iga kimajmá' idisci̱polojmej. Kijtoj: —Xikuika̱n iní̱n pa̱n iwá̱n xikua̱ka̱n, ini̱nwa' nocue̱rpoj.
41014023	Iwá̱n Jesús kikui' vaso yej kipiá vino, kimá' gracias Dios, iwá̱n kimajmá' idisci̱polojmej, iwá̱n inochi̱n konijkej.
41014024	Jesús kijtoj: —Iní̱n kijto̱jneki noesyo iga nikchi̱wa se'ya pacto, iwá̱n toya̱wis iga mia' maye̱'ono iyi̱xtaj Dios.
41014025	Nimitzijliáj iga ayo' má̱j nikoni̱j uva iya̱yo, nikoni̱j sej nuevo vino este kua̱' nonos ka̱n reina̱rowa Dios.
41014026	Kua̱' tami' kitakui̱kilijkej Dios, yajkij ipan se̱ tepe̱' yej ito̱ka̱' Olivos.
41014027	Iwá̱n Jesús kijtoj: —Amejwa̱n amonochi̱n ankikajte̱waskej iga anmoconfia̱rowaj ipan nej iní̱n yówal iga ijkí̱n ijkuilijto': “Nikmikti̱j ite̱ko borre̱gojmej, iwá̱n borre̱gojmej pa̱payi̱niskej.”
41014028	E' kua̱' ni‑ojpa‑isas sej, kua̱' anya̱skej Galilea, nej achto nia̱ti.
41014029	Pedro kijtoj: —Malej iga inochi̱n mamitzsenkokajte̱waka̱n, e' nej ayá̱'.
41014030	E' Jesús kijtoj: —Nimitznojma‑ijliá iga iní̱n yówal, kua̱' aya tzajtzi ka̱yo o̱me ve̱j, tej e̱yi ve̱jya tikijto̱j iga ayá̱' tine‑i̱xmati.
41014031	E' Pedro sej kijlij Jesús: —Malej iga matisenmikika̱n, nej ayá̱' nikito̱j iga ayá̱' nimitzi̱xmati. Iwá̱n inochi̱n ijkó̱n kijtojkej.
41014032	Iwá̱n asikej ka̱n kijliáj Getsemaní, iwá̱n kijlij idisci̱polojmej: —Nijo' ximota̱li̱ka̱n, nej maniao' manitajto̱ti wa̱n Dios.
41014033	Kiwi̱gákejsan petz Pedro, Jacobo iwá̱n Juan ka̱n ora̱do̱to. Iwá̱n Jesús pe̱wa' iga poxsan mokno̱mati' iwá̱n moyo̱lmiktij.
41014034	Iwá̱n kijtoj: —Poxsan nimokno̱mati este ken nimikisnékiya. Nijo' xika̱wika̱n wa̱n xisatoka̱n.
41014035	Iwá̱n Jesús yajki achi má̱j wejka, iwá̱n motankua̱ketza' ta̱lpan iga kitajtanilij Dios siga wel amo makikno̱chi̱waka̱n ken yawij kichi̱wili̱tij íkua̱'.
41014036	Ijkí̱n kite̱ne̱wij Dios: —NoTaj, noPa̱paj tej nochi wel tikchi̱wa; xine̱ma̱nawi kua̱' yawij ne‑ikno̱chi̱watij, e' amo mamochi̱wa ken nej nikneki, mamochi̱wa ken tej tikneki.
41014037	Iwá̱n Jesús yajki sej ka̱n ono' idisci̱polojmej, kasitoj kojkochtokej; iwá̱n Jesús kijlij Pedro: —Simón, ¿ixtaj tikochto'? ¿Ix awel achi xisato malej se̱ hora?
41014038	Xisatóka̱nya, iwá̱n xi‑ora̱do̱ka̱n iga amo mamitzta̱nili̱ka̱n Tzitzimi'. Nikmati iga amoa̱lmaj kineki xikchi̱waka̱n ken nej nikneki, e' amogá̱najsan awel ankichi̱waj.
41014039	Yajki sej ora̱do̱to iwá̱n kijtoj inó̱mejsan tájto̱l ken achto.
41014040	Kua̱' sej yajki ka̱n onokej idisci̱polojmej, sej kasitoj kojkochtokej iga poxsan kochisnekiáj, inó̱n iga aweljo' te̱ kijtojkej.
41014041	Kua̱' e̱yi ve̱jya iga ora̱do̱to̱yay, kijtoj: —¿Ix ankojkochtókejo'? ¿Nemi anmose̱wiáj? Wí̱tzeja yej kipoxchi̱waj yej aye̱kti iga yawij ne̱ki̱tzki̱tij nej yej iPiltzi̱n Ta̱ga'.
41014042	Ximoketzaka̱n, matiá̱ka̱nya; wi̱'ya yej ne̱ne̱xtiá.
41014043	Jesús ta̱tapojtóyao' kua̱' asiko Judas, se̱ de inó̱n doce yej idiscí̱polojpa katka. Judas wa̱laj iwá̱n mia' gente yej kiwajligakej espada iwá̱n kuawi'. Ino̱mej kiti̱tankej ije̱fejmej sacerdo̱tejmej iwá̱n yej tamachtiáj ipan la ley iwá̱n yej kimanda̱rowaj judiyojmej.
41014044	Ijkí̱n kijtoj Judas kua̱' aya kine̱xtiá katiá in Jesús: —Yej ankitaskej nikpipitzo̱j, ino̱nya nokta xiki̱tzki̱ka̱n iwá̱n xikye̱'ilpitia̱ka̱n.
41014045	Kua̱' asi' ite̱noj Jesús, kijlij: —Tamachtia̱ni, Tamachtia̱ni. Iwá̱n kipipitzoj.
41014046	Iwá̱n kiki̱tzkijkej Jesús, iwá̱n kiwi̱gakej.
41014047	E' se̱ de ino̱mej yej onoya iwá̱n Jesús, kiki̱xtij iyespa̱daj, iwá̱n kinagasté' itekipanowa̱ni ije̱fej sacerdo̱tejmej.
41014048	Iwá̱n Jesús kijtoj: —¿Ix anwa̱lkej anne̱kuikoj ken kua̱' se̱ yej tachte'? ¿Ix inó̱n iga ankiwajligakej espada iwá̱n kuawi'?
41014049	Nej nochipa nonoya amowa̱n iga nitamachtijtoya weyitio̱pan, iwá̱n ayí̱' anne̱ki̱tzkijkej. E' iní̱n nemi mochi̱wa kensan ijkuilijto' ipan itájto̱l Dios.
41014050	Iwá̱n nochi disci̱polojmej kikajtejkej ise̱lti Jesús, iwá̱n chojcholojkej.
41014051	E' se̱ chokotzi̱n kitokatia̱ya Jesús, tejkuixtia̱ya iga se̱ tzótzol, iwá̱n kiki̱tzkijkej;
41014052	e' yéj ompa kikajtej itzótzol iwá̱n choloj ipetzka̱n.
41014053	Iwá̱n kiwi̱gakej Jesús iyi̱xtaj ije̱fej sacerdo̱tejmej, iwá̱n ompa monechkojkej sacerdo̱tejmej yej tayaka̱ntokej, yej kimanda̱rowaj judiyojmej iwá̱n yej tamachtiáj ipan la ley.
41014054	E' Pedro kiwejkatokatiajki Jesús, este ipan ipa̱tioj ije̱fej sacerdo̱tejmej, iwá̱n Pedro mota̱lij wa̱n policiyajmej; moskojtoyaj tite̱noj.
41014055	Ije̱fejmej sacerdo̱tejmej iwá̱n nochi yej kimanda̱rowaj judiyojmej, kite̱mowa̱yaj tejté̱ yej mane̱si iga Jesús kichij yej aye̱kti iga wel makimikti̱ka̱n; e' ayá̱' kasilia̱yaj.
41014056	Iwá̱n mia' yej kipantia̱yaj Jesús, e' ayá̱' se̱san itajto̱lmej.
41014057	Iwá̱n sekin tajtojkej iga kipantijkej Jesús, kijtojkej:
41014058	—Nejame̱n nikakikej iga Jesús kijtoj ijkí̱n: “Nej nia nikxi̱xiti̱nati iní̱n weyitio̱pan yej tama̱chí̱wal, iwá̱n ipan e̱yi días nia sej nikchi̱wati se' yej ayéj tama̱chí̱walpa.”
41014059	E' malej ijkó̱n kipantia̱yaj, ayá̱' sansé̱ kijtowa̱yaj.
41014060	Iwá̱n ije̱fej sacerdo̱tejmej moketza' iyi̱xtaj sekin, iwá̱n kitajtan Jesús: —¿Aya̱'taj titajtowa achi? ¿Ix ayá̱' tikaki iga nemi mitzte̱lwiáj?
41014061	E' Jesús atajtoj. Ije̱fej sacerdo̱tejmej sej kitajtan: —¿Ix tejya in tiCri̱stoj yej iPiltzi̱n Dios yej kiweyimati̱ltiáj?
41014062	Jesús kijtoj: —Nejya nokta. Anyawij anne‑itatij nej yej iPiltzi̱n Ta̱ga' ne̱watos ila̱doj iye̱'ma̱' Dios yej nochi wel kichi̱wa, iwá̱n anne‑itaskej nemi niwi̱' ipan mixti cie̱lojkóbapa.
41014063	Iwá̱n ije̱fej sacerdo̱tejmej, kitza̱tzaya̱n itzótzol iga kuejkuesiwi' iwá̱n kijtoj: —Ayo' tiknekij agaj má̱j mate‑ijli de yéj.
41014064	Amejwa̱n ankikakikej iga kima̱lijlij Dios; ¿kén ankijtowaj amejwa̱n? Iwá̱n inochi̱n kijtojkej iga mamomíktiya.
41014065	Sekin pe̱wakej iga kichijchakej, iwá̱n ki̱xtzakkej iwá̱n kimagakej, kijlia̱yaj: —¡Siga tiprofe̱taj, ta' xikijto a̱'yéj mitzmaga'! Iwá̱n policiyajmej kixa̱ygatatzi̱nkej Jesús.
41014066	Pedro onoya tani ipan patio, iwá̱n íkua̱' ompa asi' se̱ isirvie̱ntaj ije̱fej sacerdo̱tejmej;
41014067	iwá̱n kua̱' kita' iga Pedro nemi moskowa tite̱noj, kitachi̱lijtiká̱', iwá̱n kijlij: —Tej no̱ tinemiá iwá̱n Jesús de Nazaret.
41014068	E' Pedro kijtoj iga ayá̱', kijtoj: —Aniki̱xmati, niga nikmati de te̱ nemi titajtowa. Iwá̱n Pedro ki̱sa' jue̱rájbapa ka̱n kalakilo, iwá̱n íkua̱' tzajtzi' se̱ ka̱yo.
41014069	Iwá̱n inó̱n sirvienta sej kitachi̱lijtiki̱sa' Pedro, iwá̱n kijlij yej ompa ojonokej: —Iní̱n ta̱ga' de yejáme̱mpa.
41014070	E' Pedro sej kijtoj iga aki̱xmati Jesús. Ayá̱' wejkati', yej ompa onoyaj sej kijlijkej Pedro: —Mataj tejwa' tinemiá no̱ iwá̱n yejamej; tej de Galilea iga nikakij titajtowa kensan yejame̱n.
41014071	Iwá̱n Pedro kijtoj iga kitzto' Dios iwá̱n makikno̱chi̱wa siga takajkaya̱wa, iwá̱n kijtoj: —Ayá̱' niki̱xmati inó̱n ta̱ga' yej nemi anne‑ijliáj.
41014072	Iwá̱n íkua̱' tzajtzi' sej in ka̱yo. Iwá̱n Pedro kejla̱n yej kijtoj Jesús: “Kua̱' ka̱yo aya tzajtzi o̱me ve̱j, tej tia tikijto̱ti e̱yi ve̱j iga ayá̱' tine‑i̱xmati.” Iwá̱n kua̱' Pedro inó̱n kejla̱n, pe̱' iga cho̱ga'.
41015001	Kua̱' tane̱si', ije̱fejmej sacerdo̱tejmej monechkojkej iwá̱n we̱wetkej yej kimanda̱rowaj judiyojmej, iwá̱n yej tamachtiáj ipan la ley iwá̱n nochi yej kimanda̱rowaj judiyojmej. Iwá̱n Jesús kilpitiajkij iga kika̱watoj iyi̱xtaj Pilato.
41015002	Pilato kitajtan: —¿Ix tejya in iRre̱y judiyojmej? Jesús kijtoj: —Ijko̱nya ken tej tikijtowa.
41015003	Iwá̱n ije̱fejmej sacerdo̱tejmej kitejte̱lwia̱yaj Jesús.
41015004	Iwá̱n Pilato sej kitajtan Jesús: —¿In tej atikijtowa nité̱? Ta' xikaki nochi yej mitzijliáj iga mitzte̱lwiáj.
41015005	E' Jesús nité̱ akijtoj; inó̱n iga Pilato poxsan madmira̱doj.
41015006	Ipan iyilwi la Pascua, Pilato nochipa kimajka̱waya se̱ preso yej la gente kitapejpenaya.
41015007	Onoya se̱ preso yej ito̱ka̱' Barrabás; sen‑onoyaj iwá̱n sekin yej no̱ tamiktijkej kua̱' yajkij ico̱ntraj igobie̱rnoj.
41015008	Iwá̱n mia' wa̱lkej, iwá̱n pe̱' kijlijkej Pilato iga makimajka̱wa se̱ ken kitekichi̱wa.
41015009	Pilato kijtoj: —¿Ix ankinekij manikmajka̱wa iRre̱y judiyojmej?
41015010	Iní̱n kijtoj iga kimatiá iga ije̱fejmej sacerdo̱tejmej ki̱xitayaj Jesús, inó̱n iga kiwi̱gakej iyi̱xtaj.
41015011	E' ije̱fejmej sacerdo̱tejmej kitejtekimakakej la gente iga makitajtanika̱n iga makimajka̱waka̱n Barrabás.
41015012	Iwá̱n Pilato sej tatajtan: —¿Té̱ ankinekij manikchi̱wili yej ankijliáj iRre̱y judiyojmej?
41015013	Yejame̱n tzajtzíkejpa iga kijtojkej: —¡Xikmikti ipan cruz!
41015014	E' Pilato kijtoj: —¿Té̱taj kichij yej aye̱kti? E' yejame̱n ma̱jya tzajtzikej: —¡Xikmikti ipan cruz!
41015015	E' Pilato kinekiá makiye̱'itaka̱n, inó̱n iga kimajkaj Barrabás iwá̱n kitekimá' solda̱dojmej iga makimagaka̱n Jesús iwá̱n iga makimikti̱tij ipan cruz.
41015016	Iwá̱n solda̱dojmej kiwi̱gakej Jesús ipan ipa̱tioj palacio, iwá̱n kinejnechkojkej nochi solda̱dojmej.
41015017	Iwá̱n kaki̱ltijkej se̱ sota̱ntzótzol yej a̱xokoti', iwá̱n se̱ corona de witzti yej kijkitikej iga kiyawalchijkej.
41015018	Iwá̱n pe̱wakej iga kitzajtzilijkej: —¡Xiye̱'ono iRre̱y judiyojmej!
41015019	Iwá̱n kikuajkua̱wi̱tekkej iga kuawi', kichijchakej, iwá̱n motankua̱ketzakej iná̱', iga ken kiweyimati̱ltia̱yaj.
41015020	Kua̱' kaja̱wilmatíkeja, kiki̱xtilijkej inó̱n tzótzol yej a̱xokoti', iwá̱n sej kaki̱ltijkej sej yej itzótzolpa nokta, iwá̱n kiki̱xtijkej iga kimikti̱toj ipan cruz.
41015021	Iwá̱n se̱ ta̱ga' yej icha̱n a̱ltepe̱' Cirene, yej ito̱ka̱' Simón, yej ítajpa Alejandro iwá̱n Rufo, ompa pano̱tia̱ya iga yajka imi̱lpan, iwá̱n yéj kitekimakakej iga makiwi̱guili Jesús icru̱z.
41015022	Iwá̱n kiwi̱gakej Jesús ka̱n kijliáj Gólgota, yej kijto̱jneki Ka̱n ono' Kuaomi'.
41015023	Iwá̱n kimakakej vino yej ne̱nelijto' iwá̱n remedio yej ito̱ka̱' mirra, e' Jesús akonij.
41015024	Kua̱' kiclava̱rójkeja ipan cruz, solda̱dojmej kikuikej itzótzol Jesús iga kirrifa̱rojkej iga makimatika̱n te̱ kiwi̱gas sejsé̱ de yejamej.
41015025	Yowalti' las nueve kua̱' kiclava̱rojkej Jesús ipan cruz.
41015026	Iwá̱n kita̱lkej ikua̱pan ka̱n kijkuilojkej te íga kimiktijkej, ijkí̱n ijkuilijtoya: “IRRE̱Y JUDIYOJMEJ.”
41015027	Iwá̱n na̱' ka̱n kiclava̱rojkej Jesús pan cruz, no̱ kiclava̱rojkej o̱me yej tachtekij, ipan sejsé̱ icru̱z, se̱ ila̱doj iye̱'ma̱' iwá̱n se' iyo̱pochka̱mpa.
41015028	Ijkó̱n iga mochij yej ijkuilijto' ipan itájto̱l Dios: “Kitakej ken se̱ yej kichij yej aye̱kti.”
41015029	Iwá̱n yej panowa̱yaj ite̱noj Jesús, kipi̱najtia̱yaj, este kikua̱tzejtzelowilia̱yaj iga kijlia̱yaj: —Ayki', tej tikijtoj iga tikxiti̱nas weyitio̱pan, iwá̱n ipan e̱yi día wel sej tikojpachi̱wa,
41015030	moga̱naj ximoma̱nawi, iwá̱n xitemo ipan cruz.
41015031	Ijko̱nsan no̱ ije̱fejmej sacerdo̱tejmej iwá̱n yej tamachtiáj pan la ley, kipi̱najtia̱yaj, iwá̱n mojlia̱yaj: —Sekin kima̱nawij, e' yéj ima̱tika awel moma̱nawiá.
41015032	Siga Cristo yej iRre̱y israeli̱tajmej tikitaskej iga temo̱j ipan cruz, ijkó̱n sí ticre̱do̱skej. Iwá̱n yej na̱' pilojtoyaj ipan sejsé̱ icru̱z, no̱ ma̱ltajtowa̱yaj iga Jesús.
41015033	Kua̱' asi' tajkodía, no̱ya̱n ipan ta̱jli tako̱mitiá', ijkó̱n tako̱mititoya este las tres tio̱takpan.
41015034	Iwá̱n íkua̱'ya Jesús tzajtzi' iga inochi itájpal, kijtoj: —Eloi, Eloi, ¿lama sabactani? —yej kijto̱jneki: TinoDio̱s, tinoDio̱s, ¿te iga tine̱kájteja?
41015035	Sekin yej ompa onoyaj, kikakikej, iwá̱n kijtojkej: —Ta' xikakika̱n, nemi kino̱tza ikyapa profeta Elías.
41015036	Iwá̱n se̱ de yejáme̱mpa motaloj, ka̱pacho̱to tejté̱ yej ken ichka' pan xoko̱'vi̱noj. Kilpij ipan ojta', iwá̱n kitecho̱ltij Jesús, iga makichichi̱na. Kijtoj: —Xikajte̱waka̱n, matikitaka̱n siga wi̱' Elías kitemo̱wi̱ki.
41015037	Iwá̱n Jesús tzájtzi'pa iga tajtoj, iwá̱n mígui'ya.
41015038	Iwá̱n tzótzol yej iga tajkotzaktoya weyitio̱pan, tajkotzaya̱ni', pe̱wa' ajko iwá̱n tzaya̱ntiwa̱laj este tani.
41015039	Ije̱fej solda̱dojmej yej onoya iyi̱xtaj Jesús, kua̱' kita' kén iga tzajtzi' iwá̱n migui', kijtoj: —Mataj melá̱' iní̱n ta̱ga' iPiltzi̱n Dios.
41015040	Ompa no̱ onoyaj sekin siwa̱tkej, tachi̱xtoyaj wejka; onoyaj María Magdalena, iwá̱n se' María yej iyé̱mejpa José iwá̱n Jacobo yej te̱tzo̱yo̱', iwá̱n ompa no̱ onoya se' siwa̱' ito̱ka̱' Salomé.
41015041	Ini̱mej siwa̱tkej kitokatinemiáj Jesús, iwá̱n kipale̱wijkej kua̱' nemiá Galilea. Ompa onoyaj no̱ mia' siwa̱tkej yej senyajkij Jerusalén iwá̱n Jesús.
41015042	Inó̱n día kichi̱waj yej monekis iga mo̱stapa día kua̱' mose̱wilo. Kua̱' némiya tayowati,
41015043	se̱ ta̱ga' yej ito̱ka̱' José yej icha̱n a̱ltepe̱' Arimatea yej onoya ipan inó̱n grupo yej tayaka̱ntokej yej kimanda̱rowa̱yaj judiyojmej, yajki kitato Pilato iwá̱n ayá̱' majmawi' iga kitajtan icue̱rpoj Jesús iga makito̱ka. Yéj no̱ kichi̱xtoya ke̱man wi̱' reina̱ro̱ki Dios.
41015044	Pilato madmira̱doj kua̱' kiká' iga nimaní̱n mi' Jesús, iwá̱n kino̱tza' ije̱fej solda̱dojmej iga kitajtan iga ix a̱n ijko̱nya.
41015045	Kua̱' inó̱n capitán kimati̱ltij iga mi'ya Jesús, Pilato kijlij José iga wel kito̱kas Jesús.
41015046	Iwá̱n José kikowato se̱ sábana, iwá̱n yajki kitemowi̱to icue̱rpoj Jesús ipan cruz iwá̱n kiki̱kimiloj iga inó̱n tzótzol. Iwá̱n kito̱ga' ipan se̱ texapo' yej ichkuatoyay. Iwá̱n kite̱ntzakua' iga se̱ weyiyawalte'ti.
41015047	María Magdalena iwá̱n se' María yej íye̱'pa José, kitakej ka̱n kito̱kkej Jesús.
41016001	Kua̱' pánoja día iga mose̱wilo, María Magdalena, Salomé, iwá̱n María yej íye̱'pa Jacobo, kikojkej yej ajwiya̱' iga kita̱liliáj icue̱rpoj Jesús.
41016002	Iwá̱n isájpasan domingo asitoj ka̱n to̱kto' Jesús, kí̱sa'ya to̱nati̱'.
41016003	Iwá̱n mojlia̱yaj: —¿A̱'yéj a̱n tee̱nili̱j te'ti yej iga te̱ntzakto' inó̱n a̱nimajtexapo'?
41016004	E' kua̱' tachakej, kitakej iga inó̱n weyite'ti ayo' kite̱ntzaktoya a̱nimajtexapo'.
41016005	Kua̱' kalakkej a̱nimajtexapoko, kitakej se̱ chokotzi̱n e̱wato' a la derecha, kakijto' se̱ weya'tzótzol yej ista̱'; iwá̱n momajtijkej.
41016006	E' yéj kijtoj: —Amo ximajmawika̱n; amejwa̱n ankite̱mo̱koj Jesús de Nazaret, yej kimiktijkej ipan cruz. Yéj ojpa‑ísa'ya; ayo' teyi nigaj. Ta'ki' xikitaka̱n ka̱n kite̱kakaj.
41016007	Xá̱ka̱nya iná̱n, iwá̱n xikijli̱ka̱n idisci̱polojmej iwá̱n Pedro: “Jesús yawi asiti achto Galilea que amejwa̱n, iwá̱n ompígaya ankitaskej, ijkó̱n ken mitzijlijkej.”
41016008	Ino̱mej siwa̱tkej cholojtiki̱skej a̱nimajtexapoko; kuekuechkatiajkij iga momajtijkej. Iwá̱n ayagaj te̱ kijlijkej iga majmawiáj.
41016009	Kua̱' ojpa‑ísa'ya Jesús, isájpasan domingo, ki̱xne̱xtilij achto María Magdalena, yej kiki̱xtilij ikya siete ma̱lespí̱ritoj.
41016010	Yéj yajki kimati̱lti̱to yej kitokatinemiáj Jesús; kasitoj mokno̱matitoyaj iwá̱n cho̱katoyaj.
41016011	Kua̱' yejamej kimatikej iga Jesús ojpa‑isa' iwá̱n iga María kíta'ya, yejame̱n akicre̱dojkej.
41016012	Después Jesús ki̱xne̱xtilij o̱me̱n yej nemi ya̱yaj ipan ojti wéjkaya iga a̱ltepe̱'; e' sé'paya iga ne̱siá.
41016013	Yejamej no̱ yajkij iga kimati̱lti̱toj sekin, e' yejamej no̱ ayá̱' kicre̱dowilijkej ken iga kijtojkej.
41016014	Má̱j má̱j Jesús ki̱xne̱xtilij once idisci̱polojmej ka̱n nemi takuaj. Iwá̱n Jesús kajajwa' ino̱mej iga ayá̱' kicre̱dowa̱yaj iga yo̱ltakuaktíkejo' iga ayá̱' kicre̱dowilijkej ino̱mej yej kitakej iga Jesús ojpa‑ísa'ya.
41016015	Iwá̱n Jesús kijlij idisci̱polojmej: —Xa̱ka̱n no̱ya̱n ipan ta̱jli iwá̱n xikpowili̱ka̱n nochi gente ye̱'noti̱ciaj kén iga Dios tama̱nawiá.
41016016	Yej kicre̱do̱j iwá̱n mobautiza̱ro̱j, Dios kima̱nawi̱j; e' yej akicre̱do̱j, Dios kikno̱chi̱was.
41016017	Iwá̱n ino̱mej yej kicre̱do̱skej kichi̱waskej yej ayi̱'pa mo‑ita. Ipan noto̱ka̱' kiki̱xti̱skej ma̱lespi̱ritojmej, iwá̱n yawij tajto̱tij ipan nuevo tajto̱lmej.
41016018	Kiki̱tzki̱skej kowa̱mej iga ima̱mej, iwá̱n siga koni̱skej tejté̱ yej te̱miktiá, até̱ kichi̱wili̱skej. Kita̱li̱skej ima̱mej ipan yej we̱titokej, iwá̱n achitiaskej.
41016019	Kua̱' tami' tajtoj wa̱n idisci̱polojmej, toTe̱ko Jesús tejkaj ipan cielo, yajki mota̱li̱to ila̱doj iye̱'ma̱' Dios.
41016020	Iwá̱n disci̱polojmej ki̱skej iga kipowatoj no̱ya̱n kén iga Dios tama̱nawiá. ToTe̱ko Jesús kipale̱wia̱ya idisci̱polojmej iga kua̱' kipowayaj ye̱'noti̱ciaj, kichi̱waya yej ayi̱'pa mo‑ita iga mane̱si iga mela'cie̱rtoj yej kijtowa̱yaj. Ijkó̱nyawa'.
42001001	Mia'ya kinekiáj makiye̱'ijkuilo̱ka̱n yej Jesús kichij mie̱j onoya nowa̱mej.
42001002	Ijkó̱n kensan ne̱mati̱ltijkej yej kinojma‑itakej yej kichij Jesús iwá̱n kipowakej inó̱n ye̱'noti̱ciaj.
42001003	Nej niLucas no̱ nitatajtantinemi' iga manikmela'mati este ka̱n pe̱wa' yej kichij Jesús. Iwá̱n tej Teófilo yej mitzpoxye̱'itaj, ye̱kti iga no̱ manimitzijkuilowili nochi kensan nikmati
42001004	iga xikmela'mati iga ijko̱nya nokta in inó̱n yej mitzne̱xtilijkej.
42001005	Kua̱' Herodes onoya iga rey ipan estado de Judea, onoya se̱ sacerdote yej ito̱ka̱' Zacarías yej igrú̱pojpa katka Abías. Isiwa̱' Zacarías ito̱ka̱' Elisabet, irrá̱zajpa no̱ Aarón yej sacerdote.
42001006	Iwá̱n iyo̱mextimej ye̱'nemiáj iyi̱xtaj Dios, nochipa kichi̱wayaj ken kijtowa iley toTe̱ko, iwá̱n ayagaj wel kijtowa̱ya iga kichijtoyaj yej aye̱kti.
42001007	E' ayá̱' kipiayaj nisé̱ ipiltzi̱n iga Elisabet ayá̱' wel pilowaya. Iwá̱n póxsanya katka yo̱lejkej inó̱n ve̱j.
42001008	Se̱ día igru̱poj Zacarías kitoca̱roj iga kichi̱wa itekiyo sacerdote iyi̱xtaj Dios.
42001009	Iwá̱n ken iga kitekichi̱wayaj sacerdo̱tejmej, kichijkej rifa iga makimatika̱n a̱'yéj yawi kitati̱ti incienso. Iwá̱n kitoca̱roj Zacarías iga makitati incienso ipan íkal toTe̱ko.
42001010	Kua̱' nemi kitatia̱ya incienso, nochi gente ora̱dojtoya fuera.
42001011	Iwá̱n Zacarías ki̱xne̱xtili̱ko se̱ ángel yej kiti̱tan toTe̱ko. Kua̱' kita' este ejkato' na̱' altar ka̱n motatiá incienso. Ejkato' lado derecho inó̱n altar.
42001012	Kua̱' Zacarías kita' el ángel, ayo' kimati' te̱ kichi̱waya iwá̱n poxsan momajtij.
42001013	E' el ángel kijlij: —Zacarías, amo ximajmawi, Dios kika'ya yej nemi tiktajtaniliá, iwá̱n mosiwa̱' Elisabet yawi kipiati se̱ ipiltzi̱n yej tia tikto̱ka̱wi̱ti Juan.
42001014	Tia tipa̱kiti poxsan, iwá̱n mia' no̱ yawij pa̱kitij kua̱' nace̱ro̱j
42001015	iga mopiltzi̱n poxsan yawi kiye̱'itati Dios. Ayá̱' yawi koni̱ti okti, nité̱ yej tata̱wa̱ntiá. Iwá̱n kipiás nokta el Espíritu Santo este kua̱' kitalaxwíjtoso' iye̱'.
42001016	Iwá̱n yawi kiyo̱lyama̱nati mia' gente de Israel iga makitoka Dios yej iTe̱komej.
42001017	Iwá̱n mopiltzi̱n tayaka̱ntiá̱j iyi̱xtaj toTe̱ko iwá̱n kipiás espíritu yej kipiaya el profeta Elías iga wel makichi̱wa ken kichij yéj. Kichi̱was iga te̱tajmej mamoye̱'itaka̱n iwá̱n ipilowa̱n, iwá̱n iga yej ayá̱' tacre̱dowaj wel matacre̱do̱ka̱n. Ijkó̱n kichi̱was iga la gente wel maki‑o̱mema̱wi toTe̱ko.
42001018	Iwá̱n Zacarías kitajtan el ángel: —¿Kén nikmatis siga mochi̱was ken nemi tikijtowa? Nej niwé̱weja iwá̱n nosiwa̱' no̱ ilámaja.
42001019	El ángel kijtoj: —Nej niGabrie̱l yej nono' iyi̱xtaj Dios; yéj ne̱ti̱tan iga manitajto̱ki mowa̱n iga manimitzmati̱lti iní̱n ye̱'noti̱ciaj.
42001020	E' iná̱n, iga aticre̱doj yej nimitzijlij, tia tino̱nojtitoti, iwá̱n titajto̱j sej este kua̱' mochí̱wasya yej nimitzijlij.
42001021	Mie̱j la gente fuera kichi̱xtoyaj Zacarías, mosepantajtantoyaj iga te íga áyasan ki̱sa weyitio̱pan‑ijti'.
42001022	Kua̱' Zacarías ki̱sako, ay'ya wel tajtowa̱ya, santama̱ma̱no̱tzaya. Ijkó̱n iga la gente kimatikej iga tejté̱ ki̱xne̱xtilij weyitio̱pan‑ijti'. Iwá̱n no̱nojtiá'.
42001023	Iwá̱n kua̱' Zacarías kimaxítija iga tekipanowa̱ya weyitio̱pan, yájkiya icha̱n.
42001024	Iwá̱n xo̱lo̱yowi' Elisabet yej isíwa̱'pa Zacarías. Iwá̱n Elisabet cinco me̱j ayá̱' ki̱sa' icha̱n, ijkí̱n kijtowa̱ya ipan iya̱lmaj:
42001025	“NoTe̱ko ne̱ta̱lij ijkí̱n iga ay'ya má̱j mane̱pi̱najti̱ka̱n.”
42001026	Kua̱' kiwí̱gaya seis meses iga xo̱lo̱yowi' Elisabet, Dios kiti̱tan el ángel Gabriel ipan se̱ a̱ltepe̱' yej ito̱ka̱' Nazaret ipan estado de Galilea.
42001027	Iwá̱n yajki cha̱n se̱ takotzi̱n yej ito̱ka̱' María yej aya ki̱xmatiá ta̱ga'. E' onoyay comprometida iga yawi mona̱mikti̱ti iwá̱n se̱ ta̱ga' yej ito̱ka̱' José yej irrá̱zajpa rey David.
42001028	Iwá̱n el ángel kala' este ka̱n onoya María, iwá̱n ijkí̱n kijlij: —¡Xiyo̱lpa̱ki iga tej mitztapejpen Dios iwá̱n iga toTe̱ko ono' mowa̱n! Dios mamitzyo̱lchika̱wa má̱j que inewi siwa̱tkej.
42001029	Kua̱' María kita' el ángel, este moyo̱lmajtij iga kiká' yej kijtoj. Iwá̱n motajtan iga té̱ a̱n kijto̱jneki inó̱n yej kijtoj.
42001030	El ángel kijlij: —María, amo ximajmawi, Dios mitzye̱'ita iwá̱n mitztapejpen.
42001031	Iná̱n tia tixo̱lo̱yowiti iwá̱n tia tikpiati se̱ mopiltzi̱n iwá̱n tikto̱ka̱wi̱j JESÚS.
42001032	Yéj yawij kipoxweyimati̱lti̱tij iwá̱n kito̱ka̱wi̱skej no̱ iga iPiltzi̱n Dios yej ono' pox ajko. Iwá̱n toTe̱ko Dios kichi̱was iga maono iga rey ken David yej iyikyapatajwe̱wej
42001033	iga makigoberna̱ro nochipa la gente de Israel. Iwá̱n atamis iga goberna̱ro̱j.
42001034	Iwá̱n María kijlij el ángel: —¿Kén nia nixo̱lo̱yowiti esi nej aya nono wa̱n ta̱ga'?
42001035	El ángel kijlij: —IyEspí̱ritoj Dios wi̱' ipan tej iwá̱n Dios yej ono' ajko iga ipode̱r yawi mitztzakuati. Inó̱n iga moxo̱lo̱' yej yawi nace̱ro̱ti, inó̱n wi̱' de Dios iwá̱n kijli̱skej iga Dio̱spa iPiltzi̱n.
42001036	Ta' manimitzijlo̱', Elisabet yej moparié̱ntajpa, xo̱lo̱yówi'ya no̱ malej iga ilámaja. Yej kijlia̱yaj iga ayí̱' pilowaya iná̱n kipiá seis meses iga xo̱lo̱yowi'.
42001037	Iga Dios ateyi yej ken awel makichi̱wa.
42001038	Iwá̱n María kijtoj: —Nej manikchi̱wa ken kineki toTe̱ko, iwá̱n Dios makichi̱wa ipan nej ken tikijtoj. Iwá̱n kua̱' tami' tajtoj María, yájkiya el ángel.
42001039	Ayá̱' wejkati', María nimaní̱n yajki kipaxa̱lowili̱to Elisabet yej cha̱ntitoya ipan se̱ a̱ltepe̱' yej ono' ipan tepe̱yoj, ipan estado de Judea
42001040	Iwá̱n kala' cha̱n Zacarías, kino̱tza' Elisabet.
42001041	Iwá̱n kua̱' Elisabet kiká' iga kino̱tzkej, este italaxijti' wiwitoga' ixo̱lo̱', iwá̱n íkua̱' iyEspí̱ritoj Dios kitajto̱lmá' Elisabet,
42001042	iwá̱n kijtoj recio: —Dios mitzye̱'ítaya má̱j que inochi siwa̱tkej. Iwá̱n no̱ kiye̱'íta'ya moxo̱lo̱'.
42001043	¿Té̱ noteki in nej iga mane̱paxa̱lowili̱ki yej íye̱'pa noTe̱ko?
42001044	Kua̱' niká' iga tine̱no̱tza', este wiwitoga' notalaxijtiko noxo̱lo̱' iga pa̱gui'.
42001045	Tej tipa̱kto' iga ticre̱doj toTe̱ko iga yawi mochi̱wati yej mitzijlij.
42001046	Iwá̱n kijtoj María: Noa̱lmaj kiweyimati̱ltiá toTe̱ko.
42001047	Iwá̱n noespí̱ritoj pa̱ki iyi̱xtaj Dios yej ne̱ma̱nawij.
42001048	Iga Dios ne̱tapejpen iga iyescla̱vaj, yej ayá̱' nimotapialiá. Iwá̱n este a̱man iwá̱n nochipa kijto̱skej iga Dios ne̱ye̱'ita,
42001049	iga Dios yej nochi wel kichi̱wa, kichij ipan nej yej poxsan ye̱kti. ¡Mamoweyimati ito̱ka̱'!
42001050	Dios nochipa kicho̱kiliá yej kimajmawiliá.
42001051	Iga kichij yej ayagaj wel kichi̱wa; kita̱nilij yej mopoxweyimatij.
42001052	Kiki̱xtij re̱yejmej ka̱n manda̱rowa̱yaj, iwá̱n kichij iga makiweyimati̱lti̱ka̱n yej ayá̱' moweyimatij.
42001053	Yej nemi a̱pismikiáj, Dios kimá' yej ye̱kti, iwá̱n yej motapialia̱yaj ayá̱' kimá' nité̱.
42001054	Dios kipale̱wij la gente de Israel yej kicre̱dowaj, iwá̱n ayá̱' ke̱lkaj iga kicho̱kilij.
42001055	Iga Dios ijkó̱n kijlij to‑ikyapatajwa̱n, iga nochipa kipale̱wi̱j Abraham iwá̱n nochi ipilowa̱n ipilówa̱mpa.
42001056	Iwá̱n María ka̱wi' cha̱n Elisabet ken e̱yi me̱j iwá̱n yajki sej icha̱n.
42001057	Kua̱' asi' hora iga Elisabet taonoltiá, kita' se̱ ichoochi̱n.
42001058	Kua̱' kimatikej iveci̱nojmej iwá̱n iparie̱ntejmej iga toTe̱ko poxsan kicho̱kilij Elisabet, yajkij kiyo̱lchika̱watoj.
42001059	Iwá̱n kua̱' xo̱lo̱tzi̱n kipiaya ocho día, kiwi̱gakej iga kicircuncida̱ro̱toj ken kitekichi̱waj israeli̱tajmej. Iwá̱n kinekiáj iga makito̱ka̱wi̱ka̱n Zacarías ken ítajpa ito̱ka̱'.
42001060	E' iye̱' kijtoj: —¡Ayéj ijkó̱n! Yéj yawi moto̱ka̱wi̱ti Juan.
42001061	Kijtojkej: —¿Te iga? Esi ateyi nisé̱ amokni̱wa̱n yej ijkó̱n ito̱ka̱'.
42001062	Iwá̱n Zacarías san kima̱ma̱no̱tzakej iga kitajtankej kén kito̱ka̱wi̱j ichoochi̱n.
42001063	Itaj kitajtan tejté̱ ka̱n matajkuilo, iwá̱n kijkuiloj: “Ito̱ka̱' Juan.” Iwá̱n inewi san tajtachi̱xtikajkej.
42001064	Iwá̱n Zacarías íkua̱'ya tajtoj sej iwá̱n pe̱wa' kiweyimati̱ltij Dios.
42001065	Nochi yej najna̱'san icha̱mej momajtijkej, iwá̱n no̱ya̱n ipan estado de Judea, yej cha̱ntitokej ipan tepe̱mej kipowayaj yej mochij.
42001066	Iwá̱n nochi yej kikakiáj inó̱n ta̱tapowalis, mosepantajtaniáj: —¿Té̱ a̱n itekiyo kipiás in iní̱n choochi̱n? Iga ne̱siá iga Dios onoya iwá̱n choochi̱n.
42001067	Iwá̱n ipan Zacarías, yej ítajpa choochi̱n, asi' iyEspí̱ritoj Dios iwá̱n kijtoj tájto̱l yej Dio̱spa kimá':
42001068	Mamoweyimati̱lti toTe̱ko, yej iDio̱spa Israel, iga wa̱laj kima̱nawi̱ko ige̱ntej.
42001069	Te̱ti̱tanilij se̱ yej te̱salva̱rowa yej kipoxpiá poder yej ipiltzi̱n yej ipilówa̱mpa David yej kichij ken Dios kineki.
42001070	Ijkó̱n kensan Dios ikya kijtoj ipan iprofe̱tajmej yej ye̱'nemikej,
42001071	iga yéj yawi te̱ma̱nawi̱ti de ino̱mej yej te̱mikti̱jnekij iwá̱n de inochi yej te‑ijiyaj.
42001072	Iga mane̱si iga kicho̱kiliá to‑ikyapatajwa̱n, iwá̱n ayá̱' ke̱lka̱wa iga kichij pacto iwa̱mej.
42001073	Iní̱n yej Dios kinojma‑ijlij to‑ikyapatajwé̱j Abraham iga yawi kichi̱wati:
42001074	yawi te̱ma̱nawi̱ti ipan toenemi̱gojmej, iwá̱n ay'ya timajmawiskej iga tiktokaj Dios,
42001075	iwá̱n nochipa tiye̱'nemiskej iwá̱n tiye̱'onoskej iyi̱xtaj.
42001076	Iwá̱n tej nopiltzi̱n, mitzto̱ka̱wi̱skej iprofe̱taj Dios yej ono' pox ajko, iga tej titayaka̱nas iyi̱xtaj toTe̱ko iga tikye̱'ta̱lijtiá̱j iyojwi,
42001077	iga xikmati̱lti ige̱ntej toTe̱ko ken iga ke̱lka̱wili̱skej yej kichi̱waj yej aye̱kti iwá̱n ijkó̱n kima̱nawi̱skej.
42001078	Iga toDio̱s poxsan te̱cho̱kiliá, inó̱n iga este ajko ka̱n ono', te̱ti̱taniliá se̱ yej ken kua̱' te̱ta̱wi̱ki ipan toa̱lmaj.
42001079	Iwá̱n iga makita̱wi yej onokej ka̱n takomichka̱n, ino̱mej yej majmatokej iga mikiskej. Iwá̱n teojmaka ipan ojti yej te̱ne̱xtiliá iga wel matonoka̱n tamelá̱.
42001080	Iwá̱n chooli̱ntzi̱n nemi weyaya iwá̱n má̱j ki̱xmatitia̱ya Dios. Iwá̱n onoya ipan desierto ka̱n ayagaj ono', este que iyi̱xtaj la gente de Israel mone̱xtij te̱ itekiyo in yéj.
42002001	Kua̱' goberna̱rowa̱ya rey César Augusto, tatekimá' iga no̱ya̱n mamochi̱wa censo.
42002002	Iní̱n achto censo kichijkej kua̱' Cirenio manda̱rowa̱ya Siria.
42002003	Iwá̱n inewi gente yajkij ipan iya̱ltepe̱mej kajká̱n nace̱rojkej iga kijkuilo̱toj ito̱ka̱mej.
42002004	Inó̱n iga José ki̱sa' Nazaret, a̱ltepe̱' yej ono' ipan estado de Galilea. Iwá̱n yajki ipan estado de Judea ipan a̱ltepe̱' yej ito̱ka̱' Belén ka̱n nace̱roj rey David, iga José irrá̱zajpa David.
42002005	Yajki mo‑ijkuilo̱to iwá̱n María este Belén. María onoyay iga yawi mona̱mikti̱ti iwá̱n José. María xo̱ló̱yoja, e' ayéj iga íwa̱nya onoya.
42002006	Iwá̱n kua̱' onókeja Belén, asi' hora iga María taonoltiá.
42002007	Iwá̱n ompa kita' iyokichko̱pompiltzi̱n, iwá̱n kikijkimiloj iga tzótzol iwá̱n kite̱ga' ipan kuacajo̱n ka̱n motamaka kawa̱yojmej, iga ay'ya onoya ka̱n kochij yej paxa̱lowaj.
42002008	Ayá̱' wejka iga Belén onoyaj sekin yej kicuida̱rojtoyaj borre̱gojmej. Iwá̱n ino̱mej senyówal onoyaj ipan sakayoj.
42002009	Kémpasan ki̱xne̱xtili̱koj se̱ iyá̱ngel toTe̱ko. Iwá̱n iweyipode̱r toTe̱ko ta̱wij ka̱n onoyaj yejame̱n iwá̱n pox majmawikej.
42002010	E' el ángel kijtoj: —Amo ximajmawika̱n. Nimitzmati̱lti̱koj ye̱'noti̱ciaj, iwá̱n inewi yej kikakiskej, yo̱lpa̱kiskej:
42002011	iga a̱man nace̱ro̱co ipan iya̱ltepe̱' David se̱ yej mitzma̱nawi̱koj, toTe̱ko, el Cristo yej itati̱tan Dios.
42002012	Iga xikmatika̱n iga ayá̱' nemi nimitzkajkaya̱waj, anyawij ankasitij se̱ xo̱lo̱tzi̱n kijkimilijto' iga tzótzol iwá̱n wetzto' ipan se̱ kuacajo̱n ka̱n motamaka kawa̱yojmej.
42002013	Iwá̱n kémpasan miji̱xne̱xti̱koj iná̱' el ángel má̱j komati a̱ngelejmej yej wa̱lkej ipan cielo iwá̱n inochi̱n kiweyimati̱ltia̱yaj Dios iwá̱n kijtowa̱yaj:
42002014	¡Mamoweyimati̱lti Dios ipan cielo yej ono' má̱j ajko, iwá̱n ipan iní̱n ta̱jli maonoka̱n tamelá̱ nochi yej Dios kiye̱'ita!
42002015	Iwá̱n kua̱' yájkija sej a̱ngelejmej ipan cielo, pasto̱rmej pe̱wakej iga mose̱sepan‑ijliáj: —Tiáka̱nwa' Belén, matikitatij yej sucede̱roj, yej te̱mati̱ltij toTe̱ko.
42002016	Iwá̱n nimaní̱n yajkij, kasitoj María iwá̱n José, iwá̱n wetzto' xo̱lo̱tzi̱n ipan kuacajo̱n.
42002017	Kua̱' pasto̱rmej kitákeja chooli̱ntzi̱n, kimati̱ltijkej José iwá̱n María yej el ángel kijlijkej de inó̱n chooli̱ntzi̱n.
42002018	Iwá̱n nochi yej kikakikej yej kipowayaj pasto̱rmej, san tajtachi̱xtika̱wiáj.
42002019	E' María ka̱na' ipan iya̱lmaj nochi yej kijlijkej, iwá̱n nochipa kejla̱mikiá.
42002020	Iwá̱n pasto̱rmej yajkij sej ka̱n onoyaj, kiweyimati̱ltijtiajkij Dios iwá̱n kitakui̱kilijtiajkij iga inó̱n yej kikakikej iwá̱n kitakej, iga nochi mochij kensan el ángel kijtoj.
42002021	Kua̱' chooli̱ntzi̱n kipia'ya ocho día, yajkij kicircuncida̱ro̱toj iwá̱n kita̱lilijkej ito̱ka̱' JESÚS, ino̱nsan to̱ka̱' yej el ángel kijlij María kua̱' aya xo̱lo̱yowiá.
42002022	Iwá̱n kua̱' asi' día iga mopurifica̱rowaj yejame̱n, ken kijtowa iley Moisés, chooli̱ntzi̱n kiwi̱gakej Jerusalén iga makipresenta̱ro̱ka̱n iyi̱xtaj toTe̱ko.
42002023	Ijkó̱n kichijkej iga ipan iley toTe̱ko, ijkí̱n ijkuilijto': “Inewi ko̱ponchoochi̱n yej nace̱rowa, mochi̱waskej itatki toTe̱ko.”
42002024	Iwá̱n yajkij kimakatoj iyofre̱ndaj Dios ken kijtowa iley toTe̱ko: o̱me so̱lin o o̱me jojtokotzitzi̱n.
42002025	Inó̱n ve̱j, Jerusalén onoya se̱ ta̱ga' ito̱ka̱' Simeón, pox ye̱'nemiá iwá̱n kiweyimati̱ltia̱ya Dios. Yéj kichi̱xtoya yej kima̱nawi̱ki israeli̱tajmej. IyEspí̱ritoj Dios onoya iwá̱n Simeón,
42002026	iwá̱n kimati̱ltij iga aya mikis este que makita Cristo yej Dios kitapejpen iwá̱n kiti̱tanis.
42002027	Kua̱' itaj iwá̱n iye̱' chooli̱ntzi̱n Jesús kiwi̱gakej weyitio̱pan iga makichi̱waka̱n ken la ley tatekimaka, iyEspí̱ritoj Dios kitekimá' Simeón iga mayawi no̱ weyitio̱pan.
42002028	Íkua̱' Simeón kinawaj chooli̱ntzi̱n iwá̱n ijkí̱n kijtoj iga kiweyimati̱ltij Dios:
42002029	NoTe̱ko, iná̱n welja nimikis tamelá̱, iga nikíta'ya yej tine‑ijlij.
42002030	Niknojma‑íta'ya yej tasalva̱rowa,
42002031	yej tikti̱tan iga nochi gente.
42002032	Yéj ken kita̱wi̱j ipan iya̱lmajmej nochi gente yej ayéj de Israel. Iwá̱n yawij kiweyimati̱lti̱tij Israel iga nij nace̱roj yej tasalva̱rowa.
42002033	José iwá̱n iye̱' Jesús yo̱ltrikpakej kua̱' Simeón tajtowa̱ya de chooli̱ntzi̱n.
42002034	Iwá̱n Simeón kitajtanilij Dios iga maye̱'onoka̱n, iwá̱n kijlij María yej íye̱'pa Jesús: —Dios kitapejpen iní̱n choochi̱n iga ípan, mia' de Israel mopojpolo̱skej iwá̱n mia' mosalva̱ro̱skej. Iwá̱n iní̱n poxsan yawij kijiyatij,
42002035	ijkó̱n ne̱sis yej la gente kejla̱ntokej ipan iya̱lmajmej. E' tej tia timopoxyo̱lmikti̱ti, tikmachi̱li̱j ken tikita se̱ espada yawi mitzyo̱lsolo̱ti.
42002036	Ompa no̱ onoya se̱ siwa̱' yej Dios kitajto̱lmakaya, yej ito̱ka̱' Ana, yej ipíltzi̱mpa katka Fanuel, yej irrá̱zajpa Aser. Inó̱n ve̱j pox ilámaja. Yéj mona̱miktijka kua̱' takótzi̱no', e' siete á̱ñojsan sen‑onoyaj, iwá̱n mi' iwé̱j.
42002037	Iwá̱n Ana kiwi̱gayay ochenta y cuatro año. Ayá̱' ki̱saya ipan weyitio̱pan iga kiweyimati̱ltia̱ya toTe̱ko semilwi' iwá̱n senyówal iga mayuna̱rowa̱ya iwá̱n ora̱dowa̱ya.
42002038	Kua̱' tami' tajtoj Simeón, íkua̱' asi' Ana iwá̱n pe̱wa' iga kimaka gracias Dios iwá̱n kipowa' de xo̱lo̱' iyi̱xtaj la gente de Jerusalén yej kichi̱xtoyaj se̱ yej makima̱nawi̱ka̱n.
42002039	Kua̱' kichíjkeja inewi yej kijtowa iley toTe̱ko, mokuepkej sej ipan estado de Galilea, ipan iya̱ltepe̱mej yej ito̱ka̱' Nazaret.
42002040	Iwá̱n chooli̱ntzi̱n nemi moskaltia̱ya iwá̱n asitia̱ya itájpal iwá̱n pox tamatitia̱ya, iwá̱n Dios kipoxye̱'itaya iwá̱n kipale̱wia̱ya.
42002041	Itaj iwá̱n iye̱' Jesús ya̱yaj cada año Jerusalén iga mo‑ilwichi̱wiliá la Pascua.
42002042	Kua̱' kipia'ya doce años Jesús, yajkij sej Jerusalén iga yejamej kitekichi̱wayaj iyilwi la Pascua.
42002043	Kua̱' támi'ya ilwi', inó̱n día yáwija icha̱mej. E' Jesús ka̱wi' Jerusalén, itaj iwá̱n iye̱' niga kitakej ka̱n ka̱wi'.
42002044	Yejamej kijtojkej anka Jesús ya̱ya tatza̱la̱n ka̱n po̱lijtia̱lo. Kua̱' nejnénkeja semilwi', íkua̱o' kite̱mojkej ka̱n ya̱yaj iyikni̱wa̱n iwá̱n yej ki̱xmatiáj;
42002045	e' ayá̱' kasikej. Iwá̱n mokuepakej sej Jerusalén iga kite̱mo̱toj ompiga.
42002046	Este ipan e̱yi día kasitoj weyitio̱pan, e̱wato' ka̱n onoyaj yej tamachtiáj ipan la ley. Iwá̱n Jesús kikaktoya yej tamachtiáj ipan la ley iwá̱n kitajtantoya.
42002047	Iwá̱n nochi yej kikaktoyaj san tajtachi̱xtika̱wiáj iga kitayaj iga poxsan kua̱yama̱ni' iwá̱n iga kua̱' kitajtaniáj, kimatiá kén kijtowa̱ya.
42002048	Kua̱' itaj iwá̱n iye̱' kitakej, san tajtachi̱xtikajkej. Iwá̱n iye̱' kijtoj: —Nopiltzi̱n, ¿te iga iní̱n anne̱chi̱wilijkej? Motaj iwá̱n nej nimitzte̱mojtinemiáj este ken nichó̱kaja.
42002049	Jesús kijtoj: —¿Te iga anne̱te̱mojtinemiáj? ¿Ix ayá̱' ankimatij iga manono ka̱n íkal noTaj?
42002050	E' yejamej ayá̱' kimatikej te̱ kijto̱jneki yej kijtoj.
42002051	Iwá̱n Jesús senyájkiya iwa̱mej a̱ltepe̱' Nazaret. Iwá̱n Jesús kipoxcre̱dowa̱ya itaj iwá̱n iye̱'. Iwá̱n iye̱' Jesús nochipa kejla̱ntoya nochi iní̱n ipan iya̱lmaj.
42002052	Iwá̱n Jesús ma̱jya nemi weyaya iwá̱n ma̱jya tamatitia̱ya. Iwá̱n Dios iwá̱n la gente kiye̱'itayaj Jesús.
42003001	Kua̱' kipia'ya quince año iga rey Tiberio César manda̱rojtoya ipan mia' país, Poncio Pilato manda̱rojtoya ipan estado de Judea, Herodes manda̱rojtoya ipan estado de Galilea, Felipe yej iyikni̱n Herodes manda̱rojtoya ipan esta̱dojmej de Iturea iwá̱n Trakonites, iwá̱n Lisanias manda̱rojtoya ipan estado de Abilinia.
42003002	Anás iwá̱n Caifás kimanda̱rowa̱yaj sacerdo̱tejmej. Inó̱n tiempo ipan desierto Dios kitajto̱lmá' Juan yej ipiltzi̱n Zacarías.
42003003	Iwá̱n Juan panoj no̱ya̱n ipan a̱te̱n Jordán, kijlijtinemi' la gente iga yejame̱n makikajte̱wáka̱nya iga kichi̱waj yej aye̱kti iwá̱n mamobautiza̱ro̱ka̱n iga Dios makiperdona̱rowili̱ka̱n yej kichijkej yej aye̱kti.
42003004	Iní̱n mochij ken kijkuiloj el profeta Isaías: Mokaki a̱'pa tajtowa recio ipan desierto, kijtowa: “Xikajte̱wáka̱nya iga ankichi̱waj yej aye̱kti, ijkó̱n ankitapowaj ojti iga toTe̱ko.
42003005	Inewi a̱xapowe̱wetkej mota̱lakili̱j, iwá̱n inewi tepe̱yoj iwá̱n inewi tepe̱tzitzi̱n no̱ moxiti̱nas iga makanivela̱ro̱ka̱n, ma̱malich‑ojtimej yawij mela̱wayatij, ojtimej ka̱n a̱a̱xapoti', taye̱ka̱ntiás;
42003006	nochi gente kitas iga Dios tama̱nawiá.”
42003007	Kua̱' la gente ya̱yaj ite̱noj Juan iga mamobautiza̱ro̱ka̱n, yéj ijkí̱n kijlia̱ya: —¡Amejame̱n ken nokta ipilowa̱n kowa̱mej! ¿A̱'yéj mitzijlijkej iga anyawij anmoma̱nawi̱tij kua̱' Dios yawi tacastiga̱ro̱ti?
42003008	Xiye̱'nemika̱n iga mane̱si iga ankikajtéjkeja iga ankichi̱waj yej aye̱kti. Iwá̱n amo xikijto̱ka̱n: “Nejame̱n no‑ikyapatajwe̱wejmej Abraham.” Nimitzijliáj iga ini̱mej temej Dios wel kichi̱wa ipilowa̱n Abraham.
42003009	Há̱chajwa' óno'ya iga yawi motzojtzontekiti kuawimej este ipan inelwayomej. Inochi kuawi' yej ayá̱' ye̱'ta̱ki, motzonteki iwá̱n moakiá tiko.
42003010	Iwá̱n la gente tatajtankej: —¿Té̱taj nikchi̱waskej?
42003011	Juan kijtoj: —Yej kipiá o̱me ikua̱ch, makimaka yej ayá̱' kipiá nisé̱. Iwá̱n yej kipiá tákual makimaka yej akipiá.
42003012	Wa̱lkej no̱ iga mamobautiza̱ro̱ka̱n sekin yej kicobra̱rowa̱yaj impuestos iga Roma iwá̱n kitajtankej Juan: —Tamachtia̱ni, in nejamej, ¿té̱ nikchi̱waskej?
42003013	Juan kijtoj: —Xitacobra̱do̱ka̱n acho̱nsan ke̱' mitztekimakaj yej mitzmanda̱rowaj.
42003014	Iwá̱n solda̱dojmej no̱ tatajtankej: —In nejame̱n, ¿té̱ nikchi̱waskej? Juan kijtoj: —Amo agaj xikmajmajti̱ka̱n, niga xikna̱mo̱lpanti̱ka̱n ka̱nsan xikui̱li̱ka̱n itomi̱n Iwá̱n xitawelonóka̱nya, achó̱n ke̱'ya iga ankita̱niáj.
42003015	Nochi gente kitajtachi̱lijtoyaj Juan, iwá̱n motajtaniáj ipan iya̱lmajmej: “¿Ix el Cristo in Juan?”
42003016	E' Juan kijtoj: —Nej, nimitzbautiza̱rowaj iga a̱'ti, e' se' yej wi̱', yawi mitzbautiza̱ro̱tij iga el Espíritu Santo iwá̱n ti'ti. Yéj má̱j tayaka̱nto' que nej, este akajasi iga nej manikxitomili imekayo iga'.
42003017	Yéj kiki̱tzkijto' yej iga kichijchi̱wa trigo iga kitasolki̱xtiá. Iwá̱n trigo ka̱nas ka̱n moa̱na; e' itasolyo kitati̱j ipan ti'ti yej ayí̱' se̱wis.
42003018	Ijkó̱n, iwá̱n iga sekin má̱j tano̱no̱tzalis, Juan kipowilia̱ya ye̱'noti̱ciaj la gente.
42003019	Iwá̱n Juan kajajwa' el gobernador Herodes iga kikui' iga isiwa̱' ikuñada yej ito̱ka̱' Herodías, yej isíwa̱'pa katka Felipe, iwá̱n iga inochi yej aye̱kti kichi̱waya Herodes.
42003020	E' Herodes kíchijo' má̱j yej aye̱kti iga kipre̱sojwij Juan.
42003021	Kua̱' Juan tabautiza̱rojtoya, kibautiza̱roj no̱ Jesús. Iwá̱n kua̱' Jesús ora̱dojtoya, cielo tapowi',
42003022	iwá̱n iyEspí̱ritoj Dios temoj ipan yéj, ken se̱ jojtoko iwá̱n mokagui' se̱ tájto̱l ipan cielo, kijtoj: —Tej nokta tinopiltzi̱n yej nimitzpoxneki, tej tine̱yo̱lchikajto'.
42003023	Jesús kipiaya ken treinta años kua̱' pe̱wa' itekipáno̱l yej Dios kimá'. Momatiá iga Jesús itaj ito̱ka̱' José. Elí mochij te̱taj iga José,
42003024	iwá̱n Matat mochij te̱taj iga Elí, iwá̱n Leví mochij te̱taj iga Matat, iwá̱n Melqui mochij te̱taj iga Leví, iwá̱n Jana mochij te̱taj iga Melqui, iwá̱n José mochij te̱taj iga Jana,
42003025	iwá̱n Matatías mochij te̱taj iga José, iwá̱n Amós mochij te̱taj iga Matatías, iwá̱n Nahúm mochij te̱taj iga Amós, iwá̱n Esli mochij te̱taj iga Nahúm, iwá̱n Nagai mochij te̱taj iga Esli,
42003026	iwá̱n Maat mochij te̱taj iga Nagai, iwá̱n Matatías mochij te̱taj iga Maat, iwá̱n Semei mochij te̱taj iga Matatías, iwá̱n Josek mochij te̱taj iga Semei, iwá̱n Judá mochij te̱taj iga Josek,
42003027	iwá̱n Joanán mochij te̱taj iga Judá, iwá̱n Resa mochij te̱taj iga Joanán, iwá̱n Zorobabel mochij te̱taj iga Resa, iwá̱n Salatiel mochij te̱taj iga Zorobabel, iwá̱n Neri mochij te̱taj iga Salatiel,
42003028	iwá̱n Melqui mochij te̱taj iga Neri, iwá̱n Adi mochij te̱taj iga Melqui, iwá̱n Cosam mochij te̱taj iga Adi, iwá̱n Elmodam mochij te̱taj iga Cosam, iwá̱n Er mochij te̱taj iga Elmodam,
42003029	iwá̱n Josué mochij te̱taj iga Er, iwá̱n Eliezer mochij te̱taj iga Jesús, iwá̱n Jorim mochij te̱taj iga Eliezer, iwá̱n Matat mochij te̱taj iga Jorim,
42003030	iwá̱n Leví mochij te̱taj iga Matat, iwá̱n Simeón mochij te̱taj iga Leví, iwá̱n Judá mochij te̱taj iga Simeón, iwá̱n José mochij te̱taj iga Judá, iwá̱n Jonam mochij te̱taj iga José, iwá̱n Eliaquim mochij te̱taj iga Jonam,
42003031	iwá̱n Melea mochij te̱taj iga Eliaquim, iwá̱n Mainán mochij te̱taj iga Melea, iwá̱n Matata mochij te̱taj iga Mainán, iwá̱n Natán mochij te̱taj iga Matata,
42003032	iwá̱n David mochij te̱taj iga Natán, iwá̱n Isaí mochij te̱taj iga David, iwá̱n Obed mochij te̱taj iga Isaí, iwá̱n Booz mochij te̱taj iga Obed, iwá̱n Salmón mochij te̱taj iga Booz, iwá̱n Naasón mochij te̱taj iga Salmón,
42003033	iwá̱n Aminadab mochij te̱taj iga Naasón, iwá̱n Aram mochij te̱taj iga Aminadab, iwá̱n Esrom mochij te̱taj iga Aram, iwá̱n Fares mochij te̱taj iga Esrom, iwá̱n Judá mochij te̱taj iga Fares,
42003034	iwá̱n Jacob mochij te̱taj iga Judá, iwá̱n Isaac mochij te̱taj iga Jacob, iwá̱n Abraham mochij te̱taj iga Isaac, iwá̱n Taré mochij te̱taj iga Abraham, iwá̱n Nacor mochij te̱taj iga Taré,
42003035	iwá̱n Serug mochij te̱taj iga Nacor, iwá̱n Ragau mochij te̱taj iga Serug, iwá̱n Peleg mochij te̱taj iga Ragau, iwá̱n Heber mochij te̱taj iga Peleg, iwá̱n Sala mochij te̱taj iga Heber,
42003036	iwá̱n Cainán mochij te̱taj iga Sala, iwá̱n Arfaxad mochij te̱taj iga Cainán, iwá̱n Sem mochij te̱taj iga Arfaxad, iwá̱n Noé mochij te̱taj iga Sem, y Lamec mochij te̱taj iga Noé,
42003037	iwá̱n Matusalén mochij te̱taj iga Lamec, iwá̱n Enoc mochij te̱taj iga Matusalén, iwá̱n Jared mochij te̱taj iga Enoc, iwá̱n Mahalaleel mochij te̱taj iga Jared, iwá̱n Cainán mochij te̱taj iga Mahalaleel,
42003038	iwá̱n Enós mochij te̱taj iga Cainán, iwá̱n Set mochij te̱taj iga Enós, iwá̱n Adán mochij te̱taj iga Set, iwá̱n Dios mochij te̱taj iga Adán.
42004001	Kua̱' Jesús ki̱sa' ipan we̱ya̱' Jordán, kipiaya nokta iyEspí̱ritoj Dios, iwá̱n iyEspí̱ritoj Dios kiwi̱ga' Jesús ipan desierto ka̱n ayá̱' cha̱ntitolo̱'.
42004002	Ompa onoya cuarenta días, ayá̱' takuaj ino̱mej días iwá̱n maya̱na'. Iwá̱n Tzitzimi' kinekiá iga Jesús makichi̱wa yej aye̱kti,
42004003	kijlij: —Siga tejya nokta iPiltzi̱n Dios, xikijli iní̱n te'ti iga mamochi̱wa pa̱n.
42004004	Jesús kijtoj: —Ijkí̱n ijkuilijto' itájto̱l Dios: “Ayá̱' gasan tákual wel ono ta̱ga', no̱ wel ono iga kichi̱wa ken kijtowa itájto̱l Dios.”
42004005	Iwá̱n Tzitzimi' kiwi̱ga' Jesús ipan se̱ tepe̱' yej pox ajko iwá̱n kine̱xtilij nimani̱nsan inochi pai̱smej yej ono' ipan iní̱n ta̱jli.
42004006	Tzitzimi' kijlij Jesús: —Nej nimitzta̱li̱j iga xikmanda̱ro inochi iní̱n mo̱nsaj pai̱smej yej nej ne̱makakej iwá̱n wel nikmaka a̱'san nej nikneki.
42004007	Siga timotankua̱ketza iga tine̱weyimati̱ltiá, inochi nimitzmakas.
42004008	Jesús kijlij: —Tzitzimi', xicholo note̱noj, iga ijkí̱n ijkuilijto' itájto̱l Dios: “Xikweyimati̱lti moTe̱ko Dios iwá̱n xikchi̱wa kensan yéj kineki.”
42004009	Iwá̱n Tzitzimi' kiwi̱ga' Jesús ipan weyi‑a̱ltepe̱' Jerusalén, kitejkawi̱ltij este iyi̱xko, ka̱n má̱j ajko ipan inó̱n weyitio̱pan, iwá̱n kijtoj Tzitzimi': —Siga tejya nokta iPiltzi̱n Dios, este nigaj ximopata̱nalti ta̱lpan;
42004010	iga itájto̱l Dios ijkí̱n ijkuilijto': Dios kiti̱tanis iya̱ngelejmej iga mamitzpale̱wi̱ka̱n.
42004011	Mitzmajkuitia̱skej, iga amo ximokxiwi̱teki ipan te'ti.
42004012	Jesús kijlij: —Kijtowa no̱ itájto̱l Dios: “Amo xiktajtanili moTe̱ko Dios iga makichi̱wa tejté̱ iga san mane̱si iga wel kichi̱wa.”
42004013	Tzitzimi' kikajtejka Jesús kua̱' kita' iga awel kichi̱waltij yej aye̱kti.
42004014	Jesús yajki sej Galilea, iwá̱n iyEspí̱ritoj Dios kipale̱wij iga nochi wel makichi̱wa. Ipan inó̱n ta̱jli no̱ya̱n momatiá yej yéjpa kichi̱wa.
42004015	Jesús tamachtia̱ya ipan itio̱pamej israeli̱tajmej, iwá̱n nochi kiweyimati̱ltia̱yaj.
42004016	Jesús yajki Nazaret, ka̱n moskaltij. Ipan día kua̱' mose̱wilo, kala' tio̱pan ken iga nochipa kichi̱waya. Iwá̱n moketza' iga kilee̱roj itájto̱l Dios.
42004017	Kimakakej se̱ a̱ma' yej kijkuiloj el profeta Isaías, iwá̱n kua̱' kitapoj, kasi' ka̱n ijkí̱n ijkuilijto':
42004018	IyEspí̱ritoj toTe̱ko ne̱pale̱wiá, Dios ne̱tapejpen iga manikui̱guili ye̱'noti̱ciaj yej ayá̱' motapialiáj. Ne̱ti̱tan iga manikachitialti yej moyo̱lmiktijtokej, iwá̱n iga manikijto̱ki ken iga maxitomika̱n yej ken ilpitokej, iwá̱n iga maniktachalti yej pachamej. Ne̱ti̱tan iga manikma̱nawi̱ki yej kikno̱chi̱waj.
42004019	Ne̱ti̱tan iga manikpowa iga toTe̱ko iná̱n tama̱nawí̱koya.
42004020	Iwá̱n Jesús kiki̱kimiloj in inó̱n a̱ma' iwá̱n kimá' yej manda̱rowa, iwá̱n Jesús mota̱lij. E' yej ompa onoyaj tio̱pan, kitachi̱lijtikajkej Jesús.
42004021	Yéj kijtoj: —A̱man amo‑i̱xtaj mocumpli̱roj iní̱n yej nigaj ijkuilijto'.
42004022	Nochi ye̱'tajtoj iga Jesús, iwá̱n madmira̱dojkej iga pox mo̱nsaj yej kijtojtoya. Motajtaniáj: —¿In iní̱n ayejtaj ipiltzi̱n José?
42004023	Jesús kijtoj: —Amelá̱' anne‑ijli̱jnekij yej mojtowa: “Médico, ximoachitialti moma̱tika”; iwá̱n anne‑ijli̱skej: “Yej nikakikej yej tikchij Capernaum, xikchi̱wa no̱ nigaj ipan móta̱l.”
42004024	Iwá̱n kijtoj sej Jesús: —Nimitzijliáj iga nisé̱ profeta ayá̱' kitajto̱lkuij ipan iya̱ltepe̱'.
42004025	Nimitzijliáj iga onoyaj komati viu̱dajmej ipan Israel kua̱' onoya el profeta Elías, kua̱' ayá̱' wetzi' tiawa̱' tres año y medio iwá̱n no̱ya̱n a̱pistajtitoya;
42004026	e', Dios ayá̱' kiti̱tan Elías cha̱n nisé̱ yej we̱wejmí' de Israel, kiti̱tan iga mayawi cha̱n se̱ yej we̱wejmí' de Sarepta yej ono' ite̱noj a̱ltepe̱' Sidón.
42004027	Inó̱n ve̱j kua̱' onoya Eliseo, onoyaj no̱ komati de Israel yej pala̱ntia̱ya inakayomej iga kipiayaj lepra. E' nisé̱ de Israel ayá̱' kipajtilij, se̱tzi̱n kipajtilij yej ito̱ka̱' Naamán yej icha̱n ipan país de Siria.
42004028	Kua̱' inó̱n kikakikej, inochi yej onoyaj tio̱pan, pox kuejkuesiwikej.
42004029	Moketzkej ka̱n eje̱watoyaj, kiki̱xtijkej Jesús ipan a̱ltepe̱'; inó̱n a̱ltepe̱' onoya iyi̱xko tepe̱', iwá̱n Jesús kiwi̱gakej este ka̱n má̱j ajko ipan tepe̱', iga ompa makibarranca̱ro̱ka̱n.
42004030	E' Jesús panoj tatza̱la̱n, iwá̱n yájkiya.
42004031	Jesús yajki ipan se̱ a̱ltepe̱' yej ito̱ka̱' Capernaum, estado de Galilea, iwá̱n ipan día kua̱' mose̱wilo, tamachtia̱ya.
42004032	Iwá̱n yejame̱n madmira̱dowa̱yaj ken iga tamachtia̱ya, porque kua̱' tajtowa̱ya ne̱siá iga kimati te̱ nemi kijtowa.
42004033	Tio̱pan onoya se̱ ta̱ga' yej kipiaya ma̱lespí̱ritoj, iwá̱n tzajtzi' iga kijtoj:
42004034	—Xine̱kajte̱waka̱n; ¿té̱ tikpiá iwá̱n nejame̱n, Jesús de Nazaret? ¿Ix tiwa̱laj iga anne̱polo̱koj? Nej nimitzi̱xmati a̱'yéj tej, tejwa' yej atikchi̱wa yej aye̱kti iwá̱n mitzti̱tan Dios.
42004035	Iwá̱n Jesús kajajwa' inó̱n ma̱lespí̱ritoj, kijlij: —¡Ayo' xitzajtzito! ¡Xikajte̱wa iní̱n ta̱ga'! Iwá̱n inó̱n ma̱lespí̱ritoj kiwetzi̱ltij este ipan ta̱jli in inó̱n ta̱ga', iyi̱xtaj ino̱mej gente, iwá̱n ki̱sa' ipan inó̱n ta̱ga', iwá̱n até̱ kichi̱wilij.
42004036	Nochi momajtijkej iwá̱n mose̱sepan‑ijlia̱yaj: —Ayí̱' tikakij yej ijkí̱n matajto; iní̱n ta̱ga' pox wel tatekimaka; ¡ma̱lespi̱ritojmej kicre̱dowaj iwá̱n ki̱saj!
42004037	Iwá̱n nochi yej kichi̱waya Jesús, no̱ya̱n momatiá ipan inó̱n ta̱jli.
42004038	Jesús ki̱sa' tio̱pan iwá̱n yajki cha̱n Simón. Kasito imona̱n Simón poxsan kawa̱nto', iwá̱n kijlijkej Jesús iga makachitialti.
42004039	Jesús moto̱loj ka̱n wetztoya imona̱n Simón iwá̱n kajajwa' kawa̱n iwá̱n sé̱wi'ya ikajlo̱'. Iwá̱n íkua̱'san moketza' in imona̱n Pedro, iwá̱n kíchija tákual iga tatamá'.
42004040	Kua̱' kála'ya to̱nati̱', nochi yej kipiayaj icha̱mej yej se̱se'pa iga we̱titoyaj, kiwi̱gakej ka̱n onoya Jesús; iwá̱n kita̱lij ima̱' ipan sejsé̱ de yejame̱n iwá̱n kachitialtijkej.
42004041	Mia' kipiayaj ma̱lespí̱ritoj, iwá̱n kua̱' ki̱sayaj, tzajtziáj, kijtowa̱yaj: —Tej iPiltzi̱n Dios. E' Jesús kajajwaya ma̱lespi̱ritojmej, ayá̱' kimakaltia̱ya iga matajto̱ka̱n, porque kimatiáj iga Jesús el Cristo yej Dios kiti̱tan.
42004042	Kua̱' tane̱si', Jesús ki̱sa' ipan a̱ltepe̱' iwá̱n yajki ka̱n ayagaj ono'. E' la gente kite̱mojkej iwá̱n asikej este ka̱n onoya. Kinekiáj iga maká̱wi‑o' iwá̱n aya mayawi,
42004043	e' Jesús kijlij la gente: —Es que nia no̱ nikpowati ye̱'noti̱ciaj ipan se' a̱ltepe̱mej iga ken reina̱rowa Dios, iga inó̱n nokta ne̱ti̱tankej.
42004044	Ijkó̱n Jesús kipojtinemiá itájto̱l Dios ipan tio̱pamej yej ono' Galilea.
42005001	Se̱ día Jesús onoya Genesaret ipan lagu̱najte̱n, iwá̱n wa̱lkej komati gente este kipi̱pitzkowa̱yaj Jesús iga kikakisnekiáj itájto̱l Dios.
42005002	Iwá̱n Jesús kita' o̱me á̱ka̱l yej onoyaj ipan a̱te̱n, iwá̱n yej tama̱tawiáj temojkej iga kipajpa̱kaj irre̱dejmej.
42005003	Iwá̱n Jesús tejkaj ipan se̱ de ino̱mej á̱ka̱l yej itátkipa Simón. Iwá̱n Jesús kijlij Simón iga achi má̱j makiwejkatili á̱ka̱l iga a̱tate̱n. Iwá̱n Jesús mota̱lij ipan á̱ka̱l iga kimachtij yej ompa chapa̱ntokej.
42005004	Kua̱' támi'ya tamachtij, Jesús kijlij Simón: —Xikui̱ga moá̱ka̱l ka̱n ma̱jya wejkatan iwá̱n ompa xitama̱tawi̱ka̱n.
42005005	Simón kijtoj: —Tamachtia̱ni, senyówal nitama̱tawijkej iwá̱n nisé̱ aniki̱tzkijkej. Ya que tej nemi tine̱tekimaka, nia sej nitama̱tawi̱ti.
42005006	Kua̱' inó̱n kichijkej, kiki̱tzkijkej komati michin, iwá̱n este tzajtzaya̱ni' irre̱dejmej.
42005007	Iwá̱n kima̱no̱tzkej yej onoyaj ipan se' á̱ka̱l iga maya̱ka̱n makipale̱wi̱tij. Iwá̱n yajkij, iwá̱n kite̱mijkej iyo̱mexti á̱ka̱l, iwá̱n este ken a̱wetziaja.
42005008	Kua̱' iní̱n kita' Simón Pedro, motankua̱ketza' ite̱noj Jesús iwá̱n kijlij: —NoTe̱ko, amo xine̱techo iga nej ayá̱' niye̱'nemi.
42005009	Ijkó̱n kijtoj Pedro iga pox majmatoya; ijko̱nsan no̱ nochi yej íwa̱n nemiáj iga pox komati yej kiki̱tzkijkej.
42005010	No̱ momajtij Jacobo iwá̱n Juan yej ipilowa̱n Zebedeo, yej tekipanowa̱yaj iwá̱n Simón. E' Jesús kijlij Simón: —Amo ximajmawi, iná̱n tipe̱was iga tiknechkowa yej mane̱tokaka̱n, ken iná̱n michin tiki̱tzkiá.
42005011	Iwá̱n kua̱' kiki̱xtíjkeja iya̱ka̱lmej ipan a̱tate̱n, ómpaya kikajtejkej inewi iwá̱n kitokákeja Jesús.
42005012	Se̱ día onoya Jesús ipan se̱ a̱ltepe̱', wa̱laj se̱ ta̱ga' yej nemi pala̱ni ikajlo̱' iga kipiaya lepra. Iwá̱n kua̱' kita' Jesús, motankua̱ketza' iwá̱n motzonto̱ga' este ipan ta̱jli iwá̱n ijkí̱n kicho̱kistajtanilij: —Note̱ko, siga tej tikneki, wel xine̱pajti.
42005013	Jesús kichijchin iga ima̱' iwá̱n kijlij: —Kena, nikneki xipajti. Iwá̱n íkua̱'san pajti' ka̱n pala̱ntia̱ya.
42005014	Jesús kijlij inó̱n yej achitiá' iga amo agaj makijli a̱' kipajtij, iwá̱n kijlij: —Xaj ka̱n ono' sacerdote iga mamitzita, iwá̱n xikmaka moofre̱ndaj Dios, ken Moisés tatekimá', iga Dios mitzpájtija iwá̱n iga mamomati iga tipájti'ya.
42005015	No̱ya̱n momatitia̱ya iga taachitialtia̱ya Jesús, iwá̱n komati gente monechkowa̱yaj iga makikakika̱n yej kijtowa iwá̱n iga makachitialti̱ka̱n.
42005016	E' Jesús kikajte̱wa̱ya la gente iga ise̱lti ya̱ya tajto̱ti iwá̱n Dios ka̱n ayagaj ono'.
42005017	Se̱ día tamachtijtoya Jesús, iwá̱n ompa e̱watoyaj fariseojmej iwá̱n yej tamachtiáj ipan iley Moisés, yej wa̱lkej de inochi a̱ltepe̱mej yej ono' ipan estado de Galilea, de Judea iwá̱n de Jerusalén; iwá̱n ipode̱r Dios mone̱xtia̱ya kua̱' Jesús taachitialtia̱ya.
42005018	Iwá̱n asikej sekin tajta̱ga' yej kiwajliguilijkej ipan tapech se̱ ta̱ga' yej awel nejnemi nokta. Kinekiáj makaki̱ka̱n kalijti' iga makite̱kaka̱n iyi̱xtaj Jesús.
42005019	E' awel kalakkej iga pox onolo̱'. Tejkajkej iyi̱xko kajli iwá̱n kixiti̱nkej ipetayo, iwá̱n ompa kipi̱pilojtitemowijkej ipan itapech in inó̱n yej awel nejnemi iga kita̱lkej tajkoya̱n, ite̱noj Jesús.
42005020	Kua̱' Jesús kita' ken iga moconfia̱rowa̱yaj ipan yéj, kijlij yej we̱titoya: —Nochi yej tikchij yej aye̱kti, nimitze̱lka̱wiliaya.
42005021	Iwá̱n fariseojmej iwá̱n yej tamachtiáj ipan iley Moisés, kijtojkej ipan iya̱lmajmej: “¡Iní̱n ta̱ga' nemi kima̱lijliá Dios! Ayagaj wel tae̱lka̱wiliá yej se̱ kichi̱wa yej aye̱kti, petz Dios san.”
42005022	E' Jesús kimatiá te̱ kejla̱ntoyaj, iwá̱n kijtoj: —Amejwa̱n, ¿te iga ijkó̱n ankejla̱mikij ipan amoa̱lmajmej?
42005023	¿Katiá má̱j wel manikijli: “Nochi yej tikchij yej aye̱kti nimitze̱lka̱wílija”, o manikijli: “Ximoketza iwá̱n xaja”?
42005024	A̱n sí, nia nimitzne̱xtili̱tij iga nej yej iPiltzi̱n Ta̱ga', ipan iní̱n ta̱jli wel nike̱lka̱wiliá yej se̱ kichi̱wa yej aye̱kti. Iwá̱n Jesús kijlij yej awel nejnemi: —Tej nimitzijliá, ximoketza, xikui motapech iwá̱n xaja mocha̱n.
42005025	Iwá̱n in inó̱n yej awel nejnemiá; íkua̱'san moketza' iyi̱xtajmej, kikui' itapech ka̱n wetztoya iwá̱n yájkiya icha̱n, iwá̱n kiweyimati̱ltijtia̱ya Dios.
42005026	Iwá̱n nochi tajtachi̱xtikajkej iwá̱n kiweyimati̱ltijkej Dios. Iwá̱n majmatitajtojkej: —Iná̱n sí, tikitakej yej ayi̱'pa mo‑ita.
42005027	Kua̱' ki̱sa' Jesús, kita' se̱ yej kicobra̱rojtoya impuestos iga Roma. Inó̱n ta̱ga' ito̱ka̱' Leví, e̱watoya ompa ka̱n kicobra̱rojtoya impuestos. Jesús kijlij: —Xine̱toka.
42005028	Iwá̱n Leví moketza', kikajtej inewi itekipáno̱l, iwá̱n kitoga' Jesús.
42005029	Iwá̱n Leví icha̱n, kichij weyi‑ilwi' iga Jesús. Ompa onoyaj mia' yej no̱ kicobra̱rojtoya impuestos iga gobierno iwá̱n sékino' má̱j yej ki̱xna̱ntoyaj mesa iwá̱n yejame̱n.
42005030	E' fariseojmej iwá̱n yej tamachtiáj ipan iley Moisés, pe̱wakej iga kipo̱powaj idisci̱polojmej Jesús, kijlijkej: —¿Te iga ansentakuaj iwá̱n ansen‑a̱tij iwá̱n yej kicobra̱rowa̱yaj impuestos iga Roma iwá̱n yej kichi̱waj yej aye̱kti?
42005031	Jesús kijtoj: —Yej ye̱ktitokej ayá̱' kinekij yej maki‑achitialti̱ka̱n, sino que yej we̱titokej.
42005032	Nej ayá̱' niwa̱laj nikno̱tzako yej kijtowaj iga ye̱'nemij. Ma̱jwa' niwa̱laj nikno̱tzako yej kichi̱waj yej aye̱kti iga mamoyo̱lpataka̱n.
42005033	Kijlijkej Jesús: —¿Te iga yej kitokaj Juan iwá̱n yej kitokaj fariseojmej pox mayuna̱rowaj iwá̱n pox ora̱dowaj, e' modisci̱polojmej nochipa a̱tij iwá̱n takuaj?
42005034	Jesús kijtoj: —Awel mayuna̱ro̱skej te‑ikni̱wa̱n ka̱n mona̱miktilo kua̱' ompa ono' iwa̱mej chokotzi̱n yej mona̱miktiá.
42005035	Ásissan día iga kiwi̱gaskej in chokotzi̱n; íkua̱' kena, mayuna̱ro̱skej.
42005036	Iwá̱n kipowa' no̱ iní̱n iga mami̱xkui̱tilo: —Ayagaj kiteki tájkol inue̱vojwí̱pi̱l iga makitamani iwi̱pi̱lsósol. Siga kichí̱ ijkó̱n, kisosolo̱j inue̱vojwí̱pi̱l. Iwá̱n ayá̱' ye̱'ne̱sis wi̱pi̱lsósol iga tamanijtos iga tájkol yej nué̱vojo'.
42005037	Ipan ikyapakuetaxtekon awel no̱ moakiá vino yej kichíjkejo' iga vino yej kichíjkejo' moposa̱wa iwá̱n kipoxo̱nas kuetaxtekon iwá̱n ne̱mpoliwis vino iwá̱n kuetaxtekon.
42005038	Inó̱n iga, ye̱kti iga ipan kuetaxtekon yej móchijo' mamoaki vino yej kichíjkejo'. Ijkó̱n apoliwis vino niga kuetaxtekon.
42005039	Iwá̱n ni agaj yej koniá ikyapavi̱noj kinekis makoni yej kichíjkejo', iga kijtowa: “Mataj ikyapavi̱noj má̱j xo̱chajya̱'.”
42006001	Se̱ día kua̱' mose̱wilo, Jesús pano̱tia̱ya mi̱lijti', iwá̱n idisci̱polojmej pe̱' iga kitektiajkij trigo iwá̱n ko̱xtia̱yaj iga ima̱mej iwá̱n kikuajtia̱yaj.
42006002	Sekin fariseojmej kijtojkej: —¿Te iga ankichi̱waj tekipáno̱l yej aye̱kti mamochi̱wa ipan día kua̱' mose̱wilo?
42006003	Jesús kijlij: —¿Ix ayí̱' ankilee̱rojkej yej kichij David iwá̱n yej senemiáj kua̱' maya̱nakej?
42006004	Kala' tio̱pan, kikui' pa̱nmej yej itátkipa Dios. David kikuaj ino̱mpa pa̱n iwá̱n kimá' no̱ yej íwa̱n nemiáj, malej iga ayá̱' wel kikua̱ya ná̱mo̱l, petz sacerdo̱tejmej wel kikua̱yaj.
42006005	Iwá̱n kijtoj Jesús: —Nej yej iPiltzi̱n Ta̱ga' wel nitatekimaka te̱ wel mamochi̱wa ipan día kua̱' mose̱wilo.
42006006	Ipan sewo' día kua̱' mose̱wilo, Jesús kala' tio̱pan iwá̱n pe̱wa' iga tamachtij. Iwá̱n ompa onoya se̱ ta̱ga' yej takua̱wayaxto' iye̱'ma̱'.
42006007	Iwá̱n ino̱mej yej tamachtiáj ipan iley Moisés iwá̱n fariseojmej kipi̱piayaj Jesús iga makitaka̱n siga kachitialti̱j ipan día kua̱' mose̱wilo. Iga ijkó̱n wel makasika̱n ken iga makite̱lwi̱ka̱n.
42006008	E' Jesús kimatiá te̱ kejla̱ntoyaj, iwá̱n kijlij ta̱ga' yej ma̱takua̱wayaxto': —Ximoketza iwá̱n xiwi̱ki tatajkoya̱n. Iwá̱n ta̱ga' moketza'.
42006009	Iwá̱n Jesús kijtoj: —Nia nimitztajtanitij: ¿Té̱ a̱n wel mochi̱wa ipan día kua̱' mose̱wilo; yej ye̱kti o yej aye̱kti? ¿Mamoachitialti agaj o mamomikti?
42006010	Iwá̱n Jesús kitachi̱lij inochi yej ompa onoyaj iwá̱n kijlij inó̱n ta̱ga': —Xikmela̱wa moma̱'. Ijkó̱n kichij in ta̱ga' iwá̱n ye̱ktia'ya ima̱'.
42006011	Yej ompa onoyaj poxsan kuejkuesiwikej, iwá̱n pe̱wakej iga mota̱tapo̱wijkej té̱ wel kichi̱wilia̱yaj Jesús.
42006012	Ayá̱' wejkati', Jesús yajki tajto̱to iwá̱n Dios ipan se̱ tepe̱' iwá̱n senyówal ora̱dojtoya.
42006013	Kua̱' tané̱si'ya, kino̱tza' idisci̱polojmej iwá̱n kitapejpen doce de yejame̱n, ino̱mej kito̱ka̱wij apo̱stolejmej.
42006014	Iní̱n ito̱ka̱mej: Simón yej no̱ kito̱ka̱wij Pedro; Andrés yej iyikni̱n Simón, Jacobo, Juan, Felipe, Bartolomé,
42006015	Mateo, Tomás, Jacobo yej ipiltzi̱n Alfeo; Simón yej iparti̱doj nacionalista,
42006016	Judas, yej iyíkni̱mpa Jacobo iwá̱n Judas Iscariote yej má̱j despué̱j kine̱xtij iga makiki̱tzki̱ka̱n Jesús.
42006017	Jesús temoj iwa̱mej ipan tepe̱', iwá̱n ka̱witoj ipan planada. Iwá̱n ompa onoyaj idisci̱polojmej iwá̱n no̱ komati yej wa̱lkej ipan estado de Judea, iwá̱n yej icha̱mej a̱ltepe̱' Jerusalén iwá̱n no̱ yej icha̱mej lama̱rte̱noj na̱' a̱ltepe̱mej Tiro iwá̱n Sidón. Asikej ompa iga kikakitoj itájto̱l Jesús iwá̱n iga maachitiaka̱n yej we̱titokej.
42006018	Iwá̱n yej kipiayaj ma̱lespi̱ritojmej no̱ kachitialtia̱ya.
42006019	Iwá̱n nochi kinekiáj makichijchimika̱n Jesús, iga ipan yéj ki̱saya poder iwá̱n inochi kachitialtia̱ya.
42006020	Iwá̱n Jesús kitachi̱lij idisci̱polojmej iwá̱n kijlij: —Xipa̱ktoka̱n yej ayá̱' anmotapialiáj, iga ankipiáj Dios iga amoTe̱ko.
42006021	’Xipa̱ktoka̱n amejame̱n yej iná̱n anmaya̱naj iga an‑ixwiskej. ’Xipa̱ktoka̱n yej iná̱n ancho̱kaj, iga anwetzkaskej.
42006022	’Xipa̱ktoka̱n kua̱' mitzijiyaj, iwá̱n kua̱' mitzki̱xtiáj ipan amoa̱ltepe̱' iga akinekij xonoka̱n iwa̱mej, iwá̱n kua̱' kuajkuantas mitzijliáj iwá̱n kua̱' mitzpi̱najtiáj iga anne̱tokaj nej yej iPiltzi̱n Ta̱ga'.
42006023	Xipa̱kika̱n este xiwi̱wito̱nika̱n inó̱n día, iga ipan cielo yawij mitzmakatij yej pox ye̱kti, iga ijko̱nsan no̱ iyikyapatajmej ini̱mej gente kipoxikno̱chijkej profe̱tajmej.
42006024	’E' anla̱stimajmej yej ankipoxpiáj tomi̱n, iga nij ampa̱kíkeja.
42006025	’Anla̱stimajmej yej iná̱n an‑ixwitokej, porque anyawij anmaya̱natij. ’Anla̱stimajmej yej iná̱n anwetzkaj, iga anyawij ancho̱katij iwá̱n anmokno̱matiskej.
42006026	’Anla̱stimajmej kua̱' inewi tajta̱ga' ye̱'tajto̱skej iga amejwa̱n, iga ijko̱nsan no̱ iyikyapatajmej yejame̱n ye̱'tajtojkej iga yej ayéj mela'profe̱tajmej.
42006027	’E' amejame̱n yej anne̱kaktokej nimitzijliáj: Xiknekika̱n yej ayá̱' mitzye̱'itaj, xikchi̱wili̱ka̱n yej ye̱kti yej mitzijiyaj.
42006028	Xikye̱'ijli̱ka̱n yej mitzke̱chtamiáj. Xikte̱ne̱wi̱ka̱n Dios iga ino̱mej yej mitzpantiáj.
42006029	Siga agaj mitzxa̱ygatatzi̱na, xikmaka se' moxa̱ya' iga mamitzmaga, iwá̱n siga agaj mitzkui̱liá mochama̱rraj, xikmaka no̱ mokua̱ch iga makiwi̱ga.
42006030	Siga agaj mitztajtaniliá tejté̱, xikmaka, iwá̱n yej mitzkui̱liá yej motátkipa, amo xiktajtanili iga mamitzkuepili.
42006031	Xikchi̱wili̱ka̱n sekin ijkó̱n ken amejwa̱n ankinekij mamitzchi̱wili̱ka̱n.
42006032	’Siga ankinekij yejsan no̱ mitznekij, ¿té̱ anmota̱nili̱skej? Este yej kichi̱waj yej aye̱kti, ijkó̱n no̱ kichi̱waj.
42006033	Siga ankichi̱wiliáj yej ye̱kti yejsan mitzchi̱wiliáj yej ye̱kti, ¿té̱ anmota̱nili̱skej? Ijkó̱n no̱ kichi̱waj yej ayá̱' ye̱'nemij.
42006034	Iwá̱n siga ankita̱ke̱waltiáj tomi̱n ino̱mej yejsan wel mitzkuepiliáj, ¿té̱ anmota̱nili̱skej? Yej kichi̱waj yej aye̱kti no̱ kita̱ke̱waltiáj yejsan wel kikuepili̱skej se' achó̱n.
42006035	E' amejame̱n xiknekika̱n yej mitzijiyaj iwá̱n xikchi̱waka̱n yej ye̱kti, iwá̱n siga antata̱ke̱waltiáj tejté̱, amo xikchaka̱n iga mamitzkuepili̱ka̱n. Ijkó̱n anmota̱nili̱skej yej pox ye̱kti, iwá̱n amejame̱n anmochi̱waskej ipilowa̱n Dios yej ajko ono', iga yéj no̱ kicho̱kiliá yej ayá̱' taagradece̱rowaj iwá̱n yej kichi̱waj yej aye̱kti.
42006036	Amejame̱n xitacho̱kili̱ka̱n kensan no̱ amoTaj Dios tacho̱kiliá.
42006037	’Amo xitajuzga̱ro̱ka̱n iwá̱n Dios ayá̱' no̱ mitzjuzga̱ro̱skej. Amo xikijli̱ka̱n ni agaj iga ayompa nemi, iwá̱n Dios no̱ ayá̱' mitzijli̱skej iga ayompa annemij. Xike̱lka̱waka̱n yej mitzchi̱wiliáj yej aye̱kti, iwá̱n Dios no̱ ijkó̱n mitzchi̱wili̱skej.
42006038	Yej ankipiáj xikmakaka̱n sekin, iwá̱n Dios no̱ mitzmakaskej. Yawi mitzmakatij ipan amomórra̱l este te̱mis, este tejtekualtitos, iwá̱n este áyo'ya kitolo̱j amomórra̱l. Achó̱n ke̱' agaj ankimakaskej, acho̱nsan no̱ Dios mitzmakaskej.
42006039	Jesús ijkí̱n kijtoj iga mami̱xkui̱tilo: —¿Ix wel se̱ pacha kima̱wila̱ntiá se' pacha iga makojkui̱lti? ¿Ix ayá̱' a̱n wetziskej iyo̱mextimej ipan se̱ xapo'?
42006040	Yej nemi momachtiá ayá̱' má̱j tamati ken yej tamachtiá, kua̱' kitámi̱jya iga momachti̱j, kaxíli̱jya yej tamachtiá.
42006041	’¿Te iga tiki̱xtachi̱liá mokni̱n iga kipiá tasoltzi̱n ipan iyi̱x iwá̱n ayá̱' tikita iga tej tikpiá tapan ipan moyi̱x?
42006042	Siga ayá̱' tikita iga tikpiá weyi tapan ipan moyi̱x, ¿kén timi̱xe̱wiá iga tikijliá mokni̱n: “Nokni̱n, achi manimitzki̱xtili tasoltzi̱n yej tikpiá ipan moyi̱x”? ¡Tej yej timopajpantiá iga tiye̱'nemi!, xiki̱xti achto inó̱n tapan yej ono' ipan moyi̱x iwá̱n ijkó̱n wel tikye̱'itas iga tiki̱xtiliá tásol ipan iyi̱x mokni̱n.
42006043	’Nisé̱ kuawi' yej mokua̱liá ita̱kilka wel kipiá ita̱kilka yej ayá̱' mokua. Iwá̱n kuawi' yej ayá̱' mokua̱liá ita̱kilka, awel no̱ kipiá ita̱kilka yej mamokua.
42006044	Sejsé̱ kuawi' mo‑i̱xmati ipansan ita̱kilka: ayá̱' moteki ita̱kilka a̱makuawi' ipan witzkuawi', niga moteki uva ipan cha̱wawitz.
42006045	Ta̱ga' yej ye̱'nemi, ye̱'tajtowa, iga ipan iya̱lmaj kejla̱nto' yejsan ye̱kti. Iwá̱n ta̱ga' yej ayá̱' ye̱'nemi, kuajkuantas kijtowa iga ipan iya̱lmaj ono' yej ajaye̱kti, iga yej ono' ipan iya̱lmaj inó̱n kijtowa.
42006046	’¿Te iga anne‑ijliáj “NoTe̱ko, noTe̱ko”, iwá̱n ayá̱' ankichi̱waj yej nimitzijliáj?
42006047	Nia nimitzijli̱tij ken ne̱si inó̱n yej wi̱' note̱noj, yej kikaki notájto̱l iwá̱n kichi̱wa yej nikijtowa.
42006048	Inó̱n ken tikita se̱ ta̱ga' yej kichij íkal de material. Achto ta̱lichkua' wejkatan iga kajli mataksato ipan weyite'ti. Kua̱' weyá' a̱'ti iwá̱n wa̱laj a̱rreso̱moj yej pox tajpalej ipan kajli, niga wel ko̱li̱n, iga inó̱n kajli to̱kto' ipan te'ti.
42006049	E' yej ne̱tajto̱lkaki iwá̱n ayá̱' kichi̱wa yej nikijtowa, inó̱n ken tikita se̱ ta̱ga' yej kichij íkal ipan petz ta̱jli iwá̱n ayá̱' kipiá ka̱n taksato'. Iwá̱n kua̱' weyá' a̱'ti, wa̱laj a̱rreso̱moj yej pox tajpalej ipan inó̱n kajli iwá̱n inó̱n kajli wetzi' iwá̱n mela'xi̱xiti̱ni'.
42007001	Kua̱' Jesús tami' tata̱tapo̱wij, yajki a̱ltepe̱' Capernaum.
42007002	Ompa cha̱ntitoya se̱ capitán yej kimanda̱rowa̱ya solda̱dojmej de Roma, kipiaya se̱ itekipanowa̱ni yej kipoxnekiá, e' we̱titoya. Ali̱nsan poliwiá iga mikiá.
42007003	Kua̱' inó̱n capitán kikagui' yej Jesús kichijto', kiti̱tan we̱wetkej yej kimanda̱rowaj judiyojmej iga makijli̱tij Jesús iga makachitialti itekipanowa̱ni inó̱n capitán.
42007004	Yejame̱n yajkij kitatoj Jesús, iwá̱n ijkí̱n kitejteki'ijlijkej: —Inó̱n capitán kajasi iga xikpale̱wi,
42007005	iga kiye̱'ita tokni̱wa̱n yej no̱ israeli̱tajmej, iwá̱n yéj ne̱chi̱wilijkej notio̱pamej.
42007006	Jesús yajki iwa̱mej. E' kua̱' asitiá̱yaja cha̱n inó̱n capitán, inó̱n capitán kiti̱tan iyami̱gojmej iga ijkí̱n makijli̱tij: —NoTe̱ko, akajasi xikalaki nocha̱n, ayá̱' neajasi iga xasi nokalijti'.
42007007	Inó̱n iga ayá̱' nimi̱xe̱wij iga nimitzte̱mo̱to noma̱tika. E' xikíjtosan iga maye̱ktiá notekipanowa̱ni iwá̱n ye̱ktiás.
42007008	Nej no̱ ono' yej ne̱tekimaka iwá̱n no̱ niktekimaka solda̱dojmej. Kua̱' nikti̱tani se̱ mayawi kanaj, yawi; iwá̱n kua̱' se' nikijliá iga mawi̱ki, wi̱'; iwá̱n kua̱' nikijliá notekipanowa̱ni iga makichi̱wa tejté̱, kichi̱wa.
42007009	Kua̱' inó̱n kiká' Jesús, madmira̱doj, iwá̱n kitachi̱lij yej kitokatinemiáj, kijlijkej: —Nimitzijliáj iga anikasi' nisé̱ israelita yej mamopoxconfia̱ro ipan nej ken iní̱n ta̱ga'.
42007010	Kua̱' tati̱tanimej yajkij icha̱n capitán, kasitoj tekipanowa̱ni, achitia'ya.
42007011	Jesús iwá̱n idisci̱polojmej iwá̱n komati gente nemi ya̱yaj ipan se̱ a̱ltepe̱' yej ito̱ka̱' Naín.
42007012	Kua̱' asitiá̱yaja ipan a̱ltepe̱', kita' iga nemi yawij kito̱katij se̱ yej mi', yej ise̱lpiltzi̱n se̱ yej we̱wejmí'. Mia' kipo̱lojtia̱yaj yej de ompamej.
42007013	Kua̱' toTe̱ko kita', cho̱ga' iya̱lmaj iga inó̱n viuda, iwá̱n kijlij: —Amo xicho̱ka.
42007014	Iwá̱n kitechoj tapechtzi̱n ka̱n mejmelajtia̱ya á̱nimaj iwá̱n kichijchin. Iwá̱n mokejketzkej yej nemi kiwi̱gayaj. Jesús kijlij á̱nimaj: —Chokotzi̱n, nimitzijliá: ¡ximoketza!
42007015	Iwá̱n mota̱lij in yej miktoyay iwá̱n pé̱wa'ya tajtoj. Iwá̱n Jesús kima'ya iye̱'.
42007016	Iwá̱n nochi yej ompa onoyaj momajtijkej iwá̱n ijkí̱n kiweyimati̱ltia̱yaj Dios: —Te‑i̱xna̱mikiko se̱ profeta yej kipoxpiá poder. Iwá̱n kijtowa̱yaj no̱: —Dios wa̱laj kipale̱wi̱ko ige̱ntej.
42007017	Iwá̱n yej kichij Jesús, no̱ya̱n Judea momati' iwá̱n este ipan a̱ltepe̱mej yej najna̱'san onokej.
42007018	Juan kimati' yej kichij Jesús iga kipowilijkej idisci̱polojmej. Iwá̱n Juan kino̱tza' o̱me idiscí̱poloj,
42007019	iwá̱n kiti̱tan iga makitajtanitij Jesús: “¿Ix tejya in Cristo yej yawi wi̱kiti, o nikcháskejo' sewo'?”
42007020	Kua̱' idisci̱polojmej Juan kitechojkej Jesús, kijlijkej: —Juan yej tabautiza̱rowa ne̱ti̱tankej iga manimitztajtanikij; “¿Ix téjyaki' in Cristo yej yawi wi̱kiti, o nikcháskejo' sewo'?”
42007021	Iwá̱n íkua̱' Jesús kachitialtij mia' yej se̱se'pa iga we̱titoyaj, iwá̱n yej kipiayaj ma̱lespí̱ritoj, iwá̱n no̱ kitachaltij mia' pachamej.
42007022	Iwá̱n Jesús kijtoj: —Xa̱ka̱n xikijli̱tij Juan inochi yej ankitakej iwá̱n yej ankikakikej: pachamej tachaja, ko̱xomej nejnémija, yej pala̱ntia̱yaj inakayomej iga kipiayaj lepra, achitiákeja, yej ayá̱' takakiáj, iná̱n takákija, yej miktoyaj, ojpa‑isákeja. Iwá̱n yej ayá̱' motapialiáj, mopowiliaya ye̱'noti̱ciaj ken iga Dios tasalva̱rowa.
42007023	Pa̱ktos yej ayá̱' kikajte̱wa iga moconfia̱rowa ipan nej.
42007024	Kua̱' yájkija itati̱tanimej Juan, Jesús pe̱' tata̱tapo̱wij de Juan; kijtoj: —¿Té̱ ankitato̱yaj ipan desierto? ¿Ix se̱ ojta' yej ko̱o̱li̱na ejeka'?
42007025	Iwá̱n siga ayá̱', ¿té̱taj ankitato̱yaj? ¿Ix se̱ ta̱ga' yej ye̱'taajakijto'? Amejame̱n ankimatij iga yej moye̱'taajakiáj iwá̱n nemij ken kinekij, cha̱ntitokej cha̱n re̱yejmej.
42007026	Iwá̱n, ¿té̱ nokta ankitato̱yaj? ¿Ix se̱ profeta? Kena, yéj ma̱jya sej que se̱ profeta.
42007027	De Juan tajtoj ka̱n ijkí̱n ijkuilijto': Nikti̱tani notati̱tan iga mo‑i̱xtaj matayaka̱na, iga ken kua̱' mamitzojtápoya.
42007028	Nimitznojma‑ijliáj iga ateyi nisé̱ profeta yej má̱j tayaka̱nto' que Juan yej tabautiza̱rowa, e' yej momachi̱liá iga até̱ iteki de inochi yej mote̱makaj iga Dios marreina̱ro ipan yejame̱n, inó̱n yej má̱j tayaka̱nto' que Juan.
42007029	Nochi yej kikakikej itájto̱l Juan este yej kicobra̱rowa̱yaj impuestos iga Roma, no̱ mobautiza̱rojkej iwá̱n ijkó̱n kichijkej ken Dios tatekimaka.
42007030	E' fariseojmej iwá̱n yej tamachtiáj ipan la ley, ayá̱' mobautiza̱rojkej iná̱' Juan, iwá̱n ayá̱' kinekikej yej Dios kinekiá makichi̱wa iga yejame̱n.
42007031	Iwá̱n toTe̱ko kijtoj: —Amejwa̱n yej ina̱mpa amonokej anne̱sij ken tikita
42007032	ko̱kone̱' yej ma̱wiltiáj ipan tajkoa̱ltepe̱' iwá̱n kitzajtziliáj iyikni̱wa̱n: “Nejame̱n nimitztapi̱tzilijkej iga a̱ka iwá̱n ayá̱' anmijto̱tijkej; nejame̱n nimitzikno̱takui̱kilijkej iwá̱n ayá̱' ancho̱kakej.”
42007033	Ijkó̱n ini̱mej gente; wa̱laj Juan yej tabautiza̱rowa yej akikua̱ya pa̱n niga konia̱ya vino iwá̱n amejame̱n ankijtowaj iga kipiaya ma̱lespí̱ritoj.
42007034	Iwá̱n niwa̱laj nej yej iPiltzi̱n Ta̱ga' yej nitakua iwá̱n nikoniá vino, iwá̱n ankijtowaj iga nipoxtakua iwá̱n nita̱wa̱na, nimotókaki' iwá̱n yej ayá̱' ye̱'nemij iwá̱n ino̱mej yej kicobra̱rowaj impuestos iga Roma.
42007035	Kua̱' tikita ken iga ye̱'nemij yej momela'confia̱rowaj ipan Dios, ne̱si iga Dios nochi kimati te̱ kichi̱wa.
42007036	Se̱ fariseo kijlij Jesús iga matakua̱ti icha̱n, iwá̱n kala' kalijti'. Iwá̱n kua̱' ki̱xná̱nto'ya mesa,
42007037	asito se̱ siwa̱' yej ayá̱' ye̱'nemi. Inó̱n siwa̱' de ompa, iwá̱n kimati' iga Jesús yajki takua̱to cha̱n inó̱n fariseo. Kiwi̱ga' se̱ ibote̱yajtzi̱n yej chijto' de te'ti yej ito̱ka̱' alabastro. Ípan kiwi̱ga' aceite yej pox ajwiya̱'.
42007038	Iwá̱n itepotztajpa Jesús, cho̱ga' iyikxite̱noj, iwá̱n inó̱n siwa̱', iga iyi̱xa̱' kikxipa̱tzoj. Iwá̱n kiwa̱ki̱ltij iga itzónkal, iwá̱n kikxipipitzoj iwá̱n kitajta̱lilij aceite yej pox ajwiya̱'.
42007039	Kua̱' fariseo yej nemi kitamaka Jesús, kita' yej nemi kichi̱wa inó̱n siwa̱', kijtoj ipan iya̱lmaj: “Siga iní̱n ta̱ga' katka mela'profe̱taj, kimatiá katiábapa iní̱n siwa̱' yej nemi kichijchimi; ayá̱' ye̱'nemi.”
42007040	Iwá̱n Jesús kijlij fariseo: —Simón, nimitzijli̱jneki achi tejté̱. Fariseo kijtoj: —Tamachtia̱ni, xine‑ijli.
42007041	Jesús kijtoj: —Onoya o̱me ta̱ga' yej kidebe̱rowa̱yaj yej tata̱ke̱wa tomi̱n. Se̱ debe̱rowa̱ya ke̱' se̱ kita̱niá quinientos días iwá̱n se' ke̱' kita̱niá cincuenta días.
42007042	Iwá̱n nisé̱ de yejamej awel kikuepa' inó̱n tomi̱n, iwá̱n inó̱n yej tata̱ke̱wa tomi̱n, kijlij yej debe̱rowaj iga ay'ya makikuepaka̱n inó̱n tomi̱n. Iná̱n xine‑ijli, ¿katiapa de yejamej má̱j kinekis?
42007043	Simón kijtoj: —Anka yej má̱j komati tomi̱n ke̱lka̱wilij iga kidebe̱rowa̱ya. Jesús kijtoj: —Ómpaya ken tikijtoj Simón.
42007044	Iwá̱n Jesús kitachi̱lij siwa̱', iwá̱n kijlij Simón: —Ta' xikita iní̱n siwa̱'. Nikala' mocha̱n iwá̱n ayá̱' tine‑ikxipa̱ga'. E' iní̱n siwa̱' ne‑ikxipa̱ga' iga iyi̱xa̱' iwá̱n ne‑ijikxiwa̱ki̱ltij iga itzónkal.
42007045	Tej ayá̱' tine̱pipitzoj; e' iní̱n siwa̱', desde que nikala', ayá̱' nemi kikajte̱wa iga kipipitzowa nokxi.
42007046	Ayá̱' tine̱ta̱lilij aceite ipan notzontekon; e' yéj ne̱ta̱lilij aceite yej ajwiya̱' ipan nokxi.
42007047	Inó̱n iga nimitzijliá, ne̱poxnegui' iga nike̱lka̱wílija yej poxsan aye̱kti kichij. E' yej nike̱lka̱wiliá alí̱n yej kichi̱wa yej aye̱kti, inó̱n ayá̱' poxsan ne̱nekis.
42007048	Iwá̱n Jesús kijlij inó̱n siwa̱': —Inochi yej tikchij yej aye̱kti nimitze̱lka̱wílija.
42007049	Iwá̱n yej iwa̱mej ompa takuajtoyaj, motajtankej: —¿A̱'yéj i̱n yej wel no̱ ke̱lka̱wiliá yej se̱ kichi̱wa yej aye̱kti?
42007050	Jesús kijlij inó̱n siwa̱': —Iga timoconfia̱roj ipan Dios, mitzma̱náwija. Xiyo̱lpa̱ktiaya.
42008001	Iwá̱n Jesús yajki ipan nochi wejweyi a̱ltepe̱mej iwá̱n ipan a̱ltepe̱tzitzi̱n iga kipojtinemiá ye̱'noti̱ciaj ken iga Dios reina̱rowa. Nemiá iwá̱n doce idisci̱polojmej.
42008002	Nemiáj no̱ sekin siwa̱tkej yej Jesús kachitialtij yej kipiayaj ma̱lespí̱ritoj iwá̱n yej we̱titoyaj. Se̱ de yejame̱n María, yej ito̱ka̱' no̱ Magdalena yej iyakapan ki̱sa' siete ma̱lespí̱ritoj.
42008003	No̱ Juana yej isiwa̱' Chuza, Chuza kipale̱wia̱ya Herodes ka̱n manda̱rowa. Iwá̱n se' ito̱ka̱' Susana iwá̱n sékino' má̱j yej kipale̱wia̱yaj Jesús iga kimakakej yej itatkímejpa.
42008004	Mia' ki̱skej ipan i‑a̱ltepe̱mej iga kitatoj Jesús. Iwá̱n poxsan monechko̱lo̱'. Iwá̱n Jesús kipowa' iní̱n iga mami̱xkui̱tilo:
42008005	—Se̱ ta̱ga' yajki to̱kato, kipa̱pata̱náltijpa íyo̱l trigo. Ono' yej wetzito ipan ojti iwá̱n kita̱taksayaj yej ompa panowa̱yaj. Wa̱lkej to̱to̱mej iwá̱n kikuajkej.
42008006	Ono' yej wetzito tetza̱la̱n ka̱n ono' ajalí̱n ta̱jli; kua̱' íxwa'ya, ta̱lwa̱gui'.
42008007	Ono' yej wetzito ipan witzyoj. Kua̱' witzyoj sen‑ixwakej iwá̱n tato̱', witzyoj ta‑ijiyo̱miktij.
42008008	E' ono' yej wetzito ipan yé̱'ta̱l. Kua̱' weyakej, pox mochij; iwá̱n ipan sejsé̱ imia̱wayo kita̱lilij este cien íyo̱l. Kua̱' tami' kijtoj inó̱n, Jesús recio tajtoj: —Yej annakasyojkej, xine̱ye̱'kakika̱n.
42008009	Idisci̱polojmej Jesús kitajtankej: —¿Té̱ kijto̱jneki in iní̱n ka̱n mi̱xkui̱tilo?
42008010	Kijtoj Jesús: —Amejwa̱n Dios mitzmati̱ltiáj ken iga yéj reina̱rowa, inó̱n yej ayagaj kimati. E' sekin nikpowiliapa ka̱n mami̱xkui̱ti̱ka̱n, ijkó̱n malej iga tachaskej, ken kua̱' ayá̱' tacháj, iwá̱n malej iga matakakika̱n ayá̱' kimatiskej te̱ kijto̱jneki.
42008011	’Ijkí̱n kijto̱jneki inó̱n ka̱n mi̱xkui̱tilo: Íyo̱l trigo kijto̱jneki itájto̱l Dios.
42008012	Iwá̱n yej wetzi' ipan ojti, inó̱n kijto̱jneki yej kikakíkeja itájto̱l Dios iwá̱n wi̱' Tzitzimi' iga ke̱lka̱waltiáj inó̱n yej kikakikej iga amo makicre̱do̱ka̱n iwá̱n amo mamoma̱nawi̱ka̱n.
42008013	Yej wetzi' ipan teyoj, inó̱n kijto̱jneki yej este yojyo̱lpa̱kij kua̱' kikakij itájto̱l Dios; e' ayéj iga kimela'cre̱dowaj, ken tikita tato̱' yej ayá̱' nelwayoj. Ino̱mej ayá̱' nochípaya kicre̱dojtoskej, iga kua̱' kitantia̱rowaj, kikajte̱waj iyojwi Dios.
42008014	Inó̱n íyo̱l trigo yej wetzi' ipan witzyoj, kijto̱jneki yej kikakij itájto̱l Dios, e' mopojpolowaj iga kiyo̱ltila̱naj yej kejla̱ntokej, kipoxpiasnekij tomi̱n iwá̱n kichi̱waj kensan iya̱lmaj kineki, akichi̱waj yej ye̱kti.
42008015	E' yej wetzi' ipan ye̱'ta̱jli, inó̱n kijto̱jneki yej kicre̱dowaj itájto̱l Dios iga inochi iya̱lmaj, iwá̱n ayí̱' mosemakaj ipan iyojwi Dios iwá̱n kichi̱waj yej ye̱kti.
42008016	’Ayagaj kixo̱taltiá icándi̱l iwá̱n makiko̱ntepacho, niga kita̱liá tapechtampa. Ma̱jwa' kita̱liá ajko iga mata̱wi, iga matachaka̱n yej kalakij.
42008017	Ateyi nité̱ yej i̱ya̱nto' yej amo mamone̱xti. Ateyi yej ichtákasan yej ke̱man amo mamomela'mati.
42008018	’Ta' xikye̱'kakika̱n; yej kipiá, yawij má̱j kimakatij, e' yej ayá̱' kipiá este yej kijtowa iga kipiá yawij kikui̱li̱tij.
42008019	Iyokichikni̱wa̱n Jesús iwá̱n iye̱' yajkij kitatoj Jesús, e' awel asikej ite̱noj iga poxsan kipo̱lojtoyaj.
42008020	Iwá̱n kijlijkej Jesús: —Moye̱' iwá̱n mookichikni̱wa̱n onokej fuera iwá̱n mitzitasnekij.
42008021	Jesús kijtoj: —Yej kikakij itájto̱l Dios iwá̱n kichi̱waj ken kijtowa, inó̱mejwa' in noye̱' iwá̱n nookichikni̱wa̱n.
42008022	Se̱ día Jesús tejkaj ipan weyi á̱ka̱l iwá̱n idisci̱polojmej, iwá̱n Jesús kijtoj: —Mati‑a̱pano̱ka̱n. Iwá̱n yajkij.
42008023	Kua̱' nemi a̱panowa̱yaj, Jesús mokochkui̱lij. Iwá̱n ipan laguna kitzi̱ntijkej se̱ ejeka' yej pox tajpalej, iwá̱n á̱ka̱l pe̱wa' iga a̱te̱mi' iwá̱n este ken a̱wetziaja.
42008024	Iwá̱n kixitijkej Jesús, kijlijkej: —¡Tamachtia̱ni! ¡Tamachtia̱ni! ¡Némiya ti‑a̱wetzij! Iwá̱n moketza' Jesús, kajajwa' ejeka' iwá̱n a̱'ti, iwá̱n pachiwikej, iwá̱n santaka̱mpolijtika̱wi'.
42008025	Iwá̱n Jesús kijlij idisci̱polojmej: —¿Te iga ayá̱' anmoconfia̱rojkej ipan nej? E' yejame̱n majmatika̱wikej iwá̱n san tajtachi̱xtikajkej, iwá̱n mosepantajtankej: —¿A̱'yéj a̱n in iní̱n ta̱ga' yej este ejeka' iwá̱n a̱'ti wel kitekimaka iwá̱n kitajto̱lkakij?
42008026	Iwá̱n kua̱' a̱panójkeja, asikej Gadara yej ono' iyi̱ka̱n laguna, iyi̱xtaj Galilea.
42008027	Iwá̱n kua̱' témoja Jesús, ki̱xna̱mikito se̱ ta̱ga' de ompa yej íkyaya kipiaya ma̱lespí̱ritoj, iwá̱n nochípaya nemiá ipetzka̱n iwá̱n ay'ya katka cha̱nej, kochá posa̱ntoj.
42008028	Kua̱' inó̱n ta̱ga' kita' Jesús, motankua̱ketza' iyi̱xtaj, iwá̱n tzajtzi', kijtoj: —¿Té̱ tikneki nowa̱n, tej Jesús yej iPiltzi̱n Dios yej ono' pox ajko? Nimitztajtaniliá iga amo xine‑ikno̱chi̱wa.
42008029	Ijkó̱n kijtoj iga Jesús kitekimakatoya ma̱lespí̱ritoj iga maki̱sa ipan inó̱n ta̱ga'. Má̱j achto ma̱lespí̱ritoj mia' ve̱j kiki̱tzkia̱ya, malej iga kijikxi‑ilpia̱yaj iwá̱n kimajma‑ilpia̱yaj iga amo macholo; e' yéj sankiko̱koto̱naya inó̱n cadena. Iwá̱n ma̱lespí̱ritoj kiwi̱gaya ipan desierto ka̱n ayagaj cha̱ntito'.
42008030	Jesús kitajtan: —¿Té̱ moto̱ka̱'? Iwá̱n kijlij: —Noto̱ka̱' Mia'. Kijtoj ijkó̱n iga mia' ma̱lespi̱ritojmej onoyaj ipan inó̱n ta̱ga'.
42008031	Kitajtanilijkej Jesús iga amo makiti̱tani̱ka̱n xapoko yej ayá̱' kipiá ka̱n tanto'.
42008032	Ipan tepe̱' takuajtinemiáj mia' koyame̱mej, iwá̱n ma̱lespi̱ritojmej kiteki'tajtanilijkej Jesús iga makalakika̱n ipan koyame̱mej; iwá̱n Jesús ompa kiti̱tan ino̱mej ma̱lespi̱ritojmej.
42008033	Kua̱' kí̱skeja ipan inó̱n ta̱ga', kalákkeja ipan koyame̱mej, iwá̱n inochi momajma̱petzko̱toj ipan barranko, wetzitoj ipan laguna iwá̱n ompa a̱mikikej.
42008034	Kua̱' inó̱n kitakej yej kicuida̱rojtinemiáj koyame̱mej, mo̱ka̱cholojkej iwá̱n yajkij kipowatoj ipan a̱ltepe̱' iwá̱n ipan a̱ltepe̱tzitzi̱n.
42008035	La gente yajkij kitatoj yej mochij. Iwá̱n yajkij ka̱n ono' Jesús; kasitoj inó̱n ta̱ga' yej kipiaya ma̱lespí̱ritoj este e̱wato' ite̱noj Jesús; taajakíjto'ya iwá̱n ye̱'tajlá̱nto'ya. Iwá̱n majmawikej.
42008036	Iwá̱n yej kitakej, kipojkej inewi san kén kitakej iga ye̱ktiá' inó̱n ta̱ga' yej kipiaya ma̱lespí̱ritoj.
42008037	Nochi gente de Gadara iwá̱n yej najna̱'san icha̱mej kiteki'ijlijkej Jesús iga makí̱saya ompa iga poxsan majmawiáj. Iwá̱n Jesús kala' ipan á̱ka̱l iwá̱n ya̱yay.
42008038	Iwá̱n inó̱n ta̱ga' yej ípan ki̱sa' ma̱lespi̱ritojmej, kiteki'tajtanilij iga mayáwiya íwa̱n. E' Jesús kitekimá' iga maka̱wi, kijlij:
42008039	—Xaj mocha̱n, iwá̱n xikpowa nochi yej Dios mitzchi̱wilij. Inó̱n ta̱ga' yajki, iwá̱n kipowa' no̱ya̱n ipan inó̱n a̱ltepe̱' yej Jesús kichij ipan yéj.
42008040	Kua̱' Jesús asito sej Galilea, nochi kichi̱xtoya iwá̱n pa̱kikej iga ki‑o̱mema̱wijkej.
42008041	Iwá̱n asi' se̱ ta̱ga' yej ito̱ka̱' Jairo yej manda̱rowa tio̱pan. Inó̱n ta̱ga' motankua̱ketzato iyikxite̱noj Jesús, iwá̱n iga inewi iya̱lmaj kitajtanilij iga mayawi icha̱n
42008042	iga kipiaya ise̱ltaochi̱n ken de doce años yej mikisnekiaya. Ka̱n nemi ya̱ya Jesús, este kipi̱pitzkowa̱yaj iga mia' yej kitokaj.
42008043	Iwá̱n nemi ya̱ya no̱ ompa se̱ siwa̱' yej we̱titoya, doce años ki̱stoya ken imé̱s yej awel pachiwiá. Kitámija inewi itomi̱n iga yajka iwá̱n me̱dicojmej iwá̱n ayagaj wel kachitialtij.
42008044	Inó̱n siwa̱' kitechoj Jesús itepotztájbapa iwá̱n kichijchimilij ite̱mpan itzótzol, iwá̱n íkua̱' pachiwi' iga ki̱stoya ken imé̱s.
42008045	Iwá̱n Jesús kijtoj: —¿A̱'yéj ne̱chijchin? Nochi kijtojkej iga ayéj yejame̱n. Pedro iwá̱n yej iwá̱n nemiáj, kijtojkej: —Tamachtia̱ni, nemi mitzpi̱pitzkowaj iwá̱n mitzya̱yagatope̱waj nijnijiga, iwá̱n tikijtówa‑o': “¿A̱'yéj ne̱chijchin?”
42008046	E' Jesús kijtoj sej: —Agaj ne̱chijchin, nikmachi̱lij iga ipan nej ki̱sa' poder.
42008047	Kua̱' siwa̱' kita' iga awel mi̱ya̱na, kuekuechkatiajki, motankua̱ketzato iyikxite̱noj Jesús. Kinojma‑ijtoj iyi̱xtaj la gente te iga kichijchin iwá̱n kén iga ye̱ktiá' íkua̱'san.
42008048	Jesús kijlij: —Nopíj, iga timoconfia̱roj ipan nej, ti‑achitia'ya. Xaja tamelá̱.
42008049	Mie̱j ta̱tapojtóyao' Jesús, a̱'pa asi' yej wa̱laj icha̱n Jairo, inó̱n yej manda̱rowa tio̱pan, kijlij: —Mosiwa̱piltzi̱n mi'ya, ay'ya má̱j xikuejkuesojto toTamachtia̱ni.
42008050	E' Jesús kiká' iwá̱n kijtoj: —Amo ximajmawi, ximoconfia̱ro ipan nej iwá̱n mopiltzi̱n ye̱ktiás.
42008051	Kua̱' asi' Jesús cha̱n Jairo, ayá̱' kine' a̱'san ne̱si' makalaki, petz Pedro, Santiago, Juan, itaj takotzi̱n iwá̱n iye̱'.
42008052	Nochi mokno̱matitoyaj iwá̱n cho̱katoyaj iga inó̱n takotzi̱n. E' Jesús kijtoj: —Amo xicho̱katoka̱n, takotzi̱n ayá̱' mikto', yejwa' kochto'.
42008053	Iwá̱n Jesús kiwejwetzkilijkej, iga kimatiáj iga míkto'ya in inó̱n takotzi̱n.
42008054	E' Jesús kiki̱tzkilij ima̱' iwá̱n recio kino̱tza': —¡Takotzi̱n, ximoketza!
42008055	Iwá̱n sej ojpa‑isa' iwá̱n nimaní̱n moketza'. Iwá̱n Jesús tatekimá' iga mamotamakátiya in takotzi̱n.
42008056	Itaj iwá̱n iye̱' san tajtachi̱xtikajkej; e' Jesús tatekimá' iga amo agaj makimati yej mochij.
42009001	Jesús kinechkoj doce idisci̱polojmej iwá̱n kimá' poder iga wel makiki̱xti̱ka̱n ma̱lespi̱ritojmej, iwá̱n no̱ iga makachitialti̱ka̱n yej we̱titokej.
42009002	Kiti̱tankej iga makijto̱ka̱n kén iga reina̱rowa Dios, iwá̱n iga mataachitialti̱ka̱n.
42009003	Iwá̱n kijlijkej: —Amo xikui̱gaka̱n nité̱ ipan ojti. Niga bastón, niga mórra̱l, niga tákual, niga tomi̱n, iwá̱n amo xikui̱gaka̱n o̱me amokua̱ch.
42009004	Ka̱n amasitij agaj icha̱n, ómpasan xika̱wika̱n este que matami amotekipáno̱l iwá̱n anki̱saskej ipan inó̱n a̱ltepe̱'.
42009005	Iwá̱n ka̱n ayá̱' mitzo̱mema̱wi̱skej, xiki̱saka̱n ipan inó̱n a̱ltepe̱', xiktzejtzelo̱ka̱n amokxita̱lpíno̱l iga makimatika̱n iga ayá̱' kichijkej yej ye̱kti.
42009006	Iwá̱n ki̱skej, yajkij ipan inewi a̱ltepe̱tzitzi̱n, kipojtinenkej ye̱'noti̱ciaj kén iga Dios tasalva̱rowa iwá̱n kachitialtijtinenkej yej we̱titokej.
42009007	Rey Herodes kiká' yej kichijtinemi Jesús; iwá̱n ay'ya kimatiá te̱ kichi̱waya iga sekin kijtowa̱yaj: —Anka ojpa‑isa' sej Juan ka̱n miktoya.
42009008	Sekin kijtowa̱yaj: —O mi̱xne̱xti̱ko el profeta Elías. Iwá̱n sekin kijtowa̱yaj: —Anka ojpa‑isa' sej agaj ikyapaprofe̱taj.
42009009	E' Herodes kijtoj: —Esi nej nitatekimá' iga makikechtekika̱n Juan, ¿a̱'yejtaj a̱n in iní̱n yej nikaki kipowaj kuajkuantas iga yéj? Inó̱n iga Herodes kitasnekiá Jesús.
42009010	Kua̱' mokuepkej iyapo̱stolejmej Jesús, kipowilijkej inewi yej kichijkej. Iwá̱n Jesús kinechkoj idisci̱polojmej iwá̱n kiwi̱ga' ka̱n ayagaj ono', na̱'san se̱ a̱ltepe̱' ito̱ka̱' Betsaida.
42009011	E' kua̱' la gente kimati', kitokakej no̱, iwá̱n Jesús ki‑o̱mema̱wij in ino̱mej, iwá̱n kita̱tapo̱wijkej kén iga reina̱rowa Dios iwá̱n kachitialtij yej we̱titokej.
42009012	Kua̱' tió̱ta'ya, kitecho̱toj Jesús doce iyapo̱stolejmej, iwá̱n kijlijkej: —Xikijli la gente mayá̱ka̱nya mamose̱wi̱tij, iwá̱n makite̱mo̱tij tákual ipan a̱ltepe̱' iwá̱n ipan a̱ltepe̱tzitzi̱n yej najná̱' onokej, iga nigaj ateyi nité̱.
42009013	Jesús kijtoj: —Amejwa̱n xiktamakaka̱n. Yejame̱n kijtojkej: —E', nikpiajsan se̱ mano pa̱n iwá̱n o̱me michin, ¿ix nikowatij tákual iga nochi ini̱mej?
42009014	Onoyaj ken cinco mil tajta̱ga'. E' Jesús kijlij idisci̱polojmej: —Xikijli̱ka̱n iga mamota̱li̱ka̱n de cincuenta en cincuenta.
42009015	Ijkó̱n kichijkej, iwá̱n nochi motajta̱lkej.
42009016	Iwá̱n Jesús kikui' se̱ mano pa̱n iwá̱n o̱me michin iwá̱n ajkotachá' iwá̱n kimá' gracias Dios iga tákual, iwá̱n kipo̱poste'. Iwá̱n kimajmakakej disci̱polojmej iga makimajmakaka̱n la gente.
42009017	Takuajkej inochimej este ijixwikej, iwá̱n disci̱polojmej kite̱míjkejo' doce chikiwi' de tákual yej ay' kikuajkej.
42009018	Se̱ día Jesús iyoka ora̱dojtoya. Ompa no̱ onoyaj idisci̱polojmej, iwá̱n Jesús tatajtan: —In sekin, ¿té̱ kijtowaj de nej?
42009019	Yejame̱n kijtojkej: —Sekin kijtowaj tej tiJua̱n yej tabautiza̱rowa̱ya; sekin kijtowaj iga tej Elías; iwá̱n sekin kijtowaj iga tej anka tiikyapaprofe̱taj yej ojpa‑isa' sej.
42009020	Iwá̱n kitajtankej sej: —In amejame̱n, ¿té̱ ankijtowaj de nej? Iwá̱n Pedro kijlij: —Tej tiCri̱stoj yej itati̱tan Dios.
42009021	E' Jesús kitekimá' idisci̱polojmej iga amo makijli̱ka̱n agaj iga yéj Cristo.
42009022	Iwá̱n kijlijkej: —Nej yej iPiltzi̱n Ta̱ga', yawij ne‑ikno̱chi̱watij poxsan iwá̱n yawij ne‑ijiyatij we̱wetkej yej manda̱rowaj iwá̱n ije̱fejmej sacerdo̱tejmej iwá̱n yej tamachtiáj ipan iley Moisés. Yawij ne̱mikti̱tij iwá̱n ipan e̱yi día nia ni‑ojpa‑isati sej.
42009023	Iwá̱n Jesús kijlij nochi gente: —Siga agaj kineki mane̱toka, ay'ya makichi̱wa yej yéj kineki, iwá̱n manejnemi ipan noojwi nochipa malej iga makikno̱chi̱waka̱n poxsan este makimikti̱ka̱n.
42009024	Yej ayá̱' kinekis mamiki, yawi mikiti; e' yej mikis iga nej ne̱toka, nochipa onos nowa̱n.
42009025	¿Itejas in ta̱ga' siga makipiá inochi yej ono' ipan iní̱n ta̱jli, siga ima̱tika mamopolo o mamiki?
42009026	Siga agaj pi̱na̱wa iga ne̱toka iwá̱n iga kipowa notájto̱l, ijkó̱n no̱ nej yej iPiltzi̱n Ta̱ga', nipi̱na̱was iga yéj kua̱' niwi̱' nigoberna̱ro̱ki iwá̱n iweyipode̱r noTaj, iwá̱n a̱ngelejmej yej xojxo̱tatiwi̱tzej.
42009027	Nimitznojma‑ijliáj iga sekin yej nij onokej ayá̱' mikiskej este que makitaka̱n kén iga reina̱rowa Dios.
42009028	Kipiá' ken ocho días iga kipojtoya inó̱n, Jesús tejkaj ipan se̱ tepe̱' ora̱do̱to. Kiwi̱ga' Pedro, Juan iwá̱n Jacobo.
42009029	Kua̱' ora̱dojtoya, moxa̱ygapata' iwá̱n itzótzol mokuepa' este ichkati' iwá̱n mela'ta̱wij.
42009030	Iwá̱n ne̱sikoj o̱me̱n tajta̱ga' iga ta̱tapowakoj iwá̱n Jesús, ikyapaprofe̱tajmej Moisés iwá̱n Elías.
42009031	Íkua̱' kiyawalojtoyaj weyi ta̱wi̱lka̱n yej ipode̱rpa Dios. Iwá̱n kipojtoyaj kén iga yawi kikno̱chi̱watij Jesús iwá̱n kén iga yawi mikiti en Jerusalén.
42009032	Malej iga Pedro iwá̱n yej íwa̱n nemiáj pox kochisnekiáj, e' yejame̱n akochkej iwá̱n kitakej ita̱wi̱lyo Jesús iwá̱n ino̱mej o̱me̱n tajta̱ga' yej onoyaj iwá̱n Jesús.
42009033	Kua̱' némiya ya̱yaj ino̱mej tajta̱ga' iga kikajté̱waja Jesús, Pedro kijlij Jesús: —Tamachtia̱ni, ¡pox ye̱kti iga nonokej nigaj! Manikchi̱waka̱n e̱yi ra̱nchojtzitzi̱n, se̱ iga tej, se̱ iga Moisés iwá̱n se̱ iga Elías. E' Pedro akimatiá te̱ kijtowa̱ya.
42009034	Kua̱' ini̱no' kijtojtoya, wa̱laj se̱ mixti kitzakuakoj. Iwá̱n majmawikej disci̱polojmej kua̱' mixtzakuikej.
42009035	Iwá̱n wa̱laj se̱ tájto̱l ipan mixti, kijtoj: —Ini̱nwa' nokta in noPiltzi̱n yej nikpoxneki; yéj xikakika̱n.
42009036	Kua̱' tami' mokagui' tájto̱l ipan mixti, Jesús isé̱ltiya onoya. E' yejame̱n ayá̱' te̱ kijtojkej iwá̱n ayagaj kipowilijkej yej kitakej.
42009037	Ipan se' día kua̱' temo̱tiwi̱tzeyaj ipan tepe̱', komati gente mi̱xna̱nkej iwa̱mej.
42009038	Iwá̱n se̱ ta̱ga' de yejame̱n tajtoj recio: —Tamachtia̱ni, nimitztajtaniliá iga achi xikita iní̱n nose̱lpiltzi̱n.
42009039	Se̱ ma̱lespí̱ritoj kiyokaki̱tzkiá iwá̱n kitzajtzi̱ltiá iwá̱n kikuejkuekuechkaltiá iwá̱n chijchalposo̱ntiá. Kipoxikno̱chi̱wa iwá̱n ayá̱' kikajte̱wasneki.
42009040	Nikijlíjkaja modisci̱polojmej iga makiki̱xtili̱ka̱n iní̱n espíritu, e' ayá̱' welitiakej.
42009041	Jesús kijtoj: —¡Mataj amejwa̱n ayá̱' anmomela'confia̱rojtokej nopan iwá̱n ayá̱' anye̱'nemij! ¿Este ké̱mano' má̱j nia nonoti iwá̱n amejwa̱n, iwá̱n nia nimitzijyo̱wijtotij? Xikuajliga nijiga mopiltzi̱n.
42009042	Kua̱' chokotzi̱n kina̱'techojtia̱ya Jesús, ma̱lespí̱ritoj kitájkal este ipan ta̱jli iga kikuejkuekuechkaltij recio. E' Jesús kajajwa' inó̱n ma̱lespí̱ritoj iwá̱n kachitialtij inó̱n chokotzi̱n. Iwá̱n kimá' sej itaj.
42009043	Iwá̱n inewi gente san tajtachi̱xtikajkej iga kitakej iweyi poder Dios. Mie̱j inewi moyo̱lmajtijtoyaj iga yej Jesús kichij, kijlij idisci̱polojmej:
42009044	—Xikye̱'kakika̱n iní̱n, iwá̱n amo xike̱lka̱waka̱n; nej yej iPiltzi̱n Ta̱ga' yawij ne̱ka̱watij ipan ima̱' yej ne‑ijiyaj.
42009045	E' yejame̱n ayá̱' kentende̱rowa̱yaj yej kijlia̱yaj, iga ken kua̱' i̱xtzaktoyaj iga aya makentende̱ro̱ka̱n, iwá̱n majmawiáj iga kitajtaniáj Jesús iga té̱ kijto̱jneki ino̱mej tajto̱lmej.
42009046	Iwá̱n idisci̱polojmej pe̱wakej iga mosejsepan‑ijliáj iga a̱'yéj a̱n de yejame̱n má̱j tayaka̱nto'.
42009047	E' Jesús kimati' te̱ kejla̱ntoyaj, kikui' se̱ choochi̱n iwá̱n kiketza' ite̱noj,
42009048	iwá̱n kijlijkej: —Yej ki‑o̱mema̱wiá iní̱n choochi̱n iga ne̱toka, nej neo̱mema̱wiá; iwá̱n yej neo̱mema̱wiá nej, ki‑o̱mema̱wiá no̱ yej ne̱ti̱tan. Iga yej moali̱mpamati ken iní̱n choochi̱n, inó̱n yej má̱j importante.
42009049	Juan kijlij Jesús: —Tamachtia̱ni, nikitakej se̱ ta̱ga' yej kite̱ne̱wiá̱yapa moto̱ka̱' iga kiki̱xtia̱ya ma̱lespí̱ritoj iwá̱n niktekimakakej iga amo makichi̱wa, iga ayá̱' senemi towa̱n.
42009050	Jesús kijtoj; —Amo xika̱walti̱ka̱n, iga yej ayá̱' te̱ma̱lita inó̱n te̱pale̱wiá.
42009051	Kua̱' asitiaya iga Jesús tejkáwisya sej ipan cielo, kisenta̱lij iya̱lmaj iga yawi Jerusalén.
42009052	Jesús kiti̱tan sekin iga maya̱ka̱n ipan se̱ a̱ltepe̱' de Samaria iga kite̱mo̱toj ka̱n ka̱wiskej.
42009053	E' samarita̱nojmej ayá̱' kinekikej iga ompa maka̱wi Jesús iga kimatikej iga nemi ya̱yaj Jerusalén.
42009054	Kua̱' kitakej inó̱n, Santiago iwá̱n Juan yej idisci̱polójmejpa Jesús, kijlijkej: —NoTe̱ko, ¿ix tikneki maniktajtanili̱ka̱n Dios iga matemo ti'ti iga makipolo̱ka̱n yejame̱n, ken kichij el profeta Elías?
42009055	Iwá̱n Jesús kitachi̱lij iwá̱n kajajwa' in ino̱mej: —Amejame̱n ayá̱' anki̱xmatij iyEspí̱ritoj Dios yej mitznentiáj.
42009056	Nej yej iPiltzi̱n Ta̱ga' ayá̱' niwa̱laj nitapolo̱ko, niwa̱laj nitama̱nawi̱ko iga amo mapoliwilo. Iwá̱n yájkija ipan se' a̱ltepe̱'.
42009057	Kua̱' nemi ya̱yaj ipan ojti, se̱ ta̱ga' kijlij Jesús: —NoTe̱ko, nej nikneki manimitztokatinemi ka̱nsan tia.
42009058	Jesús kijtoj: —Koyo̱mej kipiáj ixapoyomej ka̱n kochij, iwá̱n to̱to̱mej kipiáj ixekemej, e' nej yej iPiltzi̱n Ta̱ga', anikpiá ka̱n achi manimokuajtetonti.
42009059	Jesús kijlij se': —Xine̱toka. E' yéj kijtoj: —NoTe̱ko, maniao' achto manikto̱kati notaj.
42009060	Jesús kijtoj: —Xika̱wili yej ken miktokej iga makito̱kaka̱n yej miktokej. Tej xaj, iwá̱n xikpowa kén iga reina̱rowa Dios.
42009061	Se' kijlij: —NoTe̱ko, nikneki manimitztoka, e' achto maniknawati̱ti yej onokej nocha̱n.
42009062	Jesús kijtoj: —Yej nemi ara̱dowa iwá̱n ta̱tachi̱xtiá itepotztajpa, ayá̱' kajasi iga matekipano iga Dios.
42010001	Iwá̱n toTe̱ko kitapejpen se' setenta iwá̱n kiti̱tan ojo̱me̱n iga maya̱ka̱n ipan nochi a̱ltepe̱mej iwá̱n no̱ya̱n ka̱n yéj yawi pano̱ti.
42010002	Kijlijkej: —Mela̱'wa' iga ono' mia' yej wel moconfia̱rowaj ipan nej, e' ayá̱' mia' yej kipowaj ye̱'noti̱ciaj. Yej aya kikakij, inó̱mejwa' ken se̱ weyi mi̱jli yej némiya tayoksi. Inó̱n iga xiktajtanili̱ka̱n yej iTe̱ko mi̱jli iga makiti̱tani tekipanowa̱nimej iga makitekítijya yej ono' pan mi̱jli.
42010003	Amejwa̱n xa̱ka̱n; nimitzti̱tanij ken tikita amborre̱gojmej itza̱la̱n koyo̱mej.
42010004	Amo xikui̱gaka̱n amomórra̱l, niga ka̱n anke̱naj amotomi̱mej, niga se' amogakmej; iwá̱n amo ximoke̱ketztia̱ka̱n iga xita̱tapojtoka̱n iwá̱n agaj yej íwa̱n anmasij ipan ojti.
42010005	Kua̱' ankalakiskej ipan se̱ kajli, achto ijkí̱n xikijto̱ka̱n: “Xonoka̱n tamelá̱.”
42010006	Siga ompa ono' se̱ yej kineki maono tamelá̱, ipan yéj mochi̱was inó̱n yej ankijtowaj, e' siga ayá̱' kineki maono tamelá̱, ayá̱' mochi̱was ken ankijtowaj.
42010007	Xika̱wika̱n ipan ino̱nsan kajli, xikua̱ka̱n iwá̱n xikoni̱ka̱n yej mitzmakaj; pues yej tekipanowa kajasi iga makixta̱waka̱n. Amo xikalaktinemika̱n ipan se̱sé̱ kajli.
42010008	’Kua̱' amasiskej ipan se̱ a̱ltepe̱' iwá̱n mitzo̱mema̱wiáj, xikua̱ka̱n yej mitzmakaskej;
42010009	xikachitialti̱ka̱n yej we̱titokej yej ompa onokej, iwá̱n xikijli̱ka̱n: “Ayo' wejkatis iga reina̱ro̱j Dios ipan amejwa̱n.”
42010010	E' siga amasij ipan se̱ a̱ltepe̱' iwá̱n ayá̱' mitzo̱mema̱wiáj, xa̱ka̱n ipan ca̱llejmej, iwá̱n xikijto̱ka̱n:
42010011	“Este ta̱lpo̱' yej ono' ipan amoa̱ltepe̱' sa̱liwi' ipan nokximej, niktzejtzelojkej iga mane̱si iga ayá̱' anne̱ye̱'itakej. E' xikmatika̱n iga ayo' wejkatis iga reina̱ro̱j Dios.”
42010012	Nimitzijliáj iga kua̱' Dios tajuzga̱ro̱j, yej cha̱ntitokej ipan inó̱n a̱ltepe̱' má̱j kicastiga̱ro̱skej que yej icha̱mej katka a̱ltepe̱' Sodoma.
42010013	’¡Lástima yej ancha̱ntitokej a̱ltepe̱' Corazín! ¡Lástima yej ancha̱ntitokej a̱ltepe̱' Betsaida! Siga ipan a̱ltepe̱' Tiro iwá̱n Sidón mochijka mila̱grojmej yej amejwa̱n ankitakej, desde ikya kikajtejkaj iga kichi̱waj yej aye̱kti, iwá̱n mone̱xtia̱yaj iga kajakia̱yaj itzotzolmej yej moakiá kua̱' mikilo, iga mokno̱matij iwá̱n mota̱líjkaja ipan nexti.
42010014	E' kua̱' Dios tajuzga̱ro̱j, amejwa̱n má̱j yawij mitzcastiga̱ro̱tij que yej cha̱ntitokej a̱ltepe̱mej Tiro iwá̱n Sidón.
42010015	Iwá̱n amejwa̱n yej amocha̱n a̱ltepe̱' Capernaum, ¿ankijtowaj a̱n anya̱tij ipan cielo? ¡Yáwijwa' mitzaki̱tij ka̱n onokej yej miktokej!
42010016	Jesús kijlij sej idisci̱polojmej: —Yej amejwa̱n mitzkakij, ne̱kakij nej; iwá̱n yej ayá̱' mitztajto̱lkuij, nej ayá̱' ne̱tajto̱lkuij, iwá̱n yej ayá̱' ne̱tajto̱lkuij, ayá̱' kitajto̱lkuij yej ne̱ti̱tan.
42010017	Iwá̱n ino̱mej setenta yej yajkaj, yo̱lpa̱ktiwa̱lkej, kijtojkej: —AnnoTe̱ko, este tzitzimimej kichi̱waj ken niktekimakaj ipan moto̱ka̱'.
42010018	Jesús kijtoj: —Kena, nej nikita' iga Tzitzimi' nemi wetzi ipan cielo ken se̱ teyo̱'.
42010019	Nej nimitzmakakej poder iga wel xitaksaka̱n ipan kowa̱mej iwá̱n ipan ko̱lo̱mej, iwá̱n iga wel xikta̱nili̱ka̱n nochi amoenemi̱gojmej, iga amo mamitzchi̱wili̱ka̱n nité̱.
42010020	E' amo xiyo̱lpa̱kika̱n iga ma̱lespi̱ritojmej mitzcre̱dowaj, xiyo̱lpa̱kika̱n iga amoto̱ka̱mej ijkuilíjto'ya ipan cielo.
42010021	Íkua̱' Jesús yo̱lpa̱gui' iga iyEspí̱ritoj Dios kiyo̱lchikaj, iwá̱n kijtoj: —NoTaj yej tikchij cielo iwá̱n ta̱jli, nimitzweyimati̱ltiá iga tikne̱xtilij yej ayá̱' moweyimatij inó̱n yej ayá̱' tikne̱xtilij yej tamatij, iga tej ijkó̱n tikne'.
42010022	’NoTaj ne̱ma'ya inochi yej ono'. Ayagaj ne̱mela'i̱xmati nej yej iPiltzi̱n Dios, isé̱ltisan te̱Taj Dios ne̱mela'i̱xmati. Iwá̱n ayagaj no̱ kimela'i̱xmati te̱Taj; nosé̱ltisan nej yej iPiltzi̱n, iwá̱n ino̱mej yej nej nikneki iga maki̱xmatika̱n.
42010023	Iwá̱n kitachi̱lij idisci̱polojmej, kijlij: —Pa̱kiskej yej makitaka̱n yej ankitztokej;
42010024	iga nimitzijliáj iga mia' profe̱tajmej iwá̱n re̱yejmej kitasnekiá̱j iní̱n yej ankitztokej, iwá̱n ayá̱' kitakej; kinekiáj makikakika̱n iní̱n yej amejwa̱n nemi ankikakij, iwá̱n ayá̱' kikakikej.
42010025	Iwá̱n se̱ yej tamachtiá ipan iley Moisés, moketza' iga tajtoj iga san kinekiá makita te̱ kijto̱j Jesús iwá̱n kitajtan: —Tamachtia̱ni, ¿té̱ nikchi̱was iga wel manono nochipa iwá̱n Dios?
42010026	Jesús kijtoj: —¿Té̱ ijkuilijto' ipan la ley? ¿Kén tikentende̱rowa?
42010027	Iwá̱n yej tamachtiá ipan la ley, kijtoj: —“Xikneki moTe̱ko Dios iga inewi moa̱lmaj, iwá̱n iga inochi moespí̱ritoj iwá̱n iga inewi motájpal iwá̱n yéj nochipa xikejla̱nto, iwá̱n xikneki mokni̱n kensan tej timoneki.”
42010028	Jesús kijtoj: —Ómpaya ken tikijtoj. Siga inó̱n tikchi̱was, nochipa tonos iwá̱n Dios.
42010029	E' inó̱n yej tamachtiá ipan la ley moweyimatiá iyi̱xtaj yej ompa onoyaj, iwá̱n kitajtan Jesús: —¿A̱'yejtaj in nokni̱n?
42010030	Jesús kijtoj: —Se̱ ta̱ga' ki̱sa' Jerusalén iga yawi Jericó. Iwá̱n ipan ojti kitachtekijkej, este itzótzol kikui̱lijkej, kimagakej, iwá̱n este kitapolo̱ltijkej iwá̱n ompa kikajtejkej.
42010031	E' kémpasan ipan inó̱n ojti pano̱tia̱ya se̱ sacerdote; e' san kitachi̱lij iwá̱n san kipatilij.
42010032	Se̱ levita yej tekipanowa ipan weyitio̱pan no̱ ompa asi', kitachi̱lij iwá̱n no̱ san kipatilij.
42010033	E' se̱ ta̱ga' yej cha̱ntito' Samaria nemi ya̱ya ipan ino̱nsan ojti, kua̱' kita', kicho̱kilij.
42010034	Iwá̱n kina̱'techoj iwá̱n kipajtilij ka̱n kimagakej. Kita̱lilij aceite iwá̱n vino, iwá̱n kilpilij iga tzótzol. Kitejkawi̱ltij ipan ibu̱rroj iwá̱n kiwi̱ga' ipan se̱ kajli iwá̱n ompa kicuida̱rojtoya.
42010035	Ipan se'ya día kua̱' yáwiya, kiki̱xtij tomi̱n yej vale̱rowa ke̱' se̱ kita̱niá o̱me día iwá̱n kimá' ite̱ko kajli, iwá̱n kijlij: “Xine̱cuida̱rowili iní̱n ta̱ga', iwá̱n siga má̱j tigasta̱ro̱j, nimitzkuepili̱j kua̱' nimokuepas.”
42010036	Jesús kijtoj: —De ini̱mej e̱yi ta̱ga', ¿a̱' mochij iyikni̱n inó̱n ta̱ga' yej kitachtekijkej?
42010037	Yej tamachtiá ipan la ley kijtoj: —Yej kicho̱kilij. Iwá̱n Jesús kijtoj: —Xaj iwá̱n ijko̱nsan no̱ xikchí̱ tej.
42010038	Jesús ojkui' sej iwá̱n asi' ipan se̱ a̱ltepe̱tzi̱n ompa ka̱n se̱ siwa̱' yej ito̱ka̱' Marta ki‑o̱mema̱wij icha̱n.
42010039	Marta kipiaya se̱ isiwa‑ikni̱n yej ito̱ka̱' María, iwá̱n mota̱lij iyikxite̱noj Jesús iga makikaki yej yéj kijtojtoya.
42010040	E' Marta, kiyo̱ltila̱ntoya iga kichi̱wa mia' itekipáno̱l, kina̱'techoj Jesús iwá̱n kijlij: —NoTe̱ko, ¿ix ayá̱' tikita iga nosiwa‑ikni̱n ne̱senkoka̱wiliá notekipáno̱l? Xikijli iga mane̱pale̱wi.
42010041	Jesús kijtoj: —Marta, Marta, mitzyo̱ltila̱nto' iwá̱n poxsan mitzyo̱lmiktiá kuajkuantas.
42010042	E' se̱san yej má̱j ye̱kti. María kitapejpen yej ye̱kti iwá̱n ayagaj yawi kika̱walti̱ti.
42011001	Se̱ día Jesús ora̱dojtoya ipan se̱ lugar iwá̱n kua̱' tami' ora̱doj se̱ idiscí̱poloj kitajtan: —NoTe̱ko, xine̱ne̱xtili̱ka̱n ken iga mani‑o̱ra̱do̱ka̱n, ijkó̱n ken Juan kine̱xtilij no̱ idisci̱polojmej.
42011002	Jesús kijtoj: —Kua̱' antajtowaj wa̱n Dios, xikijto̱ka̱n: NoTaj yej tono' ipan cielo, nochi makiweyimati̱lti moto̱ka̱'. Xirreina̱ró̱kiya. Mamochi̱wa ken tej tikneki ipan ta̱jli, ijkó̱n ken mochijto' ipan cielo.
42011003	Notakualmej yej nochipa niknekij, xine̱makaka̱n a̱man.
42011004	Xinee̱lka̱wili̱ka̱n yej nikchijkej yej aye̱kti, ijkó̱n ken nejamej no̱ nike̱lka̱wiliáj yej ne̱chi̱wilijkej yej aye̱kti. Xine̱pale̱wi̱ka̱n iga amo manikchi̱wasnekika̱n yej aye̱kti; amo xine̱semakaka̱n kua̱' Tzitzimi' ne̱chi̱walti̱jnekij yej aye̱kti.
42011005	Iwá̱n no̱ kijlijkej: —Siga se̱ de amejame̱n makipiá se̱ amigo iwá̱n tajkoyówal makijli̱ti: “Amigo, achi manimitztajtanili e̱yi mopa̱n
42011006	iga se̱ noami̱goj ásigo', wa̱laj wejka iwá̱n anikpiá te̱ nikualtiá.”
42011007	Iwá̱n yej ono' kalijti', makijto: “Amo xine̱kuejkueso̱ki, nikaltzákto'ya, niwejwetztókeja iwá̱n nopilowa̱ntzitzi̱n. Awel nimoketza, awel nimitzmaka nité̱.”
42011008	Nimitzijliáj iga ayá̱' yawi moketzati iga san iyami̱goj, sino que iga nemi kiteki'tajtaniliá iwá̱n yawi kimakati inewi yej kipolowa.
42011009	Inó̱n iga nimitzijliáj: Xiktajtanika̱n, iwá̱n Dios yawi mitzmakatij, xikte̱mo̱ka̱n iwá̱n ankasiskej, xikaltzotzonaka̱n iwá̱n mitzkaltapowili̱skej.
42011010	Iga yej kitajtani, kimakaj; iwá̱n yej kite̱mowa, kasi; iwá̱n yej kaltzotzona, kikaltapowiliáj.
42011011	’¿Ix wel se̱ de amejwa̱n ante̱tajmej kimakas ipiltzi̱n se̱ te'ti kua̱' kitajtaniliá tákual? ¿O kua̱' kitajtaniliá michin, kimakas se̱ kowa̱'?
42011012	¿O kua̱' kitajtaniliá pioteksis, ix kimakas se̱ ko̱lo̱'?
42011013	Siga amejamej yej ankichi̱waj yej aye̱kti, wel ankimakaj yej ye̱kti amopilowa̱n, ¡amoTaj yej ono' ajko ipan cielo, ma̱jya sej kimakas iyEspí̱rito Santo a̱'san kitajtanili̱j!
42011014	Jesús kiki̱xtijtoya ma̱lespí̱ritoj ipan se̱ ta̱ga' iga inó̱n ma̱lespí̱ritoj kino̱nojtilijtoya. Kua̱' ki̱sa' ma̱lespí̱ritoj, no̱noj welja tajtoj. Kua̱' inó̱n kitakej yej ompa onoyaj, san tajtachi̱xtikajkej.
42011015	E' sekin kijtojkej: —Tzitzimi' yej ijé̱fejpa ma̱lespi̱ritojmej, kimá' poder iní̱n ta̱ga' iga kiki̱xtiá ma̱lespi̱ritojmej.
42011016	Sekin iga makima̱wetzi̱lti̱ka̱n Jesús, kitajtanilia̱yaj iga makichi̱wa tejté̱ yej mane̱si iga wi̱' ipan cielo.
42011017	E' Jesús kimatitoyay te̱ kejla̱ntoyaj in ino̱mej, iwá̱n kijlijkej: —Siga se̱ país mochi̱wa o̱me grupo iga mosepankuejkuesowaj, inó̱n país políwiya. Iwá̱n siga se̱ familia mosepankuejkuesowaj, aka̱wis ni agaj.
42011018	Ijkó̱n no̱ Tzitzimi' siga isé̱ltisan moki̱xtiá, ¿kén yawi kipiati ipode̱r? Iní̱n nikijtowa iga amejame̱n ankijtowaj iga nej niki̱xtiá ma̱lespí̱ritoj ipan ipode̱r Tzitzimi'.
42011019	E' siga anne̱pantiáj iga nej niki̱xtiá ma̱lespí̱ritoj ipan ipode̱r Tzitzimi', in yej mitztokaj, ¿ix iga ipode̱r Tzitzimi' kiki̱xtiáj ma̱lespí̱ritoj? Yejámejsan mone̱xtiáj iga ayéj ijkó̱n ken anne‑ijliáj.
42011020	Nej niki̱xtiá ma̱lespí̱ritoj iga ipode̱r Dios, inó̱n kijto̱jneki iga ási'ya tiempo iga Dios marreina̱ro ipan amejame̱n.
42011021	’Kua̱' se̱ ta̱ga' yej pox tajpalej kipiá yej iga moma̱nawiá, ayagaj wel kitachtekiá icha̱n.
42011022	E' siga wi̱' se' yej má̱j tajpalej iwá̱n kita̱niliá, kikui̱liá inewi yej iga moma̱nawiá yej ípan moconfia̱rowa̱ya iwá̱n kichtekiliáj inewi yej kipiá.
42011023	’Yej ayá̱' kiye̱'ita yej nikchi̱wa, ino̱nwa' ne‑ijiya; yej ayá̱' ne̱pale̱wiá; ino̱nwa' tapojpolowa.
42011024	Jesús no̱ kijtoj: —Kua̱' se̱ ma̱lespí̱ritoj ki̱sa ipan se̱ ta̱ga', nentinemi ipan wá̱'ta̱l iga kite̱mojtinemi ka̱n makalaki; iwá̱n siga ayá̱' kasi, kijtowa: “Nia sej nimokuepati nocha̱n, ka̱n niki̱sa'.”
42011025	Kua̱' mokuepa kasi inó̱n ta̱ga' ken se̱ kajli yej tajtachpa̱ntolo̱' iwá̱n tayejye̱'ta̱lijtolo̱'.
42011026	Iwá̱n yawi kikuiti se' siete ma̱l espíritu yej ma̱jya sej que yéj, iwá̱n inochi̱n mocha̱ntiáj ipan inó̱n ta̱ga', iwá̱n inó̱n ta̱ga' kichi̱was ma̱jya sej yej aye̱kti que achto.
42011027	Mie̱j ta̱tapojtóyao' Jesús, se̱ siwa̱' tajtojté̱' recio, kijtoj: —¡Mayo̱lpa̱kto inó̱n siwa̱' yej mitzonoltij iwá̱n mitziskaltij!
42011028	Jesús kijtoj: —¡Má̱j mayo̱lpa̱kika̱n yej kikakij itájto̱l Dios iwá̱n yej kichi̱waj ken kijtowa!
42011029	Má̱j ajasitia̱yaj ka̱n onoya Jesús iwá̱n pe̱wa' iga kijtoj: —Ini̱mej gente pox ma̱lojmej iga kinekij manikchi̱wa yej ayi̱'pa mo‑ita, e' ayá̱' nia nikne̱xtili̱tij nité̱, petz yej Dios kichi̱wilij Jonás.
42011030	Ijkó̱n ken yej cha̱ntitoyaj Nínive kitakej ipode̱r Dios ipan Jonás, ijkó̱n no̱ yej á̱mampa onokej kitaskej ipode̱r Dios ipan nej yej iPiltzi̱n Ta̱ga'.
42011031	Kua̱' Dios tajuzga̱ro̱j, moketzas no̱ la reina yej manda̱roj ipan ta̱jli de Sabá iga mitzjuzga̱ro̱skej, iwá̱n kijto̱j iga ayompa ankichijkej. Inó̱n reina wejka nejnen iga makikaki yej kimati rey Salomón; iwá̱n nej ma̱jya sej que Salomón.
42011032	Kua̱' Dios tajuzga̱ro̱j, yej icha̱mej weyi‑a̱ltepe̱' Nínive, moketzaskej iga mitzjuzga̱ro̱skej, iwá̱n kijto̱skej iga ankichijkej yej aye̱kti; iga yej cha̱ntitokej Nínive, kua̱' Jonás kipowa' itájto̱l Dios, kikajtejkej iga kichi̱wayaj yej aye̱kti; iwá̱n nej ma̱jya sej que Jonás.
42011033	’Ayagaj kixo̱taltiá icándi̱l iwá̱n maki̱ya̱na, niga kita̱liá itampa cajo̱n, sino que kita̱liá ajko iga yej kalakiskej matachaka̱n.
42011034	Moyi̱x ken tikita se̱ cándi̱l yej mitzta̱wiá; siga moyi̱x ye̱kti, mitzta̱wijtos. E' siga aye̱kti, tonos ken kua̱' takomichka̱n.
42011035	Ximocuida̱ro iga inó̱n ti'ti yej tikpiá amo mase̱wi.
42011036	E' siga mono̱ya̱n mitzta̱wijto' inó̱n ti'ti, ayá̱' tonos ken takomichka̱n, no̱ya̱n titachás, ken kua̱' se̱ cándi̱l mitzta̱wijtos.
42011037	Kua̱' tami' tajtoj Jesús, se̱ fariseo kijlij iga matakua̱ti icha̱n. Jesús yajki, kala' icha̱n iwá̱n kí̱xna̱nya mesa.
42011038	Iwá̱n fariseo ayá̱' kiye̱'ita' iga Jesús ayá̱' achto moma̱pá̱' ken kitekichi̱waj kua̱' takuaj.
42011039	E' toTe̱ko kijlij: —Amejwa̱n fariseojmej kenkua̱' ankipajpa̱kaj plato iwá̱n posillo fue̱rájbapa, e' amejwa̱n ipan amoa̱lmajmej ankejla̱ntokej iga antachtekij iwá̱n ankichi̱wasnekij yej aye̱kti.
42011040	¡Ampachto̱lmej! ¿Ix ayá̱' ankimatij iga yej kichij fue̱rájbapa kichij no̱ yej ta‑ijtikpa?
42011041	Nimitzijliáj iga achi xikmakaka̱n ken tejté̱ yej ankipiáj, ino̱mej yej ayá̱' motapialiáj iwá̱n ijkó̱n anye̱'onoskej iyi̱xtaj Dios.
42011042	’¡Anla̱stimajmej fariseojmej!, iga ankaparta̱rowiliáj Dios diez por ciento de hierba buena, de chichi̱'kuaxiwi' iwá̱n de inewi kuaxiwimej yej mókuapa. E' ayá̱' ankichi̱waj ken Dios kineki iwá̱n ayá̱' ankinekij Dios. Ini̱nwa' in yej ye̱kti iga xikchi̱waka̱n iwá̱n amo xike̱lka̱waka̱n iga xikyokati̱ka̱n yej itátkipa Dios.
42011043	’¡Anla̱stimajmej fariseojmej!, iga ka̱n takualo anmota̱li̱jnekij ipan ye̱'asie̱ntoj ka̱n mota̱liáj yej má̱j tayaka̱ntokej yej onokej tio̱pan, iwá̱n ankinekij iga nochi mamitzsaluda̱ro̱ka̱n tajkoa̱ltepe̱'.
42011044	’¡Anla̱stimajmej yej antamachtiáj ipan la ley iwá̱n anfariseojmej, anmopajpantiáj iga anye̱'nemij!, ken tikita an‑a̱nimajxapomej yej ane̱si, yej kipa̱patiliá la gente iwá̱n akitaj.
42011045	Iwá̱n se̱ yej tamachtiá ipan la ley, kijtoj: —Tamachtia̱ni, iga inó̱n tikijtoj, anne̱po̱powaj no̱ nejame̱n.
42011046	E' Jesús kijtoj: —¡Anla̱stimajmej, yej antamachtiáj ipan la ley!, iga ankitekimakaj amoge̱ntej makichi̱waka̱n yej ayagaj wel kichi̱wa. E' amejame̱n niga achi ankipale̱wiáj.
42011047	’¡Anla̱stimajmej!, yej ankichi̱wiliáj ikalyotzitzi̱n ka̱n to̱ktokej profe̱tajmej yej kimijmiktijkej amotajwa̱n.
42011048	Iga ijkó̱n ankichi̱waj, ankiye̱'itaj yej kichijkej amotajwa̱n. Yejame̱n kimijmiktijkej iwá̱n amejame̱n ankichi̱wiliáj ikalmej ka̱n to̱ktokej.
42011049	’Inó̱n iga Dios yej nochi kimati kijtoj: “Nia nimitzti̱tanili̱tij profe̱tajmej iwá̱n notati̱tanimej, sekin de yejamej anyawij ankimikti̱tij iwá̱n sekin anyawij ankitalo̱chti̱tij.”
42011050	E' Dios yawi kikulpa̱ro̱ti la gente de ina̱mpa de inó̱n i‑esyomej inewi profe̱tajmej yej kimijmiktijkej este iga kua̱' pe̱wa' iní̱n ta̱jli.
42011051	Pe̱wa' este iga kimiktijkej Abel iwá̱n este iga kimiktijkej Zacarías, yej kimiktijkej iyi̱xtaj weyitio̱pan, ite̱noj altar. Iná̱n nimitzijliáj iga Dios yawi kicastiga̱ro̱ti la gente yej iná̱n onokej iga mikikej profe̱tajmej.
42011052	’¡Anla̱stimajmej yej antamachtiáj ipan la ley!, iga ankitzakuaj itájto̱l Dios, amejwa̱n ayá̱' anki̱xmatij Dios iwá̱n ankitzakuiliáj yej ki̱xmatisnekij.
42011053	Kua̱' Jesús tami' kijtoj iní̱n, yej tamachtiáj ipan la ley iwá̱n fariseojmej pe̱wa' iga kuejkuesiwikej iwá̱n kitajtajtankej poxsan Jesús;
42011054	kimela'te̱mowilia̱yaj ka̱nsan makijto se̱ tájto̱l iga wel makima̱wetzi̱lti̱ka̱n.
42012001	Iwá̱n monechkojkej miles de gente este moto̱tope̱wayaj. Iwá̱n Jesús achto pe̱wa' kijlij idisci̱polojmej: —Ta' xikakika̱n: amo xikchi̱waka̱n ken kitekichi̱waj fariseojmej, iga yejamej né̱siki' ye̱'nemij, sie̱mpa ayá̱'.
42012002	Ateyi nisé̱ yej mochi̱wa ichtákasan yej ayá̱' mamomati, iwá̱n ateyi nisé̱ yej i̱ya̱nto' yej amo mamomati.
42012003	Nimitzijliáj iga inewi yej ankijtowaj ka̱n takomichka̱n, yawi mokakiti ka̱n tachalpan iwá̱n siga amo‑ichtakata̱tapo̱wiáj ankaltzaktókejpa, yawi motzajtzitipowati ka̱n no̱ya̱n mokaki.
42012004	’Nokni̱wa̱n, nimitzijliáj iga amo xikmajmawili̱ka̱n yej tamiktiáj, e' má̱j má̱j awel te̱ kichi̱waj.
42012005	E' nia nimitzijli̱tij a̱'yéj xikmajmawili̱ka̱n; xikmajmawili̱ka̱n Dios yej wel mitzmiktiáj iwá̱n wel mitzmo̱taj ka̱n tawewelkato', ino̱nwa' in yej xikmajmawili̱ka̱n.
42012006	’Ankimatij iga monamaka cinco to̱to̱tzitzi̱n iga o̱me tomi̱ntzitzi̱n, e' Dios ayá̱' ke̱lka̱wa nisé̱ de inó̱n.
42012007	Dios kimati ke̱' amotzonkalmej ankipiáj ipan amotzontekon. Amo ximajmawika̱n, amejamej má̱j anvale̱rowaj que mia' to̱to̱tzitzi̱n.
42012008	’Nimitzijliáj iga inewi yej kinojma‑ijtowa iyi̱xtaj la gente iga ne̱toka, nej yej iPiltzi̱n Ta̱ga', no̱ nia nikijto̱ti iyi̱xtaj iya̱ngelejmej Dios iga ne̱toka.
42012009	E' yej makijto iyi̱xtaj la gente iga ayá̱' ne̱toka, no̱ nia nikijto̱ti iyi̱xtaj iya̱ngelejmej Dios iga ayá̱' ne̱toka.
42012010	’Siga agaj makijto yej aye̱kti iga iPiltzi̱n Ta̱ga', Dios weljo' ke̱lka̱wili̱j yej kijtoj, e' yej mama̱ltajto iga iyEspí̱ritoj Dios, inó̱n Dios ayo' ke̱lka̱wili̱j.
42012011	’Kua̱' mitzwi̱gaskej tio̱pan o iyi̱xtaj jue̱zmej o iyi̱xtaj yej manda̱rowaj; amo xitayo̱koyaka̱n iga ayá̱' ankimatij te̱ anyawij ankijto̱tij.
42012012	IyEspí̱ritoj Dios yawi mitzne̱xtili̱tij te̱ anyawij ankijto̱tij.
42012013	Se̱ tokni̱n itza̱la̱n gente kijlij Jesús: —Tamachtia̱ni, xikijli nokni̱n iga mane̱maka achi yej ne̱ka̱wilijkej notajmej.
42012014	E' Jesús kijlij: —Ej, ¿a̱'yéj ne̱ta̱lij iga juez iga manimitzmajmakaka̱n yej amotatki?
42012015	Kijtoj no̱: —Ximocuida̱ro̱ka̱n, amo xikpoxpiasnekika̱n tejté̱ yej awel ankipiáj. Se̱ ta̱ga' awel ye̱'ono iga san makipiá komati yej pox patiyoj.
42012016	Iwá̱n kipowilijkej se̱ ka̱n wel mi̱xkui̱tilo: —Onoya se̱ ta̱ga' yej poxsan motapialia̱ya iwá̱n pox mochi̱waya yej kito̱kaya pan ími̱l, iwá̱n pox mochi̱waya yej kito̱kaya.
42012017	Inó̱n ta̱ga' ijkí̱n kijtowa̱ya ipan iya̱lmaj: “¿Té̱ iná̱n nia nikchi̱wati? Ayá̱' nikpiá ka̱n nika̱na yej niki̱xtij ipan nómi̱l.”
42012018	Iwá̱n kijtoj: “Nikmátiya te̱ nia nikchi̱wati, nia nikxijxiti̱nati ka̱n nika̱na nocose̱chaj iga manikchi̱wa yej má̱j wejweyi, iwá̱n ompa nia nika̱nati inewi nocose̱chaj, iwá̱n inewi yej nikpiá.
42012019	Iwá̱n nia nikijli̱ti noa̱lmaj: Noa̱lmaj, paré̱j timotae̱nilijto' iga mia' año; ximose̱wi, xitakua, xi‑a̱ti, xipa̱ki.”
42012020	E' Dios kijlij: “Ta̱ga' yej ken atitajla̱nto', ini̱nsan yówal tia timikiti, iwá̱n yej tika̱nto', ¿a̱'yéj tika̱wili̱j?”
42012021	Ijkó̱n mochi̱wa se̱ yej kinejnechkowa itomi̱n iga yéjsan; e' iyi̱xtaj Dios ayá̱' kipiá nité̱.
42012022	Jesús kijlij idisci̱polojmej: —Nimitzijliáj iga amo xikyo̱koyaka̱n té̱ anyawij ankikua̱tij iga wel xonoka̱n, niga xikyo̱koyaka̱n amotzotzolmej yej anyawij ankaki̱tij.
42012023	Tejamej má̱j tivale̱rowaj que tákual iwá̱n tocue̱rpoj má̱j sej que tzótzol.
42012024	Ta' xikitaka̱n to̱to̱mej ayá̱' mi̱lchi̱waj iwá̱n niga tapixkaj iwá̱n akipiáj kajli ka̱n ka̱naj yej kipixkaj, iwá̱n Dios kitamakaj. ¡Puej amejwa̱n má̱j anvale̱rowaj que to̱to̱mej!
42012025	¿Iwá̱n a̱' de amejamej iga san matayo̱koya iga chapati', wel weyás se' alí̱n?
42012026	Siga awel ankichi̱waj iní̱n yej alí̱n, ¿te iga anmoyo̱lmiktiáj ipan sewo'?
42012027	’Ta' xikitaka̱n ken iga weyáj xo̱chimej, ayá̱' tekipanowaj iwá̱n niga tajtzomaj. E' nimitzijliáj niga el rey Salomón malej iga moye̱'taajakia̱ya; ayá̱' kaxilij ken ino̱mej xo̱chimej yej mojmo̱nsajtikej.
42012028	Iwá̱n siga Dios ijkó̱n kimo̱nsajchi̱wa kuaxiwiyoj yej a̱man ono' ipan a̱ka̱walyoj iwá̱n mo̱sta tatas ipan ti'ti, ¿kén iga ayá̱' mitztzotzolyo̱ti̱skej, amejwa̱n yej alí̱n anmoconfia̱rowaj ipan Dios?
42012029	Amejwa̱n amo xitayo̱koyaka̱n iga ayo' te̱ ankikua̱skej o té̱ anyawij ankoni̱tij.
42012030	Yej ayá̱' ki̱xmatij iyojwi Dios, tayo̱koyaj iga nochi iní̱n, e' amoTaj yej ono' ajko kimátiya te̱ mitzpolowaj amocha̱n.
42012031	E' ximote̱makaka̱n iga Dios marreina̱ro ipan amejame̱n, iwá̱n nochi ini̱mej yej mitzpolowaj anyawij ankipiatij.
42012032	Jesús kijtoj: —Amo ximajmawika̱n, amejwa̱n yej ken amborre̱gojmej yej ayá̱' ankomatimej, e' toTaj kineki iga íwa̱n xisenmanda̱ro̱ka̱n.
42012033	Xiknamakaka̱n yej ankipiáj iwá̱n xikmakaka̱n yej akipiáj. Ijkó̱n ken anke̱naj amotomi̱n ipan yej ayí̱' tamis, iwá̱n ipan cielo ken ankipiáj amotomi̱n yej ayi̱'pa tami, ka̱n ayagaj tachteki, iwá̱n ka̱n we̱chi ayá̱' taxi̱xiti̱na.
42012034	Ka̱n ono' yej mitzyo̱ltila̱na ompa nochipa tikejla̱ntos. Jesús kijtoj:
42012035	—Xine̱chi̱xtoka̱n iga niwi̱', xitaajakijtóka̱nya iwá̱n maxo̱tátoya amomecho̱mej.
42012036	Xonoka̱n ken inó̱n tekipanowa̱nimej yej kichi̱xtokej ite̱komej iga maasi, iga yajki ka̱n mona̱miktilo, iga kua̱' asis, kikaltapowili̱skej kua̱' kaltzotzonas.
42012037	Pa̱ktokej tekipanowa̱nimej iga kua̱' asis ite̱ko makasikij isatokej; nimitznojma‑ijliáj iga ite̱ko yawi ki̱xna̱nti̱tij ipan mesa iwá̱n yéjsan ima̱tika kita̱li̱j tákual.
42012038	Pa̱ktokej yejamej siga kasitij isatokej, malej iga asis tajkoyówal o kua̱' isájpasan.
42012039	Iwá̱n iní̱n xikmatika̱n, siga se̱ ite̱ko kajli kimatiá katka ke̱man yawi asiti yej tachteki, ayá̱' mokochkui̱li̱j iwá̱n ayá̱' mote̱makas iga makikaltapo̱ka̱n iga makitachteki̱ka̱n.
42012040	Inó̱n iga amejwa̱n xisatoka̱n iga xine̱chi̱xtoka̱n; nej yej iPiltzi̱n Ta̱ga' niwi̱' kua̱' ayá̱' ankimatitokej.
42012041	Pedro kitajtan: —NoTe̱ko, ¿ix tikpowa' iní̱n iga manimi̱xkui̱ti̱ka̱n nejámejsan o iga inochi?
42012042	Kijtoj toTe̱ko: —¿A̱'yéj onos ken inó̱n ye̱'tekipanowa̱ni yej nochipa kichi̱wa ken kijliá ite̱ko, yej kita̱liá iga makimanda̱ro sekin itekipanowa̱nimej ipan icha̱n iga matatamaka kua̱' takualo?
42012043	Pa̱kto' inó̱n tekipanowa̱ni iga kua̱' asis ite̱ko makasiki kichijto' ken kitekimakakej.
42012044	Nimitzijliáj iga inó̱n tekipanowa̱ni yawij kita̱li̱tij iga makimanda̱ro inochi yej itátkipa ite̱ko.
42012045	E' siga inó̱n tekipanowa̱ni makijto ipan iya̱lmaj: “Note̱ko wejká̱waso' iga asis”, iwá̱n pe̱was iga kikno̱chi̱was sekin tekipanowa̱nimej, tajta̱ga' iwá̱n siwa̱tkej. Iwá̱n pe̱was iga takua iwá̱n a̱ti este ta̱wa̱na.
42012046	Yawi asiti ite̱ko inó̱n tekipanowa̱ni kua̱' ayá̱' kichi̱xto', iwá̱n kua̱' ayá̱' kimatito', iwá̱n yawi kicastiga̱ro̱ti, kiti̱tanis ka̱nsan yawij yej ayá̱' tacre̱dowaj.
42012047	’Tekipanowa̱ni yej kimajmati te̱ kineki ite̱ko iwá̱n ayá̱' kejla̱mikis iga makichi̱wa, yawij kimagatij poxsan.
42012048	E' yej ayá̱' kimatito' iga kichi̱wa yej kajasi iga makicastiga̱ro̱ka̱n, inó̱n ayá̱' poxsan yawij kimagatij. Siga agaj Dios kimaka komati, no̱ kitajtanili̱j komati; siga agaj Dios poxsan kipialiá confianza, poxsan maye̱'nemi.
42012049	’Nej niwa̱laj niktikuilti̱ko ti'ti ipan iní̱n ta̱jli, ¡iwá̱n nejwa' niknekiá iga mawe̱weló̱ntoya!
42012050	Nia nipano̱ti ken ipan se̱ bautismo iga yawij ne̱poxikno̱chi̱watij, ¡poxsan nimoyo̱lmiktijto' malej ga aya asi inó̱n día iga mamochi̱wa!
42012051	¿Ankijtowaj a̱n niwa̱laj iga xonoka̱n tamelá̱ ipan iní̱n ta̱jli? Nimitzijliáj iga ayá̱'; niwa̱laj iga ximoyojyokati̱ka̱n.
42012052	Desde iná̱n, cinco ipan se̱ kajli yawij yojyokatitotij, e̱yi kijiyaskej yej o̱memej, iwá̱n o̱me̱n kijiyaskej e̱yi.
42012053	Te̱taj yawi kijiyati ipiltzi̱n iwá̱n te̱piltzi̱n yawi kijiyati itaj; te̱ye̱' yawi kijiyati isiwa̱piltzi̱n, isiwa̱piltzi̱n yawi kijiyati iye̱'; móna̱nti yawi kijiyati isiwa̱mon iwá̱n siwa̱mon yawi kijiyati imona̱n.
42012054	Jesús kijlij no̱ la gente: —Kua̱' ankitaj moketza mixti ikalakiya̱n to̱nati̱', ankijtowaj iga yawi wi̱kiti tiawa̱', iwá̱n ijkó̱n mochi̱wa.
42012055	Iwá̱n kua̱' tejkawi ejeka', ankijtowaj iga yawi tadoto̱nitiati, iwá̱n ijkó̱n mochi̱wa.
42012056	¡Amejwa̱n antakajkaya̱waj iga ankitokaj Dios! Amejamej ankimatij yej kijto̱jneki mixti iwá̱n yej mochi̱was ipan ta̱jli, ¿iwá̱n te íga awel ankentende̱rowaj yej nejpa nemi nikchi̱wa yej Dios nemi mitzne̱xtiliáj?
42012057	’¿Te iga ayá̱' amogá̱najsan anmo‑ijliáj iga ankichijtokej yej aye̱kti?
42012058	Siga agaj mitzdemanda̱rowa iwá̱n mitzwi̱ga ka̱n manda̱ro̱lo, ximoyo̱lta̱lí̱ka̱nsan ipan ojti. Porque siga mitzwi̱ga iyi̱xtaj juez, juez kitekimakas policiyajmej iga mitzaki̱skej kuákalko.
42012059	Nimitzijliá iga atiki̱sas ompa este que xikixta̱wa inewi ke̱' mitztajtaniliáj.
42013001	Íkua̱'san wa̱lkej sekin iwá̱n kita̱tapo̱wijkej Jesús iga Pilato kimijmiktij sekin tajta̱ga' de Galilea kua̱' onoyaj tio̱pan, iwá̱n ino̱mej iyesyomej kisene̱tilij iwá̱n iyesyo yo̱lka̱mej yej kimakayaj iga iyofre̱ndaj Dios.
42013002	Iwá̱n Jesús kijtoj: —¿Ankijtowaj amejwa̱n iga ijkó̱n kichi̱wilijkej ino̱mej de Galilea iga má̱j kichijkej yej aye̱kti que sekin galileos?
42013003	Nimitzijliáj iga ayá̱'; siga ayá̱' anmoyo̱lpataj, amonochi̱n anyawij ampoliwitij no̱.
42013004	¿O amejwa̱n ankijtowaj iga ino̱mej dieciocho yej mikikej kua̱' torre de Siloé wetzi' iwá̱n kitepachojkej, má̱j kichijkej yej aye̱kti que sekin yej cha̱ntitokej Jerusalén?
42013005	Nimitzijliáj iga ayá̱'; siga ayá̱' anmoyo̱lpataj, amonochi̱n anyawij ampoliwitij no̱.
42013006	Jesús kijtoj iní̱n iga mami̱xkui̱tilo: —Se̱ ta̱ga' kipiaya se̱ higue̱rajkuawi' yej ixwatoya ipan íta̱l, iwá̱n yajki kitato siga ayá̱' ta̱kto'; e' ayá̱' kasilij nité̱.
42013007	Kijlij yej kicuida̱rowa ta̱jli: “Kipiaya e̱yi xiwi' iga niktekite̱moli̱ki ita̱kilka iní̱n higue̱rajkuawi' iwá̱n ayí̱' nikasiliá. Xiktzontékiya; ¿te iga yawi ta̱lpolojtoti, ayéj iga ta̱ki?”
42013008	Inó̱n yej kicuida̱rowa̱ya ta̱jli kijtoj: “Patrón, acho̱' xikajte̱wa iní̱n xiwi'; manikaxa̱níli‑o' ta̱jli iwá̱n nia nikta̱lili̱ti abono.
42013009	Ijkó̱n sí, anka tá̱kisya; e' siga ayá̱' ta̱kis, xiktzontekiy.”
42013010	Jesús tamachtijtoya tio̱pan ipan se̱ día kua̱' mose̱wilo
42013011	iwá̱n ompa onoya se̱ siwa̱' yej kipiaya dieciocho año iga we̱tito'. Se̱ ma̱lespí̱ritoj kitepo'wijkolojtoya iwá̱n ni alí̱n awel kimela̱waya itepotz.
42013012	Kua̱' Jesús kita', kino̱tza' iwá̱n kijlij: —Ti‑achitia'ya.
42013013	Iwá̱n kita̱lilij ima̱mej ipan inó̱n siwa̱' iwá̱n íkua̱'san tepo'mela̱waya' iwá̱n pe̱wa' kiweyimati̱ltij Dios.
42013014	E' yej manda̱rowa tio̱pan kuejkuesiwi' iga Jesús taachitialtij ipan día kua̱' mose̱wilo, kijlij yej ompa onoyaj: —Ono' seis día iga tekipano̱lo. Ipan ino̱mej día xiwi̱kika̱n, ximoachitialti̱kij, ayéj ipan día kua̱' mose̱wilo.
42013015	Iwá̱n toTe̱ko kijtoj: —Amejwa̱n antakajkaya̱waj iga ankitokaj Dios, ¿ix ayá̱' ankixitomaj amoto̱roj o amobu̱rroj ipan día kua̱' mose̱wilo iga anyawij anka̱makatij?
42013016	Iwá̱n iní̱n siwa̱' ipiltzi̱n ipilówa̱mpa Abraham. Iwá̱n Tzitzimi' kenkua̱' kilpitoya iga kokolis dieciocho año, ¿ix ayá̱' katka mamoxitoma malej iga ipan día kua̱' mose̱wilo?
42013017	Kua̱' Jesús tami' iní̱n kijtoj, nochi yej ta‑ijiyayaj mopi̱najtijkej. E' nochi pa̱kiáj kua̱' kitayaj iga Jesús kichi̱waya yej ayi̱'pa mo‑ita.
42013018	Jesús kijtoj: —¿Kén wel nimitzijli̱skej iga reina̱rowa Dios?, ¿iwá̱n té̱ wel nikmacho̱ti̱j?
42013019	Nikmacho̱tiá iwá̱n se̱ íyo̱l mostaza yej kito̱ka se̱ ta̱ga' ipan íta̱l, ixwa iwá̱n weyá este que mochi̱wa weyikuawi', iwá̱n to̱to̱mej moxeketiáj ipan imajma̱'.
42013020	Kijtoj no̱ Jesús: —¿Iga te̱ íwa̱n wel nikmacho̱tiá ken iga Dios reina̱rowa?
42013021	Nikmacho̱tiá iwá̱n levadura yej se̱ siwa̱' ka̱xakualowa iwá̱n komati harina, iwá̱n moposa̱wa inewi tixti.
42013022	Kua̱' Jesús nemi ya̱ya Jerusalén, pano̱tia̱ya ipan a̱ltepe̱mej iwá̱n ipan a̱ltepe̱tzitzi̱n iga tamachtijtia̱ya.
42013023	Iwá̱n a̱'pa kijtoj: —NoTe̱ko, ¿ix ayá̱' ke̱' yej moma̱nawiáj? Jesús kijtoj:
42013024	—Xiteki'kalakika̱n ipan kalte̱n yej tzo̱lti', nimitzijliáj iga mia' kalakisnekiskej iwá̱n ayá̱' welitiaskej.
42013025	Kua̱' ite̱ko kajli mokétzasya iwá̱n kitzákuasya kalte̱n, amejamej yej amonokej fuera ankaltzotzonaskej iwá̱n ankijto̱skej: “Nokó̱w, nokó̱w, achi xine̱kaltapo̱ka̱n.” E' yéj mitzijli̱skej: “Ayá̱' nimitzi̱xmatij.”
42013026	Iwá̱n ankijto̱skej: “Tisentakuajkej iwá̱n tisen‑a̱tikej, iwá̱n anne̱machtijkej ipan noca̱llejmej.”
42013027	E' yéj mitzijli̱skej: “Nimitzijlíjkeja iga ayá̱' nimitzi̱xmatij. Xicholo̱ka̱n note̱noj, amonochi̱n yej ankichi̱waj yej aye̱kti.”
42013028	Ankitaskej Abraham, Isaac, Jacob iwá̱n inewi profe̱tajmej yej onokej ka̱n reina̱rowa Dios, mie̱j amejwa̱n amonoskej fuera, anyawij ancho̱katij iwá̱n antangueguetzekaskej.
42013029	Wi̱tzelo̱j del nó̱rtejpa iwá̱n del sur iwá̱n ka̱n iki̱sáya̱mpa to̱nati̱' iwá̱n ikalakíya̱mpa iga mamota̱li̱ka̱n iga matakua̱ka̱n ka̱n reina̱rowa Dios.
42013030	Yej iná̱n onokej tatepotztaj yawij tayaka̱ntotij, iwá̱n yej iná̱n tayaka̱ntokej yawij ka̱witij tatepotztaj.
42013031	Íkua̱'san asikej sekin fariseojmej iwá̱n kijlijkej: —Xikí̱saya nigaj iwá̱n xaja iga Herodes mitzmikti̱jneki.
42013032	E' yéj kijtoj: —Xa̱ka̱n iwá̱n xikijli̱ka̱n inó̱n koyo̱' yej takajkaya̱wa: “Iga a̱man iwá̱n mo̱sta nia nikijki̱xti̱ti ma̱lespi̱ritojmej iwá̱n nia nitaachitialti̱ti iwá̱n mo̱sta se̱ día niktami̱j notekipáno̱l.”
42013033	E' kipiá iga a̱man, mo̱sta iwá̱n mo̱sta se̱ día nia ninejnemiti, iga awel mamiki se̱ profeta siga ayá̱' ono' Jerusalén.
42013034	’¡Amejwa̱n, amejwa̱n, yej ancha̱ntitokej Jerusalén, yej ankimiktiáj profe̱tajmej iwá̱n ankitejtemiktiáj tati̱tanimej yej Dios mitzti̱taniliáj! ¡Mia' ve̱j nikne' manimitznechko̱ka̱n ken pio‑ilamaj kinechkowa ipilowa̱ntzitzi̱n iya̱stakapaltampa, e' ayá̱' ankinekikej!
42013035	Ta' xikitaka̱n, iná̱n amoweyitio̱pan yawi ka̱witi ise̱lti; iwá̱n nimitzijliáj iga ayá̱' má̱j anyawij anne‑itatij este kua̱' antajto̱skej de nej ijkí̱n: “Matikweyimati̱lti̱ka̱n yej wi̱', yej toTe̱ko Dios kiti̱tani.”
42014001	Se̱ día kua̱' mose̱wilo, Jesús yajki takua̱to cha̱n se̱ ije̱fej fariseojmej, iwá̱n sekin fariseojmej kipi̱pixtoyaj.
42014002	Ompa no̱ onoya iyi̱xtaj Jesús se̱ ta̱ga' yej pojposa̱wa.
42014003	Iwá̱n Jesús kitajtan yej tamachtiáj ipan la ley iwá̱n fariseojmej: —¿Ix wel taachitialtilo ipan día kua̱' mose̱wilo, o ayá̱'?
42014004	E' yejamej até̱ kijtojkej. Jesús kiki̱tzkij yej we̱titoya iwá̱n kachitialtij, iwá̱n kijlij iga mayáwiya icha̱n.
42014005	Iwá̱n kijlij sej fariseojmej: —¿A̱'yéj de amejwa̱n, siga ibu̱rroj o ito̱rojwé̱j mawetzi xapoko, ix ayá̱' íkua̱'san kiki̱xti̱j malej iga día kua̱' mose̱wilo?
42014006	Iwá̱n ayá̱' nokta wel kite̱nkuepilia̱yaj.
42014007	Kua̱' Jesús kitaya iga yejamej kitapejpenayaj iga mamota̱li̱ka̱n ka̱n mota̱liáj yej má̱j tayaka̱ntokej, ijkí̱n kino̱no̱tzkej:
42014008	—Kua̱' agaj mitzinvita̱rowa ka̱n mona̱miktilo, amo ximota̱li ka̱n mota̱liáj yej paré̱j tayaka̱ntokej, iga wel asi se' yej má̱j tayaka̱nto' que tej,
42014009	iwá̱n yej mitzinvita̱roj wel mitzijliá: “Achi ximoketza iga mamota̱li iní̱n tokni̱n.” Iwá̱n tia timopi̱najti̱ti iga tia timota̱li̱ti ka̱n mota̱liá ná̱mo̱l.
42014010	Kua̱' mitzinvita̱rowaj, ximota̱li ka̱n mota̱liá ná̱mo̱l; iga kua̱' mawi̱ki yej mitzinvita̱roj, mamitzijli: “Amigo, ximota̱li ka̱n mota̱liá yej má̱j tayaka̱nto'.” Ijkó̱n mitzye̱'itaskej poxsan yej ki̱xna̱ntoskej mesa.
42014011	Porque yej igá̱najsan moweyimati, inó̱n yawij kali̱mpamatitij, iwá̱n yej moali̱mpamati, yawij kiweyimatitij.
42014012	Jesús kijlij no̱ inó̱n yej ta‑invita̱rowa: —Kua̱' tikchi̱wa ilwi' o se̱ cena, amo xikinvita̱ro yej íwa̱n timoye̱'ita, niga mokni̱wa̱n, niga moparie̱ntejmej, niga moveci̱nojmej yej motapialiáj; iga yejamej wel mitzinvita̱ro̱skej iwá̱n ijkó̱n mitzma̱kuepaskej.
42014013	Kua̱' titatamakasneki, xikno̱tza iga mawi̱kika̱n yej ayá̱' motapialiáj, ma̱tepomej, ko̱xomej iwá̱n pachamej.
42014014	Iwá̱n tipoxpa̱ktos iga yejamej awel mitzma̱kuepaskej; e' tej yawij mitzma̱kuepatij kua̱' yej ye̱'nemij ojpa‑isaskej ka̱n miktokej.
42014015	Kua̱' kiká' iní̱n, se̱ yej ki̱xna̱ntoya mesa kijlij Jesús: —Pa̱kto' yej takua ipan ilwi' yej kichi̱wiliáj ino̱mej yej mote̱makaj iga Dios marreina̱ro ipan yejame̱n.
42014016	Iwá̱n Jesús kijlij: —Se̱ ve̱j se̱ ta̱ga' kichij komati tákual, iwá̱n tati̱tan iga makino̱tzatij mia' gente.
42014017	Iwá̱n kua̱' takuáloya, kiti̱tan imo̱nsoj iga ijkí̱n makijlí̱tija: “Xiwi̱kíka̱nya, iga óno'ya nochi.”
42014018	E' inochi pe̱wakej iga ijkí̱n kijtojkej; yej achto kijtoj: “Achi xine̱disculpa̱ro, nikówago' se̱ ta̱jli iwá̱n kipiá iga nia nikitati.”
42014019	Se' kijtoj: “Nikówago' cinco yunta iwá̱n nia nikitati ken tekipanowaj. Nimitztajtaniliá iga amo ximoyo̱lmikti iga awel ompa nonos.”
42014020	Iwá̱n se' kijtoj: “Nimona̱míktijo' inó̱n iga awel nia̱ti.”
42014021	Iwá̱n inó̱n mo̱nsoj yajki kipowili̱to ite̱ko inewi kensan kijlijkej. Iwá̱n te̱taj kuejkuesiwi', iwá̱n kijlij imo̱nsoj: “Xaj tajkoa̱ltepe̱' iwá̱n ipan ojtimej, iwá̱n xikijli iga mawi̱kika̱n yej ayá̱' motapialiáj, ma̱tepomej, ko̱xomej iwá̱n pachamej.”
42014022	Má̱j má̱j mo̱nsoj kijtoj: “Note̱ko níkchija ken tine‑ijlij, iwá̱n kitolówa‑o' má̱j ka̱n mota̱lilo.”
42014023	Te̱taj kijlij imo̱nsoj: “Xaj ipan ca̱llejmej, ipan ojtimej iwá̱n xikteki'yo̱lyamanaka̱n sekin iga makalakika̱n iga mate̱mi nókal.
42014024	Nimitzijliáj iga nisé̱ de ino̱mej yej achto nikijlijkaj, yawij takua̱tij.”
42014025	Mia' gente kitokaya Jesús, iwá̱n yéj mokuepa' iga kijtoj:
42014026	—Siga agaj wi̱' iga ne̱toka, iwá̱n ayá̱' ne̱neki má̱j que itaj, má̱j que iye̱', má̱j que isiwa̱', má̱j que ipilowa̱n, iwá̱n má̱j que iyikni̱mej, iwá̱n mane̱toka, malej iga este makimikti̱ka̱n iga nej, inó̱n awel mochi̱wa nodiscí̱poloj.
42014027	Yej kinekis mane̱toka, e' ayá̱' kikechpanowa icru̱z, awel mochi̱was nodiscí̱poloj.
42014028	Siga se̱ de amejwa̱n kichi̱wasneki se̱ torre, ¿ix ayá̱' achto kitas ke̱' tomi̱n kiwi̱gas iga makita ken kiye̱kawi̱lti̱j?
42014029	Siga san makipe̱walti iwá̱n awel makiye̱kawi̱lti, nochi yej kitas yawi kipi̱najti̱ti.
42014030	Iwá̱n kijto̱skej: “Iní̱n ta̱ga' san kipe̱waltij iwá̱n awel kiye̱kawi̱ltij.”
42014031	Kua̱' se̱ rey yawi momijmikti̱ti iwá̱n se' rey, ¿ix ayá̱' achto kitas siga wel kita̱niliá siga kimatito' iga isolda̱dojmej ono' diez mil, iwá̱n yej íwa̱n yawij momijmikti̱tij onokej veinte mil?
42014032	Siga momachi̱liá iga yawi kipolo̱ti, kua̱' se' rey maónoo' wejka, kitati̱tanili̱j iga amo mamomijmikti̱ka̱n.
42014033	Ijkó̱n nokta, a̱'san ne̱si' de amejwa̱n yej ayá̱' makikajte̱wa inewi yej kipiá, awel mochi̱wa nodiscí̱poloj.
42014034	Jesús no̱ kijtoj: —Ista' pox ye̱kti; e' siga ay'ya istawe̱li', ¿kéno' tawe̱lialti̱j?
42014035	Ayo' ye̱kti iga nité̱, motajkáliya. Yej kipiá inakasmej, makikakika̱n.
42015001	Nochi yej kicobra̱rowa̱yaj impuestos iga Roma iwá̱n yej najna̱mo̱lnemiáj ya̱yaj iná̱' Jesús iga kikakitij.
42015002	Fariseojmej iwá̱n yej tamachtiáj ipan la ley, ijkí̱n kipo̱powa̱yaj Jesús: —Iní̱n ko̱mema̱wiá yej ayá̱' ye̱'nemij, iwá̱n este íwa̱n sentakuaj.
42015003	Iwá̱n Jesús kipowa' se̱ ka̱n mami̱xkui̱tilo, kijtoj:
42015004	—Siga se̱ de amejwa̱n makipiá cien borrego iwá̱n se̱ makipolo, ¿ix ayá̱' ómpao' kikajte̱was inó̱n noventa y nueve ipan sakayoj, iwá̱n ya̱j kite̱mo̱ti yej poliwi' este ka̱n casis?
42015005	Iwá̱n kua̱' kásisya, pa̱kis iwá̱n kikechpáno̱jya iga kiwi̱gas.
42015006	Iwá̱n kua̱' ásisya icha̱n, kinechko̱j iyami̱gojmej iwá̱n iveci̱nojmej, kijto̱j: “Matipa̱kika̱n, iga iná̱n nikási'ya noborre̱goj yej nikpolojka.”
42015007	Pues nej nimitzijliáj iga má̱j pa̱kilo̱j ipan cielo kua̱' se̱ yej kichi̱waya yej aye̱kti moyo̱lpata, que iga ino̱mej noventa y nueve yej ye̱'nemij iga moyo̱lpatákeja.
42015008	’Siga se̱ siwa̱' makipiá diez tomi̱n iwá̱n se̱ makipolo, ¿ix ayá̱' kixo̱talti̱j ti'ti iwá̱n tachpa̱nas kalijti', iyo̱lpan kite̱mo̱j este ka̱n casis?
42015009	Iwá̱n kua̱' kásisya, kinechko̱j iyami̱gajmej iwá̱n iveci̱najmej, kijli̱skej: “Matisempa̱kika̱n iga nikási'ya notomi̱n yej nikpolojka.”
42015010	Ijko̱nsan no̱ pa̱kij iya̱ngelejmej Dios kua̱' se̱ yej kichi̱waya yej aye̱kti moyo̱lpata.
42015011	Iwá̱n kijtoj no̱ Jesús: —Se̱ ta̱ga' kipiaya o̱me ipilowa̱n,
42015012	iwá̱n yej te̱tzo̱yo̱' kijlij itaj: “Notaj, xine̱mákaya yej mochi̱was notatki.” Iwá̱n itaj kimá' ke̱' kitoca̱rowaj sejsé̱.
42015013	Iwá̱n ayá̱' wejkati', yej te̱tzo̱yo̱' kinamá' inewi yej kimakakaj, iwá̱n yajki wejka ipan se'ya estado. Iwá̱n ompiga kitolo̱to itomi̱n iga ayá̱' ye̱'nemiá.
42015014	E' kua̱' motatámija, íkua̱'san no̱ pox a̱pistajtiá' ipan inó̱n estado iwá̱n pe̱wa' iga maya̱na.
42015015	Iwá̱n yajki cha̱n se̱ ta̱ga' yej de ompa iga kitajtanili̱to tekipáno̱l, iwá̱n kiti̱tan rancho iga makicuida̱ro̱ti koyame̱mej.
42015016	Iwá̱n kinekiá magui' makíkuaya algarroba yej itákualpa koyame̱mej, e' ayagaj kimakaya.
42015017	Iwá̱n ijkí̱n kijtoj ipan iya̱lmaj: “¡Notaj kipiá mia' itekipanowa̱nimej iwá̱n ompa icha̱n kipiáj komati tákual, e' nej nigaj nemi nimaya̱nmiki!
42015018	Nej nia̱ti sej cha̱n notaj, iwá̱n kua̱' nasiti nikijli̱j: Notaj, nikchij yej aye̱kti iyi̱xtaj Dios iwá̱n no̱ nimitzchi̱wilij yej aye̱kti.
42015019	Ayo' kajasi iga xine‑ita ken mopiltzi̱n; e' acho̱' xineo̱mema̱wi malej kenya se̱ motekipanowa̱ni.”
42015020	Má̱j má̱j ojkui' iga yajki cha̱n itaj. ’Iwá̱n kua̱' asitia̱yay, te̱taj wéjkasan kita' ipiltzi̱n iwá̱n kikne̱lij. Iwá̱n motalojtiajki, ki̱xna̱mikito, kikechna̱paloj iwá̱n este kipipitzoj.
42015021	Iwá̱n te̱piltzi̱n kijlij itaj: “Notaj, nikchij yej aye̱kti iyi̱xtaj Dios iwá̱n no̱ nimitzchi̱wilij yej aye̱kti, iwá̱n ayo' kajasi iga xine‑ita ken mopiltzi̱n.”
42015022	E' itaj ijkí̱n kitekimá' itekipanowa̱nimej: “Xikuajliguili̱ka̱n yej má̱j ye̱'tzótzol iwá̱n xiktaajaki̱lti̱ka̱n; iwá̱n xikta̱lili̱ka̱n se̱ anillo ipan imájpil iwá̱n xikaki̱lti̱ka̱n iga'.
42015023	Iwá̱n xikuitij to̱rojtzi̱n yej má̱j tomakti', iwá̱n xikmiktí̱ka̱nya iga matitakua̱ka̱n iga tiawij tikilwichi̱wili̱tij.
42015024	Iga iní̱n nopiltzi̱n, ken kua̱' miktoyay, iwá̱n iná̱n sej isa'. Poliwíkaya, iwá̱n iná̱n sej wa̱laj.” Iwá̱n pe̱wakej iga kilwichi̱wilijkej.
42015025	’E' inó̱n sewo' te̱piltzi̱n yej má̱j te̱ko̱ko, ayá̱' onoya, nemiá ipan kuayoj. Iwá̱n kua̱' asitiwi̱tziaya icha̱n, kikagui' iga nento' ilwi' iwá̱n nemi mijto̱tilo.
42015026	Kua̱' inó̱n kikagui', kino̱tza' se̱ chokotzi̱n, kijlij: “¿Té̱taj mochi̱wa?”
42015027	Iwá̱n kijlij: “Asi' sej mokni̱n yej yájkaya. Iwá̱n motaj tatekimá' iga mamomikti se̱ to̱rojtzi̱n yej má̱j tomakti', iga ye̱'asi' sej ipiltzi̱n.”
42015028	Iwá̱n poxsan kuesiwi' iyikni̱n yej má̱j te̱ko̱ko, iwá̱n ayo' kinekiá makalaki kalijti'. Má̱j má̱j ki̱sa' itaj, iwá̱n kijli̱to iga makalaki.
42015029	Te̱piltzi̱n yej te̱ko̱ko kijtoj: “Nej ikyay nimitzpale̱wijto', iwá̱n nochipa nikchi̱wa ken tine‑ijliá. Iwá̱n ayí̱' tine̱maka nisé̱ chi̱vojtzi̱n iga mani‑ilwichi̱waka̱n iwá̱n noami̱gojwa̱n.
42015030	E' iná̱n asi' iní̱n mopiltzi̱n yej nemito̱yay iwá̱n siwa̱tkej, yej kitoloj inewi yej tikmakaka, iwá̱n iná̱n tikmiktilij se̱ to̱rojtzi̱n yej má̱j tomakti'.”
42015031	Itaj kijtoj: “Ta' xine̱kaki nopiltzi̱n, tej nochipa tono' note̱noj, iwá̱n inewi yej nej nikpiá, tej motatki.
42015032	E' iná̱n ye̱kti iga mati‑ilwichi̱waka̱n iwá̱n matipa̱kika̱n iga mokni̱n ken kua̱' mikikay, iwá̱n sej isa'. Poliwíkaya, iwá̱n iná̱n sej wa̱laj.”
42016001	Jesús no̱ kipowilij idisci̱polojmej: —Onoya se̱ ta̱ga' yej poxsan motapialia̱ya, kipiaya no̱ se̱ iyencarga̱doj, iwá̱n inó̱n iyencarga̱doj yajkij kite̱lwi̱toj iná̱' ipatró̱n iga nemi kimalgasta̱rowiliá itomi̱n.
42016002	Iwá̱n ipatró̱n kino̱tza', kijlij: “¿Té̱ iteki in yej ne‑ijliáj iga tej? Xine̱mati̱lti de inochi motekipáno̱l yej tikchij iga ay'ya má̱j tonos iga tino‑encarga̱doj.”
42016003	Iwá̱n inó̱n encargado kijtoj ipan iya̱lmaj: “¿Té̱ nikchi̱was?, nopatró̱n némiya ne̱ki̱xtiá iga nej iyencarga̱doj ipan itekipáno̱l. Ayá̱' wel niktekipanowa ta̱jli, iwá̱n nipi̱ná̱ iga maniktajtantinemi tomi̱n.
42016004	Nikmátiya te̱ nia nikchi̱wati, iga manikpiá a̱'yéj maneo̱mema̱wi̱ka̱n ipan icha̱mej kua̱' ay'ya nikpiás tekipáno̱l.”
42016005	Iwá̱n kino̱tza' sejsé̱ sejsé̱ yej kidebe̱rowa̱yaj ipatró̱n. Yej áchtosan kitajtan, kijlij: “¿Ké̱' tikdebe̱rowa nopatró̱n?”
42016006	Iwá̱n yéj kijtoj: “Nikdebe̱rowa cuatro mil litros de aceite.” Inó̱n yej encargado kijlij: “Xikui morreci̱boj iwá̱n nimaní̱n xikijkuilo iga dos mil litros tikdebe̱rowa.”
42016007	Iwá̱n kitajtan sewo': “In tej, ¿ké̱' tikdebe̱rowa?” Iwá̱n kijlij: “Cien koya'kóxta̱l de harina.” Iwá̱n el encargado kijlij: “Xikui morreci̱boj iwá̱n nimaní̱n xikijkuilo iga ochéntajsan tikdebe̱rowa.”
42016008	Malej iga el encargado takajkayaj, ipatró̱n kiye̱'ita' ken kichij iga kimati kén iga wel mopale̱wiá. Wa̱n kijtoj sej Jesús: —Yej ayá̱' ki̱xmatij toTe̱ko, má̱j kimatij ken iga mopale̱wiáj que yej ki̱xmatij toTe̱ko.
42016009	Nej nimitzno̱no̱tzaj iga amotomi̱n yej de iní̱n ta̱jli, xikuika̱n iga xikpale̱wi̱ka̱n tokni̱mej, iga ijkó̱n kua̱' anmikiskej, támisya tomi̱n iga amejwa̱n, iwá̱n onos yej mitzo̱mema̱wi̱skej ipan cielo.
42016010	’Yej ye̱'nemi kua̱' kipiá alí̱n, no̱ ye̱'nemis kua̱' kipiás komati; yej takajkaya̱wa kua̱' kipiá alí̱n, no̱ takajkaya̱was kua̱' kipiás komati.
42016011	Siga ayá̱' ankichi̱waj yej ye̱kti wa̱n tomi̱n yej ono' ipan iní̱n ta̱jli, ayagaj wel mitzmakaskej yej má̱j vale̱rowa ipan cielo
42016012	Siga ipan yej ayéj amotatki ayá̱' ankichi̱waj yej ye̱kti, ayagaj wel mitzmakaj tejté̱ iga amotatki.
42016013	’Ayagaj wel kipiá o̱me ipatró̱n, iga sé̱sanwa' in yej kiye̱'itas, iwá̱n se' kijiyas, o se̱ kitokas iwá̱n se' kikajte̱was. Inó̱n iga awel ankitokaj Dios siga mitzyo̱ltila̱naj tomi̱n.
42016014	Fariseojmej yej poxsan kipiasnekij tomi̱n kikaktoyaj inewi ini̱mej tájto̱l, iwá̱n kipi̱najtia̱yaj Jesús.
42016015	Iwá̱n Jesús kijlij fariseojmej: —Améjwa̱nya nokta yej ankijtowaj iyi̱xtaj tokni̱mej iga anye̱'nemij, e' Dios ki̱xmati amoa̱lmajmej; yej tajta̱ga' kipoxye̱'itaj, Dios ayá̱' kiye̱'ita.
42016016	’Este kua̱' onóyao' Juan yej tabautiza̱rowa, inó̱n ve̱j onóyao' iley Moisés iwá̱n yej tane̱xtilijkej profe̱tajmej. Iná̱n mopowa ye̱'noti̱ciaj kén iga reina̱rowa Dios, iwá̱n mia' kalakisnekij.
42016017	’Má̱j fácil iga cielo iwá̱n ta̱jli mapoliwi, que iga amo mamocumpli̱ro inochi iley Moisés.
42016018	’Nochi ta̱ga' yej kiyokaka̱wa isiwa̱' iwá̱n mona̱miktiá wa̱n se' siwa̱', kichi̱wa yej aye̱kti; iwá̱n yej mona̱miktiá iwá̱n siwa̱' yej kikajto' iwe̱wej, no̱ kichi̱wa yej aye̱kti.
42016019	’Onoya se̱ ta̱ga' yej poxsan motapialia̱ya, kakia̱ya yejsan ye̱'tzótzol yej mo̱nsajti' iwá̱n nochipa kichi̱waya weyi‑ilwi'.
42016020	Onoya no̱ se̱ ta̱ga' yej ayá̱' motapialia̱ya, ito̱ka̱' Lázaro, yej pala̱ntoya ikajlo̱' ino̱ya̱n, iwá̱n mota̱lia̱ya ta̱lpan ipan ikalte̱n inó̱n yej motapialia̱ya.
42016021	Iwá̱n kinekiá makikua ipotzkilka tákual yej xijxi̱ni ipan ime̱saj inó̱n yej motapialia̱ya; iwá̱n pe̱lomej kina̱'techowa̱yaj iga kipajpalowili̱tij ikajlo̱' ka̱n pala̱nto'.
42016022	E' se̱ día migui' yej ayá̱' motapialia̱ya, iwá̱n a̱ngelejmej kiwi̱gakej ipan cielo ite̱noj Abraham. Iwá̱n yej motapialia̱ya no̱ migui' iwá̱n kito̱kkej.
42016023	Inó̱n yej motapialia̱ya kikno̱chijtoyaj ipan ti'ti yej ayí̱' se̱wis, wéjkasan kita' Abraham, iwá̱n Lázaro ite̱noj.
42016024	Iwá̱n tzajtzi': “Notaj Abraham, xine̱cho̱kili, xikti̱tani Lázaro iga maka̱pacho imajpilpu̱ntaj ipan a̱'ti, iwá̱n mawi̱ki makisese̱li̱ki nole̱nguaj iga nemi ne‑ikno̱chi̱wa poxsan iní̱n tiwelo̱n.”
42016025	E' Abraham kijtoj: “Nopiltzi̱n, xikejla̱miki iga tej kua̱' tisatoya, timotapialia̱ya, Lázaro poxsan mo‑ikno̱chij. Iná̱n yéj yo̱lpa̱kto' nigaj, iwá̱n tej iná̱n timokno̱chi̱wa.
42016026	Iwá̱n awel nokta se̱ yawi ompígapa, iga ono' se̱ a̱xapowe̱wej yej te̱yokatiá iga amo matimona̱'techo̱ka̱n, inó̱n iga yej kineki mayawi ompí, ayá̱' wel, niga yej de ompí awel wi̱tzej nijiga.”
42016027	Iwá̱n yej motapialia̱ya kijtoj: “Nimitzijliá, notaj Abraham iga xikti̱tani Lázaro cha̱n notaj,
42016028	iga nikpiá cinco nokni̱wa̱n, iga makita̱tapo̱wi̱tij iga amo mawi̱kika̱n nigaj ka̱n mokno̱chi̱walo.”
42016029	E' Abraham kijlij: “Ompiga ono' yej kijkuiloj Moisés iwá̱n profe̱tajmej, ¡inó̱n makikakika̱n!”
42016030	Yej motapialia̱ya kijtoj: “Kena notaj Abraham, e' siga agaj de ini̱mej yej miktókeja mayawi, kipataskej kén iga nemij.”
42016031	E' Abraham kijlij: “Siga ayá̱' kicre̱dowaj yej Moisés iwá̱n profe̱tajmej kijkuilojkej, ayá̱' no̱ kitajto̱lkuiskej se̱ yej mikto' malej iga maojpa‑isa.”
42017001	Jesús kijlij idisci̱polojmej: —Nochipa onos yej kiyo̱ltila̱na se̱ iga makichi̱wa yej aye̱kti; e' ¡poxsan kikno̱chi̱waskej yej matachi̱walti yej aye̱kti!
42017002	Má̱j ye̱kti katka makimo̱taka̱n láma̱rko wa̱n se̱ weyite'ti makilpili̱ka̱n ipan ikech, que iga yéj itechko se̱ de ini̱mej yej ne̱tokaj makichi̱walti yej aye̱kti.
42017003	Ximocuida̱ro̱ka̱n. ’Siga mokni̱n mitzchi̱wiliá yej aye̱kti, xikno̱no̱tza; siga moyo̱lpata, xike̱lka̱wili yej mitzchi̱wilij.
42017004	Malej iga mitzchi̱wiliá yej aye̱kti siete ve̱j ipan se̱ día, iwá̱n siete ve̱j mamitzijli̱ki: “Ay' iná̱n nikchi̱was ijkó̱n.” Xike̱lka̱wili yej mitzchi̱wilij.
42017005	Itati̱tanimej kijlijkej toTe̱ko: —Xine̱pale̱wi̱ka̱n iga má̱j manimoconfia̱ro̱ka̱n pan tej.
42017006	Iwá̱n toTe̱ko kijtoj: —Siga anmoconfia̱rowaj malej alí̱n ke̱' se̱ íyo̱l ajonjoli̱n, wel ankijlia̱yaj kuawe̱wej: “Xiwiwita nigaj iwá̱n xixwati ipan láma̱r”, iwá̱n inó̱n kuawi' mitztajto̱lkuiskej.
42017007	’Siga se̱ de amejwa̱n kipiá se̱ esclavo iwá̱n kua̱' ásigo' iga yajka mi̱lpan, iga támi'ya ara̱dojtoya o kicuida̱rojtoya gana̱dojmej, ¿ix tikijli̱j: “Ximopano̱lti iwá̱n ximota̱li iga xitakua”?
42017008	Ayá̱', ma̱jwa' tikijliá: “Xikta̱li momándi̱l wa̱n xine̱chi̱wili iga manitakua iwá̱n mana̱ti. Iwá̱n tej sej titakua̱j iwá̱n ta̱tis.”
42017009	Anka ayá̱' tikijli̱j: “Gracias”, iga moescla̱voj kichij ken tiktekimá'.
42017010	Ijkó̱n no̱ amejame̱n, kua̱' ankitami̱skej iga ankichi̱waj inewi yej Dios mitztekimakaj, xikijto̱ka̱n: “Ni‑escla̱vojmej yej awel má̱j te̱ nikchi̱waj, iga nikchijkej yejsan ne̱tekimakakej.”
42017011	Kua̱' Jesús nemi yawi Jerusalén, pano̱tiajki ka̱n mi̱xna̱nto' ita̱lmej Samaria iwá̱n Galilea.
42017012	Kua̱'san asi' ipan se̱ a̱ltepe̱tzi̱n, mi̱xna̱n iwá̱n diez tajta̱ga' yej pala̱ntokej ikajlo̱mej iga kipiayaj lepra, e' mokejketzkej wéjkasan de ka̱n onoya Jesús
42017013	iwá̱n tzajtzikej: —¡Jesús, Tamachtia̱ni, achi xine̱cho̱kili̱ka̱n!
42017014	Kua̱' Jesús kita', kijlijkej: —Xa̱ka̱n iná̱' sacerdo̱tejmej. Mie̱j nemi ya̱yaj, achitiakej.
42017015	Iwá̱n se̱ de yejame̱n, kua̱' mo‑ita' iga achitia'ya, mokuepa', este tzájtzi'pa iga kiweyimati̱ltijtiwa̱laj Dios.
42017016	Motankua̱ketza' iyi̱xtaj Jesús, motzonto̱ga' este ipan ta̱jli, iga kimá' gracias. Iní̱n ta̱ga' katka de Samaria.
42017017	Iwá̱n Jesús kijtoj: —¿Ix aya̱'taj die̱jmej yej pajtikej? ¿Ka̱n onokej ino̱mej sewo' nueve?
42017018	¿Ix ini̱nsan ise̱lti yej ayéj israelita mokuepa' iga kiweyimati̱lti̱ko Dios?
42017019	Iwá̱n kijlij ta̱ga': —Ximoketza iwá̱n xaja; tiye̱ktia'ya iga timoconfia̱roj ipan Dios.
42017020	Fariseojmej kitajtankej Jesús iga ké̱man pe̱was iga reina̱ro̱j Dios. Iwá̱n yéj kijtoj: —Kua̱' pe̱was iga reina̱rowa Dios, ayéj ken tejté̱ yej mo‑ítapa.
42017021	Ayá̱' yawi mo‑ijtoti: “Nigaj ono'”, o “Ompa ono'”; iga Dios reina̱rówaya ipan amoa̱lmajmej.
42017022	Iwá̱n Jesús kijlij idisci̱polojmej: —Wi̱'o' kua̱' ankinekiskej xonoka̱n wa̱n nej yej iPiltzi̱n Ta̱ga', e' ayá̱' anne‑itaskej.
42017023	Sekin mitzijli̱skej: “Nigaj ono'”, o “Ompa ono'.” E' amo xa̱ka̱n iwá̱n niga xiktokaka̱n.
42017024	Iga ijkó̱n ken kua̱' mo‑ita iga tapeta̱ni iwá̱n kita̱wiá no̱ya̱n cielo, ijkó̱n kua̱' nia niwi̱kiti, nej yej iPiltzi̱n Ta̱ga'.
42017025	E' achto yawij ne‑ikno̱chi̱watij poxsan, iwá̱n yej iná̱n onokej ayá̱' ne̱tajto̱lkuiskej.
42017026	Ken mochij kua̱' onoya Noé, ijko̱nsan no̱ mochi̱was inó̱n día kua̱' nimokuepas nej yej iPiltzi̱n Ta̱ga'.
42017027	Nemi takualowa̱ya iwá̱n nemi a̱tilowa̱ya, mona̱miktia̱yaj iwá̱n kina̱miktia̱yaj isiwa̱pilowa̱n, este ipan inó̱n día kua̱' Noé kala' ipan weyi á̱ka̱l. Iwá̱n wa̱laj pox recio tiawa̱' iwá̱n inochi̱n a̱mikikej.
42017028	Ijko̱nsan no̱ mochij kua̱' onóyao' Lot: nemi takualowa̱ya iwá̱n nemi a̱tilowa̱ya, takowayaj iwá̱n tanamakayaj, to̱kayaj iwá̱n mokaltia̱yaj;
42017029	e' kua̱' Lot ki̱sa' ipan a̱ltepe̱' Sodoma, wetzi' ti'ti iwá̱n azufre yej wa̱laj ipan cielo, iwá̱n kimiktij nochi.
42017030	Ijkó̱n yawi mochi̱wati kua̱' nej yej iPiltzi̱n Ta̱ga' niwi̱'.
42017031	’Íkua̱', siga agaj onos iyi̱xko kajli ipan ipetayo, ay'ya matemo iga matakijki̱xti; siga agaj onos imi̱lpan, ay'ya mamokuepa icha̱n.
42017032	Xikejla̱mikíka̱nsan yej isíwa̱'pa Lot.
42017033	Yej ayá̱' kinekis mamiki iga ne̱toka, yawi mopojpolo̱ti; e' yej mikis iga ne̱toka, nochipa onos nowa̱n.
42017034	’Nimitzijliáj iga ipan inó̱n yówal kua̱' niwi̱', o̱me̱n senkochtoskej; se̱ kiwi̱gaskej, iwá̱n se' kikajte̱waskej.
42017035	O̱me̱n siwa̱tkej tapaya̱ntoskej; se̱ kiwi̱gaskej, iwá̱n se' kikajte̱waskej.
42017036	O̱me ta̱ga' sen‑onoskej mi̱lpan; se̱ kiwi̱gaskej, iwá̱n se' kikajte̱waskej.
42017037	Kua̱' kikakikej iní̱n, kitajtankej: —¿NoTe̱ko in inó̱n ka̱n mochi̱was? Iwá̱n Jesús kijtoj: —Ka̱n onos yej mikto', ompa monechko̱skej mo̱ximej.
42018001	Jesús kipowilij idisci̱polojmej ka̱n mami̱xkui̱ti̱ka̱n, kine̱xtilijkej iga nochipa makite̱ne̱wi̱ka̱n Dios iwá̱n amo mamosemakaka̱n.
42018002	Kijtoj: —Ipan se̱ a̱ltepe̱' onoya se̱ juez yej ayá̱' kimajmawilia̱ya Dios niga kitajto̱lkuiá agaj.
42018003	Ipan ino̱nsan a̱ltepe̱' onoya no̱ se̱ siwa̱' yej mi' iwé̱j, tekiya̱ya kitati el juez iwá̱n kijlia̱ya: “Xine̱pale̱wi iga manikta̱nili yej ne‑ijiya.”
42018004	Á̱wil wéjkaja iwá̱n el juez ayá̱' nemi kichi̱wa nité̱, e' má̱j, má̱j, kijtoj: “Malej iga ayá̱' nikmajmawiliá Dios niga niktajto̱lkui̱liá agaj,
42018005	e' iní̱n yej we̱wejmí', ne̱kuejkuesojtinemi, nia nikma̱nawi̱ti iga ayo' mawi̱wi̱ki, amo santá̱' ne̱mela'kuejkueso̱j.”
42018006	Iwá̱n toTe̱ko kijtoj: —Inó̱n yej kijtoj juez yej ayá̱' ye̱'nemi.
42018007	¿In Dios ix ayá̱' kima̱nawi̱j no̱ yej kitapejpen, yej tano̱tztokej nochipa?, in Dios, ¿ix wejka̱was iga kima̱nawi̱j?
42018008	Nimitzijliáj iga ayá̱' wejka̱was iga kima̱nawi̱skej. E' kua̱' nej yej iPiltzi̱n Ta̱ga' niwi̱', ¿ix nikasíki‑o' ipan iní̱n ta̱jli yej moconfia̱rowaj ipan nej?
42018009	Jesús kipowa' iní̱n se' ka̱n mi̱xkui̱tilo iga ino̱mej yej momachi̱liáj iga ye̱'nemij, malej iga ta‑ijiyaj:
42018010	—O̱me ta̱ga' yajkij tio̱pan ora̱do̱toj, se̱ fariseo katka iwá̱n sewo' inó̱n yej kicobra̱rowa̱ya impuestos iga Roma.
42018011	Fariseo ejkati‑o̱ra̱doj, kijliá Dios: “Tej tinoTaj, nimitzmaka gracias iga nej ayéj ken sekin, tachtekij, ayá̱' ye̱'nemij, iwá̱n yawij iwá̱n siwa̱tkej. Nej ayéj ken iní̱n yej kicobra̱rowa impuestos iga Roma.
42018012	Nej nimayuna̱rowa o̱me ve̱j ipan semana iwá̱n nimitzmaka diez ipan cada cien inewi yej nikta̱niá.”
42018013	Yej kicobra̱rowa̱ya impuestos iga Roma ka̱wi' este ken nepa iwá̱n ayá̱' mi̱xe̱wia̱ya iga ajkotachaya, ma̱jwa' moe̱lwi̱tekiá iwá̱n kijtowa̱ya: “¡Dios, xine̱cho̱kili iga nej nikchijto' yej aye̱kti!”
42018014	Kijtoj no̱ Jesús: —Nimitzijliáj iga kua̱' iní̱n ta̱ga' tami' ora̱doj, yajki icha̱n iwá̱n Dios kiye̱'íta'ya, e' inó̱n fariseo Dios ayá̱' kiye̱'ita'. Yej moweyimati, yawij kali̱mpamatitij, e' yej moali̱mpamati, yawij kiweyimatitij.
42018015	Kiwi̱gayaj no̱ ko̱kone̱tzitzi̱n iná̱' Jesús, iga makitajtanili Dios iga maye̱'onoka̱n; e' kua̱' disci̱polojmej kitakej, pe̱wakej iga kajajwakej yej kiwi̱gayaj ko̱kone̱'.
42018016	Iwá̱n Jesús kino̱tzkej iwá̱n kijtoj: —Xika̱waka̱n in ko̱kone̱', ka̱ma mane̱techo̱ka̱n, amo xikojtzakuili̱ka̱n; iga yej mochi̱wawa ken ini̱mej ko̱kone̱', kajasi iga Dios marreina̱ro ipan yéj.
42018017	Nimitznojma‑ijliáj iga yej ayá̱' mote̱makas iga Dios makimanda̱ro ken se̱ yej aya yo̱lej, awel kalakis ka̱n reina̱rowa Dios.
42018018	Se̱ yej manda̱rowa kitajtan Jesús: —Tamachtia̱ni yej tiye̱'nemi, ¿té̱ nikchi̱was iga manono nochipa iwá̱n Dios?
42018019	Jesús kijtoj: —¿Te iga tine‑ijliá iga niye̱'nemi? Sé̱sanwa' in yej kichi̱wa yej ye̱kti, ino̱nwa' Dios.
42018020	Tikmátiya yej Dios tatekimaka iga mamochi̱wa: “Yej na̱miktito' amo mayawi wa̱n se', amo xitamikti, amo xitachteki, amo xitakajkaya̱wa, xikye̱'ita motaj iwá̱n moye̱'.”
42018021	Ta̱ga' kijlij: —Inó̱n nochipa nikchijto' desde ga aya niyo̱lej.
42018022	Kua̱' inó̱n kiká' Jesús, kijtoj: —Mitzpolówao' se̱san: xiknamaka inewi yej tikpiá iwá̱n xikmaka yej ayá̱' motapialiáj, iwá̱n ijkó̱n tikpiás yej Dios má̱j kiye̱'ita; iwá̱n xiwi̱ki iga xine̱toka.
42018023	E' kua̱' ta̱ga' kiká' iní̱n, mokno̱mati' iga poxsan kipiaya tomi̱n.
42018024	Kua̱' kita' iga mokno̱mati', kijtoj Jesús: —¡Pox difícil iga yej motapialiáj mamote̱makaka̱n iga Dios marreina̱ro ipan yejame̱n!
42018025	Má̱j wel panowa se̱ camello ipan ixapoyo a̱ko̱xaj que se̱ yej motapialiá mamote̱maka iga Dios marreina̱ro ipan yéj.
42018026	Yej kikakikej, tatajtankej: —Iwá̱n, ¿a̱'taj wel moma̱nawi̱j?
42018027	Jesús kijtoj: —Yej awel kichi̱wa tajta̱ga', Dios wel kichi̱wa.
42018028	Pedro kijlij: —NoTe̱ko, nejamej nikajtejkej inewi yej notatkímejpa iga nimitztokákeja.
42018029	Yéj kijtoj: —Nimitznojma‑ijliáj siga agaj iga san kineki iga Dios marreina̱ro ipan yéj, kikajte̱wa íkal, o kikajte̱wa isiwa̱', o iyikni̱wa̱n, o itaj iwá̱n iye̱' o ipilowa̱n,
42018030	inó̱n yawi kipiati yej ye̱kti ipan iní̱n ta̱jli, iwá̱n ipan se' vida nochipa onos iwá̱n Dios.
42018031	Jesús kino̱tza' iyokamej doce idisci̱polojmej iwá̱n kijlijkej: —Nimitzijliáj iga matia̱ka̱n Jerusalén, iwá̱n yáwiya mochi̱wati inewi yej kijkuilojkej profe̱tajmej iga nej yej iPiltzi̱n Ta̱ga'.
42018032	Puej yawij ne̱ti̱tanitij ite̱nojmej yej ayéj de Israel, iwá̱n yawij ne̱pi̱najti̱tij, iwá̱n kuajkuantas yej aye̱kti ne‑ijli̱skej, iwá̱n ne̱chijchaskej.
42018033	Ne̱magaskej iwá̱n yawij ne̱mikti̱tij; e' ipan e̱yi día nia ni‑ojpa‑isati ka̱n nimiktos.
42018034	Yejame̱n ayá̱' kentende̱rojkej yej kijtoj, iwá̱n aya wel kimatiáj te̱ kijto̱jneki itájto̱l, iwá̱n ayá̱' kentende̱rowa̱yaj.
42018035	Kua̱' Jesús asitiájkiya a̱ltepe̱te̱noj Jericó, se̱ pacha e̱watoya ojte̱noj kitajtantoya tomi̱n.
42018036	Kua̱' kiká' iga poxsan nemi pano̱lo, tatajtan té̱ mochi̱wa.
42018037	Kijlijkej iga Jesús de Nazaret nemi panowa ompa.
42018038	Iwá̱n tzajtzi', kijtoj: —¡Jesús, iPiltzi̱n David, achi xine̱cho̱kili!
42018039	Iwá̱n yej tayaka̱ntia̱yaj, kajajwayaj yej pacha iga ay'ya matzajtzito, e' yéj tzajtzi' má̱j: —¡IPiltzi̱n David, áchikej xine̱cho̱kili!
42018040	Jesús moketza' iwá̱n tati̱tan iga makiwajliguili̱ka̱n. Kua̱' ina̱'ya onoya, Jesús kitajtan:
42018041	—¿Té̱ tikneki manimitzchi̱wili? Pacha kijtoj: —NoTe̱ko, nikneki manitachá.
42018042	Jesús kijlij: —¡Xitachaya! Iga timoconfia̱roj ipan nej, ti‑achitiá'.
42018043	Íkua̱'san tachá' in pacha iwá̱n kitóga'ya Jesús, iwá̱n kiweyimati̱ltijtiajki Dios. Nochi kita' iní̱n iwá̱n no̱ kiweyimati̱ltijkej Dios.
42019001	Jesús kala' ipan a̱ltepe̱' Jericó iwá̱n pano̱tia̱ya ompa.
42019002	Cha̱ntitoya ompa se̱ ri̱cojta̱ga' ito̱ka̱' Zaqueo. Zaqueo ije̱fejmej katka yej kicobra̱rowa̱ya impuestos iga Roma.
42019003	Yéj kinekiá maki̱xmati Jesús, e' ayá̱' ki̱xasiá iga pox onolo̱' iwá̱n Zaqueo chapati' katka.
42019004	Iwá̱n motalojtiajki iga tayaka̱n, tejkawito ipan a̱makuawi' iga makita, iga Jesús ompa yawi pano̱ti.
42019005	Kua̱' Jesús asi' ompa, ajkotachá', iwá̱n kijlij: —Zaqueo, xitemo nimaní̱n iga a̱man nia nika̱witi mocha̱n.
42019006	Zaqueo temoj imaní̱n iwá̱n pa̱gui' iga ko̱mema̱wij Jesús.
42019007	Kua̱' kitakej iní̱n, nochi pe̱wakej iga kipo̱powaj Jesús iga yajki ka̱wito cha̱n se̱ yej ayompa nemi.
42019008	Iwá̱n Zaqueo moketza', kijlij toTe̱ko: —Ta' xikita noTe̱ko, nia nikmakati la mitad notomi̱n yej amotapialiáj; iwá̱n siga agaj nikichtekilij tejté̱, nia nikuepili̱ti cuatro ve̱j má̱j.
42019009	Jesús kijlij: —A̱man Dios mitzma̱nawij tej wa̱n mofami̱liaj iga timoconfia̱roj pan yéj, kensan Abraham moconfia̱roj.
42019010	Nej yej iPiltzi̱n Ta̱ga', niwa̱laj nikte̱mo̱ko iwá̱n nikma̱nawi̱ko yej polijtokej.
42019011	Kua̱' kikakikej iní̱n, Jesús kipowa' no̱ se̱ ka̱n mi̱xkui̱tilo, iga na̱'ya onoya ipan a̱ltepe̱' Jerusalén iwá̱n la gente kijtojkej iga ayá̱' wejkatis, wi̱'ya reina̱ro̱ki Dios.
42019012	Kijlijkej: —Onoya se̱ ta̱ga' yej ye̱'nemi iwá̱n yajki wejka ipan se'ya país iga makita̱li̱ka̱n iga rey iwá̱n sej mokuepas.
42019013	Kua̱' aya yawi, kino̱tza' diez itekipanowa̱nimej iwá̱n kimá' komati tomi̱n sejsé̱ de yejame̱n, kijlijkej: “Xiktekipano̱ka̱n iní̱n tomi̱n este que manimokuepa.”
42019014	E' ipaisa̱nojmej kijiyayaj iwá̱n kiti̱tankej yej makijli̱tij: “Ayá̱' niknekij iga iní̱n ta̱ga' mane̱manda̱ro̱ka̱n.”
42019015	E' ta̱ga' kita̱lijkej iga rey, iwá̱n mokuepa' ipan ipaí̱s. Kua̱' asi', tati̱tan iga makino̱tzatij tekipanowa̱nimej yej kimakakej tomi̱n, iga makimati ke̱' kita̱nkej sejsé̱ de yejamej.
42019016	Yej achto asi', kijlij: “Note̱ko, motomi̱n pi̱wi' diez ve̱j má̱j.”
42019017	El rey kijtoj: “Ye̱ktia̱; tej tiye̱'tekipanowa̱ni; iga tikchij yej ye̱kti ipan inó̱n alí̱n, nia nimitzta̱li̱ti iga xikmanda̱ro diez a̱ltepe̱'.”
42019018	Iwá̱n asi' se' iwá̱n kijlij: “Note̱ko, motomi̱n pi̱wi' cinco ve̱j má̱j.”
42019019	Inó̱n no̱ kijlij: “Tej tia tikmanda̱ro̱ti cinco a̱ltepe̱'.”
42019020	E' se' asi' iwá̱n kijtoj: “Note̱ko, nigaj ono' motomi̱n. Niktzotzolkimilojtoya;
42019021	puej nimitzmajmawilij iga tiyo̱ltakuakti', iga tikui yej aya̱'pa tiktekipanoj iwá̱n titapixka ka̱n ayá̱' tito̱ga'.”
42019022	Iwá̱n kijlij el rey: “Tej ayéj tiye̱'tekipanowa̱ni, iga yejsan kijtoj mote̱n, nia nimitzjuzga̱ro̱ti. Siga tikmatiá iga nej niyo̱ltakuakti', nikui yej aya̱'pa niktekipanoj iwá̱n nitapixka ka̱n ayá̱' nito̱ga',
42019023	¿te ígataj ayá̱' tika̱wato notomi̱n ipan banco, iga kua̱' nimokuepas nocha̱n, makita̱ni se' alí̱n?”
42019024	Iwá̱n rey kijlij yej ompa onoyaj: “Xikui̱li̱ka̱n inó̱n tomi̱n iwá̱n xikmakaka̱n yej kipi̱wi̱ltij diez ve̱j má̱j.”
42019025	Yejamej kijlijkej: “Annote̱ko, ¡e' yéj kipiáy diez ve̱j má̱j!”
42019026	Yéj kijtoj: “Pues nimitzijliáj iga yej kipiá, yawij má̱j kimakatij; e' yej ayá̱' kipiá, este yej alí̱n kipiá, yawij kikui̱li̱tij.
42019027	Iwá̱n yej ne‑ijiyaj, yej ayá̱' kinekiáj iga manikgoberna̱ro̱ka̱n, xikuajligaka̱n nigaj iwá̱n xikmikti̱ka̱n no‑i̱xtaj.”
42019028	Kua̱' Jesús tami' kijtoj iní̱n, ójkui'ya iga yajki Jerusalén.
42019029	Kua̱' asitiá̱yaja a̱ltepe̱' Betfagé iwá̱n Betania, iná̱' tepe̱' yej ito̱ka̱' Olivos, kiti̱tan o̱me idisci̱polojmej,
42019030	kijtoj: —Xa̱ka̱n ipan a̱ltepe̱tzi̱n yej má̱j nijígasan ono', iwá̱n kua̱' an‑asiskej, anyawij ankasitij se̱ burro ilpito', yej aya agaj kitejkawiliá. Xikxitomaka̱n iwá̱n xikuajligaka̱n.
42019031	Siga agaj mitztajtanij te íga ankixitomaj, xikijli̱ka̱n iga toTe̱ko kineki.
42019032	Idisci̱polojmej yajkij iwá̱n kasitoj kenya nokta kijtoj Jesús.
42019033	Kua̱' nemi kixitomaj in burro, ite̱komej kitajtankej: —¿Te iga ankixitomaj?
42019034	Yejame̱n kijlijkej: —Iga toTe̱ko kineki.
42019035	Iwá̱n kiwi̱gakej ka̱n ono' Jesús iwá̱n kipechtijkej burro iga yejamej itzotzolmej iwá̱n ompa kitejkawi̱ltijkej Jesús.
42019036	Ken iga Jesús nemi ya̱ya, la gente kipata̱wilijtiajkij itzotzolmej ipan ojti.
42019037	Iwá̱n kua̱' asikej ka̱n pé̱waya iga temowaj ipan tepe̱' yej ito̱ka̱' Olivos, inewi idisci̱polojmej pe̱wakej iga ko̱yowilijkej iga pa̱kij iwá̱n kiweyimati̱ltijkej Dios iga nochi yej kichij yej ayi̱'pa mo‑ita.
42019038	Kijtowa̱yaj: —¡Mamoweyimati̱lti Rey yej kiti̱tani toTe̱ko Dios! ¡Matikweyimati̱lti̱ka̱n Dios iwá̱n matiye̱'onoka̱n iyi̱xtaj!
42019039	Iwá̱n sekin fariseojmej yej onoyaj tatza̱la̱n, kijlijkej Jesús: —Tamachtia̱ni, xikijli modisci̱polojmej iga ay'ya matzajtzitoka̱n.
42019040	E' Jesús kijtoj: —Nimitzijliáj siga ini̱mej ay' tajtowaj, temej tzajtziskej.
42019041	Kua̱' Jesús asitiájkiya Jerusalén, iwá̱n kita' inó̱n a̱ltepe̱', cho̱ga',
42019042	kijtoj: —¡Siga ankimatiáj iga a̱man wel anye̱'onoskej iyi̱xtaj Dios, anye̱'onóyaja! E' iná̱n inó̱n i̱ya̱nto', awel ankitaj.
42019043	Wi̱' día kua̱' yej mitzijiyaj no̱ya̱n mitzyawalo̱skej, nijnijí mitztzakuili̱skej
42019044	iwá̱n mitzxiti̱nili̱skej amokalmej. Mitzmijmikti̱skej iwá̱n ayá̱' ka̱wis nisé̱ te'ti yej mane̱nekpanijto; iga ayá̱' ankiye̱'itakej kua̱' Dios wa̱laj mitzma̱nawi̱koj.
42019045	Iwá̱n Jesús kala' ipan ipa̱tiojyo weyitio̱pan iwá̱n pe̱wa' kikijki̱xtij yej ompa tanamakatoyaj iwá̱n yej ompa takojtoyaj,
42019046	iwá̱n kijtoj: —Ipan itájto̱l toTe̱ko ijkuilijto': “Nókal yawi moto̱ka̱wi̱ti kajli ka̱n ora̱do̱lo”; e' amejwa̱n ankikueptokej ka̱n mi̱ya̱naj yej tachtekij.
42019047	Iwá̱n nochipa Jesús tamachtia̱ya ipan weyitio̱pan. E' ije̱fejmej sacerdo̱tejmej, iwá̱n yej tamachtiáj ipan iley Moisés iwá̱n yej manda̱rowaj kite̱mowa̱yaj kén iga makimikti̱ka̱n Jesús.
42019048	E' ayá̱' kasiáj ken kichi̱wayaj, iga inochi̱n kikakisnekiáj yej Jesús kijtojtoya.
42020001	Se̱ día kua̱' Jesús tamachtijtoya ipan weyitio̱pan wa̱n kipojtoya ye̱'noti̱ciaj, asikoj ije̱fejmej sacerdo̱tejmej, yej tamachtiáj ipan la ley iwá̱n yej kimanda̱rowaj judiyojmej.
42020002	Iwá̱n kijlijkej: —Xine‑ijli̱ka̱n té̱ moteki in tej iga tikchi̱wa ijkí̱n. ¿A̱' mitztekimá' iga wel xikchi̱wa iní̱n?
42020003	Iwá̱n Jesús kijtoj: —Nej no̱ nia nimitztajtanitij. Xine‑ijli̱ka̱n:
42020004	¿a̱'yéj kiti̱tan Juan iga matabautiza̱ro?, ¿ix Dios kiti̱tan, o tajta̱ga'?
42020005	Iwá̱n pe̱wakej iga mosepantajtanij: —Siga tikijliáj iga Dios kiti̱tan, yawi kijto̱ti. “¿Te ígataj ayá̱' ankitajto̱lkakikej?”
42020006	Iwá̱n awel tikijtowaj iga kiti̱tan tajta̱ga' iga tokni̱mej wel te̱temiktiáj, iga nochi kimatij iga Juan Dios kitajto̱lmakaya.
42020007	Iwá̱n kijtojkej iga ayá̱' kimatij a̱'yéj kiti̱tan Juan iga matabautiza̱ro̱ki.
42020008	Iwá̱n Jesús tajtoj sej: —Nej no̱ ayá̱' nimitzijliáj a̱'yéj ne̱tekimaka iga manikchi̱wa ijkí̱n.
42020009	Iwá̱n Jesús pe̱wa' kipowa' iní̱n ka̱n mami̱xkui̱tilo: —Se̱ ta̱ga' kitó̱' u̱vajyoj, iwá̱n kita̱ke̱waltij tekipanowa̱nimej iga makitekipano̱ka̱n, iwá̱n inó̱n ta̱ga' ki̱sa', wejka̱wato.
42020010	Kua̱' tá̱gui'ya uva, kiti̱tan se̱ imo̱nsoj iga tekipanowa̱nimej makimakaka̱n yej yéjpa kikuis. E' yejamej kimagakej iwá̱n kiti̱tankej ijka̱n.
42020011	Iwá̱n ite̱ko mi̱jli kiti̱tan se' imo̱nsoj, e' inó̱n no̱ kijlijkej kuajkuantas, kimagakej iwá̱n no̱ kiti̱tankej ijka̱n.
42020012	Iwá̱n kiti̱tan sewo', e' tekipanowa̱nimej no̱ kimagakej in inó̱n tati̱tan iwá̱n no̱ kiki̱xtijkej.
42020013	’Iwá̱n ite̱ko u̱vajyoj kijtoj: “¿Té̱ nikchi̱was? Nia nikti̱taniti nopiltzi̱n yej nikpoxneki; anka yéj kirrespeta̱ro̱skej.”
42020014	E' kua̱' tekipanowa̱nimej kitakej, mosepan‑ijlijkej: “Iní̱nyawa' in yej yawi mochi̱wati ite̱ko iní̱n ta̱jli yej ítajpa kikajte̱was, matikmiktí̱ka̱nya nokta iga maka̱wi íta̱l iga tejamej.”
42020015	Kiki̱xtijkej ipan u̱vajyoj iwá̱n kimiktijkej. Iwá̱n Jesús tatajtan: —Amejwa̱n, ¿kén ankitaj? Ite̱ko u̱vajyoj, ¿té a̱n kichi̱wili̱j in ino̱mej?
42020016	Puej ya̱ti iwá̱n yawi kimikti̱ti ino̱mej tekipanowa̱nimej iwá̱n sékinwa' in kimakas u̱vajyoj. Kua̱' kikakikej iní̱n, kijtojkej: —¡Amo Dios moneki̱lti̱j!
42020017	E' Jesús kitachi̱lij ino̱mej iwá̱n kijtoj: —¿Té̱ kijto̱jneki in yej ijkuilijto' ijkí̱n?: Te'ti yej ayá̱' kikuikej yej kalchi̱waj, inó̱n iná̱n yej má̱j moneki.
42020018	A̱'san wetzis ipan inó̱n te'ti, po̱postekis; iwá̱n siga te'ti wetzi ipan agaj, mochi̱was ken píno̱l.
42020019	Kua̱' kimatikej iga iní̱n tájto̱l yejamej nemi kikakistiliáj, ije̱fejmej sacerdo̱tejmej iwá̱n yej tamachtiáj ipan iley Moisés kinekiáj makiki̱tzki̱ka̱n Jesús iga makipre̱sojwi̱ka̱n. E' ayá̱' kichijkej nité̱ iga kimajmawilia̱yaj la gente.
42020020	Kiti̱tankej yej makipi̱piaka̱n Jesús yej né̱siajki' ye̱'nemij iga san makima̱wetzi̱lti̱ka̱n Jesús, yejamej kinekiáj iga Jesús makijto tejté̱ ka̱nsan wel makiwi̱gaka̱n iná̱' gobernador.
42020021	Tatajtankej yej tapi̱piáj: —Tamachtia̱ni, nikmatij iga yej tej tikijtowa iwá̱n yej tej titane̱xtiliá mela'cie̱rtoj iwá̱n tej ayá̱' titayokajuzga̱rowa. Tej sí titane̱xtiliá iga se̱ manemi ken Dios te‑ijliá.
42020022	Xine‑ijli̱ka̱n: ¿Ix ye̱kti iga matikixta̱waka̱n to‑impue̱stoj rey César de Roma, o ayá̱'?
42020023	Jesús kimati' iga ino̱mej kima̱wetzi̱lti̱jnekiáj iwá̱n kijtoj: —¿Te iga anne̱tantea̱rowaj?
42020024	Xine̱ne̱xtili̱ka̱n se̱ tomi̱n. ¿A̱'yéj ixa̱ya' iwá̱n a̱'yéj ito̱ka̱' yej nigaj ijkuilijto'? Kijtojkej: —Rey César.
42020025	Jesús kijtoj: —Puej xikmakaka̱n rey César yej yéjpa itatki iwá̱n xikmakaka̱n Dios yej itatki Dios.
42020026	Awel kima̱wetzi̱ltijkej iga yej kijtoj iyi̱xtaj la gente, e' poxsan kiye̱'itakej yej kijtoj iwá̱n até̱ kijtojkej.
42020027	Iwá̱n sekin yej kijliáj saduceojmej, yajkij kitatoj Jesús. Ino̱mej saduceojmej tamachtiáj iga ayá̱' ojpa‑isaj yej miktokej, inó̱n iga kitajtankej ijkí̱n:
42020028	—Tamachtia̱ni, ijkuilijto' ipan iley Moisés ijkí̱n: siga se̱ ta̱ga' yej na̱miktito' miki, iwá̱n ayá̱' kikajte̱wa nisé̱ ipiltzi̱n wa̱n isiwa̱', iyikni̱n yej mi' mamona̱mikti iwá̱n viuda iga ken makipiá ipilowa̱n inó̱n yej mi'.
42020029	Onoyaj siete tajta̱ga' yej se̱san itajmej iwá̱n se̱san iye̱mej. Yej te̱ko̱ko achto mona̱miktij, e' migui' kua̱' aya pilwaj.
42020030	Iwá̱n imá̱mil mona̱miktij no̱ iwá̱n ino̱nsan siwa̱', iwá̱n no̱ migui' kua̱' aya pilwaj.
42020031	Iwá̱n iyojpamá̱mil no̱ mona̱miktij íwa̱n. Iwá̱n inewi los siete ijko̱nsan no̱ kichijkej iwá̱n mikikej, nisé̱ de yejamej akipiá' ipiltzi̱n.
42020032	Iwá̱n má̱j má̱j siwa̱' no̱ migui'.
42020033	In kua̱' ojpa‑isaskej yej miktokej, ¿katiapa a̱n de inó̱n siete mochi̱was iwé̱j in inó̱n siwa̱', iga na̱miktitoya iwá̱n inochimej?
42020034	Jesús kijtoj: —Ipan iní̱n ta̱jli tajta̱ga' iwá̱n siwa̱tkej mona̱miktiáj.
42020035	E' yej kajasiskej iga maasika̱n ipan se' vida iga ojpa‑isaskej, ay'ya mona̱mikti̱skej, niga kina̱mikti̱skej ipilowa̱n.
42020036	Ay'ya wel mikiskej puej yawij mochi̱watij ken a̱ngelejmej, iwá̱n yawij mochi̱watij ipilowa̱n Dios iga ojpa‑isákeja.
42020037	E' iga yej miktokej ojpa‑isaskej, Moisés te̱ne̱xtiliá ka̱n ijkuilijto' de inó̱n witztako̱' yej we̱we̱lo̱ntoya, ompa ijkí̱n kino̱tza' toTe̱ko: “IDio̱s Abraham, iwá̱n iDio̱s Isaac iwá̱n iDio̱s Jacob.”
42020038	Dios ayéj iDio̱s yej miktokej, sino que iDio̱s yej isatokej. Iga Dios, nochi isatokej.
42020039	Iwá̱n sekin yej tamachtiáj ipan iley Moisés kijlijkej: —Ómpaya ken tikijtoj, Tamachtia̱ni.
42020040	Iwá̱n ay'ya má̱j mi̱xe̱wijkej iga kitajtankej.
42020041	Jesús tatajtan: —¿Te iga kijtowaj iga el Cristo ipiltzi̱n David?
42020042	Puej Davidsan kijtoj ipan libro de los Salmos, kijtoj: ToTe̱ko Dios kijlij noTe̱ko: “Ximota̱li ila̱doj noye̱'ma̱' ka̱n nimanda̱rowa,
42020043	este que manikta̱li mokxitampa yej mitzijiyaj.”
42020044	¿Kén wel Cristo yej itati̱tan Dios ma‑ipiltzi̱n David, esi David no̱ kijliá iga iTe̱ko?
42020045	Nochi kikaktoya, iwá̱n Jesús kijlij idisci̱polojmej:
42020046	—Amo mamitzkajkaya̱waka̱n yej tamachtiáj ipan iley Moisés, puej kiye̱'matij iga makinenti̱ka̱n sota̱ntzótzol, iwá̱n kinekij makisaluda̱ro̱ka̱n tajkoa̱ltepe̱'. Yejame̱n mota̱li̱jnekij tio̱pan‑ijti' pan ye̱'asie̱ntoj ka̱n mota̱liáj yej má̱j tayaka̱ntokej, iwá̱n ijko̱nsan no̱ kinekij makichi̱waka̱n ka̱n takualo.
42020047	Iwá̱n kichtekiliáj ikalmej viu̱dajmej iwá̱n iga amo mane̱si iga ayompa nemij, pox wejka̱waj iga ora̱dowaj. Yejamej Dios má̱j yawij kicastiga̱ro̱tij.
42021001	Jesús kitachi̱lijtoya yej motapialiáj kua̱' nemi kakia̱yaj iyofre̱ndajmej ipan se̱ cajo̱n ka̱n moa̱na tomi̱n.
42021002	Iwá̱n kita' no̱ se̱ yej we̱wejmí' yej ayá̱' motapialiá, nemi kakiá o̱me tomi̱n de cobre yej ayá̱' pox vale̱rowa.
42021003	Iwá̱n Jesús kijtoj: —Nimitznojma‑ijliáj iga iní̱n viuda yej ayá̱' motapialiá, kakij má̱j que nochi;
42021004	puej nochi kita̱lijkej yej kisobra̱rowaj; e' yéj, malej ayá̱' motapialiá, kimá' inewi yej kipiaya iga takua̱ya.
42021005	Sekin ta̱tapojtoyaj de weyitio̱pan iga pox mo̱nsaj temej yej iga chijto'. Iwá̱n no̱ kijtojtoyaj de yej kimajmakakej iga mamo̱nsajtachá weyitio̱pan. Iwá̱n Jesús kijtoj:
42021006	—Iná̱n ankitztokej, e' wi̱' se̱ día kua̱' aka̱wis nisé̱ te'ti yej mane̱nekpanijto. Nochi yawij moxijxiti̱natij.
42021007	Iwá̱n kitajtankej: —Tamachtia̱ni, ¿in iní̱n, ké̱man mochi̱was? ¿Té a̱n mo‑itas kua̱' ay'ya wejkatis iga yawi mochi̱wati?
42021008	Jesús kijtoj: —Amo agaj mitzkajkaya̱waskej; iga mia' yawij wi̱kitij iwá̱n mopajpanti̱skej iga nej, sie̱mpa ayéj. Ijkí̱n kijto̱skej: “Nejya el Cristo”, iwá̱n “Na̱'ya iga poliwilo.” E' amejwa̱n amo xiktokaka̱n.
42021009	Kua̱' ankikakiskej iga kanaj némiya momijmiktilo, iwá̱n ipan se̱ país mokuejkueso̱lo, amo ximajmawika̱n, puej iní̱n wi̱' achto, e' aya yéj iga poliwilo.
42021010	Iwá̱n kijtoj sej: —Mokuejkueso̱skej se̱ nación iwá̱n se', iwá̱n se̱ país momijmikti̱skej iwá̱n se'.
42021011	Pox mo̱li̱nas ta̱jli, iwá̱n pox a̱pistajtiás, onos no̱ya̱n kokolis, iwá̱n pox majmawilo̱j iga mo‑itas ipan cielo yej ayi̱'pa mo‑ita.
42021012	’E' kua̱' aya mochi̱wa iní̱n, mitzki̱tzki̱skej iwá̱n mitzikno̱chi̱waskej. Mitzwi̱gaskej ipan tio̱pamej iga mamitzjuzga̱ro̱ka̱n, mitzaki̱skej kuákalko, mitzwi̱gaskej ite̱noj re̱yejmej iwá̱n iyi̱xtaj gobernado̱rmej iga anne̱tokaj.
42021013	Íkua̱'ya wel antajto̱skej de nej.
42021014	Xiksenta̱li̱ka̱n amoa̱lmajmej iga amo xike̱ejla̱ntoka̱n te̱ ankijto̱skej iga ximotajtowili̱ka̱n.
42021015	Porque nej nimitztajto̱lmakaskej iga xikmatika̱n te̱ ankijto̱skej iwá̱n nisé̱ yej mitzijiyaj wel mitzte̱nkuepili̱skej.
42021016	E' amejamej amótajsan, amokni̱wa̱n iwá̱n yej íwa̱n anmoye̱'itaj mitzne̱xti̱skej iga anne̱tokaj. Iwá̱n sekin de amejwa̱n mitzmikti̱skej.
42021017	Iwá̱n nochi mitzijiyaskej iga anne̱tokaj.
42021018	E' nisé̱ amotzónkal yej ono' ipan amotzontekon yawi poliwiti.
42021019	Nochipa ximoconfia̱rojtoka̱n ipan toTe̱ko iwá̱n yéj mitzma̱nawi̱skej.
42021020	’Kua̱' ankitaskej Jerusalén kiyawalójto'ya solda̱dojmej, xikmatika̱n iga yáwija kixi̱xiti̱natij.
42021021	Iwá̱n yej onokej ipan estado de Judea, mayá̱ka̱nya ipan tepe̱yoj; yej onokej ipan a̱ltepe̱' Jerusalén, maki̱saka̱n, iwá̱n yej onokej imi̱lpamej, amo mamokuepaka̱n pan a̱ltepe̱'.
42021022	Iga ino̱mej días Dios kicastiga̱ro̱j yej ayompa nemij, iga yawi mochi̱wati inewi kensan ijkuilijto' ipan itájto̱l Dios.
42021023	¡Pox mokno̱matiskej siwa̱tkej yej íkua̱' xo̱lo̱yojkej o yej nemi tachi̱chitiáj! Iga Dios poxsan yawij kicastiga̱ro̱tij yej cha̱ntitokej Israel iga kikuesowiliáj.
42021024	Sekin kimikti̱skej iga espada iwá̱n sekin yawij kiwi̱gatij preso ipan sekin pai̱smej; yej ayéj de Israel yawij kita̱taksatij yej cha̱ntitokej Jerusalén. Iní̱n kichi̱waskej este kua̱' kijto̱j Dios.
42021025	Jesús no̱ kijtoj: —Ne̱sis yej ayi̱'pa mo‑ita ipan el sol, ipan me̱tzti iwá̱n ipan si̱talimej; iwá̱n ipan ta̱jli la gente ay'ya yawij kimatitij te̱ yawij kichi̱watij iwá̱n momajti̱skej iga pox tikui̱nto' láma̱r iwá̱n maréja̱l.
42021026	La gente tapoliwiskej iga majmawiskej iga kejla̱ntoskej te̱ nokta yawi mochi̱wati ipan iní̱n ta̱jli; iwá̱n este si̱talimej mojo̱li̱naskej.
42021027	Iwá̱n ne‑itaskej nej yej iPiltzi̱n Ta̱ga' iga niwi̱' ipan mixti, nita̱wijtiwi̱' iga noweyipode̱r.
42021028	Kua̱' pe̱was mochi̱wa iní̱n yej nimitzijlíjkejo', má̱j ximanima̱ro̱ka̱n, iwá̱n xajkotachaka̱n iga na̱'ya wi̱' yej mitzma̱nawi̱skej.
42021029	Kipowilijkej no̱ se̱ ka̱n mi̱xkui̱tilo: —Ta' xikitaka̱n higue̱rajkuawi' o se' na̱mo̱lkuawi'.
42021030	Kua̱' ankitaj iga selkayo̱ki̱say, ankimatij iga wi̱'ya to̱nalis.
42021031	Ijko̱nsan no̱, kua̱' ankitaskej iga mochi̱was iní̱n yej nimitzijlíjkejo', xikmatika̱n iga na̱'ya wi̱' reina̱ro̱ki Dios.
42021032	’Nimitznojma‑ijliáj iga yawi mochi̱wati nochi iní̱n, kua̱' aya mikij yej iná̱n onokej.
42021033	Iní̱n cielo iwá̱n ta̱jli poliwiskej, e' yej nikijtoj, nochi yawi mochi̱wati.
42021034	’Xiye̱'tajla̱ntoka̱n; amo xikyo̱lmakaka̱n iga ankichi̱waj yej mitzyo̱ltila̱naj yej aye̱kti, amo xita̱wa̱naka̱n iwá̱n amo mamitzyo̱lmikti̱ka̱n yej ankipiasnekij, iga kua̱' tajuzga̱rolo̱j amo mitzwe̱jasikij
42021035	ken se̱ yej wetzi ipan trampa. Yej cha̱ntitokej ipan iní̱n ta̱jli, inewi kiwe̱jasikij.
42021036	Amejwa̱n xikchijtoka̱n yej ye̱kti iwá̱n xikte̱ne̱wijtoka̱n Dios nochipa iga wel mamitzma̱nawi̱ka̱n ipan nochi yej yawi mochi̱wati, iwá̱n iga wel xonoka̱n no‑i̱xtaj, nej yej iPiltzi̱n Ta̱ga'.
42021037	Jesús nochipa tamachtia̱ya weyitio̱pan, iwá̱n tayowaka̱n ka̱wiá ipan tepe̱' yej ito̱ka̱' Olivos.
42021038	Iwá̱n nochi ya̱yaj weyitio̱pan isajpa iga kikakitij.
42022001	Ay' wejka iga mochi̱wa ilwi' kua̱' mokua pa̱n yej ayá̱' kipiá levadura yej kijliáj no̱ iyilwiyo la Pascua,
42022002	ije̱fejmej sacerdo̱tejmej iwá̱n yej tamachtiáj ipan iley Moisés kite̱mowa̱yaj ken iga wel makimikti̱ka̱n Jesús, e' awel kichi̱wayaj iga kimajmawilia̱yaj la gente.
42022003	Iwá̱n Tzitzimi' kala' ipan Judas yej no̱ kijlia̱yaj Iscariote, se̱ de idiscí̱polojpa Jesús.
42022004	Yéj yajki kitato ije̱fejmej sacerdo̱tejmej iwá̱n ije̱fejmej policiyajmej yej manda̱rowaj weyitio̱pan, iga kijli̱to iga yéj yawi kipale̱wi̱ti iga makiki̱tzki̱ka̱n Jesús.
42022005	Yejamej pa̱kikej iwá̱n kijlijkej Judas iga yawij kimakatij tomi̱n;
42022006	Judas mote̱má' iga kichi̱was, iwá̱n kite̱mowa̱ya kén iga makiki̱tzki̱ka̱n Jesús kua̱' ayagaj ono'.
42022007	Asi' día kua̱' pe̱wa' iyilwiyo la Pascua, kua̱' mokua pan yej ayá̱' kipiá levadura iwá̱n kimiktiáj borre̱gojtzi̱n iga mokua.
42022008	Jesús kiti̱tan Pedro iwá̱n Juan, kijlijkej: —Xa̱ka̱n xikchi̱watij tákual iga tisentakua̱skej ipan iyilwi la Pascua.
42022009	Yejamej kitajtankej: —¿Ka̱n tikneki manikchi̱waka̱n?
42022010	Jesús kijtoj: —Kua̱' ankalakiskej Jerusalén, anyawij ankasitij se̱ ta̱ga' kiwi̱ga a̱'ti ipan se̱ a̱ko̱mi'. Xiktokaka̱n este ka̱n kalakis kalijti'.
42022011	Iwá̱n xikijli̱ka̱n ite̱ko kajli: “Tamachtia̱ni mitztajtani: ¿Ipan katiapa cuarto nicena̱ro̱j ipan iyilwi la Pascua iwá̱n nodisci̱polojmej?”
42022012	Yéj yawi mitzne̱xtili̱tij se̱ weyi cuarto pan segundo piso ka̱n óno'ya nochi yej ankinekiskej; ompa xikchi̱waka̱n tákual.
42022013	Yejame̱n yajkij iwá̱n kasikej nochi ken Jesús kijlijkej, iwá̱n kichijkej tákual iga kilwichi̱wiliáj la Pascua.
42022014	Kua̱' asi' hora, Jesús iwá̱n iyapo̱stolejmej ki̱xna̱nkej mesa.
42022015	Jesús kijtoj: —¡Poxsan niknektoya matisentakua̱ka̱n ipan la Pascua mie̱j aya nimiki!
42022016	Iga nimitzijliáj iga ayo' má̱j nikchi̱was, este que mamochi̱wa ka̱n reina̱rowa Dios.
42022017	Iwá̱n kikui' vaso yej kipiaya vino iwá̱n kimá' gracias Dios, iwá̱n kijtoj: —Xikuika̱n iní̱n vaso iwá̱n ajachi xikoni̱ka̱n;
42022018	nimitzijliáj iga ayo' nia nikoni̱ti vino este que mawi̱ki marreina̱ro̱ki Dios.
42022019	Iwá̱n kikui' pa̱n iwá̱n kimá' gracias Dios, kita̱tajkoloj iwá̱n kimajmakakej sejsé̱ de yejamej, kijlijkej: —Ini̱nwa' nocue̱rpoj yej nikmaka iga nimikis iga amejwa̱n. Xiktekikua̱ka̱n iní̱n iga amo xine‑e̱lka̱waka̱n.
42022020	Ijko̱nsan no̱ kichij iwá̱n vaso yej kipiá vino, kua̱' támi'ya cena̱rojkej, kijtoj: —Iní̱n yej nemi ankoniáj, kijto̱jneki noesyo yej yawi toya̱witi iga amejamej iga nikchi̱wa nuevo pacto iga wel anye̱'onoskej iyi̱xtaj Dios.
42022021	’E' iná̱n yej yawi ne‑ichtakane̱xti̱ti, nigaj íwa̱n nemi nisentakua.
42022022	Nimitzijliáj iga nej yej iPiltzi̱n Ta̱ga' yawij ne̱mikti̱tij ken ikyay mo‑ijkuiloj, e' ¡Dios poxsan kikno̱chi̱was yej yawi ne‑ichtakane̱xti̱ti iga mane̱mikti̱ka̱n!
42022023	Iwá̱n pe̱wakej iga mosepantajtanij iga a̱'yéj a̱n in yej kichtakane̱xti̱ti Jesús.
42022024	Iwá̱n idisci̱polojmej mosejsepan‑ijlijkej iga katiapa de yejamej má̱j tayaka̱nto'.
42022025	E' Jesús kijtoj: —Ipan iní̱n ta̱jli, re̱yejmej yej manda̱rowaj poxsan kitajtaksa ige̱ntej, e' yejáme̱nsan mojliáj iga kipale̱wiáj ige̱ntej.
42022026	E' amejwa̱n amo xikchi̱waka̱n ijkó̱n, ma̱jwa' yej tayaka̱nto', mamochi̱wa ken yej má̱j chokótzi̱no'; iwá̱n yej manda̱rowa, inó̱n achto makipale̱wi tokni̱mej.
42022027	Puej, ¿a̱'yéj má̱j tayaka̱nto', yej e̱wato' iga takua o yej taservi̱rowa iga kita̱liá tákual? ¿Ix aya̱'taj má̱j tayaka̱nto' yej ki̱xna̱nto' mesa? Puej nej nigaj nono' iwá̱n amejamej ken se̱ yej taservi̱rowa.
42022028	’Amejwa̱n nochipa amonoyaj nowa̱n kua̱' ne̱tantia̱rojkej.
42022029	Inó̱n iga nej nimitzmakaj iga xitagoberna̱ro̱ka̱n ken noTaj ne̱má' iga manitagoberna̱ro.
42022030	Iwá̱n amejwa̱n antakua̱skej iwá̱n an‑a̱tiskej ipan nome̱saj ka̱n nitagoberna̱ro̱j iwá̱n nia nimitzmakatij iga xikjuzga̱ro̱ka̱n ino̱mej doce tribu yej wa̱lkej ipan ipilowa̱n Israel.
42022031	Kijtoj sej toTe̱ko: —Simón, Simón, ta' xikita, Tzitzimi' kineki mamitztzejtzelo̱ka̱n ken kitzejtzelowaj trigo iga maki̱sa itasolyo.
42022032	E' nikte̱néwija Dios iga tej, iga amo xikajte̱wa iga timoconfia̱rowa ipan nej. Kua̱' timomela'confiá̱roja, xikpale̱wi mokni̱wa̱n iga nochipa mamoconfia̱rojtoka̱n ipan nej.
42022033	Simón kijlij: —NoTe̱ko, nej niksentá̱lija noa̱lmaj iga maniá mowa̱n ipan cárcel, iwá̱n este manimiki iwá̱n tej.
42022034	Jesús kijtoj: —Pedro, nimitzijliá iga á̱mansan nokta, kua̱' áyapa tzajtzi ka̱yo, e̱yi ve̱j tikijto̱j iga ayá̱' tine‑i̱xmati.
42022035	Jesús kitajtan idisci̱polojmej: —Kua̱' nimitzti̱tankaj iwá̱n ayá̱' ankiwi̱gakaj tomi̱n, niga amomórra̱l iwá̱n niga amogakmej, ¿ix mitzpolojkej tejté̱? Yejame̱n kijtojkej: —Nité̱.
42022036	Iwá̱n kijlijkej sej: —Iná̱n sí, yej kipiá imórra̱l makiwi̱ga, iwá̱n yej kipiá ka̱n kakiá itomi̱n, no̱ makiwi̱ga; iwá̱n yej ayá̱' kipiá iyespa̱daj, makinamaka ikua̱ch iga makikowa.
42022037	Iga nimitzijliáj iga yáwisan mochi̱wati ipan nej yej ijkuilijto': “Kijtowaj iga motoka iwá̱n yej ayompa nemij.” Puej yej ijkuilijto' iga nej, inewi mochi̱was.
42022038	Yejamej kijtojkej: —NoTe̱ko, nigaj ono' o̱me espada. Iwá̱n yéj kijtoj: —Ómpasan yej ankichijtokej.
42022039	Iwá̱n Jesús yajki ken iga nochipa ya̱ya ipan tepe̱' yej ito̱ka̱' Olivos, iwá̱n idisci̱polojmej kitokakej.
42022040	Kua̱' ási'ya ompa, kijlijkej: —Xi‑ora̱do̱ka̱n iga amo mamitzta̱nili̱ka̱n Tzitzimi'.
42022041	Iwá̱n Jesús yajki achi má̱j wejka, ke̱' ka̱n se̱ kaxitiá iga kaventa̱rowa te'ti, motankua̱ketza' iwá̱n tajtoj wa̱n Dios.
42022042	Kijtoj: —Notaj, siga tikneki, xine̱ma̱nawi iga amo mane‑ikno̱chi̱waka̱n; e' amo mamochi̱wa ken nej nikneki, mamochi̱wa ken tej tikneki.
42022043	Kua̱' kijtoj inó̱n, ki̱xne̱xtili̱ko se̱ ángel yej wa̱laj pan cielo iga kiyo̱lchika̱wako.
42022044	Jesús má̱j kite̱ne̱wij Dios iga pox tayo̱koxtoya, iwá̱n iyi̱to̱n chichipikaya ipan ta̱jli kenya esti.
42022045	Kua̱' moketza' iga tami' ora̱doj, yajki ka̱n onoyaj idisci̱polojmej, iwá̱n kasitoj kojkochtokej iga pox mokno̱matij.
42022046	Iwá̱n kijlijkej: —¿Te iga ankojkochtokej? Ximoketzaka̱n iwá̱n xi‑ora̱do̱ka̱n, iga amo mamitzta̱nili̱ka̱n Tzitzimi'.
42022047	Tajtojtóyao' Jesús, kua̱' asiko mia' gente yej kiwajli̱' Judas, se̱ de inó̱n doce idisci̱polojmej. Judas tayaka̱ntia̱ya iwá̱n kina̱'techoj iga kipipitzo̱to Jesús.
42022048	Jesús kijlij: —Judas, ¿ix tine̱pipitzówapa iga tine̱ne̱xtiá iga mane̱ki̱tzki̱ka̱n, nej yej iPiltzi̱n Ta̱ga'?
42022049	Yej onoyaj iwá̱n Jesús, kitztoyaj yej nemi mochi̱wa, kitajtankej: —NoTe̱ko, ¡maniktzojtzontekíka̱nya iga espada!
42022050	Iwá̱n se̱ de yejamej kinagastzonte' se̱ itekipanowa̱ni yej ijé̱fejpa sacerdo̱tejmej, kitekilij inakas yej ilá̱dojpa iye̱'ma̱'.
42022051	Jesús kijtoj: —Xikajte̱waka̱n; ómpaya matami. Iwá̱n kinagaschijchin inó̱n ta̱ga', iwá̱n kiye̱ktialtij.
42022052	Iwá̱n Jesús kijlij ije̱fejmej sacerdo̱tejmej, policiyajmej yej de weyitió̱pampa iwá̱n yej kimanda̱rowaj judiyojmej yej wa̱lkej iga kikuikoj: —¿Ix anwa̱lkej anne̱kuikoj ken kua̱' se̱ yej tachte'? ¿Ix inó̱n iga ankiwajligakej espada iwá̱n kuawi'?
42022053	Nochipa nonoya amowa̱n weyitio̱pan, iwá̱n ayá̱' anne̱ki̱tzkijkej, e' ási'ya hora iga amejamej, iga iná̱n Tzitzimi' manda̱rowa.
42022054	Kiki̱tzkijkej Jesús iwá̱n kiwi̱gakej cha̱n ije̱fej sacerdo̱tejmej; iwá̱n Pedro kiwejkatokatia̱ya.
42022055	Iwá̱n tita̱lijkej tajkopa̱tioj, iwá̱n kiyawalojkej inó̱n ti'ti; Pedro no̱ ompa mota̱lij iwa̱mej.
42022056	Iwá̱n se̱ sirvienta kua̱' kita' este e̱wato' iná̱' ti'ti, kitachi̱lijtiká̱' iwá̱n kijtoj: —Ini̱nwa' no̱ nemiá iwá̱n Jesús.
42022057	E' Pedro kijtoj iga ayá̱', kijtoj: —Maj, nej ayá̱' niki̱xmati.
42022058	Ayá̱' wejkati', se' kita' iwá̱n kijlij: —Tej no̱ de yejáme̱mpa. Pedro kijtoj: —Ayá̱' ej, ayéj nej.
42022059	Kipiá' ken se̱ hora, se' kijlij: —Mataj iní̱n no̱ onoya iwá̱n yéj. Kéntaj ne̱si iga de Galilea.
42022060	Pedro kijtoj: —Ej, anikmati de te̱ titajtowa. Kua̱' nokta tajtojtoya Pedro, tzajtzi' se̱ ka̱yo.
42022061	ToTe̱ko mokuepa' iwá̱n kitachi̱lij Pedro. Iwá̱n Pedro kejla̱n yej toTe̱ko kijlij: “Kua̱' aya tzajtzi ka̱yo, tia tikijto̱ti e̱yi ve̱j iga ayá̱' tine‑i̱xmati.”
42022062	Iwá̱n Pedro ki̱sa' ompa iwá̱n pox cho̱ga' este kualo̱' iya̱lmaj.
42022063	Tajta̱ga' yej kicuida̱rojtoyaj Jesús, kipi̱najtia̱yaj iwá̱n kimagayaj.
42022064	Ki̱xtzakuayaj iga tzótzol iwá̱n kixa̱ygatatzi̱nayaj, iwá̱n kitajtaniáj: —¡Siga tiprofe̱taj, ta' xikijto a̱'yéj mitzmaga'!
42022065	Iwá̱n kuajkuantas kijlijkej yej aye̱kti.
42022066	Kua̱' tané̱si'ya, monechkojkej yej kimanda̱rowaj judiyojmej, ije̱fejmej sacerdo̱tejmej iwá̱n yej tamachtiáj ipan iley Moisés iwá̱n kiwi̱gakej Jesús iyi̱xtajmej. Iwá̱n ompa kitajtankej:
42022067	—Ta' xine‑ijli̱ka̱n, ¿ix tejya in Cristo? Jesús kijtoj: —Siga nimitzijliáj iga kena, ayá̱' anne̱tajto̱lkuiskej.
42022068	Iwá̱n siga nimitztajtaniskej, ayá̱' anne̱contesta̱ro̱skej, niga anne̱majka̱waskej.
42022069	E' nej yej iPiltzi̱n Ta̱ga' á̱mansan nia nimota̱li̱ti ila̱doj iye̱'ma̱' Dios yej nochi wel kichi̱wa.
42022070	Iwá̱n nochi kitajtankej: —¿Ix tejtaj in iPiltzi̱n Dios? Jesús kijtoj: —Nejya nokta, ken amejame̱n ankijtojkej.
42022071	Iwá̱n yejamej kijtojkej: —Ay' tiknekij agaj má̱j mate‑ijli de yéj; toma̱tika nokta tikakikej yej kijtoj.
42023001	Nochi moketzkej, iwá̱n Jesús kiwi̱gakej ka̱n manda̱rowa Pilato.
42023002	Iwá̱n iyi̱xtaj pe̱wakej iga kite̱lwiáj Jesús: —Iní̱n ta̱ga' nikasitoj ka̱n kikajkayajtinemi nokni̱mej, kijtowa iga ámoki' manikixta̱waka̱n impuesto iga rey César, iwá̱n kijtowa iga yéjwa' in Cristo, se̱ rey.
42023003	Pilato kitajtan: —¿Ix tejya in iRre̱y judiyojmej? Jesús kijtoj: —Ijko̱nya ken tej tikijtowa.
42023004	Iwá̱n Pilato kijlij ije̱fejmej sacerdo̱tejmej iwá̱n la gente: —Iní̱n ta̱ga' ayá̱' nikasiliá siga kichij yej aye̱kti.
42023005	E' yejamej ma̱jsan kijtojkej: —Ijkó̱n ken tamachtijtinemi, kikajkayajtinemi nochi ipan estado de Judea. Pe̱wa' ipan estado de Galilea iwá̱n asi' este nigaj.
42023006	Kua̱' Pilato kiká' iní̱n, tatajtan siga inó̱n ta̱ga' de Galilea.
42023007	Iwá̱n kua̱' Pilato kimati' iga Jesús de Galilea, estado ka̱n manda̱rowa Herodes, kiti̱tan Jesús iná̱' Herodes. Ino̱mej día Herodes no̱ nemiá Jerusalén.
42023008	Kua̱' Herodes kita' Jesús, poxsan yo̱lpa̱gui' iga kipox‑itasnekiá, puej kipoxkakiá ka̱n kipowaj de Jesús, iwá̱n kichaya iga makichi̱wa iyi̱xtaj tejté̱ yej ayi̱'pa mo‑ita.
42023009	Kitajtajtan mia' ve̱j, e' Jesús ayá̱' kijtoj nité̱.
42023010	Ompa no̱ onoyaj ije̱fejmej sacerdo̱tejmej iwá̱n yej tamachtiáj ipan la ley, poxsan kite̱lwijtoyaj.
42023011	Herodes iwá̱n isolda̱dojmej kaja̱wilkuikej Jesús, iwá̱n iga kipi̱najtijkej, kajaki̱ltijkej tzótzol yej patiyoj ken yej kakiá se̱ rey. Iwá̱n Herodes kiti̱tan sej ka̱n ono' Pilato.
42023012	Iwá̱n íkua̱'ya Pilato iwá̱n Herodes moye̱'itákeja iga mo‑ijiyayaj.
42023013	Pilato kinechkoj ije̱fejmej sacerdo̱tejmej iwá̱n la gente iwá̱n yej manda̱rowaj.
42023014	Iwá̱n kijlijkej: —Amejamej anne̱wajliguilijkej iní̱n ta̱ga' iwá̱n anne‑ijliáj iga takajkayajtinemi: e' nej niktájtanya amo‑i̱xtaj iwá̱n ayá̱' nemi nikasiliá yej kichij yej aye̱kti ken amejamej ankijtowaj.
42023015	Niga Herodes akasilij, puej te̱ti̱tanilij sej. Ankitaj iga ayá̱' kichij nité̱ yej kajasi iga mamomikti.
42023016	Niasan nikikno̱chi̱wati iwá̱n nia sej nikmajka̱wati.
42023017	Kua̱' iyilwi la Pascua, Pilato nochipa kimajka̱waya se̱ preso yej kitapejpenaya la gente.
42023018	E' inochi gente tzajtzikej: —¡Inó̱n xikmikti! ¡Xikmajka̱wa Barrabás!
42023019	Inó̱n Barrabás kakijkaj ipan cárcel iga kichij revolución ipan a̱ltepe̱' ico̱ntraj gobernador iwá̱n iga tamiktij.
42023020	Pilato kimajka̱wasnekiá Jesús iwá̱n sej kitajtan la gente,
42023021	e' yejame̱n tzajtzikej má̱j recio: —¡Xikmikti ipan cruz! ¡Xikmikti ipan cruz!
42023022	Ipan e̱yi ve̱j iga tatajtan Pilato, kijtoj: —Puej, ¿té̱taj kichij yej aye̱kti? Nej ayá̱' nikasiliá nité̱ yej kajasi iga mamiki. Nia nicastiga̱ro̱ti iwá̱n nia nikmajka̱wati.
42023023	E' la gente iwá̱n ije̱fejmej sacerdo̱tejmej tzajtzikej má̱j recio iga makimikti̱ka̱n ipan cruz, este que kitajto̱lkuikej.
42023024	Iwá̱n Pilato tatekimá' iga mamochi̱wa ken kitajtanilijtoyaj.
42023025	Iwá̱n kimajkaj inó̱n ta̱ga' yej yejame̱n kitapejpenkej yej onoya ipan cárcel iga kichij revolución iwá̱n iga tamiktij. Iwá̱n Pilato kentregá̱rojsan Jesús iga la gente makichi̱wili̱ka̱n ken kinekiáj.
42023026	Kua̱' kiwi̱gakej Jesús iga kiclava̱ró̱tija ipan cruz, nemi wi̱tzeya ipan mi̱lojti se̱ ta̱ga' yej ito̱ka̱' Simón, yej icha̱n a̱ltepe̱' Cirene, iwá̱n yéj kimakakej cruz iga makisa̱lojtiá itepotztaj Jesús.
42023027	Kitokatia̱yaj Jesús mia' gente iwá̱n siwa̱tkej yej cho̱katia̱yaj iga Jesús, iwá̱n tzajtziáj iga mokno̱matiáj.
42023028	E' Jesús kitachi̱lijkej iwá̱n kijlijkej: —Siwa̱tkej yej ancha̱ntitokej Jerusalén, amo xicho̱kaka̱n iga nej; xicho̱káka̱nwa' iga amejwa̱n iwá̱n iga amopilowa̱n.
42023029	Porque wi̱' día kua̱' mojto̱j: “Pa̱kto' yej ayá̱' pilowa, siwa̱tkej yej ayí̱' taonoltij, chi̱chiwalmej yej ayí̱' tachi̱chitij.”
42023030	Iwá̱n la gente de inó̱n tiempo pe̱was iga kijli̱j tepe̱mej: “Xine̱tepacho̱ka̱n”, iwá̱n tepe̱tzitzi̱n: “Xine‑i̱ya̱naka̱n.”
42023031	Siga iní̱n ne̱chi̱wiliáj nej, yej anikchij yej aye̱kti, ¿ix ayá̱' ma̱jya kikno̱chi̱waskej yej kichijtokej yej aye̱kti?
42023032	Kiwi̱gayaj no̱ o̱me̱n yej kichijkej yej aye̱kti iga makisenmikti̱ka̱n iwá̱n Jesús.
42023033	Kua̱' asíkeja ompa ka̱n kijliáj Kuaomi', ompa kiclava̱rojkej Jesús ipan cruz. No̱ kiclava̱rojkej ipan sejsé̱ icru̱z, o̱me̱n yej kichijkej yej aye̱kti, se̱ ila̱doj iye̱'ma̱' iwá̱n se' iyo̱pochka̱mpa.
42023034	Jesús kijtoj: —NoTaj, xike̱lka̱wili̱ka̱n yej nemi kichi̱waj, iga ayá̱' kimatij te̱ kichijtokej. Iwá̱n solda̱dojmej kirrifa̱rojkej itzótzol Jesús iga makitaka̱n aja̱'yéj kikuis.
42023035	La gente ompa tachi̱xtoyaj. Iwá̱n este yej manda̱rowaj kipi̱najtia̱yaj Jesús, kijlia̱yaj: —Sekin kima̱nawij; mamoma̱nawi igá̱najsan, siga melá̱' iga yeja in Cristo yej Dios kitapejpen.
42023036	Solda̱dojmej no̱ kipi̱najtia̱yaj Jesús. Kitechojkej iwá̱n kimakakej iga makoni xoko̱'vi̱noj.
42023037	Kijlijkej: —Siga tej in iRre̱y judiyojmej, moga̱naj ximoma̱nawi.
42023038	Iwá̱n onoya se̱ tajkuílo̱l ikua̱pan ipan tájto̱l griego, latín iwá̱n hebreo, kijtowa̱ya: “INI̱NWA' IN IRRE̱Y JUDIYOJMEJ.”
42023039	Se̱ yej kichij yej aye̱kti, yej no̱ pi̱pilojtoya ipan cruz, kima̱lijlij Jesús: —¡Siga tej in el Cristo, ximoma̱nawi iwá̱n xine̱ma̱nawi̱ka̱n no̱ nejamej!
42023040	E' sewo' kajajwa' in inó̱n, kijlij: —¿Ni alí̱n ayá̱' tikmajmawiliá Dios? Tikmatito' iga nemi no̱ mitzcastiga̱rowaj.
42023041	Tejamej kajasi iga nemi te̱castiga̱rowaj, iga nemi tikixta̱waj yej tikchijkej yej aye̱kti; e' iní̱n ta̱ga' ayá̱' kichij yej aye̱kti.
42023042	Iwá̱n kijtoj sej: —Jesús, xineejla̱miki kua̱' tia̱j ka̱n titagoberna̱ro̱j.
42023043	Jesús kijtoj: —Nimitzijliá iga á̱mansan tonos nowa̱n ka̱n paré̱j taye̱ka̱n ipan cielo.
42023044	Tajkodía tako̱miti' no̱ya̱n ipan ta̱jli este las tres tio̱takpan.
42023045	Ay'ya to̱naya iwá̱n tastalyo̱' ay'ya ne̱siá. Tzótzol yej iga tajkotzaktoya weyitio̱pan de Jerusalén tzaya̱ni' itajkoya̱n.
42023046	Jesús tzajtzi' recio iwá̱n kijtoj: —¡Notaj, ipan moma̱' nikta̱liá noespí̱ritoj! Kua̱' kijtoj iní̱n, migui'.
42023047	Kua̱' ije̱fej solda̱dojmej kita' yej nemi mochi̱wa, kiweyimati̱ltij Dios, kijtoj: —Mataj melá̱' iní̱n ta̱ga' ayá̱' kichij yej aye̱kti.
42023048	Nochi yej ompa onoyaj, iwá̱n kitakej yej mochij, pox mokno̱matitiajkij.
42023049	Inewi iyami̱gojwa̱n Jesús, iwá̱n siwa̱tkej yej kitokatinemiáj este ipan estado de Galilea, wéjkasan kitachi̱lijtoyaj.
42023050	Onoya se̱ ta̱ga' pox te‑ijikni̱n iwá̱n ye̱'nemiá, ito̱ka̱' José. Yéj icha̱n a̱ltepe̱' Arimatea, ipan el estado de Judea, inó̱n ta̱ga' no̱ senmanda̱rowa̱ya iwá̱n ije̱fejmej judiyojmej.
42023051	E' yéj ayá̱' kinekiá makichi̱wa ken kichijkej nochi je̱fejmej kua̱' kijtojkej iga mamiki Jesús. Iní̱n José kichaya iga marreina̱ro Dios.
42023052	Yajki kitato Pilato iga kitajtanili̱to icue̱rpoj Jesús iga makito̱ka.
42023053	Kua̱' kitemówija ipan cruz, kiki̱kimiloj iga sábana iwá̱n kakij ipan se̱ a̱nimajtexapo' ka̱n aya agaj moto̱ka.
42023054	Iní̱n mochij kua̱' moprepara̱do̱lo iga mo̱stapa mose̱wilo iwá̱n inó̱n hora pe̱wasnekiáy.
42023055	Iwá̱n siwa̱tkej yej kitokatinemiáj Jesús este ipan estado de Galilea, yajkij kitatoj ka̱n motó̱' iwá̱n kitakej kén nokta kita̱lijkej icue̱rpoj Jesús.
42023056	Kua̱' mokuépkeja icha̱mej kichijkej yej ajwiya̱' iwá̱n pomada; siwa̱tkej mosejkej ipan día kua̱' mose̱wilo ken iga kitekimakaj iley Moisés.
42024001	Isájpasan domingo, siwa̱tkej yajkij sej posa̱ntoj. Kiwi̱gakej yej ajwiya̱' yej yejámejsan kichijkej iwá̱n senyajkij iwá̱n sékino' má̱j siwa̱tkej.
42024002	Kua̱' asíkeja ompa, weyite'ti yej kite̱ntzaktoya a̱nimajtexapo', kimimilójkeja.
42024003	Iwá̱n kalakkej, e' ayo' kasikej icue̱rpoj in toTe̱ko Jesús.
42024004	Momajtijtika̱wikej iwá̱n ay'ya kimatiáj te̱ kichi̱wayaj, kua̱' kitakej o̱me̱n tajta̱ga' ejejkatokej ite̱nojmej, este pe̱peta̱ni itzotzolmej.
42024005	Siwa̱tkej poxsan momajtijkej iwá̱n motzonto̱lojkej; e' ino̱mej tajta̱ga' kijtojkej: —¿Te iga ankite̱mowaj yej isato' ka̱n ono' yej miktokej?
42024006	Ay'ya nigaj ono', yejwa' ojpa‑ísa'ya. Xikejla̱mikíka̱nsan yej mitzijlijkej kua̱' onóyao' ipan estado de Galilea.
42024007	Kijtoj iga iPiltzi̱n Ta̱ga' wetziasan ipan ima̱mej yej kichi̱waj yej aye̱kti iwá̱n kimikti̱skej ipan cruz, iwá̱n ipan e̱yi día ojpa‑isas sej.
42024008	Iwá̱n siwa̱tkej kejla̱nkej yej kijtoj Jesús.
42024009	Kua̱' mokuépkeja iga onoyaj ka̱n a̱nimajtexapo', kipowilijkej inewi yej sucede̱roj inó̱n once apo̱stolejmej iwá̱n yej iwa̱mej onoyaj.
42024010	Iní̱n ito̱ka̱mej yej kipowilijkej apo̱stolejmej: María Magdalena, Juana, María yej íye̱'pa Jacobo, iwá̱n sekin má̱j siwa̱tkej.
42024011	E' apo̱stolejmej kijtojkej anka lo̱kajtiákeja, iwá̱n ayá̱' kitajto̱lkuikej.
42024012	E' Pedro moketza' iwá̱n motalojtiajki iga yajki posa̱ntoj. Iwá̱n kua̱' tachato texapoko, ayá̱' kita' nité̱, petz iyókaya onoya ista̱'tzótzolmej yej iga kimilijtoya Jesús iwá̱n yajki sej icha̱n, yo̱lmajmatiajki iga yej kita'.
42024013	Ipansan inó̱n día o̱me̱n disci̱polojmej nemi ya̱yaj se̱ a̱ltepe̱' yej ito̱ka̱' Emaús. Kipiaya ken once kilómetros este Jerusalén.
42024014	Kipojtia̱yaj inewi yej mochij.
42024015	Kua̱' nokta ta̱tapojtia̱yaj, Jesús kina̱'techoj inó̱n o̱me̱n, iwá̱n némiya senya̱yaj.
42024016	E' yejamej ken tejté̱ ki̱xtzaktoyaj iga amo maki̱xmatika̱n a̱'yéj in inó̱n ta̱ga'.
42024017	Jesús tatajtan: —¿Té̱ ankipojtiawij, iwá̱n te íga anmokno̱matij?
42024018	Iwá̱n se̱ de yejamej yej ito̱ka̱' Cleofas kijtoj: —Nochi kimati yej mochij Jerusalén ini̱mej días. ¿Ix tejsan yej ompa tonoya yej atikmati?
42024019	Yéj tatajtan: —¿Té̱ sucede̱roj? Yejame̱n kijlijkej: —Yej kichi̱wilijkej Jesús yej icha̱n Nazaret, se̱ profeta katka yej kichij yej pox ye̱kti iga ipode̱r iwá̱n iga itájto̱l, ijkó̱n Dios kipoxye̱'ita' iwá̱n la gente no̱ kiye̱‑ita'.
42024020	Ije̱fejmej sacerdo̱tejmej iwá̱n yej manda̱rowaj kentrega̱rojkej iga mamiki ipan cruz.
42024021	Nejamej nikchi̱xtoyaj iga yéj kima̱nawia̱ya el país de Israel. A̱nwa' kipiáy e̱yi día iga panoj inewi inó̱n.
42024022	E' sekin siwa̱tkej yeguin ne̱majmajtijkej iga yajkaj posa̱ntoj kua̱' tane̱stíwi̱'o'
42024023	iwá̱n ayá̱' kasikej icue̱rpoj Jesús. Iwá̱n wa̱lkej ne̱powili̱koj iga ki̱xne̱xtilijkej o̱me̱n a̱ngelejmej iwá̱n kijlijkej iga Jesús isato'.
42024024	Sekin nokni̱wa̱n yajkij no̱ posa̱ntoj, iwá̱n yajkij kasitoj a̱nimajtexapo' kenya nokta siwa̱tkej kijtojkej, e' ayá̱' kitakej Jesús.
42024025	Iwá̱n Jesús kijtoj: —Amejame̱n pox ankua̱takuaktikej iwá̱n ayá̱' wel ankitajto̱lkuij profe̱tajmej.
42024026	E' Dios kine' iga Cristo makikno̱chi̱waka̱n antes iga mayawi ipan cielo
42024027	Iwá̱n pe̱wa' iga kinejne̱xtilijkej itájto̱l Dios ka̱n tajtowa de Cristo, pe̱wa' pan ili̱broj Moisés iwá̱n kine̱xtilijtiajkij pan inewi ili̱brojmej profe̱tajmej.
42024028	Kua̱' asitiájkija ipan a̱ltepe̱' ka̱n ya̱yaj, Jesús kichij ken kua̱' ya̱ya má̱j wejka.
42024029	E' yejamej kijlijkej: —Xika̱wi iwá̱n nejamej, iga tió̱ta'ya, némiya tako̱mitiá. Iwá̱n Jesús kala' kalijti' iga ka̱wi' iwa̱mej.
42024030	Kua̱' ki̱xna̱ntókeja mesa, kikui' pa̱n iwá̱n kua̱' tami' ora̱doj, kipo̱poste' iwá̱n kimajmakakej.
42024031	Iwá̱n íkua̱'ya i̱xtapowikej iwá̱n ki̱xmatíkeja iga Jesús: e' yéj sanpolijte̱wa'.
42024032	Iwá̱n mosepan‑ijlijkej: —Inó̱n iga este ye̱kti tikmachi̱lia̱yaj ipan toa̱lmaj kua̱' te̱ta̱tapo̱wia̱ya ipan ojti iga te̱ne̱xtilijtiwi̱tzeya itájto̱l Dios.
42024033	Iwá̱n íkua̱'san sej ojkuikej iga yajkij Jerusalén iwá̱n kasitoj nechkatokej once apo̱stolejmej iwá̱n icompañe̱rojwa̱n.
42024034	Iwá̱n kijtojkej yej nechkatoyaj: —Mataj kena ojpa‑isa' sej toTe̱ko, porque ki̱xne̱xtílija Simón.
42024035	Iwá̱n ino̱mej o̱me̱n no̱ kipowakej yej kisucede̱rojkej ipan ojti. Iwá̱n kijlijkej iga ki̱xmatikej Jesús este kua̱' kimajmakákeja pa̱n.
42024036	Mie̱j inó̱n kipojtoyaj, Jesús mi̱xne̱xti̱ko tatajkoya̱n iwá̱n kisaluda̱rojkej ijkí̱n: —Tamelá̱ xonoka̱n.
42024037	Yejamej poxsan momajtijkej, kijtojkej iga kitztoyaj á̱nimaj.
42024038	E' Jesús kijtoj: —¿Te iga anmajmatokej?, iwá̱n ¿te iga ijkó̱n ankejla̱mikij?
42024039	Ta' xikitaka̱n noma̱mej iwá̱n nokximej. Nej nokta. Ta'ki' xine̱chijchimika̱n iwá̱n xine‑itaka̱n: á̱nimaj ayá̱' nakayoj iwá̱n ayá̱' omiyoj, e' nej ni‑omiyoj iwá̱n ninakayoj iwá̱n anne‑itztokej.
42024040	Kua̱' kijtoj inó̱n, kine̱xtij ima̱mej iwá̱n iyikximej.
42024041	E' yejamej iga pa̱ktoyaj iwá̱n iga moyo̱lmajtijtoyaj, ayá̱' kicre̱dowa̱yaj. Iwá̱n Jesús kijtoj: —¿Ix ankipiáj achi tákual?
42024042	Kimakakej tájkol ta‑ixkalmichin iwá̱n tájkol pána̱l.
42024043	Iwá̱n yéj kikui', iwá̱n kikuaj ka̱n kitztokej.
42024044	Iwá̱n kijtoj: —Ini̱nya nokta yej nimitzpowilijkej kua̱' nonóyao' amowa̱n: iga mamochi̱wa ipan nej inewi yej ijkuilijto' ipan iley Moisés iwá̱n ipan ili̱brojmej profe̱tajmej iwá̱n ipan libro de los salmos.
42024045	Iwá̱n kichij iga makentende̱ro̱ka̱n itájto̱l Dios.
42024046	Iwá̱n kijtoj: —Ijkuilijto' iga Cristo mikiasan iwá̱n ojpa‑isaya sej ipan e̱yi día.
42024047	Iwá̱n iní̱n ye̱'noti̱ciaj mopowas ipan noto̱ka̱' desde Jerusalén iwá̱n ipan nochi pai̱smej. Mopowas iga mamoyo̱lpataka̱n iga Dios wel make̱lka̱wili yej kichi̱waj yej aye̱kti.
42024048	Amejwa̱n ankitakej ini̱mej yej mochij.
42024049	Iwá̱n nia nimitzti̱tanili̱tij yej noTaj kijtoj iga mitzmakaskej. E' amejwa̱n xika̱wika̱n nigaj, ipan a̱ltepe̱' Jerusalén este que xikpiaka̱n poder yej wi̱' ipan cielo.
42024050	Iwá̱n Jesús kiwi̱ga' idisci̱polojmej na̱' a̱ltepe̱' Betania iwá̱n kajajko' ima̱' iwá̱n kite̱ne̱wij Dios iga maye̱'onoka̱n.
42024051	Kua̱' kitajtanílija Dios iga maye̱'onoka̱n, majkejtiajki iga yajki ipan cielo.
42024052	Iwá̱n yejamej kiweyimati̱ltijkej Jesús iwá̱n pa̱ktiájkija iga yajkij Jerusalén.
42024053	Iwá̱n nochipa onoyaj weyitio̱pan iga kiweyimati̱ltia̱yaj Dios. Ijkó̱nyawa'.
43001001	Kua̱' pe̱wa' nochi, onóyaya in Tájto̱l; iwá̱n inó̱n Tájto̱l onoya iwá̱n Dios iwá̱n yéj in Dios.
43001002	Puej kua̱' pe̱wa', yéj onoya iwá̱n Dios.
43001003	Ipan yéj, Dios kichij nochi yej ono'; ateyi nité̱ yej ono' yej inó̱n Tájto̱l ayá̱' kichij.
43001004	Yéj kichij iga nochi yej isato' maonoka̱n, wa̱n kita̱wia̱ya pan iya̱lmajmej nochi gente.
43001005	Iní̱n ta̱wi̱lyo̱' ta̱wiá ka̱n tako̱mi iwá̱n tako̱mitilyo̱' awel kise̱wiá.
43001006	Onoya se̱ ta̱ga' ito̱ka̱' Juan, yej Dios kiti̱tan,
43001007	wa̱laj kinojma‑ijto̱ko itekiyo inó̱n ta̱wi̱lyo̱', iga nochi makicre̱do̱ka̱n ipan ta̱wi̱lyo̱'.
43001008	Juan ayéj inó̱n ta̱wi̱lyo̱', kiti̱tánkejsan iga ye̱'tajto̱ko de ta̱wi̱lyo̱'.
43001009	Inó̱n mela'ta̱wi̱lyo̱' yej kita̱wiá nochi gente, ito̱ka̱' Jesucristo, némi‑o' asiá ipan iní̱n ta̱jli.
43001010	Inó̱n Tájto̱l onoya ipan ta̱jli; iwá̱n malej iga Dios kichij ipan Jesucristo nochi yej ono', yej cha̱ntitokej ipan ta̱jli aki̱xmatikej.
43001011	Jesús wa̱laj ipan íta̱l, e' judiyojmej yej igé̱ntejpa ako̱mema̱wijkej.
43001012	E' yej ko̱mema̱wijkej iwá̱n moconfia̱rojkej ipan yéj, yéj kichij iga ini̱mej mamochi̱waka̱n ipilowa̱n Dios.
43001013	Ayéj ken ipilowa̱n na̱mo̱lte̱tajmej yej nace̱rowaj iga ijkó̱n kineki ta̱ga', sino que ini̱mej ipilowa̱n nokta Dios.
43001014	Iwá̱n inó̱n Tájto̱l mochij ta̱ga', iwá̱n cha̱ntitoya iwá̱n nejame̱n, poxsan te‑ijikni̱n iwá̱n ayí̱' takajkaya̱wa. Iwá̱n nikitakej iweyipode̱r, ino̱nwa' iweyipode̱r ise̱lpiltzi̱n toTaj.
43001015	Juan tajtoj de yéj, iwá̱n kijtoj: —De iní̱n nitajtoj kua̱' nikijtoj iga yej wi̱' despué̱j de nej, achto que nej, iga onóyaya kua̱' nej aya nono'.
43001016	Dios te̱maka yej ye̱kti, ayéj se̱ ve̱j, mia' ve̱j, iga te̱poxneki.
43001017	Dios kimá' iley Moisés iga yéj mate̱ne̱xtili, e' ipan Jesucristo te̱ne̱xtilij kén iga te̱neki iwá̱n ayá̱' te̱kajkaya̱wa.
43001018	Aya i̱' nokta agaj kita Dios; ise̱lpiltzi̱n, yej mela'se̱tito' iwá̱n toTaj, yéj te̱ne̱xtilij kén in Dios.
43001019	Judiyojmej yej icha̱mej Jerusalén kiti̱tankej sacerdo̱tejmej iwá̱n levi̱tajmej iga maya̱ka̱n ka̱n ono' Juan iwá̱n kitajtankej: —¿A̱'yéj in tej?
43001020	Iwá̱n Juan kinojma‑ijtoj: —Nej ayéj niCri̱stoj.
43001021	Iwá̱n sej kitajtankej: —¿A̱'taj yej in tej? ¿Ix tiprofe̱taj Elías? Juan kijtoj: —Ayéj. Iwá̱n kitajtankej: —¿Ixtaj tej in inó̱n profeta yej momatiá iga asiá? Kijtoj: —Ayéj.
43001022	Iwá̱n kijlijkej: —¿A̱'taj yéj nokta in tej? Niknekij manikmati̱lti̱ka̱n yej ne̱ti̱tankej. ¿Té̱ wel anne‑ijliáj de tej?
43001023	Juan kijtoj: —Nej inó̱n yej ijkí̱n kijtowa ipan desierto: “Xiktapowili̱ka̱n toTe̱ko se̱ weyi‑ojti yej melakti'” —ijkó̱n ken kijtoj el profeta Isaías.
43001024	Yej tajto̱to̱yaj iwá̱n Juan, kiti̱tankej fariseojmej,
43001025	iwá̱n tatajtankej: —Sigataj ayéj tiCri̱stoj, niga ti‑Elías, niga tiprofe̱taj ¿Te ígataj titabautiza̱rowa?
43001026	Juan kijtoj: —Nej nitabautiza̱rowa iga a̱'ti; e' iwá̱n amejwa̱n ono' se̱ yej ayá̱' anki̱xmatij
43001027	iwá̱n ne̱tokatiwi̱', malej iga yéj tayaka̱nto' má̱j que nej. Nej aneajasi ni alí̱n iga manikxitomili imekayo iga'.
43001028	Inochi iní̱n mochij pan a̱ltepe̱' Betania, iyi̱ka̱mpa we̱ya̱' Jordán iki̱sáya̱mpa to̱nati̱', ka̱n Juan tabautiza̱rojtoya.
43001029	Ipanya se' día, Juan kita' Jesús iga kina̱'techojtiwi̱', iwá̱n kijtoj: —Ta' xikitaka̱n, ini̱nwa' in yej Dios iCorde̱roj yej wel kiperdona̱rowa yej aye̱kti yej kichij la gente.
43001030	De yéj nitajtoj kua̱' nikijtoj: “Notepotztaj wi̱' se̱ yej achto que nej, iga onóyaya achto que nej.”
43001031	Nej no̱ ayá̱' niki̱xmatiá; e' nej nitabautiza̱rojtiwa̱laj iga a̱'ti, iga nokta la gente de Israel maki̱xmati.
43001032	Juan no̱ kijtoj: —Nej nikita' iyEspí̱ritoj Dios temoj ipan cielo ken se̱ jojtoko, iwá̱n sa̱liwito ipan yéj.
43001033	Nej aya nikmatiá a̱'yéj; e' yej ne̱ti̱tan iga manitabautiza̱ro̱ki iga a̱'ti, ne‑ijlij: “Yej tikitas ipan yéj temowa iyEspí̱ritoj Dios iwá̱n moketza iyakapan, inó̱nyawa' in yej tabautiza̱rowa iga iyEspí̱ritoj Dios.”
43001034	Nej niknojma‑íta'ya, iwá̱n nej nikijtowa iga yéj nokta iPiltzi̱n Dios.
43001035	Ipanya se' día, Juan onoya ómpasan sej iwá̱n o̱me yej kitokatinemiáj.
43001036	Kua̱' kita' nemi panowa Jesús, Juan kijtoj: —¡Ta' xikitaka̱n, iné̱pawa' in Dios iCorde̱roj!
43001037	Iyo̱mexti̱n yej kitokatinemiáj Juan, kikakikej iga ijkó̱n kijtoj, iwá̱n kitokakej Jesús.
43001038	Iwá̱n Jesús tachá' tatepotztaj, iwá̱n kita' iga kitokatiawij, iwá̱n kijlijkej: —¿Té̱ ankite̱mowaj? Yejame̱n kijtojkej: —Tamachtia̱ni, ¿ka̱n iná̱n ticha̱ntito'?
43001039	Jesús kijtoj: —Xiwi̱kika̱n xikitakij. Iwá̱n yajkij iwá̱n kitakej ka̱n onoya. Inó̱n hora las cuatro tio̱takpan iwá̱n ompa tayowatiakej.
43001040	Andrés yej iyikni̱n Simón Pedro, se̱ de inó̱n o̱me̱n yej kikakikej Juan iwá̱n kitokakej Jesús.
43001041	Andrés, lo que kichij, achto yajki kite̱mo̱to iyikni̱n yej ito̱ka̱' Simón iwá̱n kijlij: —Nikasíkeja in Mesías —yej kijto̱jneki Cristo.
43001042	Iwá̱n Andrés kiwi̱ga' Simón ka̱n onoya Jesús, iwá̱n kua̱' Jesús kita' kijlij: —Tej tiSimó̱n, ipiltzi̱n Jonás, e' iná̱n tia timoto̱ka̱wi̱ti Cefas —yej kijto̱jneki Pedro.
43001043	Ipanya se' día, Jesús kiyo̱lmá' iga yawi ipan íta̱l Galilea, iwá̱n kasi' Felipe iwá̱n kijlij: —Xine̱toka.
43001044	Iní̱n Felipe icha̱n katka a̱ltepe̱' Betsaida, ka̱nsan no̱ cha̱ntitoyaj Andrés iwá̱n Pedro.
43001045	Felipe yajki kite̱mo̱to Natanael, iwá̱n kijlij: —Nikasíkeja inó̱n ta̱ga' yej Moisés ikyay kijkuiloj ipan libro de la ley, de Yéj no̱ kijkuilojkej profe̱tajmej. Ino̱nwa' nokta Jesús yej ipiltzi̱n José yej icha̱n a̱ltepe̱' Nazaret.
43001046	Kijtoj Natanael: —¿Ix wel ki̱sa tejté̱ yej ye̱kti ipan a̱ltepe̱' Nazaret? Felipe kijtoj: —Ta'ki' xikitaki.
43001047	Kua̱' Jesús kita' iga kina̱'techojtia̱ya Natanael, kijtoj: —Nigaj wi̱' se̱ yej mela'israeli̱taj, yej ayí̱' takajkaya̱wa.
43001048	Iwá̱n Natanael tatajtan: —¿Kén iga tine‑i̱xmati? Iwá̱n Jesús kijlij: —Nej achto nimitzita' kua̱' Felipe aya mitzno̱tza, kua̱' tonoya itampa higue̱rajkuawi'.
43001049	Natanael kijtoj: —Tamachtia̱ni, tej iPiltzi̱n Dios, tej tiRre̱y ipan Israel.
43001050	Jesús kijtoj: —¿Ix tine̱cre̱dowa iga san nimitzijlij iga nimitzita' itampa higue̱rajkuawi'? Tia‑o' má̱j tikitati yej ayi̱'pa mo‑ita que yej iná̱n nimitzijlij.
43001051	No̱ kijtoj Jesús: —Nimitznojma‑ijliáj, iga amejwa̱n anyawij ankitatij iga cielo tapojto', iwá̱n iya̱ngelejmej Dios tejkawiskej iwá̱n temo̱skej ipan nej yej iPiltzi̱n Ta̱ga'.
43002001	Kua̱' panoj e̱yi día, mona̱miktilo̱' ipan a̱ltepe̱' Caná, ipan íta̱l Galilea. Iye̱' Jesús ompa onoya.
43002002	Jesús iwá̱n idisci̱polojmej no̱ mota̱lkej ka̱n mona̱miktilo.
43002003	Tami' vino, iwá̱n iye̱' Jesús kijtoj: —Ay'ya kipiáj vino.
43002004	Jesús kijtoj: —Nomá̱w, inó̱n tejamej ayá̱' tikmatij. Aya kajasi iga manimone̱xti a̱'yéj nej.
43002005	Iwá̱n María kijlij yej kiki̱xtijtoyaj vino: —Xikchi̱waka̱n nochi kensan Jesús mitzijliáj.
43002006	Ompa onoya seis a̱ko̱mi' de te'ti, ka̱n judiyojmej kakiáj a̱'ti iga moe̱wi̱ltia̱yaj iga ijkó̱n kitekichi̱wayaj. Ipan sejsé̱ a̱ko̱mi' kitolowa̱ya ken cien litros a̱'ti.
43002007	Jesús kijlij yej kiki̱xtijtoyaj vino: —Xikte̱mi̱ka̱n iga a̱'ti ini̱mej a̱ko̱mimej. Iwá̱n kakilijkej a̱'ti este yejye̱'te̱mi',
43002008	iwá̱n Jesús kijtoj: —Iná̱n xiki̱xti̱ka̱n alí̱n, iwá̱n xikui̱guili̱ka̱n yej mencarga̱rowa iní̱n ilwi'. Ijkó̱n kichijkej.
43002009	Iwá̱n yej kita̱lkej iga makita te̱ moneki ipan inó̱n ilwi', kimachi̱lij a̱'ti yej mochij vino, niga kimati' ka̱n wa̱laj; petz yej kiki̱xtijtoyaj vino kimatiáj iga yejame̱n kajakijkej a̱'ti. Iwá̱n yej mencarga̱rowa ipan inó̱n ilwi', kino̱tza' chokotzi̱n yej mona̱miktiá,
43002010	iwá̱n kijlij: —Nó̱ya̱nsan ka̱n mona̱miktilo, achto mooniá vino yej má̱j ye̱kti, iwá̱n kua̱' te‑ikni̱wa̱n koníjkeja poxsan, mooniaya sej na̱mo̱lvi̱noj. E' tej tike̱na' vino yej má̱j ye̱kti, este iná̱n‑o' nemi mooniá.
43002011	Iní̱n yej Jesús kichij Caná ipan estado de Galilea, áchto‑o' kichij milagro ka̱n kine̱xtij iweyipode̱r; iwá̱n idisci̱polojmej kicre̱dojkej ipan yéj.
43002012	Kua̱' móchija inó̱n, yajki ipan a̱ltepe̱' yej ito̱ka̱' Capernaum, yajki iwá̱n iye̱', iyikni̱wa̱n iwá̱n idisci̱polojmej; iwá̱n ayá̱' pox mia' día ompa onoyaj.
43002013	Kua̱' na̱'ya iyilwi la Pascua yej kitekichi̱waj judiyojmej, Jesús yajki ipan weyi‑a̱ltepe̱' Jerusalén.
43002014	Iwá̱n pan ipa̱tiojyo weyitio̱pan kasito yej kinamakaj to̱rojmej, borre̱gojmej iwá̱n jojtokomej, iwá̱n yej e̱watoyaj iga kipatatoyaj na̱mo̱ltomi̱n iga tio̱pantomi̱n.
43002015	Kua̱' inó̱n kita', Jesús kikui' tájkol reata iga tamajmaga' iwá̱n kiki̱xtij nochi ipan ipa̱tiojyo tio̱pan, iwa̱nya iborre̱gojmej iwá̱n ito̱rojmej. Iwá̱n yej kikambia̱rowa̱yaj tomi̱n kita̱tajkalilijkej ta̱lpan in tomi̱n iwá̱n kitzijtzi̱nkuepilijkej ime̱sajmej.
43002016	Yej kinamakaj jojtokomej kijlij: —¡Inochi iní̱n xikijki̱xti̱ka̱n nigaj! ¡Amo xikchi̱waka̱n iga íkal noTaj mamokuepa ken kajli ka̱n monamaka kuajkuantas!
43002017	Iwá̱n idisci̱polojmej kejla̱nkej yej ijkuilijto' pan itájto̱l Dios ka̱n kijtowa: “Poxsan nikneki íkal noDio̱s, inó̱n iga poxsan nikuesiwi.”
43002018	Iwá̱n judiyojmej tatajtankej: —¿Te̱ wel anne̱ne̱xtiliáj iga mane̱si iga wel tikchi̱wa iní̱n yej tikchij?
43002019	Iwá̱n Jesús kijtoj: —Xikxiti̱naka̱n iní̱n tio̱pan, iwá̱n e̱yi día ne̱wi̱guili̱j iga sej nikojpachi̱was.
43002020	Iwá̱n judiyojmej kijtojkej: —Cuarenta y seis años tekipano̱lo̱' iga mochij iní̱n tio̱pan; ¿ix e̱yi día mitzwi̱guili̱j iga sej tikojpachi̱was?
43002021	E' inó̱n tio̱pan yej Jesús kijtojtoya, kijto̱jneki icue̱rpoj.
43002022	Inó̱n iga, kua̱' Jesús ojpa‑isa' ka̱n miktoya, idisci̱polojmej kejla̱nkej iní̱n yej kijtoj, iwá̱n kicre̱dojkej itájto̱l Dios yej ijkuilijto' iwá̱n tajto̱lmej yej Jesús kijtoj.
43002023	Kua̱' Jesús onoya Jerusalén, ka̱n mo‑ilwichi̱wiliá la Pascua, mia' kicre̱dojkej ipan yéj iga kitayaj kichijchi̱waya milagro.
43002024	E' Jesús ayá̱' moconfia̱rowa̱ya ipan yejamej, iga Jesús ki̱xmatiáj nochi ino̱mej.
43002025	Malej iga ayagaj kijlij kén kejla̱miki la gente, yéj kimatia̱ya ken kejla̱miki nochi gente.
43003001	Onoya se̱ ta̱ga' ito̱ka̱' Nicodemo, yéj fariseo katka, se̱ de ije̱fejmej judiyojmej.
43003002	Nicodemo yajki tayowaka̱n kipaxa̱lowili̱to Jesús, iwá̱n kijlij: —Tamachtia̱ni, nikmatij iga Dios mitzti̱tan iga xine̱machti̱ka̱n, iga ayagaj wel kichi̱wa milagro ken yej tej tikchi̱wa siga Dios ayá̱' ono' íwa̱n.
43003003	Iwá̱n Jesús kijtoj: —Nimitznojma‑ijliá nokta, yej ayá̱' ojpanace̱rowa, awel kita ka̱n reina̱rowa Dios.
43003004	Nicodemo tatajtan: —¿Kén wel maojpanace̱ro se̱ ta̱ga' yej wé̱weja? ¿Ix wel sej ojpakalaki iyijtiko iye̱' iga maojpanace̱ro?
43003005	Iwá̱n Jesús kijtoj: —Nimitznojma‑ijliá, yej ayá̱' nace̱rowa iga a̱'ti iwá̱n iga Espíritu, awel kalaki ka̱n reina̱rowa Dios.
43003006	Ta̱ga' wa̱n siwa̱' kitaj ipilowa̱n; e' petz iyEspí̱ritoj Dios wel kichi̱wa iga ximochi̱wa ipiltzi̱n Dios.
43003007	Amo ximadmira̱do iga nimitzijliá: “Mitzpolowaj iga amonochi̱n xi‑ojpanace̱ro̱ka̱n sej.”
43003008	Ejeka' nó̱ya̱nsan panowa, tikaki iga na̱wati, e' ayá̱' tikmati ka̱n wi̱' niga ka̱n yawi. Ijko̱nsan no̱ inochi yej nace̱rowaj iga iyEspí̱ritoj Dios.
43003009	Nicodemo sej ki‑ojpatajtan: —¿In o̱n, ken a̱n iga mochi̱wa?
43003010	Jesús kijtoj: —¿Tej yej tikmachtiá israeli̱tajmej, iwá̱n ayá̱' tikmati in iní̱n?
43003011	Nej nimitznojma‑ijliá iga nejamej nikijtowaj yejsan nikmatij, iwá̱n niknojma‑ijtowaj yej nikitákeja, e' amejwa̱n ayá̱' ankicre̱dowaj yej nejamej nimitzijliáj.
43003012	Siga ayá̱' anne̱cre̱dowaj kua̱' nej nimitzijliáj de yej ono' ipan iní̱n ta̱jli, ¿kén anyawij anne̱cre̱do̱tij siga nimitzta̱tapo̱wiáj de yej ono' ipan cielo?
43003013	’Aya agaj tejkawi ipan cielo, sino que yej temoj ipan cielo; ken tikijtowaj nej yej iPiltzi̱n Ta̱ga'.
43003014	Ijkó̱n ken Moisés kua̱' ipan desierto kajko' pan kuawi' se̱ kowa̱' yej chijto' iga tepos, ijkó̱n nej yej iPiltzi̱n Ta̱ga' yawij neajkokuitij,
43003015	iga inochi yej mamoconfia̱ro̱ka̱n ipan nej, amo mapoliwika̱n, ma̱jwa' nochipa maonoka̱n wa̱n Dios.
43003016	Dios poxsan kine' inochimej yej onokej ipan iní̱n ta̱jli, este kimá' ise̱lpiltzi̱n, iga inochi yej makicre̱do ipan yéj amo mapoliwi, ma̱jwa' nochipa maono wa̱n Dios.
43003017	Dios ayá̱' kiti̱tan iPiltzi̱n ipan iní̱n ta̱jli iga makijto iga makicastiga̱ro la gente, ma̱jwa' iga makima̱nawi.
43003018	Yej kicre̱dowa ipan iPiltzi̱n Dios, ayo' kicastiga̱ro̱skej iga kichij yej aye̱kti; e' yej ayá̱' kicre̱dowa, Dios kíjtoja iga yawi kicastiga̱ro̱ti iga kichij yej aye̱kti iga ayá̱' kicre̱dowa ipan ise̱lPiltzi̱n Dios.
43003019	Yej ayá̱' kicre̱dowaj, ono' iga yawij mikitij, iga kua̱' wa̱laj yej tata̱wi̱ko ipan iní̱n ta̱jli, má̱j kinekkej maonoka̱n ka̱n takomichka̱n iga kichi̱wayaj yej aye̱kti.
43003020	Inochi yej kichi̱waj yej aye̱kti kijiyaj yej ye̱kti, iwá̱n ayá̱' kina̱'techowaj ta̱wi̱lyo̱' iga amo mamo‑ita yej kichijtokej.
43003021	E' yej kichijtokej ken kijtowa itájto̱l Dios, kina̱'techowaj ta̱wi̱lyo̱' iga mane̱si iga kichijtokej ken kineki Dios.
43003022	Kua̱' tami' kijtoj iní̱n, Jesús yajki iwá̱n idisci̱polojmej ipan íta̱l Judea, ka̱n ka̱wi' iwa̱mej iga tabautiza̱rojtoya.
43003023	Juan no̱ tabautiza̱rojtoya ipan a̱ltepe̱' yej ito̱ka̱' Enó̱n, iná̱' a̱ltepe̱' Salim, iga ompa onoya we̱ya̱'; iwá̱n la gente ya̱yaj iwá̱n mobautiza̱rowa̱yaj.
43003024	Iní̱n mochij kua̱' Juan aya kipre̱sojwiáj.
43003025	E' sekin yej kitokatinemiáj Juan pe̱wakej iga mote̱nki̱tzkijkej iwá̱n sekin judiyojmej, iga san kén iga moe̱wi̱ltilo iga maye̱'onolo iyi̱xtaj Dios.
43003026	Iwá̱n yajkij kijli̱toj Juan: —Tamachtia̱ni, yej onoya mowa̱n a̱sentápal we̱ya̱' Jordán, iki̱sáya̱mpa to̱nati̱', de inó̱n yej anne̱ta̱tapo̱wijkej de yéj, iná̱n nemi tabautiza̱rowa iwá̱n nochi gente kitoka.
43003027	Juan kijtoj: —Ayagaj wel kipiá nité̱ siga Dios ayá̱' kimaka.
43003028	Amejwa̱n nokta ane̱kakikej iga niknojma‑ijtoj iga nej ayéj niCri̱stoj, nejwa' se̱ yej kiti̱tankej achto que yéj.
43003029	Ka̱n mona̱miktilo, chokótzi̱nwa' in yej kipiá takotzi̱n; iwá̱n yej chokotzi̱n iyami̱goj yej ompa no̱ ono', san takaki, poxsan pa̱ki iga kikakto' nemi ta̱tapowa chokotzi̱n. Ijko̱nsan no̱ nej iná̱n nipoxyo̱lpa̱ki.
43003030	Iná̱n yéj sej yawij kiweyimati̱lti̱tij, iwá̱n nej yawij neali̱mpamatitij.
43003031	’Ipiltzi̱n Dios yej wi̱' ajko inó̱n yej nochi kimanda̱rowa. Yej ono' ipan ta̱jli inó̱n de nigaj, iwá̱n kijtowa de yej ono' ipan ta̱jli. E' yej wi̱' ipan cielo inó̱n kimanda̱rowa nochi,
43003032	iwá̱n kijtowa yejsan kita' iwá̱n yej kikagui'; e' ayagaj kicre̱dowa yej yéj kijtowa.
43003033	E' siga agaj kicre̱dowa, kine̱xtiá iga yej Dios kijtowa ijko̱nya nokta;
43003034	pues yej Dios kiti̱tan, kijtowa tájto̱l yej Dios kijtowa, iga Dios nokta kimaka iyEspí̱ritoj.
43003035	Te̱Taj kineki iPiltzi̱n, iwá̱n kimá' iga wel makimanda̱ro inochi yej ono'.
43003036	Yej kicre̱dowa ipan te̱Piltzi̱n, nochipa yawi onoti wa̱n Dios; e' yej ayá̱' kineki kicre̱dowa ipan te̱Piltzi̱n, ayá̱' yawi onoti wa̱n Dios, sino que Dios yawi kicastiga̱ro̱ti poxsan.
43004001	Fariseojmej kimatikej iga Jesús má̱j komati gente kitokatinemiáj iwá̱n tabautiza̱rowa̱ya má̱j sej que Juan
43004002	(malej iga ayejwa' in Jesús yej tabautiza̱rowa̱ya, sino que idisci̱polojmej).
43004003	Kua̱' Jesús kimati' yej mojtowa̱ya, ki̱sa' Judea wa̱n yajki sej Galilea.
43004004	Inó̱n ojti ka̱n nemi ya̱ya, panowa̱ya ipan íta̱l Samaria.
43004005	Inó̱n iga asi' ipan se̱ a̱ltepe̱' yej ito̱ka̱' Sicar yej ono' ipan íta̱l Samaria, na̱'san íta̱l José yej pox ikyay kimá' itaj yej ito̱ka̱' Jacob.
43004006	Ompa onoya pozo yej Jacob kichij. Jesús siawi' iga nejnen, mota̱lij po̱sojte̱noj ken tajkodía.
43004007	Wa̱laj se̱ siwa̱' de Samaria a̱takuiko, iwá̱n Jesús kijlij: —Achi xine̱maka a̱'ti manikoni.
43004008	Íkua̱' idisci̱polojmej yájkija ipan a̱ltepe̱' kikowatoj te̱ kikuaj.
43004009	Siwa̱' de Samaria kijtoj: —¿Te iga tine̱tajtaniliá a̱'ti iga xikoni, tej tijudiyoj, iwá̱n nej nisiwa̱' de Samaria? (Iga judiyojmej iwá̱n samarita̱nojmej ayá̱' moye̱'itayaj.)
43004010	Jesús kijtoj: —Siga tikmatiá katka yej Dios tamaka iwá̱n a̱'yéj nej yej nemi nimitztajtaniliá a̱'ti, tej tine̱tajtanilia̱ya, iwá̱n nimitzmakaya a̱'ti yej isato'.
43004011	Siwa̱' kijtoj: —Esi atikpiá ga te̱ tiki̱xtiá a̱'ti, iwá̱n pozo poxsan wejkatan. ¿Ka̱n tia tikasiti a̱'ti yej isato' iga xine̱maka?
43004012	Notajwe̱wejmej Jacob ne̱ka̱wilijkej iní̱n pozo, yéj no̱ nigaj kiki̱xtia̱ya a̱'ti iga konia̱ya iwá̱n ipilowa̱n iwá̱n iyo̱lka̱mej. In tej, ¿ix ma̱jya sej que yéj?
43004013	Jesús kijtoj: —Nochi yej koniáj ini̱mpa a̱'ti, sejo' a̱tanekiskej;
43004014	e' yej makoni a̱'ti yej nej nia nikmakati, ayí̱'o' a̱tanekis. Iga inó̱n a̱'ti yej nikmakas, ki̱stos ipan yéj ken se̱ a̱tzontekon yej kichi̱wa iga wel maono nochipa wa̱n Dios.
43004015	Siwa̱' kijtoj: —Áchiwa' xine̱maka in ino̱mpa a̱'ti, iga ay'ya mani‑a̱taneki iwá̱n ay' maniki̱ki̱xti̱ki nigaj.
43004016	Jesús kijtoj: —Xaj xikno̱tzati mowe̱wej iwá̱n xiwi̱ki sej.
43004017	Siwa̱' kijtoj: —Ayá̱' niwe̱wejyoj. Jesús kijlij: —Ómpaya ken tikijtoj iga ayá̱' tiwe̱wejyoj;
43004018	iga tikasíkaya cinco mowe̱wej, iwá̱n yej iná̱n tikpiá ayéj mowe̱wej. Ómpaya nokta ken tikijtoj.
43004019	Kua̱' iní̱n kikagui' siwa̱', kijtoj: —Nej nikita iga tej tiprofe̱taj.
43004020	Notajwe̱wetkej, samarita̱nojmej, kiweyimati̱ltijkej Dios nigaj ipan iní̱n tepe̱'; e' amejwa̱n anjudiyojmej ankijtowaj iga Jerusale̱nsan petz ómpasan wel moweyimati̱ltiá Dios.
43004021	Jesús kijtoj: —Tej xine̱cre̱do, yawi asiti hora iga amejwa̱n anyawij ankiweyimati̱lti̱tij toTaj, ay'ya anwi̱kiskej ipan iní̱n tepe̱' niga anyá̱skejo' Jerusalén.
43004022	Amejwa̱n ansamarita̱nojmej ayá̱' ankimatij a̱'yéj ankiweyimati̱ltiáj; e' nejame̱n nikmatij a̱'yéj nemi nikweyimati̱ltiáj, puej Dios kitapejpen judiyojmej iga pan nejamej maki̱sa yej tasalva̱rowa.
43004023	E' asis hora, iwá̱n ina̱nya nokta kua̱' yej kimela'weyimati̱ltiáj toTaj, yawij kichi̱watij ijkó̱n ken kineki iyEspí̱ritoj Dios. Iga toTaj ijkó̱n kineki makichi̱waka̱n yej kiweyimati̱ltiáj.
43004024	Dio̱swa' Espíritu, iwá̱n yej kiweyimati̱ltiáj makichi̱waka̱n ken kajasi, ijkó̱n ken kineki Dios iyEspí̱ritoj.
43004025	Siwa̱' kijtoj: —Nej nikmati iga yawi wi̱kiti in Mesías —yej kito̱jneki Cristo—; iwá̱n kua̱' yéj mawi̱ki, nochi ne̱nojma‑ijli̱skej yej ayá̱' nikmatij.
43004026	Jesús kijtoj: —Ino̱nwa' nej, yej nemi ta̱tapowa mowa̱n.
43004027	Iwá̱n íkua̱' asikej idisci̱polojmej, iwá̱n san tajtachi̱xtikajkej iga kitakej Jesús ta̱tapojto' iwá̱n siwa̱'. E' ayagaj mi̱xe̱wij iga makitajtani te̱ kinekiá inó̱n siwa̱', o te̱ kipojtoyaj.
43004028	Siwa̱' kikajtej iya̱ko̱n iwá̱n yajki a̱ltepe̱', iwá̱n kijlij la gente:
43004029	—Xikitatij se̱ ta̱ga' yej ne̱nojma‑ijlij inochi yej nikchij. ¿Ix ayéj a̱n ini̱nya in Mesías?
43004030	Iwá̱n ki̱skej ipan a̱ltepe̱' iga yajkij ka̱n onoya Jesús.
43004031	Mie̱j disci̱polojmej kitejteki'ijlijtoyaj Jesús: —Tamachtia̱ni, achi xitakua.
43004032	E' yéj kijtoj: —Nej nikpiá tákual yej amejwa̱n ayá̱' anki̱xmatij.
43004033	Iwá̱n idisci̱polojmej pe̱wakej iga mose̱sepantajtanij: —¿Ix ayá̱' a̱n kiwajliguilijkej tejté̱ yej kikuaj?
43004034	E' Jesús kijtoj: —Iga manikchi̱wa ken kineki yej ne̱ti̱tan, iwá̱n maniktamili itekipáno̱l; ino̱nwa' in notákual.
43004035	Amejwa̱n ankijtowaj: “Políwi‑o' cuatro meses iga la cosecha”; e' nej nimitzijliáj: Xikitaka̱n mi̱jlimej, chika̱'ya yej motojto̱ga' iwá̱n welja moteki.
43004036	Yej kinechkowa yej kiki̱xtiá pan mi̱jli, Dios yawi kimakati yej ye̱kti. Iwá̱n yej kicre̱dowaj, nochipa onoskej wa̱n Dios iga yej kipowa itájto̱l Dios iwá̱n yej kinechkowa yej kiki̱xtiá pan mi̱jli, masempa̱kika̱n.
43004037	Iga melá̱' nokta ken yej mojtowa: “Se̱wa' in yej kito̱ka, iwá̱n se' in yej kinechkowa yej kiki̱xtiá pan mi̱jli.”
43004038	Nej nimitzti̱tankej amejwa̱n iga xicosecha̱ro̱ka̱n ka̱n ayá̱' antekipanojkej; séwo'wa' in yej tekipanojkej, e' améjwa̱nwa' in yej ankitekij yej yejame̱n kito̱kkej.
43004039	Mia' yej cha̱ntitokej ipan inó̱n a̱ltepe̱' de Samaria kicre̱dojkej Jesús iga ijkí̱n kijtoj siwa̱': “Ne‑ijlij inochi yej nikchij.”
43004040	Iwá̱n kua̱' asikej yej wa̱lkej Samaria, kitejteki'ijlijkej Jesús iga maká̱wi‑o' iwá̱n yejame̱n. Yéj ka̱wi' ompa o̱me días,
43004041	iwá̱n mia' má̱j kicre̱dojkej iga kikakikej yej yéj kijtowa̱ya.
43004042	Iwá̱n kijlijkej siwa̱': —Iná̱n nicre̱dowaj, ayejsan iga inó̱n yej tej anne‑ijlijkej, sino que iga nejame̱n no̱ nikakikej iwá̱n nikmatij iga yéj nokta in Cristo yej kisalva̱rowa nochi gente yej ono' ipan iní̱n ta̱jli.
43004043	Kua̱' pánoja inó̱n o̱me días, Jesús ki̱sa' Samaria iwá̱n yajki ipan íta̱l Galilea.
43004044	Porque Jesús kijtoj iga nisé̱ profeta ayá̱' kiye̱'itaj ipan iya̱ltepe̱'.
43004045	Kua̱' asi' Galilea, yej ompa cha̱ntitoyaj ki‑o̱mema̱wijkej Jesús, iga la gente no̱ yajkaj Jerusalén iga kilwichi̱wili̱toyaj la Pascua iwá̱n kitakej inochi yej íkua̱' kichij Jesús.
43004046	Jesús yajki sej a̱ltepe̱' yej ito̱ka̱' Caná yej ono' estado de Galilea, ka̱n kichij vino iga a̱'ti. Iwá̱n ompa onoya se̱ ta̱ga' yej itekipanowa̱ni el rey. Inó̱n ta̱ga' icha̱n a̱ltepe̱' Capernaum wa̱n we̱titoya ipiltzi̱n.
43004047	Kua̱' inó̱n tekipanowa̱ni kimati' iga Jesús kí̱sa'ya Judea iwá̱n ási'ya Galilea, yajki kitato iwá̱n kitejteki'ijlij iga mayawi icha̱n iga maki‑achitialti ipiltzi̱n, yej mikisnekiaya.
43004048	Jesús kijtoj: —Amejwa̱n ayá̱' ankicre̱dowaj, siga ayá̱' ankitaj tejté̱ yej ayi̱'pa mo‑ita.
43004049	E' inó̱n tekipanowa̱ni kijtoj: —NoTe̱ko, nimaní̱n xaj, mie̱j aya miki nopiltzi̱n.
43004050	Jesús kijtoj: —Xaj mocha̱n; mopiltzi̱n isato'. Inó̱n ta̱ga' kicre̱doj yej Jesús kijlij, iwá̱n yajki.
43004051	Mie̱j asitia̱ya icha̱n, itekipanowa̱nimej ki̱xna̱mikitoj iwá̱n kijlijkej: —¡Mopiltzi̱n isato'!
43004052	Yéj kitajtan itekipanowa̱nimej te̱ hora pe̱wa' iga yé̱ktiya kimachi̱lij ipiltzi̱n, iwá̱n kijlijkej: —Ya̱lwa a la una de la tarde pojpoliwi' iga kawa̱ntoya.
43004053	Te̱taj kejla̱n iga inó̱n hora nokta kua̱' Jesús kijlij: “Mopiltzi̱n isato'”; iwá̱n yéj iwá̱n inochi ifami̱liaj kicre̱dojkej ipan Jesús.
43004054	Iga ini̱nya o̱me ve̱j Jesús kichij milagro kua̱' yajki Galilea iga ki̱sa' Judea.
43005001	Má̱j má̱j judiyojmej nemi ilwichi̱wayaj ken kitekimakaj itájto̱l Dios, iwá̱n Jesús yajki sej Jerusalén ka̱n nento' ilwi'.
43005002	Ipan inó̱n a̱ltepe̱', ite̱noj puerta yej ito̱ka̱' borre̱gojmej onoya se̱ a̱yawalwé̱j, ipan hebreo ito̱ka̱' Betesda, kipiá cinco itasejka̱nyo.
43005003	Ompa wejwetztoyaj komati yej we̱titokej, pachamej, ko̱xomej iwá̱n sekin yej awel mo̱li̱nayaj yej kichi̱xtoyaj mamo̱li̱na a̱'ti.
43005004	Iga kua̱'san iyá̱ngel Dios temowa̱ya ipan a̱'ti iwá̱n kipe̱peya̱waltia̱ya; iwá̱n yej achto kalakiá ipan a̱'ti, kua̱' pachiwiá iga pe̱peya̱waya, achitiaya san katiapa kokolis makipiá.
43005005	Ompa onoya se̱ ta̱ga' yej we̱titoya treinta y ocho años.
43005006	Kua̱' Jesús kita' iga ompa wetzto', kimati' iga ikyay ompa ono', kitajtan: —¿Ix tikneki xi‑achitiá?
43005007	Yej we̱tito' kijtoj: —NoTe̱ko, ayagaj ne‑akiá a̱tampa kua̱' pe̱peya̱waya a̱'ti. Kua̱' nikneki manikalaki, sewo' achto kalaki.
43005008	Jesús kijlij: —Ximoketza, xikui motapech iwá̱n xaja.
43005009	Íkua̱'san in inó̱n ta̱ga' achitiá', kikui' itapech iwá̱n pe̱wa' nejnen. E' como inó̱n día mose̱wilo,
43005010	judiyojmej kijlijkej yej achitiá': —Iní̱n día mose̱wilo; aye̱kti iga xikui̱ga motapech.
43005011	Inó̱n ta̱ga' kijtoj: —Yej neachitialtij, ne‑ijlij: “Xikui motapech iwá̱n xaja.”
43005012	Yejame̱n kitajtankej: —¿A̱'yéj in inó̱n yej mitzijlij: “Xikui motapech iwá̱n xaja”?
43005013	E' inó̱n ta̱ga' ayá̱' kimatiá a̱'yéj kachitialtij, iga Jesús kajka̱kala' tatza̱tza̱la̱n, inó̱n iga aki̱xmati'.
43005014	Iwá̱n Jesús kasi' weyitio̱pan in inó̱n yej kachitialtij, iwá̱n kijlij: —Ta' xine̱kaki, iná̱n ti‑achitia'ya, ay'ya xikchi̱wa yej aye̱kti, iga amo ma̱jya sej tiwe̱tiás.
43005015	Iwá̱n inó̱n ta̱ga' yajki, iwá̱n kijlij judiyojmej iga Jesu̱swa' in yej ki‑achitialtij.
43005016	Inó̱n iga judiyojmej kite̱mowa̱yaj Jesús iwá̱n kimikti̱jnekiáj, iga taachitialtia̱ya ipan día kua̱' mose̱wilo.
43005017	E' Jesús kijtoj: —NoTaj nochipa tekipanowa, iwá̱n nej no̱ nitekipanowa.
43005018	Inó̱n iga judiyojmej ma̱jya kimikti̱jnekiáj Jesús, ayejsan iga ayá̱' kichi̱waya ken tatekimaka la ley iga amo matekipano ipan día kua̱' mose̱wilo, no̱ kijtowa̱ya iga iTaj Dios, ijkó̱n kijto̱jneki iga yéj no̱ Dios.
43005019	Iwá̱n Jesús kijtoj: —Nimitznojma‑ijliáj iga nej yej iPiltzi̱n Dios nose̱lti awel nikchi̱wa nité̱; nikchí̱wasan petz yejsan nikita iga kichi̱wa noTaj. Inochi yej kichi̱wa noTaj, no̱ nikchi̱wa nej yej nite̱Piltzi̱n.
43005020	NoTaj ne̱poxneki iwá̱n ne̱ne̱xtiliá inochi yej kichi̱wa; iwá̱n yáwi‑o' má̱j ne̱ne̱xtili̱ti mia' yej ayagaj wel kichi̱wa, iga inó̱n ankitaskej, te anmoyo̱lmajti̱skej.
43005021	Iga ijkó̱n ken noTaj kixitiá yej miktokej iwá̱n kimaka vida, no̱ nej yej te̱Piltzi̱n yej nej niknekis, nikmakas vida.
43005022	Te̱Taj ayá̱' tajuzga̱rowa, nej yej iPíltzi̱nya ne̱má' iga wel manitajuzga̱ro,
43005023	iga inochi gente mane̱weyimati̱lti nej yej te̱Piltzi̱n kensan noTaj no̱ kiweyimati̱ltiáj. Yej ayá̱' kiweyimati̱ltiáj te̱Piltzi̱n, ayá̱' no̱ kiweyimati̱ltiá noTaj yej ne̱ti̱tan.
43005024	’Nimitznojma‑ijliáj: Yej kikaki yej nikijtowa iwá̱n kicre̱dowa ipan yej ne̱ti̱tan, nochipa yawi onoti wa̱n Dios; ayo' mojto̱j iga makicastiga̱ro̱ka̱n iga kichij yej aye̱kti, mikíkaya wa̱n ojpa‑ísa'ya sej.
43005025	Nimitznojma‑ijliáj, iga yawi asiti la hora, iwá̱n á̱mansan nokta, kua̱' yej miktokej yawij kikakitij notájto̱l nej yej iPiltzi̱n Dios; iwá̱n yej kicre̱do̱skej yawij isatij.
43005026	Iga noTaj Dios wel tamaka vida, no̱ ne̱má' nej yej iPiltzi̱n iga manitamaka vida.
43005027	Iwá̱n ne̱má' poder iga wel manitajuzga̱ro, iga nej iPiltzi̱n Ta̱ga'.
43005028	Amo ximoyo̱lmajti̱ka̱n iga iní̱n nikijtowa, iga yawi asiti kua̱' nochi yej miktokej yawij kikakitij notájto̱l
43005029	iwá̱n kijki̱saskej kajká̱n to̱ktokej. Yej kichijkej yej ye̱kti, yawij ojpa‑isatij iwá̱n nochípaya onoskej wa̱n Dios; e' yej kichijkej yej aye̱kti, yawij ojpa‑isatij iga yawij kicastiga̱ro̱tij.
43005030	’Nej awel nikchi̱wa nité̱ yej nejsan nikneki. Nitajuzga̱rowa ijkó̱n ken ne̱tekimaka noTaj, iwá̱n yej nej nikchi̱wa ijko̱nya nokta, iga ayá̱' nemi nikchi̱wa ken nej nikneki, sino que nemi nikchi̱wa ijkó̱n ken kineki toTaj yej ne̱ti̱tan.
43005031	Siga nejsan katka manikijto iga ómpaya ken nikchijto', wel mojtowa iga nemi nitakajkaya̱wa.
43005032	E' ono' sewo' yej ye̱'ta̱tapowa iga nej, iwá̱n nej nikmati iga inó̱n yej nemi ye̱'tajtowa iga nej, ayá̱' takajkaya̱wa.
43005033	Amejwa̱n ankiti̱tankej yej makitajtanitij Juan, iwá̱n yej yéj kijtoj, melá̱' nokta.
43005034	E' nej ayá̱' nikneki iga agaj maye̱'tajto de nej, iní̱n nikijtowa iga xicre̱do̱ka̱n yej kijtoj Juan wa̱n ximosalva̱ro̱ka̱n.
43005035	Juan kua̱' tamachtij, itájto̱l ken tikita katka se̱ ti'ti yej we̱welo̱ntoya iwá̱n ta̱wia̱ya, iwá̱n amejwa̱n ankinekikej xipa̱kika̱n iga inó̱n ti'ti yej ayá̱' wejkaj mitzta̱wijtoyaj.
43005036	E' nej nikpiá ka̱n niktaksaltiá notájto̱l, má̱j ye̱kti que yej kijtoj Juan. Yej nej nikchi̱wa, inó̱n yej toTaj ne‑ijlij iga manikchi̱wa, iwá̱n inó̱n yej nikchi̱wa, kine̱xtiá iga kena, toTaj ne̱ti̱tan.
43005037	Iwá̱n toTaj yej ne̱ti̱tan, no̱ ye̱'tajtowa iga nej, iwá̱n amejwa̱n ayí̱' ankikakij itájto̱l, niga ayí̱' ankitaj,
43005038	niga ankipiáj itájto̱l ipan amoa̱lmajmej iga ayá̱' ankicre̱dowaj ipan nej yej ne̱ti̱tan toTaj.
43005039	Amejwa̱n anmoye̱'machtiáj itájto̱l Dios, iga amejwa̱n ankijtowaj iga wel ompa ankasij yej mitzne̱xtiliáj kén wel xonoka̱n nochipa wa̱n Dios; ompa ka̱n ijkuilijto' tajtowa de nej,
43005040	e' amejwa̱n ayá̱' ankinekij xine̱techo̱ka̱n iga xonoka̱n nochipa wa̱n Dios.
43005041	’Nej ayá̱' nikneki agaj maye̱'tajto de nej.
43005042	Iwá̱n nej nimitzi̱xmatij, iwá̱n nikmati iga ayá̱' ankinekij Dios.
43005043	Nej ne̱ti̱tan noTaj, iwá̱n amejwa̱n ayá̱' anne̱tajto̱lkuij; iwá̱n siga se' mayokawi̱ki yej ayagaj kiti̱tan, inó̱n sí ankitajto̱lkui̱li̱skej.
43005044	¿Kén wel anne̱cre̱do̱skej, siga améjwa̱nsan ankinekij iga tokni̱mej mamitzweyimati̱lti̱ka̱n, iwá̱n ayí̱' annemij ken kajasi iga Dios mamitzye̱'itaka̱n?
43005045	Amo ankijto̱skej iga nej nimitzte̱lwi̱skej iyi̱xtaj noTaj; yejwa' mitzte̱lwiáj Moisés, yej amejwa̱n ípan anmoconfia̱rojtokej.
43005046	Siga katka amejwa̱n xicre̱do̱ka̱n yej Moisés kijtoj, nej no̱ katka anne̱cre̱dowa̱yaj, iga yej kijkuiloj Moisés tajtowa de nej.
43005047	E' siga ayá̱' ankicre̱dowaj yej yéj kijkuiloj, ¿kén anyawij ankicre̱do̱tij yej nimitzijliáj?
43006001	Kua̱' Jesús tami' tajtoj, yajki iyi̱ka̱mpa lago de Galilea, yej no̱ ito̱ka̱' lago de Tiberias.
43006002	Mia' kitokatinemiáj iga kitakej kichij milagro kua̱' kachitialtijtinemi' yej we̱titokej.
43006003	Iwá̱n Jesús tejkaj ipan tepe̱' iwá̱n ompa mota̱lij iwá̱n idisci̱polojmej.
43006004	Na̱'ya katka iga la Pascua, yej iyilwi judiyojmej.
43006005	Kua̱' Jesús kita' iga pox komati yej nemi asij, kijlij Felipe: —¿Ka̱n tia̱skej tikowatij tákual iga inochi ini̱mej gente?
43006006	Inó̱n kijtoj iga makikaki te̱ kijto̱j Felipe, iga Jesús kimatiá te̱ yawi kichi̱wati.
43006007	Felipe kijtoj: —Ke̱' se̱ kita̱niá ocho meses ni alí̱n ayá̱' kimaka iga matikowaka̱n tákual iga matikmajmakaka̱n ajachi ini̱mej gente.
43006008	Iwá̱n Andrés yej iyikni̱n Simón Pedro, yej no̱ idiscí̱poloj Jesús, kijtoj:
43006009	—Nigaj ono' se̱ choochi̱n, kipiá cinco pa̱n de cebada iwá̱n o̱me michin; e' iní̱n ni alí̱n ayá̱' kimaka iga poxsan timiakejmej.
43006010	Iwá̱n Jesús kijtoj: —Xikijli̱ka̱n inochi mamota̱li̱ka̱n. Ompa onoya sakatzitzi̱n, iwá̱n motajta̱lijkej ken cinco mil tajta̱ga'.
43006011	Iwá̱n Jesús kikui' ino̱mej pa̱n, kua̱' támi'ya kimá' gracias Dios, kimajmá' idisci̱polojmej iga yejamej makimajmakaka̱n yej eje̱watoyaj. Ijko̱nsan no̱ kichij iwá̱n michin, kimajmakakej este ke̱' kinekikej.
43006012	Kua̱' ixwíkeja, Jesús kijlij idisci̱polojmej: —Inochi xiknechko̱ka̱n yej ay' kikuajkej, iga amo mapetzpoliwi nité̱.
43006013	Yejame̱n nochi kikuikej, iwá̱n kite̱mijkej doce chikiwimej ita̱tajkolka yej ay'ya mokuaj de inó̱n cinco pa̱n de cebada.
43006014	Kua̱' la gente kita' iga Jesús kichij milagro, kijtojkej: —Kena, iní̱n profeta yej momatiá iga yawi wi̱kiti ipan iní̱n ta̱jli.
43006015	E' como Jesús kimati' iga kinekiáj makiteki'wi̱gaka̱n iga makita̱li̱ka̱n de rey, ki̱sa' ompa, iwá̱n yajki iyi̱xko tepe̱', iga kinekiá maono ise̱lti.
43006016	Kua̱' tayowáti'ya, idisci̱polojmej Jesús yajkij laguna,
43006017	tejkajkej ipan se̱ á̱ka̱l iwá̱n pe̱wakej a̱panowaj iga maasika̱n Capernaum. Inó̱n hora mela'takomíchka̱nya nokta, iwá̱n Jesús aya asiá.
43006018	Iwá̱n íkua̱' pe̱wa' ejeka' yej pox tajpalej iwá̱n mopa̱palakachowa̱ya a̱'ti.
43006019	Kua̱' nejnénkeja ipan á̱ka̱l ken cinco o seis kilómetros, kitakej Jesús iga nejnentiwi̱' iyi̱xko a̱'ti iga kina̱'techojtiwi̱' á̱ka̱l, iwá̱n majmawikej.
43006020	Jesús kijtoj: —¡Nej niJesús, amo ximajmawika̱n!
43006021	Iwá̱n yejame̱n tao̱mema̱wijkej iga kitejkawi̱ltijkej Jesús ipan á̱ka̱l, iwá̱n nimani̱nsan asikej ompiga ka̱n nemi ya̱yaj.
43006022	Ipanya se' día, yej ka̱wikej iyi̱ka̱mpa a̱'ti, kimatikej iga Jesús idisci̱polojmej yajkij ipan inó̱n se̱tzi̱n á̱ka̱l yej ompa onoya, iwá̱n Jesús ayá̱' ya̱ya iwa̱mej.
43006023	Mie̱j se' a̱ka̱lmej asikej yej ki̱skej ipan a̱ltepe̱' Tiberias, asikej na̱'san ka̱n takuajkej kua̱' toTe̱ko kimá' gracias Dios iga tákual.
43006024	Inó̱n iga kua̱' la gente kitakej iga ompa ateyi Jesús, niga idisci̱polojmej, tejtejkajkej ipan a̱ka̱lmej iwá̱n yajkij Capernaum iga kite̱mo̱toj.
43006025	Kua̱' yejame̱n asikej iyi̱ka̱mpa laguna, kasikej Jesús iwá̱n kitajtankej: —Tamachtia̱ni, ¿ke̱man tiwa̱laj nijiga?
43006026	Jesús kijtoj: —Nej nikijtowa iga amejwa̱n ane̱te̱mojtinemij iga san antakuajkej este amixwikej, ayéj iga ankicre̱dojkej yej ankitakej iga nikchi̱wa milagro.
43006027	Amo xitekipano̱ka̱n iga san tákual yej tami, sino que iga tákual yej kichi̱wa iga xonoka̱n nochipa wa̱n Dios. Inó̱mpawa' in tákual yej nia nimitzmakatij, nej yej iPiltzi̱n Ta̱ga', iga Dios yej tóTajpa kijlij iga ijkó̱n makichi̱wa.
43006028	Kitajtankej: —¿Te̱ nikchi̱waskej iga manikchi̱waka̱n ken Dios kineki?
43006029	Jesús kijtoj: —Dios kineki iga xicre̱do̱ka̱n ipan inó̱n yej yéj kiti̱tan.
43006030	Iwá̱n kitajtankej: —¿Te̱ milagro wel anne̱ne̱xtiliáj iga manikitaka̱n iga manimitzcre̱do̱ka̱n? ¿Te̱ wel tikchi̱wa?
43006031	Ikya notajwe̱wejmej kikuajkej maná ipan desierto, ken kijtowa ka̱n ijkuilijto': “Dios kimá' ino̱mej iga makikua̱ka̱n pa̱n yej wa̱laj ipan cielo.”
43006032	Jesús kijtoj: —Nej nimitzijliáj: Ayéj Moisés yej tamajmaka pa̱n yej wi̱' ipan cielo, sino que noTaj yej tamajmaka in mela'pa̱n yej wi̱' ipan cielo.
43006033	Iga inó̱n pa̱n yej Dios tamaka, inó̱n yej temoj ipan cielo, iwá̱n kimaka vida nochi gente.
43006034	Iwá̱n yejame̱n kijtojkej: —NoTe̱ko, nochipa xine̱makaka̱n ino̱mpa pa̱n.
43006035	Iwá̱n Jesús kijtoj: —Nejwa' in inó̱n pa̱n yej tamaka vida. Yej ne̱toka ayí̱' yawi maya̱nati; iwá̱n yej ne̱cre̱dowa, ayí̱' yawi a̱tanekiti.
43006036	E' ken nimitzijlíjkeja, ayá̱' anne̱cre̱dowaj, malej iga anne‑itákeja.
43006037	Nochi yej toTaj ne̱maka, ne̱tokaj; iwá̱n yej ne̱tokaj, aniksenkokajte̱waskej.
43006038	Iga nej ayá̱' niwa̱laj ipan cielo iga san manikchi̱waki kensan nikneki, sino que iga manikchi̱wa ken kineki yej ne̱ti̱tan.
43006039	Iwá̱n ijkí̱n kineki toTaj yej ne̱ti̱tan; iga amo manikpolo nisé̱ yej yéj ne̱ti̱tanilij, sino que manikojpa‑ixiti ke̱man kua̱' yéj wi̱' tajuzga̱ro̱ki.
43006040	Yej ne̱ti̱tan kineki iga inochi yej kitachi̱liá iPiltzi̱n Dios, iwá̱n kicre̱dowa ipan yéj, nike̱man ay'ya mikis, iwá̱n nej nia nikojpa‑ixiti̱ti kua̱' Dios wi̱' tajuzga̱ro̱ki.
43006041	Inó̱n iga judiyojmej pe̱wakej kipo̱powakej Jesús, iga sanki' kijtoj: “Nej nipa̱n yej temoj ipan cielo.”
43006042	Iwá̱n kijtojkej: —¿In iní̱n ayejtaj Jesús yej ipiltzi̱n José? Tejame̱n tiki̱xmatij itaj iwá̱n iye̱'. ¿Iwá̱n iná̱n kijtowa igaki' temoj ipan cielo?
43006043	Iwá̱n Jesús kijtoj: —Ay'ya xine̱po̱pojtoka̱n.
43006044	Ayagaj wel ne̱toka siga ayá̱' kiwajliga toTaj yej ne̱ti̱tan; iwá̱n nej nia nikojpa‑ixiti̱ti kua̱' Dios wi̱' tajuzga̱ro̱ki.
43006045	Ipan a̱mamej ka̱n kijkuilojkej profe̱tajmej, kijtowa: “Dios yawi kimachti̱ti inochi.” Nochi yej kikaki toTaj, momachtiá ípan, iwá̱n ne̱toka.
43006046	’Ayéj iga ágaja kita' toTaj; nikíta'san nej yej niwa̱laj de Dios.
43006047	Nej nimitzijliáj, yej ne̱cre̱dowa, nochipa yawi onoti wa̱n Dios.
43006048	Nejwa' in pa̱n yej nitamaka vida.
43006049	Amo‑ikyapatajwa̱n kikuajkej maná ipan desierto, iwá̱n malej ijkó̱n, mikíkejsan;
43006050	e' nej nitajtowa de inó̱n pa̱n yej temowa ipan cielo; yej kikua inó̱n pa̱n, ayá̱' mikis.
43006051	Nejwa' in inó̱n pa̱n yej isato'; yej temoj ipan cielo. Yej kikua iní̱n pa̱n, yawi onoti nochipa wa̱n Dios. Iní̱n pa̱n yej nia nikmakati, ini̱nwa' nonakayo. Nia nikmakati iga makipiá vida nochi gente.
43006052	Judiyojmej pe̱wakej iga mose̱sepan‑ijliáj: —¿Kén mate̱maka inakayo iga matikua̱ka̱n?
43006053	Jesús kijtoj: —Nej nimitzijliáj, siga ayá̱' ankikuaj nonakayo nej yej iPiltzi̱n Ta̱ga' iwá̱n ayá̱' ankoniáj noesyo, awel amisatoskej iyi̱xtaj Dios.
43006054	Yej kikua nonakayo iwá̱n koniá noesyo, nochipa yawi onoti wa̱n Dios; iwá̱n nia nikojpa‑ixiti̱ti kua̱' Dios wi̱' tajuzga̱ro̱ki.
43006055	Iga nonakayo mela'tákual nokta, iwá̱n noesyo melá̱' nokta yej mooniá.
43006056	Yej kikua nonakayo iwá̱n koniá noesyo, se̱tito' nowa̱n, iwá̱n nej nise̱tito' íwa̱n.
43006057	ToTaj yej ne̱ti̱tan isato', iwá̱n nej nisato' iga yéj; ijko̱nsan no̱ yej kikua nonakayo, onos iga nej.
43006058	Nej ayéj ken inó̱n pa̱n yej kijliáj maná yej kikuajkej amo‑ikyapatajwa̱n, malej iga kikuajkej, e' mikíkejsan. Nej pa̱n yej temoj ipan cielo. Yej kikua iní̱nbapa pa̱n, yawi onoti nochipa wa̱n Dios.
43006059	Jesús ijkó̱n tamachtij tio̱pan ipan a̱ltepe̱' Capernaum.
43006060	Kua̱' kikakikej kén iga Jesús tamachtiá, mia' yej kitokatinemiáj Jesús kijtojkej: —Iní̱n yej kijtowa ayagaj kojasi; ¿A̱' wel kitajto̱lkui̱li̱j?
43006061	Jesús kimati' iga yej kitokatinemiáj kipo̱pojtoyaj, tatajtan: —¿Ix mitzkuesowaj iga ijkó̱n nitamachtij?
43006062	¿Te̱ ankijtowa̱yaj siga xine‑itaka̱n nej yej iPiltzi̱n Ta̱ga', nemi nitejkawi ka̱n achto nonoya?
43006063	Espí̱ritojwa' in yej kichi̱wa iga matonoka̱n; ise̱lti tonakayo akichi̱wa nité̱, iwá̱n tajto̱lmej yej nimitzijlijkej wa̱laj ipan Espíritu iwá̱n tamaka vida.
43006064	E' ónogo' sekin de amejwa̱n yej ayá̱' kicre̱dowaj. E' Jesús kimatiáy aja̱'yéj yej ayá̱' kicre̱dowa̱yaj, iwá̱n a̱'yéj yawi kine̱xti̱ti iga makiki̱tzki̱ka̱n.
43006065	Iwá̱n kijtoj: —Inó̱n iga nimitzijlíjkeja iga ayagaj wel wi̱' ka̱n nono', siga toTaj ayá̱' kiwajliga.
43006066	Iwá̱n íkua̱'ya, mia' yej kitokatinemiáj Jesús kikajtejkej, iwá̱n ay'ya nemiáj iwá̱n Jesús.
43006067	Jesús kitajtan doce idisci̱polojmej: —¿Amejwa̱n no̱ anya̱jnékija?
43006068	Simón Pedro kijtoj: —NoTe̱ko, ¿a̱'ya se' maniktokaka̱n? Motájto̱l ne̱ne̱xtiliáj kén iga wel manonoka̱n nochipa wa̱n Dios.
43006069	Nejame̱n nicre̱dójkeja, iwá̱n nikmatij iga tej tiCri̱stoj yej iPiltzi̱n Dios yej isato'.
43006070	Jesús kijtoj: —¿Ix aya̱'taj ando̱cejmej nimitztapejpenkej? Iwá̱n se̱ de amejwa̱n tzitzimi'.
43006071	Kua̱' iní̱n kijtoj, Jesús nemi tajtowa de Judas Iscariote, ipiltzi̱n Simón, iga Judas yawi kine̱xti̱ti iga makiki̱tzki̱ka̱n, malej iga yéj se̱ de inó̱n doce idiscí̱poloj Jesús.
43007001	Kua̱' nochi iní̱n panoj, Jesús nemiá ipan íta̱l Galilea; ayá̱' kinekiá maono ipan íta̱l Judea, iga ompa judiyojmej kimikti̱jnekiáj Jesús.
43007002	E' como asitia̱yay iyilwi ra̱nchojtzitzi̱n, se̱ ilwi' yej kichi̱wayaj judiyojmej,
43007003	iyikni̱wa̱n kijlijkej: —Amo xika̱wi nigaj; xaj Judea iga yej mitztokaj yej ompiga onokej, no̱ makitaka̱n yej tikchi̱wa yej ayi̱'pa mo‑ita.
43007004	Siga agaj kineki maki̱xmatika̱n, ayá̱' kichi̱wa tejté̱ ichtákasan, e' siga tikneki mamitzi̱xmatika̱n, yej tikchi̱wa, xikchi̱wa ka̱n nochi mamitzita.
43007005	Niga iyikni̱wa̱n ayá̱' kicre̱dowa̱yaj.
43007006	Iwá̱n Jesús kijtoj: —Aya asi noho̱raj, e' iga amejwa̱n malej iga ná̱mo̱l hora, nochi ye̱kti.
43007007	Yej ayá̱' ne̱cre̱dojtokej, amejwa̱n awel mitzijiyaj, e' nej, kena ne‑ijiyaj, iga nikne̱xtiliáj iga kichijtokej yej aye̱kti.
43007008	Amejwa̱n xa̱ka̱n ilwitaj; nej ayá̱' nia iga aya asi noho̱raj.
43007009	Kua̱' tami' iní̱n kijtoj, Jesús ka̱wi' Galilea.
43007010	E' kua̱' yájkija iyikni̱wa̱n, Jesús yajki no̱ ilwitaj, malej iga ayagaj kita', ken kua̱' ichtakayajki.
43007011	Judiyojmej kite̱mowa̱yaj Jesús ilwitaj, iwá̱n kijtowa̱yaj: —¿Ix ka̱n a̱n ono' in inó̱n ta̱ga'?
43007012	Iwá̱n poxsan mia' ta̱tapowayaj de Jesús. Sekin kijtowa̱yaj: “Iní̱n ta̱ga' pox kichi̱wa yej ye̱kti”, e' sekin kijtowa̱yaj: “Iní̱n ayá̱' kichi̱wa yej ye̱kti; takajkaya̱wa.”
43007013	E' la gente ichtákasan tajtowa̱yaj de Jesús iga kimajmawilia̱yaj judiyojmej yej manda̱rowa̱yaj.
43007014	Kua̱' ná̱wiya día iga nentoya ilwi', Jesús kala' tio̱pan‑ijti' iwá̱n pe̱' iga tamachtiá.
43007015	Judiyojmej madmira̱dowa̱yaj, iwá̱n kijtowa̱yaj: —¿Kén kichi̱wa in iní̱n ta̱ga' iga pox wel tamachtiá? Ayá̱' momachtij.
43007016	Jesús kijtoj: —Ken nimitzmachtiáj ayéj nejsan nikijtowa, iga ijkó̱n kijtowa yej ne̱ti̱tan.
43007017	Siga agaj kineki makichi̱wa ken kineki Dios, yawi ki̱xmatiti siga yej nitamachtiá wi̱' de Dios o nejsan nikijtowa.
43007018	Siga nogá̱najsan niknekiá manimoweyimati, nejsan nimotajtowilia̱ya. E' nikneki mamoweyimati̱lti yej ne̱ti̱tan. Inó̱n iga yej nikijtowa, ijko̱nya nokta iwá̱n ayá̱' nitakajkaya̱wa.
43007019	’¿Ix ayejtaj Moisés mitzmakakej la ley? Iwá̱n nisé̱ de amejwa̱n ayá̱' kichi̱wa ken ijkuilijto'. ¿Te iga anne̱mikti̱jnekij?
43007020	La gente kijtojkej: —¡Tinemi wa̱n Tzitzimi'! ¿A̱'yéj mitzmikti̱jneki?
43007021	Jesús kijtoj: —Igasan nikchij yej ye̱kti ipan día kua̱' mose̱wilo, ayá̱' ankiye̱'itakej.
43007022	E' Moisés mitzne̱xtilijkej iga ximocircuncida̱ro̱ka̱n, (malej iga ayéj achto Moisés yej tatekimá' iga mamocircuncida̱ro̱lo, yajkij amo‑ikyapatajwa̱n), inó̱n iga amejwa̱n ankicircuncida̱rowaj se̱ choochi̱n malej iga ipan día kua̱' mose̱wilo.
43007023	Iwá̱n iná̱n amejwa̱n iga san ankichi̱waj ken kijtowa iley Moisés, ankicircuncida̱rowaj se̱ choochi̱n ipan día kua̱' mose̱wilo, ¿te ígataj mitzkuesowaj iga nitaachitialtij ipan día kua̱' mose̱wilo?
43007024	Amo xitajuzga̱ro̱ka̱n san ken ankitaj, kua̱' agaj ankijuzga̱rowaj, xitaye̱'juzga̱ro̱ka̱n.
43007025	Sekin yej cha̱ntitoyaj Jerusalén, pe̱wakej tatajtankej: —¿Ix ayéj iní̱n in yej kite̱mojtinemij iga makimikti̱ka̱n?
43007026	Ta' xikitaka̱n, ne̱ ta̱tajtojto' ka̱n onolo̱', iwá̱n ayagaj kijliá nité̱, in yej manda̱rowaj, ¿ix a̱n kimela'kre̱dójkeja iga iní̱n ta̱ga' in Cristo?
43007027	E' tejame̱n tikmatij de ka̱n wi̱'; iwá̱n kua̱' mawi̱ki Cristo, ayagaj yawi kimatiti de ka̱n wi̱'.
43007028	Kua̱' Jesús kikagui' iní̱n, tamachtijtoya tio̱pan‑ijti', iwá̱n tajtoj recio: —¡Wa̱ntaj ankijtowaj iga anne‑i̱xmatij wa̱n ankimatij ka̱n niwa̱laj! E' ayá̱' niyokawa̱laj, sino que ne̱ti̱tan se̱ yej ayí̱' takajkaya̱wa, yej amejwa̱n ayá̱' anki̱xmatij.
43007029	Nej sí niki̱xmati iga ipan yéj niki̱sa', iwá̱n yéj ne̱ti̱tan.
43007030	Iwá̱n kinekiáj makiki̱tzki̱ka̱n, e' ayagaj kima̱ta̱lilij iga Dios aya kine'.
43007031	Mia' yej kicre̱dojkej ipan yéj, iwá̱n kijtojkej: —Kua̱' mawi̱ki Cristo, ¿ix ma̱jya yawi kichi̱wati milagro que iní̱n ta̱ga' kichi̱wa?
43007032	Fariseojmej kikakikej yej la gente kipojtoyaj de Jesús; iwá̱n fariseojmej iwá̱n ije̱fejmej sacerdo̱tejmej kiti̱tankej policiyajmej yej tacuida̱rowaj weyitio̱pan iga makiki̱tzki̱ka̱n Jesús.
43007033	Iwá̱n Jesús kijtoj: —Ayá̱' niwejka̱was iga amowa̱n nia nonoti, iwá̱n nia̱ti sej ka̱n ono' yej ne̱ti̱tan.
43007034	Amejwa̱n anne̱te̱mo̱skej, e' ayá̱' anneasiskej, iga awel anya̱skej ka̱n nej nonos.
43007035	Judiyojmej pe̱wakej iga mose̱sepantajtanij: —In iní̱n, ¿ka̱n a̱n ya̱ti iga ay'ya wel tikasiskej? ¿Ix a̱n ya̱ti kimachti̱ti judiyojmej yej cha̱ntitokej ipan íta̱l grie̱gojmej, ino̱mej yej pa̱payi̱ntinemij iwá̱n kimachti̱j no̱ grie̱gojmej?
43007036	¿Ix te̱ a̱n kijto̱jneki in inó̱n yej kijtoj: “Anne̱te̱mo̱skej, e' ayá̱' anneasiskej, iga awel anya̱skej ka̱n nia nonoti”?
43007037	Kua̱' ási'ya día iga tami ilwi', inó̱n día nokta yej má̱j weyi‑ilwi'; inó̱n día, Jesús moketza' iwá̱n tajtoj recio: —Siga agaj a̱taneki, mawi̱ki ka̱n nono' iwá̱n maa̱ti.
43007038	Xicre̱do̱ka̱n notájto̱l iwá̱n ipan amoa̱lmajmej ki̱stos ken we̱ya̱mej yej kichi̱waj iga xonoka̱n nochipa wa̱n Dios. Ijkó̱n kijtowa ka̱n ijkuilijto' itájto̱l Dios.
43007039	Iga inó̱n kijtoj Jesús, kijtoj iga yej kicre̱do̱j itájto̱l, kipiás iyEspí̱ritoj Dios; íkua̱' aya wi̱tziá iyEspí̱ritoj Dios, iga Jesús aya kiweyimati̱ltia̱yaj ipan cielo iga aya ojpa‑isa.
43007040	Sekin yej ompa onoyaj kua̱' kikakikej iní̱n, kijtojkej: —Iní̱n ta̱ga' profeta nokta yej tikchi̱xtoyaj.
43007041	Sekin kijtowa̱yaj: —Ini̱nya in Cristo. E' sekin kijtojkej: —¿Ix wel Cristo ma de Galilea?
43007042	Ka̱n ijkuilijto' kijtowa iga Cristo yawi ki̱sati ipan ipilówa̱mpa ipilowa̱n rey David iwá̱n nace̱ro̱j Belén, ipansan inó̱n a̱ltepe̱' ka̱n icha̱n David.
43007043	Inó̱n iga moyojyokatilo̱' iga itechko Jesús.
43007044	Sekin kinekiáj makipre̱sojwi̱ka̱n Jesús, e' ayagaj mi̱xe̱wij.
43007045	Policiyajmej yajkij ka̱n onokej fariseojmej iwá̱n ije̱fejmej sacerdo̱tejmej, iwá̱n kitajtankej: —¿Te iga ayá̱' ankiwajligakej?
43007046	Policiyajmej kijtojkej: —¡Ayí̱' nikakij agaj matajto ken iní̱n ta̱ga'!
43007047	Iwá̱n fariseojmej kijtojkej: —¿Amejwa̱n no̱ya mitzkajkayajkej?
43007048	¿Ix ágaja de toje̱fejmej o de tejámejpa fariseojmej kicré̱doja ipan yéj?
43007049	E' ini̱mej yej kitokaj Jesús aki̱xmatij iley Moisés, inó̱n iga Dios yawi kicastiga̱ro̱ti.
43007050	Nicodemo yej se̱ ve̱j yajka tayowa kitato̱ya Jesús, yej no̱ katka fariseo, kijtoj:
43007051	—Toley tatekimaka iga awel tikijtowaj iga mamiki se̱ ta̱ga' siga ayá̱' achto tikakij wa̱n tikmatij te̱ kikomete̱roj.
43007052	Iwá̱n kijlijkej: —¿In tej no̱ tigalileo? Ximomachti ka̱n ijkuilijto', iwá̱n tikitas iga nisé̱ profeta ayá̱' wa̱laj de Galilea.
43007053	Iwá̱n sejsé̱ de yejamej yájkija icha̱mej.
43008001	E' Jesús yajki ipan tepe̱' yej ito̱ka̱' Olivos.
43008002	Ipan se' día, yowalti' yajki tio̱pan. Iwá̱n nochi gente kitechoj, iwá̱n Jesús mota̱lij iwá̱n pe̱wa' tamachtij.
43008003	Iwá̱n yej tamachtiáj ipan la ley iwá̱n fariseojmej, kiwajliguilijkej Jesús se̱ siwa̱' yej kima̱wetzi̱ltijkej wa̱n se̱ ta̱ga' yej ayá̱' íwa̱n na̱miktito' iwá̱n kita̱lkej itajkoya̱n la gente,
43008004	iwá̱n kijlijkej Jesús: —Tamachtia̱ni, iní̱n siwa̱' nikma̱wetzi̱ltijkej iwá̱n se̱ ta̱ga' yej ayá̱' íwa̱n na̱miktito'.
43008005	Iley Moisés te̱tekimaka iga ijki̱mpa siwa̱' matiktemikti̱ka̱n. ¿In tej, ken tikijtowa?
43008006	Inó̱n kijlijkej ka̱nsan makima̱wetzi̱lti̱ka̱n, iga ijkó̱n wel makite̱lwi̱ka̱n. Iwá̱n Jesús mokototzoj iwá̱n pe̱wa' tajkuiloj ipan ta̱jli iga imájpil.
43008007	E' como kitajtantóyajsan, moketza' iwá̱n kijtoj: —Agaj de amejamej yej momachi̱liá iga ayí̱' kichij yej aye̱kti, inó̱n achto makipata̱naltili te'ti iní̱n siwa̱'.
43008008	Iwá̱n sej mokototzoj iwá̱n ma̱jo' tajkuiloj ipan ta̱jli.
43008009	E' yejamej kua̱' iní̱n kikakikej, momachi̱lijkej iga aye̱'nemij, iwá̱n sejsé̱ sejsé̱ ki̱stiajki. Achto ki̱skej yej we̱wétkeja. Iwá̱n kua̱' nóchiya ki̱skej, Jesús ká̱wi'san iwá̱n siwa̱' iga ompay kikajtejkej.
43008010	Iwá̱n Jesús moketza' iwá̱n como kita' iga petz síwa̱'san onoya, kijlij: —Siwa̱', ¿ka̱n onokej in yej mitzmikti̱jnekiáj? ¿Ix ayagaj kijtoj iga ximiki?
43008011	Siwa̱' kijtoj: —Ayagaj, noTe̱ko. Jesús kijtoj: —Nej no̱ ayá̱' nikijtowa iga ximiki; iná̱n xaja iwá̱n ayo' xikchi̱wa yej aye̱kti.
43008012	Jesús tajtoj sej iwá̱n la gente, iwá̱n kijtoj: —Nej yej nikta̱wiá nochi gente pan iya̱lmajmej; yej ne̱toka ayí̱' nemis ka̱n takomichka̱n, ma̱jwa' kipiás yej kita̱wiá ipan iya̱lmaj iwá̱n kipiás nokta vida.
43008013	Fariseojmej kijtojkej: —Tejsan timotajtowiliá, iwá̱n iga mogá̱najsan timotajtowiliá, avale̱rowa.
43008014	Jesús kijtoj: —Malej iga nejsan nimotajtowiliá, e' kena vale̱rowa, iga nikmati ka̱n niwa̱laj iwá̱n nikmati ka̱n nia, e' amejwa̱n ayá̱' ankimatij ka̱n niwa̱laj niga ka̱n nia.
43008015	Amejamej antajuzga̱rowaj ken kiye̱'ita ta̱ga'. Nej ayagaj nikjuzga̱rowa,
43008016	e' siga nitajuzga̱rowa, nikchi̱wa ken kajasi iga ayá̱' nikchi̱wa nose̱lti, sino que iwá̱n noTaj yej ne̱ti̱tan, íwa̱n nitajuzga̱rowa.
43008017	Ipan amoley ijkuilijto', iga kua̱' o̱me kitakej te̱ mochij iwá̱n sansé̱ kijtowaj yej kitakej, inó̱n yej kijtowaj, ijko̱nya.
43008018	Nej nimotajtowiliá, iwá̱n noTaj yej ne̱ti̱tan mochi̱wa se' yej ne̱tajtowiliá.
43008019	Iwá̱n kitajtankej: —¿Ka̱n ono' moTaj? Jesús kijtoj: —Amejamej ayá̱' ane‑i̱xmatij, iwá̱n ayá̱' no̱ anki̱xmatij noTaj, siga ane‑i̱xmatiáj, no̱ anki̱xmatiáj noTaj.
43008020	Iní̱n tajto̱lmej kijtoj Jesús kua̱' nemi tamachtiá weyitio̱pan, ite̱noj cajo̱ntzi̱n ka̱n moakiá tomi̱n iga ofrenda. E' ni agaj ayá̱' kiki̱tzkij, iga Dios aya kine'.
43008021	Jesús kijlij sej judiyojmej: —Nej nia̱ti, iwá̱n amejamej anne̱te̱mo̱skej, e' anyawij anmikitij iga ankichijtokej yej aye̱kti wa̱n ayá̱' mitzperdona̱rowili̱skej yej ankichi̱waj. Ka̱n nej nia, amejamej awel anyawij.
43008022	Iwá̱n judiyojmej kijtojkej: —¿Ix anka kejla̱miki iga momikti̱j, anka inó̱n iga kijtowa iga awel tia̱skej ka̱n yéj yawi?
43008023	Jesús kijtoj: —Amejwa̱n nigaj amocha̱n ipan iní̱n ta̱jli, nej nocha̱n ajko. Amejamej de iní̱n ta̱jli, iwá̱n nej ayéj de iní̱n ta̱jli.
43008024	Inó̱n iga nimitzijlijkej iga amejamej anyawij anmikitij iga ankichijtokej yej aye̱kti wa̱n ayá̱' mitzperdona̱rowili̱skej yej ankichi̱waj. Siga amejamej ayá̱' ankicre̱do̱skej iga nej niCri̱stoj, anmikiskej wa̱n ayá̱' mitzperdona̱rowili̱skej yej ankichi̱waj yej aye̱kti.
43008025	Iwá̱n kitajtankej Jesús: —¿A̱'taj yej in tej? Jesús kijtoj: —Ino̱nsan ken nimitzijlijkej achto.
43008026	Ónogo' komati yej wel nimitzijliáj yej ayompa ankichi̱waj. E' yej ne̱ti̱tan ayá̱' takajkaya̱wa iwá̱n nikijliá la gente kensan nikagui' kijtowa yej ne̱ti̱tan.
43008027	E' yejamej ayá̱' kimatikej iga nemi tajtowa de Dios yej iTaj.
43008028	Inó̱n iga Jesús kijtoj: —Kua̱' amejamej anyawij anneajkokuitij ipan cruz, nej yej iPiltzi̱n Ta̱ga', íkua̱' ankimatiskej a̱'yéj nej. Ayá̱' nikchi̱wa yej nej nikneki, nikijtowa kensan noTaj ne̱ne̱xtilij.
43008029	Iga yej ne̱ti̱tan ono' nowa̱n; noTaj ayá̱' ne̱semaka, iga nochipa nikchi̱wa yej yejpa kiye̱'ita.
43008030	Kua̱' Jesús kijtoj ini̱mej tájto̱l, mia' kicre̱doj ipan yéj.
43008031	Jesús kijlij judiyojmej yej kicre̱dojkej ipan yéj: —Siga amejamej amoconfia̱rojtoskej ipan notájto̱l, anmochi̱waskej annomela'disci̱polojmej.
43008032	Iwá̱n anki̱xmatiskej yej melá̱' nokta, iwá̱n ken kua̱' ayo' nité̱ mitzilpitoskej.
43008033	Yejamej kijtojkej: —Nejamej ipilowa̱n ipilówa̱mpa Abraham iwá̱n ayí̱' nimochi̱waskej agaj iyescla̱voj; ¿te iga tej tikijtowa iga ne̱xitomaskej?
43008034	Jesús kijlij judiyojmej: —Nimitzijliáj iga inochi yej kichi̱wa yej aye̱kti, ilpito' iga inó̱n yej kichi̱wa yej aye̱kti.
43008035	Se̱ esclavo ayá̱' nochipa onos ipan se̱ kajli. E' se̱ te̱piltzi̱n, kena, kajasi maono nochipa pan se̱ kajli.
43008036	Inó̱n iga, siga nej yej iPiltzi̱n Dios nimitzxitomaj, amejame̱n anmela'xitontoskej.
43008037	Nikmati iga amejamej ipilówa̱mpa Abraham. E' anne̱mikti̱jnekij iga ayá̱' ankichi̱waj ken nikijtowa.
43008038	Nej nikijtowa yej ne̱ne̱xtilij noTaj, iwá̱n amejamej ankichi̱waj yej amotaj mitzne̱xtilijkej.
43008039	Yejamej kijtojkej: —Notájmejwa' Abraham. Iwá̱n Jesús kijtoj: —Siga katka amejamej ipilowa̱n Abraham, ankichi̱wayaj ken yéj kichij.
43008040	E' iná̱n amejwa̱n anne̱mikti̱jnekij iga san nimitzijlijkej yej melá̱', yej Dios ne̱ne̱xtilij. ¡Abraham ayí̱' ijkó̱n kichij!
43008041	Amejamej ankichi̱waj ken kichi̱wa amotaj. Iwá̱n yejamej kijtojkej: —Nejamej ayéj nipejpemej. Nikpiáj se̱san notajmej, ino̱nwa' Dios.
43008042	Jesús kijtoj: —Siga melá̱' iga Dios amotaj, amejamej anne̱nekiáj, iga nej ne̱ti̱tan Dios. Ayá̱' niyokawa̱laj, sino que Dios ne̱ti̱tan.
43008043	¿Te iga ayá̱' ankentende̱rowaj yej nikijtowa? Iga ayá̱' nokta ankikakisnekij notájto̱l.
43008044	Amejamej amotaj tzitzimi', iwá̱n ankichi̱wasnekij ken amotaj kineki. Tzitzimi' nochipa tamiktiá iwá̱n takajkaya̱wa. Ayí̱' kijtowa yej melá̱' nokta, wa̱n kua̱' takajkaya̱wa momela'ne̱xtiá ken iga yéj nokta. Yéjwa' takajkaya̱wa nokta iwá̱n kichi̱wa iga matakajkaya̱walo.
43008045	E' nej nimitzijliáj yej melá̱' iwá̱n amejamej ayá̱' anne̱cre̱dowaj.
43008046	¿A̱'yéj de amejamej wel ne̱ne̱xtiliá iga nikchij yej aye̱kti? Iwá̱n siga nej nikijtowa yej melá̱', ¿te iga ayá̱' anne̱cre̱dowaj?
43008047	Yej itatki Dios, kikaki itájto̱l Dios. E' iga amejamej ayéj de Dios, inó̱n iga ayá̱' ankikakij notájto̱l.
43008048	Iwá̱n judiyojmej kijtojkej: —Ómpaya ken nikijtowaj iga tej tisamarita̱noj iwá̱n tikpiá iyespí̱ritoj tzitzimi'.
43008049	Jesús kijtoj: —Ayá̱' nikpiá nisé̱ ma̱lespí̱ritoj. Nej nikweyimati̱ltiá noTaj iwá̱n amejwa̱n anneali̱mpamatij.
43008050	Nej ayá̱' nikte̱mowa iga mane̱weyimati̱lti̱ka̱n, e' ono' se̱ yej kineki iga mane̱weyimati̱lti̱ka̱n, iwá̱n yéj tajuzga̱rowa.
43008051	Nimitznojma‑ijliáj siga agaj kichi̱wa ken nej nikijtowa, nike̱man ayá̱' mikis.
43008052	Iwá̱n judiyojmej kijtojkej: —A̱n sí nikmatij iga tikpiá ma̱lespí̱ritoj. Abraham iwá̱n nochi profe̱tajmej mikikej iwá̱n tej tikijtowa: “Siga agaj kichi̱wa ken nej nikijtowa, nike̱man ayá̱' mikis.”
43008053	¿In tej, ix ma̱jya sej que to‑ikyapatajwe̱wej Abraham? Porque yéj migui', iwá̱n profe̱tajmej no̱ mikikej, ¿a̱'taj yéj timomachi̱liá in tej?
43008054	Jesús kijtoj: —Siga nejsan nimoweyimati̱ltiá, ijkó̱n ayá̱' movale̱rowa. E' noTaj yej ne̱weyimati̱ltiá, ino̱nsan yej ankijtowaj iga amoDio̱s.
43008055	E' amejamej ayá̱' anki̱xmatij. Nej sí niki̱xmati; iwá̱n siga nikijto̱j iga ayá̱' niki̱xmati, no̱ te̱wa̱n nitakajkaya̱was ken amejamej. E' nej sí niki̱xmati iwá̱n nikchi̱wa ken yéj kijtowa.
43008056	Abraham, yej amo‑ikyapatajmej, pa̱gui' iga kitasnekiá iga niwi̱tziá; iwá̱n kita', iwá̱n poxsan yo̱lpa̱gui'.
43008057	Judiyojmej kijlijkej Jesús: —Aya tikpiá niga cincuenta años, ¿iwá̱n tikijtowa iga tikita'ya Abraham?
43008058	Jesús kijtoj: —Nimitznojma‑ijliáj iga kua̱' aya teyá Abraham, nej nonoyay.
43008059	Iwá̱n kikuikej te'ti iga kitemiktia̱yaj Jesús; e' Jesús mi̱ya̱n, iwá̱n ki̱sa' ipan weyitio̱pan; panoj tatza̱la̱n iwá̱n yajki.
43009001	Ka̱n pano̱tia̱ya Jesús, kita' se̱ ta̱ga' yej itékiya iga pacha.
43009002	Iwá̱n idisci̱polojmej kitajtankej: —Tamachtia̱ni, ¿te iga a̱n itékiya ga pacha iní̱n ta̱ga'? ¿Ix iga itaj o iye̱' kichijkej yej aye̱kti o iga yéj nokta kichij yej aye̱kti?
43009003	Jesús kijtoj: —Ayéj iga yéj kichij yej aye̱kti, niga itaj niga iye̱' kichijkej yej aye̱kti, sino que iga ipan yéj mamone̱xti yej Dios wel kichi̱wa.
43009004	Mie̱j nono' amowa̱n nia nikchi̱wati itekipáno̱l yej ne̱ti̱tan, iga kua̱' yawi tayowatiati, ayágajo' wel tekipano̱j.
43009005	Mie̱j nono' ipan iní̱n ta̱jli nej kenkua̱' nikta̱wiá la gente pan iya̱lmajmej.
43009006	Kua̱' Jesús tami' iní̱n kijtoj, chijcha' ta̱lpan wa̱n kichij alí̱n soki' iga ichíjchal, iwá̱n inó̱n soki' kita̱lilij ipan iyi̱x yej pacha.
43009007	Iwá̱n Jesús kijtoj: —Xaj ximo‑i̱xpa̱kati ipan a̱yawalwé̱j yej ito̱ka̱' Siloé —Siloé kijto̱jneki “yej kiti̱tankej”. Pacha yajki iwá̱n mo‑i̱xpa̱ga', iwá̱n kua̱' mokuepa', welja tachaya.
43009008	Iwá̱n yej najna̱'san icha̱mej iwá̱n yej ki̱xmatiajya iga pacha, kijtojkej: —¿Ix ayéj iní̱n yej mota̱lia̱ya iga kitajtaniá tomi̱n?
43009009	Sekin kijtojkej: —Kena, yéjya. Sekin sej kijtojkej: —Ayéj yéj, e' ijkó̱mpasan ken yéj. E' yej katka pacha kijtoj: —Nejya yej katka nipacha.
43009010	Iwá̱n kitajtankej: —¿Te̱ mitzchi̱wilijkej iga wel xitachá?
43009011	Yéj kijtoj: —Inó̱n ta̱ga' yej ito̱ka̱' Jesús, kichij alí̱n soki' iwá̱n ne̱ta̱lilij ipan noyi̱x iwá̱n ne‑ijlij: “Xaj ipan a̱yáwal yej ito̱ka̱' Siloé iwá̱n ximo‑i̱xpa̱ka.” Nej niajki iwá̱n kua̱' nimo‑i̱xpa̱ga', welja nitachá'.
43009012	Iwá̱n kitajtankej: —¿Ka̱n ono' inó̱n ta̱ga'? Iwá̱n yéj kijtoj: —Anikmati.
43009013	Iwá̱n yej katka pacha kiwi̱gakej iyi̱xtaj fariseojmej.
43009014	E' kua̱' Jesús kichij soki' iga kachitialtij pacha, inó̱n día katka kua̱' mose̱wilo,
43009015	inó̱n iga fariseojmej sej kitajtankej yej katka pacha kén iga i̱xtapowi'. Yej katka pacha kijtoj: —Ne̱ta̱lilij soki' ipan noyi̱x, iwá̱n nimo‑i̱xpa̱ga' iná̱n welja nitachá.
43009016	Sekin fariseojmej kijtojkej: —Inó̱n ta̱ga' yej kichij ijkó̱n, ayéj Dios kiti̱tan, iga tekipanowa malej iga día kua̱' mose̱wilo. E' sekin kijtojkej: —¿Kén wel kichi̱was milagro se̱ ta̱ga' yej ayompa nemi? Iwá̱n ayá̱' sansé̱ kijtowa̱yaj,
43009017	iwá̱n sej ki‑ojpatajtankej inó̱n yej katka pacha: —Tej, ¿te̱ tikijtowa de inó̱n yej mitzi̱xtapoj? Iwá̱n yéj kijtoj: —Nej nikijtowa iga yéj profeta.
43009018	E' judiyojmej ayá̱' kicre̱dowa̱yaj iga inó̱n ta̱ga' pacha katka, iwá̱n iná̱n welja tachá, este que kino̱tzkej itaj iwá̱n iye̱'.
43009019	Iwá̱n kitajtankej: —¿Ix iní̱n in amopiltzi̱n yej ankijtowaj itékiya iga pacha? ¿Kén iga iná̱n welja tachá?
43009020	Itaj iwá̱n iye̱' pacha kijtojkej: —Nikmatij iga iní̱n nopiltzi̱n, itékiya iga pacha.
43009021	E' ayá̱' nikmatij ken kichij iga iná̱n welja tachá, niga no̱ nikmatij a̱'yéj ki̱xtapoj. Yéj xiktajtanika̱n, yéjwa' yó̱leja, wel ima̱tika mitzijliáj ken kichij iga iná̱n ay'ya pacha.
43009022	Itaj iwá̱n iye̱' ijkí̱n kijtojkej iga kimajmawilia̱yaj judiyojmej, iga judiyojmej motajto̱ltíjkaja iga kiki̱xtia̱yaj ipan tio̱pan yej kijtowa̱ya iga Jesús el Mesías.
43009023	Inó̱n iga itaj iwá̱n iye̱' kijtojkej: “Yéj xiktajtanika̱n, yéjwa' yó̱leja.”
43009024	Iwá̱n judiyojmej sej kino̱tzkej yej katka pacha, iwá̱n kijlijkej: —Xine̱nojma‑ijli̱ka̱n iyi̱xtaj Dios; nejamej nikmatij iga inó̱n ta̱ga' kichijto' yej aye̱kti.
43009025	Yej katka pacha kijtoj: —Nej anikmati siga kichijto' yej aye̱kti o ayá̱', yej sí nikmati iga nej katka nipacha iwá̱n iná̱n welja nitachá.
43009026	Sej kitajtankej: —¿Te̱ mitzchi̱wilij? ¿Kén iga mitzi̱xtapoj?
43009027	Yéj kijtoj: —Nimitzijlíjkejakej, e' amejamej ayá̱' anne̱cre̱dowaj, ¿te iga ankinekij iga sej manikojpa‑ijto? ¿Ixtaj no̱ ankinekij xiktokaka̱n?
43009028	Judiyojmej kajajwakej yej katka pacha, iwá̱n kijlijkej: —Tej sí tiktoka nokta in inó̱n ta̱ga'. E' nejamej niktokaj Moisés.
43009029	Nejamej nikmatij iga Dios tajtoj iwá̱n Moisés, e' inó̱n ta̱ga' anikmatij ka̱n wa̱laj.
43009030	Ta̱ga' yej katka pacha kijtoj: —¡Nej iní̱n sí anikojasi! Amejamej ayá̱' ankimatij ka̱n wa̱laj iwá̱n nej ne‑i̱xtapoj.
43009031	Tikmatij iga Dios ayá̱' kikaki yej kichi̱wa yej aye̱kti, kikákisan yej kiweyimati̱ltiáj iwá̱n kichi̱waj ken kineki Dios.
43009032	Nike̱man ayí̱' mokaki iga se̱ yej itékiya iga pacha, agaj wel maki̱xtapo.
43009033	Siga katka iní̱n ta̱ga' ayá̱' wa̱laj de Dios, awel nité̱ kichi̱waya.
43009034	Iwá̱n judiyojmej kijtojkej: —Tej yej motékiya iga tikchíjto'ya yej aye̱kti, ¿tikneki xine̱machti̱ka̱n? Iwá̱n kiki̱xtijkej ipan tio̱pan.
43009035	Jesús kimati' iga kiki̱xtijkej ipan tio̱pan inó̱n yej pacha katka, iwá̱n kua̱' Jesús kasi', kitajtan: —¿In tej, ix ticre̱dowa ipan iPiltzi̱n Dios?
43009036	Yej pacha katka kijtoj: —Noko̱ko, xine‑ijli a̱'yéj o̱n iga nej manicre̱do ipan yéj.
43009037	Jesús kijtoj: —Tikíta'ya, nej yej nemi nita̱tapowa mowa̱n.
43009038	Iwá̱n inó̱n ta̱ga', motankua̱ketza' ite̱noj Jesús, iwá̱n kijtoj: —Nicre̱dowa, noTe̱ko.
43009039	Jesús kijtoj: —Nej niwa̱laj ipan iní̱n ta̱jli iga manikne̱xti katiapa yej ye̱kti iwá̱n katiapa yej aye̱kti. Nej niwa̱laj iga yej pachamej matachaka̱n, iwá̱n yej iga tacháj, mamochi̱waka̱n ken pachamej.
43009040	Iwá̱n sekin fariseojmej yej onoyaj ite̱noj Jesús, kua̱' iní̱n kikakikej, kitajtankej: —¿In nejamej, no̱ nipachamej?
43009041	Jesús kijtoj: —Siga amejamej katka ampachamej, Dios ayá̱' mitzitayaj iga ankichijkej yej aye̱kti. E' iga ankijtowaj iga antacháj, Dios mitzitaj iga ankichijtokej yej aye̱kti.
43010001	Jesús sej kijlij fariseojmej: —Nimitznojma‑ijliáj iga yej ayá̱' kalaki ipan ipue̱rtajyo kóla̱l ka̱n onokej borre̱gojmej, ma̱jwa' kalaki se' lado, ino̱nwa' yej tachteki, iwá̱n tamaga iga kikui yej ayéj itatki.
43010002	E' yej kalaki ipan puerta, ino̱nwa' in pastor yej kicuida̱rowa borre̱gojmej.
43010003	Yej tacuida̱rowa pan puerta, kitapowiliá puerta iga makalaki pastor, iwá̱n borre̱gojmej kitajto̱lkakij. Pastor kino̱tza ipan ito̱ka̱mej, iwá̱n kikijki̱xtiá kóla̱lko.
43010004	Iwá̱n kua̱' kikijkí̱xtija inochi borre̱gojmej, in pastor tapanowa, iwá̱n borre̱gojmej kitokaj iga kitajto̱lkakij.
43010005	E' ayá̱' kitokaj se' yej aki̱xmatij, ma̱jwa' sencholowaj, iga ayá̱' kitajto̱lkakij yej ná̱mo̱l.
43010006	Jesús kine̱xtilij ka̱n mami̱xkui̱ti̱ka̱n, e' yejamej akimatikej te̱ kijto̱jneki.
43010007	Inó̱n iga Jesús sej kijlij fariseojmej: —Nimitznojma‑ijliáj iga nej ken nipue̱rtaj ka̱n kalaki borre̱gojmej.
43010008	Inochi yej wa̱lkej achto que nej, inó̱mejwa' yej tachtekij iwá̱n tamagaj iga kikuij yej ayéj itatkimej; e' borre̱gojmej ayá̱' kitajto̱lkakikej.
43010009	Nej nipue̱rtaj, yej ipan nej kalaki, moma̱nawiá, ken tikita inó̱n borrego yej ki̱sa iwá̱n kalaki iwá̱n kasi saka'.
43010010	’Yej tachteki wi̱' iga san tachtekiki, tamiktiá iwá̱n tapolowa, e' nej niwa̱laj iga xiye̱'onoka̱n nochipa, wa̱n amo mamitzpolo̱ka̱n nité̱.
43010011	Nej yej nikye̱'cuida̱rowa borre̱gojmej. Pastor yej kiye̱'cuida̱rowa borre̱gojmej este mote̱maka iga mamiki.
43010012	E' yej tekipanowa iga san tata̱niá, kua̱' kita wi̱' se̱ weyi koyo̱', ompa kikajte̱wa borre̱gojmej, iwá̱n cholowa, iga ayéj pastor iwá̱n iga ayéj itatki borre̱gojmej. Iwá̱n weyi koyo̱' kita̱talochtiá borre̱gojmej, iwá̱n sempa̱payi̱nij.
43010013	Inó̱n ta̱ga' cholowa iga yéj kinékisan tomi̱n, ayéj borre̱gojmej.
43010014	’Nej yej nikye̱'cuida̱rowa borre̱gojmej, inó̱n iga niki̱xmati noborre̱gojmej iwá̱n noborre̱gojmej no̱ ne‑i̱xmatij.
43010015	Ijkó̱n ken noTaj ne‑i̱xmati nej no̱ niki̱xmati noTaj; iwá̱n nej nimote̱maka iga manimiki iga noborre̱gojmej.
43010016	Nikpiá no̱ se' noborre̱gojmej, yej ayá̱' ono' ipan iní̱n kóla̱l, iwá̱n nia no̱ nikuajligati ipan iní̱n kóla̱l. Ijkó̱n yejamej no̱ ne̱tajto̱lkakiskej, iwá̱n onos se̱san kóla̱l iga borre̱gojmej iwá̱n se̱san pastor.
43010017	’Inó̱n iga noTaj ne̱neki, iga nimote̱maka iga nimiki iga noborre̱gojmej iwá̱n sej ni‑ojpa‑isas.
43010018	Ayagaj wel ne̱miktiá, sino que nej nimoyokate̱maka iga nimiki. Nej wel nimote̱maka iga mane̱mikti̱ka̱n iwá̱n wel sej ni‑ojpa‑isa. Ijkó̱n ne̱tekimá' noTaj.
43010019	Kua̱' judiyojmej kikakikej inó̱n tajto̱lmej, sej moyojyokatijkej.
43010020	Mia' kijtowa̱yaj: —¿Te iga ankichi̱wiliáj caso, yejwa' kipiá ma̱lespí̱ritoj iwá̱n lo̱kojtito'?
43010021	E' sekin kijtowa̱yaj: —Ayagaj yej kipiá ma̱lespí̱ritoj wel ijkó̱n tajtowa. ¿Ix wel se̱ ma̱lespí̱ritoj ki̱xtapowa pachamej?
43010022	Inó̱n ve̱j sektaj, iwá̱n Jerusalén nemi kilwichi̱wilia̱yaj weyitio̱pan.
43010023	Jesús onoya weyitio̱pan, ila̱doj kalte̱n yej ito̱ka̱' Salomón,
43010024	iwá̱n judiyojmej kiyawalojkej Jesús, iwá̱n tatajtankej: —¿Este ke̱man nikmela'matiskej a̱'yéj in tej? Siga tej tiCri̱stoj xine̱nojma‑ijli̱ka̱n nokta.
43010025	Jesús kijtoj: —Nimitzijlíjkeja iwá̱n ayá̱' anne̱cre̱dojkej. Yej ankitaj nikchi̱wa iga ijkó̱n nokta ne̱tekimaka noTaj, inó̱n kimela'ne̱xtiá a̱'yéj in nej.
43010026	E' amejamej ayá̱' ankicre̱dowaj iga ayéj anoborre̱gojmej, ijkó̱n ken nimitzijlíjkeja.
43010027	Noborre̱gojmej ne̱tajto̱lkakij, iwá̱n nej no̱ niki̱xmatij iwá̱n ne̱tokaj.
43010028	Nej nikchi̱wa iga nochipa maonoka̱n iwá̱n noTaj, iwá̱n ayagaj ne̱kui̱li̱j.
43010029	Nochi noborre̱gojmej ne̱má' noTaj, yéj má̱j kipiá poder que nochi, iwá̱n ayagaj wel kikui̱liá yej kipiá ipan ima̱'.
43010030	Nej iwá̱n noTaj se̱san.
43010031	Iwá̱n judiyojmej sej kikuikej te'ti iga kipata̱naltiliáj Jesús.
43010032	Iwá̱n Jesús kijtoj: —Níkchija mia' yej ye̱kti amo‑i̱xtaj iga ipode̱r noTaj; ¿iga katiapa de inó̱n yej nikchij anne̱temikti̱jnekij?
43010033	Judiyojmej kijtojkej: —Ayá̱' niawij nimitztewi̱tij iga tikchij yej ye̱kti, sino que iga tima̱ltajtoj iga Dios; tej tita̱ga' iwá̱n tikijtowa iga tiDio̱s.
43010034	Jesús kijlij judiyojmej: —Ipan amoley ijkuilijto' yej Dios kijtoj: “Amejwa̱n andio̱smej.”
43010035	Tikmatij iga yej kijtowa itájto̱l Dios ijko̱nya nokta, iwá̱n Dios kito̱ka̱wij dio̱smej ino̱mej yej kikakikej itájto̱l.
43010036	Siga Dios ne̱tapejpen iwá̱n ne̱ti̱tan ipan iní̱n ta̱jli, ¿kén ankijto̱skej iga nima̱ltajtoj iga nikijtoj iga nej iPiltzi̱n Dios?
43010037	Siga ayá̱' nikchi̱wa yej kichi̱wa noTaj, amo xine̱cre̱do̱ka̱n.
43010038	E' siga nikchi̱wa yej kichi̱wa noTaj, malej ayá̱' anne̱cre̱dowaj nej, e' xicre̱do̱ka̱n yej nikchi̱wa, iga xikmela'matika̱n nokta iga noTaj ono' nowa̱n iwá̱n nej nono' iwá̱n noTaj.
43010039	Sej kiwi̱gasnekiáj preso, e' Jesús choloj.
43010040	Iwá̱n Jesús yajki ipan we̱ya̱' Jordán iki̱sáya̱mpa to̱nati̱', iwá̱n ompa ka̱wi', ka̱n Juan tekitabautiza̱rowa̱ya.
43010041	Mia' gente yajkij kitatoj, iwá̱n kijtowa̱yaj: —Melá̱' iga Juan ayá̱' kichij nisé̱ milagro, e' nochi ken kijtoj Jesús, ómpaya nokta.
43010042	Mia' kicre̱doj Jesús ompa ka̱n onoyaj.
43011001	Onoya se̱ ta̱ga' yej we̱titoya yej ito̱ka̱' Lázaro. Isiwa‑ikni̱mej ito̱ka̱' María iwá̱n Marta, Lázaro iwá̱n isiwa‑ikni̱mej icha̱mej Betania.
43011002	Iní̱n María yej isiwa‑ikni̱n Lázaro yej we̱titoya, ini̱nya María yej kitoya̱wilij aceite yej ajwiya̱' ipan iyikxi toTe̱ko iwá̱n kiwa̱ki̱ltij iga itzónkal.
43011003	Ino̱mej o̱me siwa̱tkej tati̱tankej iga ijkí̱n makijli̱tij Jesús: —NoTe̱ko, moami̱goj yej tikpoxneki, we̱tito'.
43011004	Kua̱' Jesús inó̱n kikagui', kijtoj: —Iní̱n kokolis ayá̱' kimikti̱j, ino̱nwa' iga mamoweyimati̱lti Dios kua̱' mone̱xtiá yej yéj wel kichi̱wa iwá̱n iga no̱ mamone̱xti iga nej iPiltzi̱n Dios.
43011005	Malej iga Jesús kipoxnekiá Marta, María iwá̱n Lázaro,
43011006	kua̱' kijlijkej iga Lázaro we̱tito', Jesús ká̱wigo' o̱me día ompa ka̱n onoya.
43011007	Iwá̱n kijlij idisci̱polojmej: —Tiaka̱n sej Judea.
43011008	Idisci̱polojmej kijlijkej: —Tamachtia̱ni, i̱kí̱n judiyojmej mitztemikti̱jnekiáj, ¿iná̱n sej tia̱jneki ompiga?
43011009	Jesús kijtoj: —¿Ix aya̱'taj ankimatij iga día kipiá doce hora? Siga se̱ nejnemi ipan día, ayá̱' mokxiwi̱teki iga ta̱wi̱lpan.
43011010	E' siga se̱ nejnemi tayowaka̱n, mokxiwi̱teki iga ayá̱' ta̱wi̱lpan.
43011011	Iwá̱n Jesús kijtoj: —Toami̱goj Lázaro kóchi'ya, e' nia nikixiti̱ti.
43011012	Disci̱polojmej kijtojkej: —NoTe̱ko, siga kóchi'ya, inó̱n kito̱jneki iga yawi achitiati.
43011013	E' Jesús iní̱n kijtoj iga Lázaro mígui'ya, iwá̱n idisci̱polojmej kejla̱ntoyaj anka kochtoya.
43011014	Iwá̱n Jesús kinojma‑ijtoj: —Lázaro mígui'ya.
43011015	Nipa̱ki iga ayá̱' ompa nonoya, iga ijkó̱n má̱j ye̱kti iga amejamej xine̱cre̱do̱ka̱n. E' tiaka̱n matikitatij.
43011016	Iwá̱n Tomás yej kijliáj Kua̱tej, kijlij sekin yej no̱ disci̱polojmej: —Tiaka̱n no̱ iga matimikika̱n wa̱n Jesús.
43011017	Kua̱' asi' ompiga, Jesús kimati' iga Lázaro kiwí̱gaya na̱wi día iga kito̱kakej.
43011018	Betania onoya ite̱noj Jerusalén, mo‑itztoyaj ken e̱yi kilómetro;
43011019	iwá̱n mia' judiyojmej yajkij kipaxa̱lowili̱toj Marta iwá̱n María iga kiyo̱lchika̱watoj, iga migui' iyikni̱n.
43011020	Kua̱' Marta kimati' iga Jesús nemi asi, yajki ko̱mema̱wi̱to, e' María ka̱wi' kalijti'.
43011021	Iwá̱n Marta kijli Jesús: —NoTe̱ko, siga nigaj katka tonoya, nokni̱n ayá̱' mikiá.
43011022	E' malej ijkó̱n, nej nikmati iga Dios yawi mitzmakati nochi yej tej tiktajtanili̱j.
43011023	Jesús kijtoj: —Mokni̱n yawi ojpa‑isati.
43011024	Marta kijtoj: —Kena, nej nikmati iga yawi ojpa‑isati kua̱' yej miktókeja ojpa‑isaskej ipan último día.
43011025	Iwá̱n Jesús kijtoj: —Nejwa' in yej nitaojpa‑ixitiá iwá̱n yej nitamaka vida. Yej kicre̱dowa ipan nej, malej iga mamiki, ojpa‑isas,
43011026	iwá̱n nochi yej isatokej iwá̱n kicre̱dowaj ipan nej, ayá̱' mikiskej nike̱man. ¿Ix ticre̱dowa yej nikijtowa?
43011027	Marta kijtoj: —Kena noTe̱ko, nej nicre̱dowa iga tej el Cristo yej iPiltzi̱n Dios, yej wi̱tziá ipan iní̱n ta̱jli.
43011028	Kua̱' tami' iní̱n kijtoj, Marta yajki kino̱tzato María yej iyíkni̱mpa iwá̱n ki‑ichtaka‑ijlij: —In Tamachtia̱ni nígaja ono' iwá̱n mitzno̱tza.
43011029	Kua̱' María inó̱n kikagui', nimaní̱n moketza' iwá̱n yajki ka̱n ono' Jesús.
43011030	Jesús aya asiá ipan inó̱n a̱ltepe̱', onoya ompa ka̱n Marta ki̱xna̱mikito.
43011031	Kua̱' kitakej María moketza' iwá̱n ki̱ste̱wa', judiyojmej yej onoyaj cha̱n María iga kiyo̱lchika̱waj, kitokakej, yejamej kijtojkej anka yawi ka̱n moto̱ga' Lázaro iga cho̱kati.
43011032	Kua̱' María asi' ka̱n ono' Jesús, motankua̱ketza' ite̱noj iwá̱n kijlij: —NoTe̱ko, siga nigaj tonoya, nokni̱n ayá̱' mikiá.
43011033	Kua̱' Jesús kita' iga cho̱kato' María iwá̱n judiyojmej yej íwa̱n wa̱lkej, Jesús poxsan mokno̱mati' este kualo̱' iya̱lmaj.
43011034	Iwá̱n Jesús tatajtan: —¿Ka̱n ankito̱kakej in Lázaro? Yejamej kijtojkej: —NoTe̱ko, xiwi̱ki xikitaki.
43011035	Iwá̱n Jesús cho̱ga'.
43011036	Judiyojmej kijtojkej: —Ta' xikitaka̱n ken iga kipoxnekiá Lázaro.
43011037	E' sekin de yejamej kijtojkej: —In iní̱n yej kitachaltij yej pacha, ¿ix awel katka tejté̱ kichij iga Lázaro amo mamiki?
43011038	Jesús sej cho̱ga' iya̱lmaj, kitechoj a̱nimajxapo', inó̱n xapo' te̱ntzaktoya iga se̱ weyite'ti.
43011039	Jesús kijtoj: —Xika̱naka̱n inó̱n te'ti. E' Marta yej iyikni̱n yej migui', kijlij Jesús: —NoTe̱ko, anka machaya a̱n in nokni̱n, iga kiwi̱gaya na̱wi día iga migui'.
43011040	E' Jesús kijtoj: —¿Ix ayá̱' nimitzijlij, siga ticre̱dowa tia tikitati iweyipode̱r Dios?
43011041	Iwá̱n ke̱nakej te'ti ka̱n kita̱lkaj yej mikto'. Iwá̱n Jesús ajkotachá' ipan cielo iwá̱n kijtoj: —NoTaj, nimitzmaka gracias iga tinekagui'.
43011042	Nej nikmati iga nochipa tine̱kaki, e' nikijtoj iní̱n iga ini̱mej gente yej nij onokej makicre̱do̱ka̱n iga tej tine̱ti̱tan.
43011043	Kua̱' tami' iní̱n kijtoj, tzájtzi'pa iga kijtoj: —¡Lázaro, xiki̱sa ompa!
43011044	Lázaro yej miktoyay, ki̱sa', majma‑ilpitoya iwá̱n ijikxiilpitoya iga tzótzol iwá̱n xa̱ygatzaktoya iga tzótzol. Jesús kijtoj: —Xikxi̱xitomaka̱n iwá̱n mayáwiya.
43011045	Iwá̱n mia' judiyojmej yej senyajkij iwá̱n María kua̱' kitakej yej kichij Jesús, kicre̱dojkej ipan yéj.
43011046	E' sekin de yejamej yajkij kitatoj fariseojmej, iwá̱n kipowilijkej yej kichij Jesús.
43011047	Iwá̱n fariseojmej iwá̱n ije̱fejmej sacerdo̱tejmej monechkojkej wa̱n yej kimanda̱rowaj judiyojmej iga mota̱tapo̱wijkej iwá̱n kijtojkej: —¿Te̱ tikchi̱waskej? Iní̱n ta̱ga' nemi kichi̱wa mia' milagro.
43011048	Siga ijko̱nsan tikajte̱waj, nochi gente yawi kicre̱do̱ti ipan yéj, iwá̱n yej manda̱rowaj Roma wi̱tzej iga kixi̱xiti̱nakij toweyitio̱pan iwá̱n topaí̱s.
43011049	E' se̱ de yejamej yej ito̱ka̱' Caifás yej inó̱n año onoya iga ije̱fej sacerdo̱tejmej, kijtoj: —Amejamej ayá̱' ankimatij nité̱,
43011050	niga ankimatij iga má̱j ye̱kti mamiki se̱ ta̱ga' iga nochi gente, e' amo mapoliwi nochi tokni̱wa̱n.
43011051	E' Caifás ayejsan iga yéj kiyoka‑ijtoj; iga yéj katka ije̱fej sacerdo̱tejmej inó̱n año, kijtoj ijkó̱n iga Dios kitajto̱lmá' iga Jesús yawi mikiti iga inewi judiyojmej.
43011052	Ayejsan iga judiyojmej, sino que yawi mikiti iga makinechko nochi ipilowa̱n Dios yej pa̱payi̱ntokej no̱ya̱n pan ta̱jli.
43011053	Inó̱n iga este íkua̱', yej kimanda̱rowaj judiyojmej motajto̱ltijkej iga makimikti̱ka̱n Jesús.
43011054	Inó̱n iga Jesús ay'ya mone̱xtia̱ya iyi̱xtaj judiyojmej, sino que ki̱sa' ipan inó̱n íta̱l Judea iwá̱n yajki ite̱noj desierto ipan se̱ a̱ltepe̱' yej ito̱ka̱' Efraín. Iwá̱n ompa ka̱wi' iwá̱n idisci̱polojmej.
43011055	Ay'ya wejka iga judiyojmej kichi̱waj ilwi' yej kijliáj Pascua, iwá̱n mia' gente de mia' a̱ltepe̱mej yajkij Jerusalén iga kichi̱waj yej moneki iga wel makiweyimati̱lti̱ka̱n Dios, iní̱n kichi̱wayaj kua̱' aya pe̱wa iyilwi la Pascua.
43011056	Kite̱mojtinemiáj Jesús, iwá̱n kua̱' onoyaj tio̱pan, mose̱sepantajtaniáj: —¿Kén ankijtowaj? ¿Ix wi̱' a̱n ilwitaj, o ayá̱'?
43011057	Fariseojmej iwá̱n ije̱fejmej sacerdo̱tejmej tatekimakakej iga si agaj kimati ka̱n ono' Jesús, makijto, iga makiki̱tzki̱ka̱n.
43012001	Poliwiao' seis día iga mochi̱wa ilwi' yej kijliáj la Pascua. Jesús yajki Betania ka̱n cha̱ntitoya Lázaro, inó̱n yej ki‑ojpa‑ixitij ka̱n miktoya.
43012002	Ompa kichijkej tákual iga ko̱mema̱wijkej Jesús; Marta kitajta̱lia̱ya tákual, iwá̱n Lázaro se̱ de ino̱mej yej takuajtoyaj iwá̱n Jesús ipan mesa.
43012003	Iwá̱n María kiwajli̱' ken medio litro aceite yej ajwiya̱' yej chijto' de se̱ xo̱chi' yej ito̱ka̱' nardo, yej poxsan patiyoj iwá̱n kitoya̱wilij Jesús ipan iyikxi, iwá̱n kiwa̱ki̱ltilij iga itzónkal. Iwá̱n no̱ya̱n kalijti' taajwiya̱yaya.
43012004	Iwá̱n Judas Iscariote, yej ipiltzi̱n Simón, se̱ de idiscí̱poloj Jesús yej yawi kine̱xti̱ti Jesús iga makiki̱tzki̱ka̱n, kijtoj:
43012005	—¿Te iga ayá̱' monamá' iní̱n yej ajwiya̱' iga mamopale̱wi yej amotapialiáj? Iní̱n ipatiyo ke̱' se̱ kita̱niá ipan trescientos días.
43012006	E' Judas kijtoj iní̱n, ayéj iga kineki mamopale̱wi yej amotapialiáj, sino que iga tachteki, como yéj kinechkowa̱ya tomi̱n, kichtekiá yej ompa ke̱naya.
43012007	Iwá̱n Jesús kijtoj: —Xikajte̱wa, iga yéj nemi machtowiá iga ne̱tajta̱liliá yej ne̱ta̱lili̱skej kua̱' ne̱to̱kaskej.
43012008	Yej amotapialiáj, nochipa onos amowa̱n, e' nej ayá̱' nochipa nij anne̱piaskej.
43012009	Mia' judiyojmej kimatikej iga Jesús ono' Betania, iwá̱n yajkij ompiga, ayejsan iga kitatoj Jesús, no̱ kitatoj Lázaro yej Jesús ki‑ojpa‑ixitij ka̱n miktoya.
43012010	Iwá̱n ije̱fejmej sacerdo̱tejmej motajto̱ltijkej iga no̱ yawij kimikti̱tij Lázaro,
43012011	iga itechko yéj, mia' judiyojmej kikajtejkej iga kitokaj sacerdo̱tejmej iga kitókaja Jesús.
43012012	Mia' gente yajki Jerusalén iga kilwichi̱wiliáj la Pascua; ipan se'ya día kimatikej iga Jesús yawi asiti ipan inó̱n a̱ltepe̱'.
43012013	Iwá̱n kimajma̱tekkej so̱ya̱' iwá̱n yajkij ki̱xna̱mikitoj Jesús, tzajtzitiajkij: —¡Mamoweyimati̱lti Dios! ¡Mamoweyimati̱lti yej kiti̱tani toTe̱ko Dios! ¡Maye̱'tajto̱lo iga iRre̱y Israel!
43012014	Jesús kasi' se̱ burro iwá̱n tejkaj ípan, ken kijtowa ka̱n ijkuilijto' itájto̱l Dios:
43012015	Amo ximajmawika̱n yej ancha̱ntitokej ipan a̱ltepe̱' Jerusalén; xikitaka̱n iga wi̱' moRrey, tejkatiwi̱' ipan se̱ burro.
43012016	Kua̱' inó̱n kichij Jesús idisci̱polojmej ayá̱' kentende̱rowa̱yaj, e' má̱j má̱j kua̱' Jesús yájkiya ipan cielo, kejla̱nkej iga nochi inó̱n ijkuilijtoya de yéj, inó̱n iga ijkó̱n mochij.
43012017	La gente yej onoyaj kua̱' Jesús kino̱tza' Lázaro xapoko iwá̱n kitakej kén iga ki‑ojpa‑ixitij, kipowayaj yej kitakej.
43012018	Inó̱n iga la gente ki̱xna̱mikitoj Jesús, iga kimatikej iga kichij inó̱n milagro.
43012019	Iwá̱n fariseojmej mosepan‑ijlijkej: —Ankitákeja, awel te̱ tikchi̱waj. Ta' xikitaka̱n, nochi gente kitoka Jesús.
43012020	Yajkij no̱ sekin grie̱gojmej iwá̱n ino̱mej gente yej yajkij Jerusalén ilwitaj iga kiweyimati̱lti̱toj Dios.
43012021	Ini̱mej grie̱gojmej kitechojkej Felipe, yej de Betsaida, estado de Galilea, iwá̱n kitajtankej: —Ej, niknekij manikitaka̱n Jesús.
43012022	Felipe yajki kijli̱to Andrés iwá̱n iyo̱mextimej yajkij kijli̱toj Jesús.
43012023	Iwá̱n Jesús kijtoj: —Ási'ya hora iga iPiltzi̱n Ta̱ga' yawij kiweyimati̱lti̱tij.
43012024	Nimitzijliáj siga se̱ íyo̱l trigo ayá̱' wetzi ipan ta̱jli iwá̱n miki, segui̱rówasan iga ono se̱san; e' siga miki yawi pi̱witi komati íyo̱l.
43012025	Yej igá̱najsan moneki, yawi poliwiti, e' yej ipan iní̱n ta̱jli mote̱maka iga makisufri̱ro iga nej ne̱toka, nochipa yawi onoti wa̱n Dios.
43012026	Siga agaj kineki matekipano iga nej, mane̱toka; iwá̱n ka̱n nej nonos, ompa no̱ onos yej tekipanowa iga nej. Siga agaj tekipanowa iga nej, noTaj yawi kiye̱'itati.
43012027	’Iná̱n pox nitayo̱koxto'; ¿te̱ nia nikijto̱ti? ¿Ix manikijto: “NoTaj, xine̱ma̱nawi ipan iní̱n yej yawij ne̱chi̱wili̱tij iná̱n”? E' iga inó̱n nokta niwa̱laj.
43012028	NoTaj, xikchi̱wa iga makiweyimati̱lti̱ka̱n moto̱ka̱'. Iwá̱n moká' se̱ tájto̱l ipan cielo yej kijtoj: —Níkchija iga mamoweyimati̱lti, iwá̱n sej nia nikweyimati̱lti̱ti.
43012029	Yej ompa takaktoyaj, kijtowa̱yaj iga tatikui̱ni', iwá̱n sekin kijtowa̱yaj: —Se̱ ángel kino̱tza'.
43012030	Iwá̱n Jesús kijtoj: —Ayéj iga nej mokagui' iní̱n tájto̱l, sino que iga amejamej.
43012031	Á̱manya nokta, Dios yawi kijuzga̱ro̱ti nochi yej onokej ipan iní̱n ta̱jli, iwá̱n a̱man yawi kiki̱xti̱tij tzitzimi' yej manda̱rowa ipan iní̱n ta̱jli.
43012032	Iwá̱n kua̱' neajkokuiskej ipan cruz, nochi yawi ne̱cre̱do̱ti.
43012033	Iga iní̱n yej Jesús kijtoj, kijtoj kén iga yawi mikiti.
43012034	Iwá̱n la gente kijtoj: —Ka̱n ijkuilijto' la ley kijtowa iga Cristo nochipa onos. ¿Te ígataj tikijtowa iga iPiltzi̱n Ta̱ga' yawij kajkokuitij ipan se̱ cruz? ¿A̱'yéj in inó̱n iPiltzi̱n Ta̱ga'?
43012035	Iwá̱n Jesús kijtoj: —Yej ta̱wiá ónoso' iwá̱n amejamej, e' ayá̱' wejka̱was iga onos amowa̱n. Xinemika̱n mie̱j ankipiajo' inó̱n yej ta̱wiá, iga amo mamitztecho̱ka̱n yówal; iga yej nejnemi takomichka̱n akimati ka̱n yawi.
43012036	Xicre̱do̱ka̱n ipan yej mitzta̱wiáj, mie̱j ónogo' amowa̱n, ijkó̱n annemiskej ka̱n taxo̱talpa̱n. Kua̱' tami' inó̱n kijtoj, Jesús yajki ka̱n awel kasikej.
43012037	Malej iga Jesús kíchija mia' milagro iyi̱xtaj yejamej, ayá̱' kicre̱dojkej ipan yéj
43012038	iga mamochi̱wa ken kijkuiloj el profeta Isaías: NoTe̱ko, ¿a̱'yéj kicre̱doj notájto̱l? ¿A̱'yéj kine̱xtilij toTe̱ko ipode̱r?
43012039	Inó̱n iga awel kicre̱dowa̱yaj iga ijkí̱n no̱ kijkuiloj Isaías:
43012040	Dios kipajpachatilij iwá̱n kiyo̱ltakua̱wilij, iga amo matachaka̱n iga iyi̱xmej, niga makentende̱ro̱ka̱n iga iya̱lmajmej, niga mawi̱kika̱n note̱noj iga manikachitialti̱ka̱n.
43012041	Isaías kijtoj inó̱n iga kita' iweyipode̱r Jesús, iwá̱n tajtowa̱ya de yéj.
43012042	E' malej ijkó̱n, mia' judiyojmej kicre̱dojkej Jesús, este yej má̱j tayaka̱ntokej, e' ayá̱' momela'ne̱xtia̱yaj iga kimajmawilia̱yaj fariseojmej iga amo makiki̱xti̱ka̱n tio̱pan.
43012043	Akicre̱dojkej ipan Jesús iga má̱j kinekiáj iga la gente makiye̱'itaka̱n, que Dios makiye̱'ita.
43012044	Jesús tajtoj recio: —Yej kicre̱dowa ipan nej, ayá̱' ipansan nej kicre̱dowa, no̱ ipan noTaj yej ne̱ti̱tan.
43012045	Yej nej ne‑ita, no̱ kita yej ne̱ti̱tan.
43012046	Nej yej nita̱wiá, niwa̱laj ipan iní̱n ta̱jli iga yej ne̱cre̱dowa amo maono ka̱n takomichka̱n.
43012047	E' siga agaj kikaki notájto̱l iwá̱n ayá̱' kichi̱wa ken nikijtowa; ayéj nej yej nikjuzga̱rowa iga nej ayá̱' niwa̱laj iga nitajuzga̱ro̱ko, sino que iga nitasalva̱ro̱ko.
43012048	Yej ane̱ye̱'ita iwá̱n ayá̱' ne̱tajto̱lkui, óno'ya a̱' kijuzga̱rowa: notájto̱l yej nikijtoj, inó̱n yawi kijuzga̱ro̱ti ipan último día.
43012049	Iga yej nikijtowa, ayá̱' nejsan nikte̱nchi̱wa; noTaj yej ne̱ti̱tan ne̱tekimaka iwá̱n ne̱ne̱xtiliá te̱ manikijto.
43012050	Nikmati iga inó̱n yej tatekimaka noTaj, kichi̱wa iga yej kicre̱dowaj nochipa maonoka̱n wa̱n yéj. Yej nikijtowa, nikijtowa ken noTaj ne̱tekimaka.
43013001	Kua̱' mo̱stápaya iyilwiyo la Pascua, Jesús kimatiáy iga ási'ya hora iga yawi kikajte̱wati iní̱n ta̱jli iga yáwiya ka̱n ono' toTaj. Yéj nochipa kine' yej kitokatinemiáj, yej onoyaj ipan iní̱n ta̱jli, iwá̱n iga mikis ne̱sis iga kipoxneki ini̱mej yej yéj itatki.
43013002	Nemi cena̱rowa̱yaj. Ompa no̱ onoya Judas Iscariote yej ipíltzi̱mpa Simón. Tzitzimi' áchtoya kijlij Judas ipan iya̱lmaj iga makine̱xti Jesús iga makiki̱tzki̱ka̱n.
43013003	Jesús kimatiáy iga toTaj kima'ya nochi poder, kimatiá iga yéj kiti̱tan iwá̱n yawi sej ka̱n ono' Dios.
43013004	Moketza' ka̱n nemi cena̱rowa, kiki̱xtij isota̱ntzótzol iwá̱n motajko‑ilpij iga toalla.
43013005	Iwá̱n kakij a̱'ti ipan se̱ xí̱kal iwá̱n pe̱wa' kikxipa̱ka idisci̱polojmej, iwá̱n kijikxiwa̱tztiajki iga tzótzol yej iga tajko‑ilpitoya.
43013006	Kua̱' asi' ite̱noj Simón Pedro, Pedro kijtoj: —NoTe̱ko, ¿ix kajasi iga tej xine‑ikxipa̱ka?
43013007	Jesús kijtoj: —Iná̱n ayá̱' tikentende̱rowa yej nemi nikchi̱wa, e' ke̱man tikentende̱ro̱j.
43013008	Pedro kijlij: —Ayí̱' nimomakas iga xine‑ikxipa̱ka. Jesús kijtoj: —Siga ayá̱' nimitzikxipa̱ka, awelwa' timochi̱wa tinodisci̱poloj.
43013009	Simón Pedro kijtoj: —NoTe̱ko, ámosanwa' xine‑ikxipa̱ka; no̱ xine̱ma̱pa̱ka iwá̱n no̱ xine̱kua̱pa̱ka.
43013010	E' Jesús kijtoj: —Yej má̱ltijo' kinékisan mamo‑ikxipa̱ka iga ino̱ya̱n ejto'. Iwá̱n amejame̱n an‑ejtokej, malej iga ayá̱' amonochi̱n.
43013011	Kijtoj iga ayá̱' inochi̱n ejtokej, iga kimatiá a̱'yéj yawi kine̱xti̱ti iga makiki̱tzki̱ka̱n.
43013012	Kua̱' tami' ta‑ijikxipa̱ga', Jesús sej kakij isota̱ntzótzol, iwá̱n sej ki̱xna̱n mesa iwá̱n kijtoj: —¿Ix ankentende̱rowaj yej nimitzchi̱wilijkej?
43013013	Amejwa̱n anne‑ijliáj iga nej amoMae̱stroj iwá̱n iga amoTe̱ko, iwá̱n ómpaya iga ijkó̱n anne‑ijliáj.
43013014	Siga nej amoMae̱stroj iwá̱n amoTe̱ko, nimitzikxipa̱kakej, ijko̱nsan no̱ amejwa̱n ximosepan‑ikxipa̱kaka̱n.
43013015	Nej nimitzne̱xtilijkej ken xikchi̱waka̱n, iga ijko̱nsan no̱ xikchi̱waka̱n ken nimitzchi̱wilijkej.
43013016	Nimitznojma‑ijliáj iga nisé̱ tekipanowa̱ni awel mochi̱wa ma̱jya sej que ipatró̱n, iwá̱n nisé̱ yej kiti̱tankej ayá̱' ma̱jya sej que yej tati̱tan.
43013017	Siga ankentende̱rowaj iní̱n yej nimitzijlijkej iwá̱n ankichi̱waj, anyo̱lpa̱ktoskej.
43013018	’Iní̱n ayá̱' nemi nimitzijliáj amonochi̱n, iga nikye̱'i̱xmati aja̱'yéj niktapejpen. E' yawi mochi̱wati yej kijtowa ka̱n ijkuilijto': “Yej takua nowa̱n, ne‑ijiyay.”
43013019	Áchtoya iní̱n nimitzijliáj iga kua̱' mochi̱was, amejwa̱n xikmatika̱n a̱'yéj nej.
43013020	Nimitznojma‑ijliáj iga yej ki‑o̱mema̱wiá yej nej nikti̱tani, nej neo̱mema̱wiá, iwá̱n yej neo̱mema̱wiá, ki‑o̱mema̱wiá yej ne̱ti̱tan.
43013021	Kua̱' tami' iní̱n kijtoj, Jesús poxsan moyo̱lmiktij, iwá̱n kinojma‑ijtoj: —Nimitznojma‑ijliáj, iga se̱ de amejwa̱n yawi ne̱ne̱xti̱ti iga mane̱ki̱tzki̱ka̱n.
43013022	Iwá̱n disci̱polojmej mose̱sepantachi̱lijkej iga ayá̱' kimatiáj de a̱'yéj nemi tajtowa̱ya.
43013023	Se̱ de idiscí̱poloj, yej Jesús kipoxnekiá, takuajtoyaj ite̱noj;
43013024	iwá̱n Simón Pedro kima̱no̱tza' iga kitajtan de a̱'yéj nemi tajtowa.
43013025	Iwá̱n inó̱n discípulo má̱j kina̱'techoj Jesús, iwá̱n kitajtan: —NoTe̱ko, ¿a̱'yéj?
43013026	Jesús kijtoj: —Nia nitapalo̱ti iga tájkol pa̱n, iwá̱n yej nikmakas, ino̱nya nokta. Iwá̱n tapaloj iga tájkol pa̱n iwá̱n kimá' Judas Iscariote, yej ipiltzi̱n Simón.
43013027	Kua̱' Judas kikui' pa̱n, Tzitzimi' kala' ipan iya̱lmaj. Iwá̱n Jesús kijtoj: —Yej tia tikchi̱wati, xikchí̱waya sémiya.
43013028	E' ni agaj yej ki̱xna̱ntoyaj mesa akimati' te íga ijkó̱n kijlij.
43013029	Judas kinentia̱ya kuetaxbo̱lsaj ka̱n ke̱naya tomi̱n, sekin kijtojkej anka Jesús nemi kijliá iga makikowa tejté̱ yej moneki ipan ilwi' o makimaka tejté̱ yej ayá̱' motapialiáj.
43013030	Kua̱' Judas kíkui'ya in pa̱n, ki̱sa'. Íkua̱'wa' takó̱miya.
43013031	Kua̱' Judas kí̱sa'ya, Jesús kijtoj: —Iná̱n mone̱xtiá iweyipode̱r iPiltzi̱n Ta̱ga', iwá̱n iweyipode̱r Dios mone̱xtiá ipan yéj.
43013032	Siga iPíltzi̱mpa Ta̱ga' kine̱xtiá iweyipode̱r Dios, Dios kine̱xti̱j iweyipode̱r iPiltzi̱n, iwá̱n ina̱nwa' yáwiya kine̱xti̱ti.
43013033	Nopilowa̱ntzitzi̱n, ayo' má̱j nonos amowa̱n. Amejwa̱n anne̱te̱mo̱skej; e' ino̱nsan yej nikijlij judiyojmej, ino̱nsan no̱ nimitzijliáj amejwa̱n: Ayá̱' wel anya̱skej ka̱n nej nia.
43013034	Nimitzmakaj iní̱n nuevo mandamiento: ximosepannekika̱n. Ijkó̱n ken nej nimitznekij, amejwa̱n no̱ ximosepannekika̱n.
43013035	Siga anmosepannekij, nochi kimatis iga amejwa̱n annodisci̱polojmej.
43013036	Simón Pedro kitajtan Jesús: —NoTe̱ko, ¿ka̱n tia? Jesús kijtoj: —Ka̱n nej nia; iná̱n awel tine̱tokas, e' ke̱man tine̱tokas.
43013037	Iwá̱n Pedro kijtoj: —NoTe̱ko, ¿te iga iná̱n awel nimitztokas? Nej niksentá̱lija noa̱lmaj iga manimiki iga tej.
43013038	Jesús kijtoj: —¿Ix melá̱' iga tiksentá̱lija moa̱lmaj iga timikis iga nej? Nimitznojma‑ijliá iga kua̱' áyapa tzajtzi ka̱yo, tia tikijto̱ti e̱yi ve̱j iga ayá̱' tine‑i̱xmati.
43014001	Kijtoj Jesús: —Amo xitayo̱koxtoka̱n, ximoconfia̱ro̱ka̱n ipan Dios iwá̱n ipan nej no̱.
43014002	Ipan íkal noTaj pox ono' ka̱n wel mocha̱ntilo, siga ayéj ijkó̱n, nimitzijlia̱yaj katka. Niáo'wa' nikchi̱wati ka̱n ximocha̱nti̱ka̱n.
43014003	Kua̱' nia̱jya iwá̱n nimitzchi̱wilí̱skeja ka̱n amonoskej, niwi̱' sej iga nimitzkuikij, iga ka̱n nonos nej, ompa no̱ xonoka̱n amejwa̱n.
43014004	Amejwa̱n ankimatij ka̱n nia, iwá̱n anki̱xmatij ojti.
43014005	Tomás kijtoj: —NoTe̱ko ayá̱' nikmatij ka̱n tia; ¿kén nikmatiskej in inó̱n ojti?
43014006	Jesús kijtoj: —Nejwa' in inó̱n ojti, nej yej anitakajkaya̱wa, wa̱n nitamaka vida. Ayagaj wel asi ka̱n ono' toTaj Dios siga ayá̱' moconfia̱rowa ipan nej.
43014007	Siga katka xine‑i̱xmatika̱n, no̱ anki̱xmatiáj noTaj; iwá̱n iná̱n anki̱xmátija, iwá̱n ankitákeja.
43014008	Felipe kijtoj: —NoTe̱ko, xine̱ne̱xtilí̱ka̱nwa' in toTaj, iwá̱n ayo' má̱j nimitztajtantoskej.
43014009	Jesús kijtoj: —Felipe, ikyay ninemi iwá̱n amejwa̱n, ¿iwá̱n áyataj tine‑i̱xmati? Yej ne‑íta'ya, kita' no̱ toTaj; ¿te ígataj tine‑ijliá iga manimitzne̱xtili̱ka̱n toTaj?
43014010	¿Ayá̱' ticre̱dowa iga nej nise̱tito' wa̱n toTaj iwá̱n toTaj se̱tito' wa̱n nej? Yej nimitzijliáj, ayá̱' nejsan nikte̱nchi̱wa, toTaj yej íwa̱n nise̱tito', ne̱tajto̱lmaka. Nochi yej nikchi̱wa, yéjwa' in yej kichijto'.
43014011	Xine̱cre̱do̱ka̱n iga nej nise̱tito' wa̱n toTaj, iwá̱n toTaj se̱tito' wa̱n nej; siga ayá̱' anne̱cre̱dowaj, xicre̱do̱ka̱n ipan yej ankitaj nikchi̱wa.
43014012	Nimitznojma‑ijliáj, yej ne̱cre̱dowa, yawi no̱ kichi̱wati yej nej nikchi̱wa; iwá̱n yawi kichi̱wati ma̱jya sej que nej nikchij, iga nej nia ka̱n ono' toTaj.
43014013	Iwá̱n nochi yej ankitajtanili̱skej toTaj iga anmoconfia̱rowaj nopan, nej nimitzmakaskej, iga ipode̱r toTaj mamone̱xti ipan nej yej iPiltzi̱n.
43014014	Nej nikchi̱was nochi te̱san amejwa̱n anne̱tajtanili̱skej iga anmoconfia̱rowaj nopan.
43014015	Jesús no̱ kijtoj: —Siga amejwa̱n anne̱nekij, xikchi̱waka̱n ken nimitztekimakaj.
43014016	Iwá̱n nia niktajtanili̱ti toTaj iga mamitzti̱tanili̱ka̱n se' yej mamitzpale̱wi̱ka̱n, iwá̱n mamitzyo̱lchika̱waka̱n iga nochipa maono amowa̱n:
43014017	iní̱n iyEspí̱ritoj Dios yej ijko̱nya nokta ken tane̱xtiliá. Yej aki̱xmatij Dios awel kipiaskej iyEspí̱ritoj, iga ayá̱' kitaj iwá̱n aki̱xmatij; e' amejwa̱n anki̱xmatij iga yéj ono' iwá̱n amejwa̱n iwá̱n nochipa onos ipan amejwa̱n.
43014018	Ayá̱' nimitzsenkokajte̱waskej; niwi̱' sej iga nonos iwá̱n amejwa̱n.
43014019	Alí̱n poliwi iga la gente ay'ya má̱j ne‑itas, e' amejwa̱n anne‑itaskej; iwá̱n iga nej nisato', amejwa̱n no̱ an‑isatoskej.
43014020	Íkua̱' amejwa̱n ankimatiskej iga nej nise̱tito' wa̱n noTaj, iwá̱n nej nise̱tito' iwá̱n amejwa̱n, iwá̱n amejwa̱n anse̱titokej wa̱n nej.
43014021	Yej kimati iwá̱n kichi̱wa ken nitatekimaka, ne̱si iga ne̱neki nokta, iwá̱n noTaj kinekis inó̱n yej ne̱neki iwá̱n nej no̱ niknekis, iwá̱n nimone̱xti̱j iyi̱xtaj kén nokta in nej.
43014022	Judas (ayéj yej kito̱ka̱wiáj Iscariote) kijtoj: —NoTe̱ko, ¿te iga tia timone̱xti̱ti no‑i̱xtajmej iwá̱n ayéj iyi̱xtajmej la gente yej amitzi̱xmatij?
43014023	Jesús kijtoj: —Yej ne̱neki, ne̱tajto̱lkaki; iwá̱n noTaj yawi kinekiti, iwá̱n noTaj iwá̱n nej niwi̱tzej iga nisen‑onokij wa̱n yéj.
43014024	Yej ayá̱' ne̱neki, ayá̱' ne̱tajto̱lkui; yej iná̱n nemi nimitzijliáj ayéj nejsan nikyoka‑ijtowa, sino que noTaj yej ne̱ti̱tan ne̱tajto̱lmaka.
43014025	’Nemi nimitzijliáj nochi iní̱n mie̱j nónogo' amowa̱n;
43014026	e' iyEspí̱ritoj Dios yej mitzyo̱lchika̱waj, yej toTaj mitzti̱tanili̱skej iga makikui notekipáno̱l, yawi mitzne̱xtili̱tij nochi, iwá̱n mitzejla̱nti̱skej inewi yej nimitzijlijkej.
43014027	’Nej niaya, e' nikchi̱was iga xonoka̱n tamelá̱. Ijkó̱n iga amonoskej tamelá̱, ayéj ken onokej ino̱mej yej ayá̱' ki̱xmatij Dios. Amo ximoyo̱lmikti̱ka̱n niga ximajmawika̱n.
43014028	Anne̱kakíkeja iga nimitzijlijkej iga niaya, iwá̱n niwi̱' sej iga nonoki iwá̱n amejwa̱n. Siga melá̱' iga anne̱nekij, ampa̱kiáj iga ankimatij iga nia ka̱n ono' toTaj iga yéj ma̱jya sej que nej.
43014029	Iní̱n áchtoya nimitzijliáj iga kua̱' mochi̱was, ximoconfia̱ro̱ka̱n pan nej.
43014030	’Ay'ya má̱j nitajto̱j iwá̱n amejwa̱n; iga wi̱'ya Tzitzimi' yej manda̱rowa ipan iní̱n ta̱jli. Malej iga nej ni alí̱n awel te̱ ne̱chi̱wiliá,
43014031	ijkó̱n nokta yawi mochi̱wati, iga la gente yej ayá̱' ki̱xmatij Dios, makimatika̱n iga nikpoxneki toTaj iwá̱n nikchi̱wa ken iga yéj ne̱tekimá'. Ximoketzaka̱n, matiá̱ka̱nya.
43015001	Kijtoj Jesús: —Nejwa' kenkua̱' imela'mekayo uva, iwá̱n noTaj kenkua̱' yej kicuida̱rowa inó̱n imekayo.
43015002	Nomajma̱' yej ayá̱' ta̱kilyowij, kimajma̱chijchi̱waj; e' yej kita iga ta̱ki, kitejtekiliá imajma̱tzitzi̱n kajká̱n kineki iga má̱j mata̱ki.
43015003	Amejwa̱n kenkua̱' imajma̱' uva yej kitejtekilíjkeja imajma̱tzitzi̱n iwá̱n anye̱'onókeja iga inó̱n yej nimitzmachtijkej.
43015004	Ijkó̱n xise̱titoka̱n iwá̱n nej, ken nej nise̱tito' iwá̱n amejwa̱n. Ken ima̱' uva awel ta̱ki isé̱ltisan siga ayá̱' sa̱lijto' ipan imekayo; ijko̱nsan no̱ amejwa̱n, awel ankichi̱waj nité̱ yej ye̱kti, siga ayá̱' anse̱titokej wa̱n nej.
43015005	’Nejwa' in u̱vajmeka', iwá̱n amejwa̱n imajma̱'. Yej se̱tito' wa̱n nej, nej nise̱tito' iwá̱n yéj iwá̱n poxsan ta̱ki. Siga ayá̱' amonokej nowa̱n, awel ankichi̱waj nité̱.
43015006	Yej ayá̱' se̱tito' iwá̱n nej, yawij kitajkalitij, iwá̱n wa̱kis ken tikita imajma̱' kuawi' yej monejnechkowa iwá̱n kitatiáj.
43015007	’Siga amejamej anse̱titokej iwá̱n nej, iwá̱n ankichi̱waj kensan nimitzne̱xtilijkej, xiktajtanika̱n yej ankinekij iwá̱n noTaj mitzmakaskej.
43015008	NoTaj poxsan kiweyimati̱ltiáj kua̱' amejwa̱n ankichi̱waj yej ye̱kti, iwá̱n ijkó̱n ne̱si iga anne̱mela'tokaj.
43015009	Nej nimitzpoxnekij ken noTaj ne̱poxneki; nochipa xikchi̱waka̱n ken nimitzijliáj iga nimitzpoxnekij.
43015010	Siga ankichi̱waj ken nimitzijlijkej, nochipa nimitznekiskej, ijkó̱n ken noTaj ne̱neki iga nikchi̱wa yej yéj ne̱tekimaka.
43015011	’Nimitzijliáj nochi iní̱n iga xipa̱ktoka̱n ken nej, ijkó̱n anmela'pa̱ktoskej.
43015012	Ini̱nwa' in nimitztekimakaj iga xikchi̱waka̱n: ximosepannekika̱n ken nej nimitznekij.
43015013	Ayagaj má̱j wel kine̱xti̱j iga kineki iyami̱gojmej sino que yejsan momaka iga mamiki iga yejamej.
43015014	Amejwa̱n anmochi̱waskej anoami̱gojmej siga ankichi̱waj yej nimitztekimakaj.
43015015	Ay'ya nimitzijli̱skej iga annosie̱rvojmej, iga siervo ayá̱' kimati yej kichi̱wa ipatró̱n. Nimitzijliáj iga anoami̱gojmej, iga nimitzne̱xtilíjkeja nochi yej noTaj ne‑ijlij.
43015016	Ayéj amejwa̱n yej anne̱tapejpenkej; sino que nej yej nimitztapejpenkej iga nimitzijliáj iga xa̱ka̱n iwá̱n xikchi̱waka̱n yej ye̱kti ken tikita se̱ u̱vajmeka' yej pox ta̱ki iwá̱n ita̱kilka ayá̱' nimaní̱n pala̱nis. Ijkó̱n toTaj mitzmakaskej nochi yej ankitajtanili̱skej iga anmoconfia̱rowaj pan nej.
43015017	Iní̱n yej nimitztekimakaj iga xikchi̱waka̱n: iga ximosepannekika̱n sewo' iwá̱n se'.
43015018	’Siga yej ayá̱' ki̱xmatij Dios mitzijiyaj, xikmatika̱n iga nej achto ne‑ijiyakej.
43015019	Siga amejwa̱n aya katka anki̱xmatiáj Dios, yej ayá̱' ki̱xmatij Dios mitznekiáj, ken kinekij yej de yejáme̱mpasan. E' nej nimitztapejpenkej ka̱n amonoyaj itza̱la̱n yej ayá̱' ki̱xmatij Dios, inó̱n iga yejamej mitzijiyaj iga ay'ya ankichi̱waj ken yejamej.
43015020	Xikejla̱mikika̱n iní̱n yej nimitzijlijkej: “Nisé̱ tekipanowa̱ni má̱j manda̱rowa que ipatró̱n.” Siga nej ne‑ijiyakej, amejwa̱n no̱ yawij mitzijiyatij; siga ino̱mej kichijkej ken nikne̱xtilijkej, no̱ kichi̱waskej ken ankine̱xtili̱skej.
43015021	Nochi iní̱n yawij mitzchi̱wili̱tij iga anne̱tokaj, iga ayá̱' ki̱xmatij yej ne̱ti̱tan.
43015022	’Siga ayá̱' niwi̱tziá iga nikpowilia̱yaj notájto̱l, ayá̱' kimatiáj siga kichijtokej yej aye̱kti, e' iná̱n awel kijtowaj iga ayá̱' kichijtokej yej aye̱kti.
43015023	Yej nej ne‑ijiya, no̱ kijiya noTaj.
43015024	Ayá̱' ne̱siá siga kichijtokej yej aye̱kti siga nej ayá̱' nikchijka iyi̱xtajmej mila̱grojmej yej ayagaj wel kichi̱wa, e' kitákeja yej nikchij; e' malej ijkó̱n, ne‑ijiyaj iwá̱n no̱ kijiyaj noTaj.
43015025	E' iní̱n mochij iga mamochi̱wa ken ijkuilijto' ipan iley yejamej: “Ne‑ijiyakej malej ayá̱' nemi nikchi̱wa yej aye̱kti.”
43015026	’Nia niktajtanili̱ti toTaj iga mamitzti̱tanili iyEspí̱ritoj. Inó̱n iyEspí̱ritoj mitzpale̱wiáj iwá̱n mitzyo̱lchika̱waj iga mitzne̱xtiliáj yej mela'cie̱rtoj de nej,
43015027	iwá̱n amejwa̱n no̱ ankipowaskej de nej, iga este kua̱' pe̱wa' iga nij ninemi, ansenemikej nowa̱n.
43016001	Jesús kijlij idisci̱polojmej: —Iní̱n nimitzijliáj iga amo xikajte̱waka̱n iga ximoconfia̱ro̱ka̱n ipan nej.
43016002	Yawij mitzki̱xti̱tij ipan amotio̱pamej, iwá̱n kua̱' agaj de yejamej mitzmikti̱skej, yejamej kejla̱ntoskej iga ijkó̱n kichi̱waj, nemi kichi̱waj ken Dios kineki.
43016003	Iní̱n kichi̱waskej iga aya ki̱xmatij toTaj niga nej.
43016004	Nimitzijliáj iní̱n, iga kua̱' ijkó̱n mochi̱was, xikejla̱mikika̱n iga nej nimitzijlíjkeja. ’Iní̱n animitzijlijkej achto iga nonoya amowa̱n.
43016005	E' iná̱n nia iga manono iwá̱n yej ne̱ti̱tan; iwá̱n nisé̱ de amejwa̱n ayá̱' ne̱tajtani ka̱n nia.
43016006	Ma̱jwa', amokno̱matikej iga yej nimitzijlijkej.
43016007	E' ayá̱' nimitzkajkaya̱waj: ye̱kti iga maniá, iga siga ayá̱' nia, el Espíritu Santo yej mitzyo̱lchika̱waj ayá̱' wi̱' iga maonoki amowa̱n; e' siga nia, nia nimitzti̱tanili̱tij.
43016008	Kua̱' yéj wi̱', yawi kine̱xtili̱ti la gente iga kichijtokej yej aye̱kti iwá̱n kine̱xtili̱skej iga ono' se̱ ojti ka̱n ye̱'nemilo iwá̱n iga Dios yawi tajuzga̱ro̱ti.
43016009	Kichijtokej yej aye̱kti iga ayá̱' moconfia̱rowaj nopan;
43016010	kimatiskej katiapa in ye̱'ojti iga nej nia ka̱n ono' toTaj, iwá̱n amejame̱n ay'ya anne‑itaskej.
43016011	Kimatiskej iga Dios yawi tajuzga̱ro̱ti, iga yej manda̱rowa no̱ya̱n ipan iní̱n ta̱jli óno'ya iga yawij kicastiga̱ro̱tij.
43016012	’Ma̱jo' nimitzijli̱jnekij, e' amejame̱n iná̱n aya wel ankentende̱rowaj.
43016013	Kua̱' wi̱' iyEspí̱ritoj Dios, yéj mitzmachti̱skej nochi yej mela'cie̱rtoj, iwá̱n ayá̱' tajto̱j kensan yéj kineki, yawi kijto̱ti inewi yejsan kikakis, iwá̱n yawi mitzmati̱lti̱tij nochi yej mochi̱was.
43016014	Yéj yawi ne̱weyimati̱lti̱ti, iga kikuis yej nej notájto̱l, iwá̱n mitzne̱xtili̱skej amejwa̱n.
43016015	Inewi yej kipiá toTaj, notatki no̱; inó̱n iga nikijtoj iga el Espíritu kikuis notájto̱l iwá̱n mitzne̱xtili̱skej amejwa̱n.
43016016	’Alí̱n poliwi iga ay'ya ane‑itaskej, e' pano̱j se' alí̱n tiempo anyawij sej anne‑itatij iga nia ka̱n ono' toTaj.
43016017	Iwá̱n sekin idisci̱polojmej mosepantajtankej se' iwá̱n se': —¿Ix te a̱n te‑ijli̱jneki iga te‑ijliá? “Alí̱n poliwi iga ay'ya ane‑itaskej, e' pano̱j se' alí̱n tiempo anyawij sej anne‑itatij”, iwá̱n te iteki o̱n, “Nia ka̱n ono' toTaj.”
43016018	¿Te a̱n kijto̱jneki in inó̱n “alí̱n tiempo”? Ayá̱' tikmatij de te̱ nemi tajtowa.
43016019	Jesús kimati' iga kitajtanisnekiáj, iwá̱n kijlijkej: —Nej nimitzijlijkej iga poliwi alí̱n iga ayo' anne‑itaskej iwá̱n pano̱j se' alí̱n tiempo sej anne‑itaskej. ¿Ix iní̱n in yej anmotajtantokej amejwa̱n?
43016020	Nimitznojma‑ijliáj iga anyawij ancho̱katij iwá̱n anmokno̱matiskej, e' yej aki̱xmatij Dios yawij pa̱kitij. E' malej iga anmokno̱matitoskej, anyawij ampa̱kitij.
43016021	Kua̱' se̱ siwa̱' yawi taonolti̱ti, pilkualo̱to', iga ási'ya hora; e' kua̱' nacé̱roja xo̱lo̱' ke̱lká̱waya iga pilkualo̱', iga pá̱kto'ya iga kíta'ya ixo̱lo̱'.
43016022	Ijkó̱n no̱ amejwa̱n amokno̱matij iná̱n; e' nej nimokuepas iga nimitzitakij sej, iwá̱n anyo̱lpa̱kiskej, iwá̱n ayagaj wel mitzka̱walti̱skej iga ampa̱kij.
43016023	’Ipan inó̱n día ay'ya ane̱tajtaniskej nité̱. Nimitznojma‑ijliáj iga toTaj yawi mitzmakatij inewi yej xiktajtanili̱ka̱n iga anmoconfia̱rowaj ipan nej.
43016024	Este iná̱n ayá̱' nemi ankitajtanij nité̱ ipan noto̱ka̱'; xiktajtanika̱n, iwá̱n mitzmakaskej iga ximela'pa̱kika̱n.
43016025	Jesús kijtoj: —Nimitzijlijkej nochi iní̱n ka̱n ximi̱xkui̱ti̱ka̱n, e' yawi asiti hora iga ay'ya nimitzmachti̱skej ka̱n ximi̱xkui̱ti̱ka̱n, iga nimitzmela'ta̱tapo̱wi̱skej de toTaj.
43016026	Inó̱n día amejwa̱n ankitajtanili̱skej ipan noto̱ka̱', iwá̱n ayá̱' nikijtowa iga nia niktajtanili̱ti toTaj iga amejwa̱n,
43016027	iga toTaj mitzpoxnekij. Mitznekij iga amejwa̱n anne̱nekij, iwá̱n ankicre̱dojkej iga nej niwa̱laj de Dios.
43016028	Niki̱sa' iyi̱xtaj toTaj iga niwa̱laj ipan iní̱n ta̱jli, e' iná̱n nikajte̱wa iní̱n ta̱jli iga nia sej ka̱n ono' toTaj.
43016029	Iwá̱n idisci̱polojmej kijtojkej: —Iná̱n sí nemi anne‑ijliáj yej wel nikentende̱rowaj, ayejo' ka̱n manimi̱xkui̱ti̱ka̱n.
43016030	Iná̱n nikitaj iga nochi tikmati, iwá̱n ay' kineki iga agaj mamitztajtani, inó̱n iga nicre̱dowaj iga tiwa̱laj ka̱n ono' Dios.
43016031	Jesús kijtoj: —¿Iná̱n ankicre̱dówaja?
43016032	Pues ásiya la hora, iwá̱n ina̱nya nokta kua̱' amejwa̱n ampa̱payi̱niskej iwá̱n nijnijiga anya̱skej, iwá̱n anne̱senkokajte̱waskej. E' ayá̱' nose̱lti nonos, toTaj ono' nowa̱n.
43016033	Nimitzijliáj iní̱n iga xonoka̱n tamelá̱ iga anse̱titókeja nowa̱n. Ipan iní̱n ta̱jli amejwa̱n yawij mitzikno̱chi̱watij; e' xiksenta̱li̱ka̱n amoa̱lmaj ipan nej, nej nikta̱nílija nochi yej ono' ipan iní̱n ta̱jli.
43017001	Kua̱' tami' iní̱n kijtoj, Jesús tachá' cie̱lojkóbapa iwá̱n kijtoj: —NoTaj, ási'ya hora. Xikweyimati̱lti moPiltzi̱n, iga nej yej moPiltzi̱n no̱ manimitzweyimati̱lti.
43017002	Puej tej tikchij iga moPiltzi̱n makipiá poder ipan inewi gente, puej tej tikmá' iga wel makijto iga nochi yej tej tikmá' nochipa maonoka̱n wa̱n tej.
43017003	Iga se̱ maono nochipa mowa̱n, kineki mamitzi̱xmati, tej yej mosé̱ltisan timela'Dio̱s, iwá̱n nej Jesucristo yej tej tikti̱tan.
43017004	’Nej nimitzweyimatí̱ltija nij ipan iní̱n ta̱jli, iwá̱n niktámija yej tine̱ti̱tan manikchi̱waki.
43017005	NoTaj, iná̱n xine̱maka inó̱n poder yej nikpiaya kua̱' nonoya mowa̱n kua̱' aya teyá ta̱jli.
43017006	’Ini̱mej yej tiktapejpen ipan iní̱n ta̱jli iwá̱n tine̱má' iga mane̱tokaka̱n, nikmati̱ltíjkeja a̱'yéj tej. Tejpa katka motatki, iwá̱n tej tine̱má', iwá̱n kichijkej ken kijtowa motájto̱l.
43017007	Iná̱n kimatij iga inewi yej nikpiá, tej tine̱má'.
43017008	Puej nikpowilij motájto̱l yej tej tine̱má', iwá̱n yejame̱n kiye̱'kuikej. Kicre̱dójkeja iga tej nokta tine̱ti̱tan.
43017009	’Nimitztajtaniliá iga yejame̱n; ayá̱' nimitztajtaniliá iga yej ayá̱' mitzi̱xmatij, sino que iga ino̱mej yej tine̱má' iga tej motatki.
43017010	Inewi yej notatki, tej no̱ motatki, iwá̱n yej motatki, notatki no̱; ne̱weyimati̱ltiáj iga yejame̱n moconfia̱rowaj ipan nej.
43017011	’Nej ay'ya má̱j nonos ipan iní̱n ta̱jli; e' yejamej kena, ká̱wijo' ipan iní̱n ta̱jli, iwá̱n nej nia iga manono mowa̱n. NoTaj yej mitzajasi iga mamitzweyimati̱lti̱ka̱n, iga mopode̱r xiko̱mema̱wi yej tine̱má', iga maonoka̱n se̱san iya̱lmajmej kensan tej iwá̱n nej.
43017012	Kua̱' nonoya iwa̱mej ipan iní̱n ta̱jli, nicuida̱rowa̱ya iga mopode̱r ino̱mej yej tej tine̱má', iwá̱n niko̱mema̱wia̱yaj. Iwá̱n nisé̱ de yejame̱n apoliwi', petz inó̱n yej wa̱laj iga yawi mela'poliwiti, iga mamochi̱wa ken kijtowa ka̱n ijkuilijto' motájto̱l.
43017013	’Iná̱n nia ka̱n tej tono'; iwá̱n nikijtowa iní̱n mie̱j nónogo' ipan ta̱jli, iga yejamej no̱ mapa̱kika̱n ken nej nipa̱kto'.
43017014	Nej nikpowilíjkeja motájto̱l, e' yej amitzi̱xmatij kijiyaj yej mitzi̱xmatij, iga yejamej ayo' kichi̱waj ken yej ayá̱' mitzcre̱dowaj, kensan nej no̱ ayá̱' nikchi̱wa ken yej ayá̱' mitzcre̱dowaj.
43017015	Ayá̱' nimitztajtaniliá iga xiki̱xti ipan iní̱n ta̱jli, sino que xikma̱nawi̱ka̱n iga Tzitzimi' amo makina̱'techo yejamej.
43017016	Ijkó̱n ken nej ayá̱' nikchi̱wa ken yej amitzcre̱dowaj, yejame̱n no̱ ayá̱' kichi̱waj ken yej amitzcre̱dowaj.
43017017	Motájto̱l mela'cie̱rtoj; xikchi̱wa iga kua̱' kikakij, makisenta̱li̱ka̱n iya̱lmajmej iga makichi̱waka̱n ken tej tikneki.
43017018	Ken nej tine̱ti̱tan ka̱n onokej yej ayá̱' mitzi̱xmatij, ijkó̱n no̱ nikti̱tanij yejame̱n ka̱n onokej yej ayá̱' mitzi̱xmatij.
43017019	Niksenta̱liá noa̱lmaj iga manikchi̱wa ken tej tikneki. Nikchi̱wa iga yejame̱n, iga yejamej no̱ makisenta̱li̱ka̱n iya̱lmajmej iga makichi̱waka̱n ken kijtowa motájto̱l yej mela'cie̱rtoj.
43017020	’Ayá̱' nimitztajtaniliá iga yejámejsan, no̱ iga yej ne̱cre̱dó̱skejo' kua̱' kikakiskej motájto̱l yej kipowaskej.
43017021	Nimitztajtaniliá iga yejamej maonoka̱n se̱san iya̱lmajmej kensan tej tinoTaj, tise̱titokej. Iwá̱n makipiaka̱n se̱san iya̱lmajmej ipan tejamej, iga yej aya mitzi̱xmatij makicre̱do̱ka̱n iga tej tine̱ti̱tan.
43017022	Nikmakakej ino̱nsan poder yej tej tine̱má', iga maonoka̱n ken se̱san, ijkó̱n ken tej iwá̱n nej tise̱titokej.
43017023	Nej nono' ipan yejame̱n, iwá̱n tej tono' ipan nej, iga yejamej mamela'se̱tiaka̱n, iwá̱n ijkó̱n yej ayá̱' mitzi̱xmatij, makimatika̱n iga tej tine̱ti̱tan, iwá̱n tikpoxneki yejamej kensan nej tine̱neki.
43017024	’NoTaj, ini̱mej yej ne̱tokaj, tej tine̱má', nikneki maonoka̱n ka̱n nej nonos, iga makitaka̱n inó̱n weyipode̱r yej tine̱má'; iga tine̱negui' desde kua̱' aya mochi̱wa iní̱n ta̱jli.
43017025	NoTaj, yej nochipa tikchi̱wa yej ye̱kti, yej amitzcre̱dowaj, ayá̱' mitzi̱xmatij; e' nej nimitzi̱xmati, iwá̱n ini̱mej yej ne̱tokaj kimatij iga tej tine̱ti̱tan.
43017026	Nikne̱xtilíjkeja a̱'yéj tej, iwá̱n ijkó̱n nia nikchijtoti, iga ken tej tine̱neki, ijko̱nsan no̱ yejame̱n makinekika̱n sekin iwá̱n mase̱titoka̱n wa̱n nej.
43018001	Kua̱' tami' iní̱n kijtoj, Jesús ki̱sa' iwá̱n idisci̱polojmej iga yajkij iyi̱ka̱mpa a̱tzi̱n yej ito̱ka̱' Cedrón. Ompa onoya se̱ huerto ka̱n Jesús kala' iwá̱n idisci̱polojmej.
43018002	Iwá̱n Judas yej yawi kine̱xti̱ti Jesús iga makiki̱tzki̱ka̱n, no̱ ki̱xmatiá inó̱n huerto iga mia' ve̱j Jesús ompa monechkoj iwá̱n idisci̱polojmej.
43018003	Iwá̱n Judas asiko iwá̱n komati solda̱dojmej iwá̱n sekin policiyajmej yej tacuida̱rowaj weyitio̱pan yej kiti̱tankej ije̱fejmej sacerdo̱tejmej iwá̱n fariseojmej, kinentia̱yaj iyespa̱dajmej, iwá̱n mecho̱mej iwá̱n candi̱lmej.
43018004	E' Jesús kimatiaya te̱ yawij kichi̱wili̱tij, iwá̱n tatajtan: —¿A̱'yéj ankite̱mowaj?
43018005	Yejame̱n kijtojkej: —Jesús de Nazaret. Jesús kijtoj: —Nejya nokta. Judas yej nemi kine̱xtiá Jesús iga makiki̱tzki̱ka̱n, ompa no̱ onoya iwá̱n yejamej.
43018006	Kua̱' Jesús kijtoj: “Nejya nokta”, tzi̱ncholojkej iwá̱n wejwetzikej este ipan ta̱jli.
43018007	Jesús sej tatajtan: —¿A̱'yéj ankite̱mowaj? Yejame̱n kijtojkej: —Jesús de Nazaret.
43018008	Jesús kijtoj: —Nimitzijlíjkeja iga nej nokta. Siga nej anne̱te̱mowaj xikajte̱wáka̱nya ini̱mej iga maya̱ka̱n.
43018009	Iní̱n mochij iga mamochi̱wa yej Jesús kijlij iTaj: “Yej tine̱má', nisé̱ ayá̱' nikpoloj.”
43018010	Iwá̱n Simón Pedro kipiaya se̱ espada, kiki̱xtij, iwá̱n kitekilij inakas yej ilá̱dojpa iye̱'ma̱' se̱ yej ito̱ka̱' Malco, yej itekipanowa̱ni ije̱fej sacerdo̱tejmej.
43018011	E' Jesús kijlij Pedro: —Xikaki sej moespa̱daj pan ikajlo̱'. Siga toTaj kinekis iga mane‑ikno̱chi̱waka̱n, ¿ix aya̱'taj mane‑ikno̱chi̱waka̱n?
43018012	Iwá̱n solda̱dojmej iwá̱n icomanda̱ntejmej iwá̱n judiyojmej ipoliciyajmej, kiki̱tzkijkej Jesús iwá̱n kilpijkej.
43018013	Kiwi̱gakej icha̱n Anás yej imontaj Caifás, yej inó̱n año onoya iga ije̱fej sacerdo̱tejmej.
43018014	Iní̱n Caifás ino̱nsan yej kijlij judiyojmej iga má̱j ye̱kti mamiki se̱san ta̱ga' iga inochi gente.
43018015	Simón Pedro iwá̱n se' discípulo kitokatia̱yaj Jesús. Inó̱n se' discípulo ki̱xmatiá ije̱fej sacerdo̱tejmej, inó̱n iga kala' iwá̱n Jesús ipan ipa̱tioj ije̱fej sacerdo̱tejmej.
43018016	E' Pedro ka̱wi' kalte̱noj. Inó̱n iga inó̱n sewo' discípulo yej ki̱xmati ije̱fej sacerdo̱tejmej ki̱sa' iwá̱n tajtoj iwá̱n takotzi̱n yej tacuida̱rojtoya pan kalte̱n, iwá̱n ijkó̱n iga wel kala' Pedro.
43018017	Takotzi̱n kitajtan Pedro: —¿Ayéj tej se̱ idiscí̱poloj Jesús? Pedro kijtoj: —Ayéj, ayéj nej.
43018018	Puej sektaj katka, tekipanowa̱nimej iwá̱n policiyajmej yej tacuida̱rowaj weyitio̱pan, tita̱lkej, iwá̱n ompa moskojtoyaj. Pedro no̱ ompa ejkatoya iwa̱mej iga moskojtoya.
43018019	Ije̱fej sacerdo̱tejmej pe̱wa' kitajtani Jesús iga de te̱ tamachtia̱ya iwá̱n aja̱'yéj idisci̱polojmej.
43018020	Jesús kijtoj: —Nej nitajtoj iyi̱xtaj nochi gente; nochipa nitamachtij tio̱pamej iwá̱n ipan weyitio̱pan yej ono' Jerusalén ka̱n monechkowaj nochi judiyojmej, iwá̱n até̱ nikichtaka‑ijtoj.
43018021	¿Te iga nej tine̱tajtani? Xiktajtani yej ne̱kakikej, iwá̱n yejame̱n makijto̱ka̱n te̱ nikijtoj. Yejame̱n kimatij te̱ nikijtoj.
43018022	Kua̱' Jesús kijtoj iní̱n, se̱ policía yej kicuida̱rowa weyitio̱pan, yej ompa onoya, kixa̱ygatatzi̱n, iwá̱n kijlij: —¿Ijkó̱n tikte̱nkuepiliá ije̱fej sacerdo̱tejmej?
43018023	Jesús kijtoj: —Siga ayompa nitajtoj, xikijto te̱ nikijtoj yej aye̱kti; e' siga ompay ken nikijtoj, ¿te iga nemi tine̱maga?
43018024	Iwá̱n Anás kiti̱tan Jesús, ilpitiajki ka̱n manda̱rowa Caifás, yej ijé̱fejpa sacerdo̱tejmej.
43018025	Mie̱j Pedro ómpasan ejkatoya iga moskojtoya tite̱noj, kitajtankej: —¿In tej ayéj se̱ idiscí̱poloj Jesús? Pedro kijtoj iga ayá̱' ki̱xmati Jesús, kijtoj: —Ayá̱', ayéj nej.
43018026	Iwá̱n kitajtan itekipanowa̱ni ijé̱fejpa sacerdo̱tejmej iparie̱ntej inó̱n ta̱ga' yej kinagastajkolojka Pedro: —¿Ix animitzita' iga íwa̱n tonoya ipan huerto?
43018027	Pedro kijtoj sej iga aki̱xmati, iwá̱n íkua̱'ya tzajtzi' ka̱yo.
43018028	Iwá̱n kiki̱xtijkej Jesús icha̱n Caifás iga kiwi̱gakej ipan palacio ka̱n ono' gobernador yej ito̱ka̱' Pilato. Íkua̱' tane̱stiwi̱tzeyay, judiyojmej ayá̱' kalakikej ipan palacio igaki' wel kimopaj iga ompa onokej yej ayéj judiyojmej, iwá̱n ijkó̱n awel cena̱rowa̱yaj pan iyilwi la Pascua.
43018029	Inó̱n iga Pilato ki̱sa' iga tajtoj iwa̱mej; iwá̱n kijtoj: —¿In iní̱n ta̱ga' te̱ kichij yej aye̱kti?
43018030	Yejamej kijtojkej: —Siga iní̱n katka ayá̱' kichij yej aye̱kti, ayá̱' katka nimitzwajliguilia̱yaj.
43018031	Pilato kijtoj: —Xikui̱gaka̱n amejame̱n iwá̱n xikchi̱wili̱ka̱n ijkó̱n ken tatekimaka amoleymej. Judiyojmej kijtojkej: —E' nejamej nijudiyojmej ne̱manda̱rówajsan no̱ iwá̱n awel nitatekimakaj iga agaj mamiki.
43018032	Ijkó̱n mochij yej Jesús kijtoj iga ken iga yawi mikiti.
43018033	Pilato sej kala' ipan palacio, kino̱tza' Jesús iwá̱n kitajtan: —¿Ix tejya in irre̱y judiyojmej?
43018034	Jesús kijtoj: —¿Ix pan tejsan ijkó̱n tine̱tajtani o agaj mitzta̱tapo̱wij de nej?
43018035	Pilato kijtoj: —Tikmati iga ayéj nijudiyoj. Yej mogé̱ntejpa iwá̱n ije̱fejmej sacerdo̱tejmej mitzka̱wakoj nij no‑i̱xtaj. ¿Te̱taj tikchij yej aye̱kti?
43018036	Iwá̱n Jesús kijtoj: —Ka̱n nirreina̱rowa ayéj ipan iní̱n ta̱jli. Siga ijkó̱n katka, yej ne̱tokaj wel ne̱ma̱nawia̱yaj iga amo mane̱ki̱tzki̱ka̱n judiyojmej. E' norre̱inoj ayá̱' ono' nigaj.
43018037	Iwá̱n Pilato kijtoj: —¿In tejtaj se̱ rey? Jesús kijtoj: —Nej nirre̱y, ken tej tikijtowa. Nej inó̱n iga ninace̱roj iwá̱n niwa̱laj ipan iní̱n ta̱jli iga nikijto̱ko yej melá̱' nokta. Nochi yej ki̱xmatij iwá̱n kijtowaj yej mela'cie̱rtoj, ne̱tajto̱lkakij.
43018038	Pilato kijtoj: —¿Te̱ iteki in yej mela'cie̱rtoj? Kua̱' tami' kitajtajtan, Pilato sej ki̱sa' iga tajto̱to iwá̱n judiyojmej, iwá̱n kijtoj: —Nej ayá̱' nikasiliá siga iní̱n ta̱ga' kichij yej aye̱kti.
43018039	E' amejame̱n nochipa ankitekimajkawaj se̱ preso kua̱' iyilwiyo la Pascua, ¿iná̱n, ix ankinekij manikmajka̱wa irre̱y judiyojmej?
43018040	Iwá̱n sej nochi tzajtzikej: —¡Inó̱n amo xikmajka̱wa! ¡Xikmajka̱wa Barrabás! E' Barrabás se̱ yej tachteki.
43019001	Iwá̱n Pilato tatekimá' iga makimagaka̱n Jesús.
43019002	Solda̱dojmej kita̱lilijkej ipan itzontekon Jesús se̱ corona de witzti yej kiyawalchijkej iwá̱n kaki̱ltijkej se̱ tzótzol yej este ken tata̱'cha̱poti'.
43019003	Iwá̱n kina̱'techojkej iga kijli̱toj: —¡Nimitzweyimati̱ltiáj tej iRre̱y judiyojmej! Iwá̱n kixa̱ygatatzi̱nkej.
43019004	Pilato ki̱sa' sej, iwá̱n kijtoj: —Ta' xikitaka̱n, niki̱xtij iga xikmatika̱n iga ayá̱' nikasiliá siga kichij yej aye̱kti.
43019005	Iwá̱n ki̱sa' Jesús iwá̱n icoro̱naj yej chijto' iga witzti ipan itzontekon iwá̱n kakijtia̱ya tzótzol yej chi̱lti' yej este a̱cha̱poti'. Pilato kijtoj: —¡Nija ono' in iní̱n ta̱ga'!
43019006	Kua̱' kitakej ije̱fejmej sacerdo̱tejmej iwá̱n policiyajmej, pe̱wakej iga tzajtzikej: —¡Xikmikti ipan cruz! ¡Xikmikti ipan cruz! Pilato kijtoj: —Puej xikui̱gáka̱nya iwá̱n xikmikti̱ka̱n ipan cruz amejwa̱n, nej ayá̱' nikasiliá siga kichij yej aye̱kti.
43019007	E' judiyojmej kijtojkej: —Nejame̱n nikpiáj se̱ ley, inó̱n ley kijtowa iga yawi mikiti, iga igá̱najsan mojlia̱ya iga yéj iPiltzi̱n Dios.
43019008	Kua̱' iní̱n kiká' Pilato, ma̱jya majmawi'.
43019009	Kala' sej al palacio iwá̱n kitajtan Jesús: —¿Ká̱ntaj in tej mocha̱n? E' Jesús até̱ kijtoj.
43019010	Iwá̱n Pilato kijtoj: —¿Iwá̱n aya̱'taj tine̱no̱tza? ¿Ix ayá̱' tikmati iga nej wel nitatekimaka iga mamitzmikti̱ka̱n ipan cruz iwá̱n wel no̱ nimitzmajka̱wa?
43019011	Jesús kijtoj: —Awel tikchi̱wa nité̱ ipan nej siga Dios ayá̱' kineki; inó̱n iga yej nij ne̱ka̱wakoj mo‑i̱xtaj, má̱j kichijkej yej aye̱kti que tej.
43019012	Desde íkua̱' Pilato kite̱mowa̱ya ken iga makimajka̱wa Jesús; e' judiyojmej tzajtzikej: —¡Siga tikmajka̱wa, tej ayéj iyami̱goj el rey César! ¡Nochi yej mochi̱wa rey, mochi̱wasneki iyenemi̱goj el rey César!
43019013	Kua̱' Pilato iní̱n kiká', tatekimá' iga makiki̱xti̱ka̱n Jesús, iwá̱n Pilato mota̱lij ipan iweyi‑asie̱ntoj ka̱n manda̱rowa, ompa ka̱n ipan hebreo ito̱ka̱' Gabata, yej kijto̱jneki piso de te'ti.
43019014	Inó̱n mochij kua̱' kipolowa̱ya se̱ día iga mochi̱wa iyilwi la Pascua, ken tajkodía. Iwá̱n Pilato kijlij judiyojmej: —¡Nigaj ono' amorre̱y!
43019015	E' yejame̱n tzajtzikej: —¡Mamiki! ¡Mamiki! ¡Xiclavá̱ropa ipan cruz! Pilato tatajtan: —¿Ix nikmiktiá ipan cruz amorre̱y? E' ije̱fej sacerdo̱tejmej kijtoj: —Nejame̱n ayá̱' nikpiáj se' rey, petz isé̱ltisan rey César.
43019016	Iwá̱n Pilato kentrega̱roj Jesús iga makimikti̱ka̱n ipan cruz, iwá̱n yejamej kiwi̱gakej.
43019017	Iwá̱n Jesús ki̱sa', kiwi̱gaya icru̱z iga yajki ka̱n ito̱ka̱' Kuaomi', ipan hebreo kijliáj Gólgota.
43019018	Ompa kiclava̱rojkej Jesús ipan cruz. No̱ kiclava̱rojkej ite̱noj o̱me tajta̱ga' ipan sejsé̱ icru̱z, se̱ de cada lado, Jesús onoya tatajkoya̱n.
43019019	Pilato tati̱tan iga makita̱lili̱tij se̱ tajkuílo̱l ipan icru̱z, yej kijtowa̱ya: “JESÚS DE NAZARET, IRRE̱Y JUDIYOJMEJ.”
43019020	Ka̱n kiclava̱rojkej Jesús ipan cruz, na̱'san weyi‑a̱ltepe̱' Jerusalén, inó̱n iga mia' judiyojmej kitajto̱ltijkej inó̱n tajkuílo̱l yej ijkuilijtoya ipan hebreo, ipan griego iwá̱n ipan latín.
43019021	Inó̱n iga ije̱fejmej sacerdo̱tejmej kijlijkej Pilato: —Amo xikijkuilo “iRre̱y judiyojmej”; má̱j ye̱kti xikijkuilo “Iní̱n mojliá iga iRre̱y judiyojmej.”
43019022	E' Pilato kijtoj: —Yej nikijkuíloja, ijko̱nya maka̱wi.
43019023	Kua̱' kiclava̱rójkeja Jesús ipan cruz, na̱wi solda̱dojmej morreparti̱rowilijkej itzotzolmej Jesús. Ijkó̱n no̱ kichi̱wayaj wa̱n isota̱ntzótzol, e' como inó̱n tzótzol ayá̱' sa̱sa̱lijtoya, se̱san iga ijkititoya desde ajko wa̱n este tani,
43019024	solda̱dojmej mosepan‑ijlijkej: —Amo matiktza̱tzaya̱naka̱n; matik‑rifa̱ro̱ka̱n iga matikitaka̱n a̱'yéj kikuis. Ijkó̱n mochij ken ijkuilijto' itájto̱l Dios ka̱n kijtowa: “Mota̱tajkolowilijkej notzótzol iwá̱n kirrifa̱rojkej nosota̱ntzótzol.” Ijkó̱n kichijkej solda̱dojmej.
43019025	Iye̱' Jesús iwá̱n isiwa‑ikni̱n iye̱' onoyaj ite̱noj cruz ka̱n Jesús onoya, no̱ onoyaj María yej isiwa̱' Cleofas iwá̱n María Magdalena.
43019026	Kua̱' Jesús kita' iye̱' iwá̱n iná̱' ono' idiscí̱poloj yej má̱j kinekiá, kijlij iye̱': —Nomáj, ine̱pa xikita ken mopiltzi̱n.
43019027	Iwá̱n kijlij inó̱n idiscí̱poloj: —Xikneki noye̱' ken moye̱'. Iwá̱n desde íkua̱', ícha̱n inó̱n discípulo ki‑o̱mema̱wij María.
43019028	Kua̱' nochi panoj iní̱n, Jesús kimati' iga nóchiya mochij, iwá̱n iga mamochi̱wa ken ijkuilijto', kijtoj: —Na̱taneki.
43019029	Ompa onoya se̱ jarro yej te̱ntoya iga xoko̱'vi̱noj, iwá̱n ka̱pachojkej tejté̱ yej ken ichka' ipan xoko̱'vi̱noj, iwá̱n kilpijkej ipan se̱ ima̱' kuawi' yej ito̱ka̱' hisopo iwá̱n kite̱nwi̱ltijkej iga makichichi̱na.
43019030	Kua̱' Jesús konij xoko̱'vi̱noj, kijtoj: —Móchija nochi. Iwá̱n motzompiloj, íkua̱'ya migui'.
43019031	Kipolowa̱ya se̱ día iga mochi̱wa iyilwi la Pascua, iwá̱n judiyojmej ayá̱' kinekiáj iga a̱nimajmej maka̱wika̱n ipan icru̱zmej ipan día sábado, iga inó̱n día kipoxweyimatiáj. Inó̱n iga kijlijkej Pilato iga matatekimaka iga makipojpostekili̱ka̱n iyikximej yej onokej ipan icru̱zmej iga má̱j nimaní̱n mamikika̱n iwá̱n makitemowí̱ka̱nya.
43019032	Iwá̱n solda̱dojmej yajkij, iwá̱n kipo̱postekilijkej iyikximej yej achto ta̱ga', iwá̱n se' ta̱ga' yej onoya no̱ ipan icru̱z iná̱' Jesús.
43019033	E' kua̱' kina̱'techojkej Jesús, kitakej iga míkto'ya, inó̱n iga ayá̱' kijikxipostekikej.
43019034	E' se̱ soldado kisoloj ise̱kate̱noj iga ila̱nzaj, iwá̱n ki̱sa' esti iwá̱n a̱'ti.
43019035	Iní̱n kipowa yej kita', iwá̱n ijko̱nya ken kijtowa, yéj kimati iga ijko̱nya nokta yej kijtowa iga amejwa̱n no̱ xicre̱do̱ka̱n.
43019036	Iní̱n mochij iga mamochi̱wa ken ijkuilijto': “Ayá̱' kipo̱postekilijkej nisé̱ iyomiyo.”
43019037	Iwá̱n se' ka̱n ijkuilijto' itájto̱l Dios kijtowa: “Kitaskej yej kisolojkej.”
43019038	Kua̱' nochi iní̱n mochij, José yej icha̱n a̱ltepe̱' Arimatea, kitajtanilij Pilato iga wel makiwi̱ga icue̱rpoj Jesús iga makito̱ka. José no̱ kitokaya Jesús, malej iga ichtákasan iga kimajmawilia̱ya judiyojmej. Pilato kijlij iga wel kiwi̱ga' icue̱rpoj Jesús, iwá̱n José yajki kikuito.
43019039	Asi' no̱ Nicodemo yej se̱ yówal yajka tajto̱to̱ya iwá̱n Jesús, kiwajli̱' ken treinta kilos yej ajwiya̱', nelijto' iga mirra iwá̱n áloes.
43019040	Ijkó̱n iga José iwá̱n Nicodemo kikuikej icue̱rpoj Jesús, iwá̱n kiki̱kimilojkej iga venda yej kakalijto' iga yej ajwiya̱', ken iga kitekichi̱wayaj judiyojmej iga kito̱kaj a̱nimajmej.
43019041	Ompa ka̱n kimiktijkej Jesús ipan cruz onoya se̱ huerto, iwá̱n ipan huerto onoya se̱ a̱nimajtexapo' yej kichíjkejo', ka̱n aya agaj kito̱kaj.
43019042	Ompa kakijkej icue̱rpoj Jesús, iga inó̱n a̱nimajtexapo' na̱'san onoya, iwá̱n pe̱wasnekiáy inó̱n día kua̱' mose̱wiáj judiyojmej.
43020001	Ipan domingo, María Magdalena yajki isájpasan posa̱ntoj, kua̱' takó̱mi‑o'; iwá̱n kita' iga ay'ya teyá weyite'ti yej kite̱ntzaktoya a̱nimajtexapo'.
43020002	Iwá̱n motalojtiajki ka̱n ono' Simón Pedro iwá̱n se' discípulo, inó̱n yej Jesús kipoxnekiá, iwá̱n kijlijkej: —¡Kichté̱kkeja toTe̱ko ompa ka̱n onoya ipan a̱nimajtexapo', iwá̱n iná̱n atikmatij ka̱n kiwi̱gakej!
43020003	Pedro iwá̱n sewo' discípulo yajkij ka̱n ono' a̱nimajtexapo'.
43020004	Iyo̱mextimej mosentalojtiajkij; e' sewo' motaloj má̱j nimaní̱n que Pedro iwá̱n má̱j achto asi' ka̱n ono' a̱nimajtexapo'.
43020005	Iwá̱n moto̱loj iga kitachi̱lij, iwá̱n kita' iga ompa ono' tzotzolmej yej iga ki̱kimilijtoya Jesús, e' inó̱n discípulo ayá̱' kala' este ta‑ijti'.
43020006	Iwá̱n Simón Pedro asi' no̱ iwá̱n kala' ipan a̱nimajtexapo'. Yéj no̱ kita' iga ompa ono' tzotzolmej,
43020007	iwá̱n tzótzol yej iga kikua̱kimilojkej Jesús, ay'ya onoya seka̱n iwá̱n se' tzotzolmej, iyokay kimilijtoya.
43020008	Iwá̱n kala' ipan a̱nimajtexapo' se' discípulo yej achto asi' iwá̱n kita' no̱ yej mochij iwá̱n kicre̱doj.
43020009	Puej aya kentende̱rowa̱yaj yej kitojwa itájto̱l Dios iga Jesús ojpa‑isas ka̱n miktos.
43020010	Iwá̱n ino̱mej disci̱polojmej yajkij sej icha̱mej.
43020011	E' María cho̱katika̱wi' fuera ite̱noj a̱nimajtexapo' iwá̱n moto̱loj iga tachá' xapo‑ijti'.
43020012	Iwá̱n kita' o̱me̱n a̱ngelejmej yej este ijichkati' itzotzolmej, eje̱watokej ka̱n kita̱lkaj icue̱rpoj Jesús; se̱ e̱wato' ka̱n katka ikua̱pan iwá̱n se' iyikxitan.
43020013	A̱ngelejmej tatajtankej: —In tej, ¿te iga ticho̱kato'? Yéj kijtoj: —Iga kiwi̱gakej noTe̱ko, iwá̱n anikmati ka̱n kika̱watoj.
43020014	Tami' kijtoj iní̱n, kua̱' tachá' itepotztajpa, ompa kita' Jesús, e' ayá̱' kimatiá siga Jesús.
43020015	Jesús kitajtan: —In tej, ¿te iga ticho̱kato'? ¿A̱'yéj tikte̱mowa? Yéj kijtoj anka yej kicuida̱rowa̱ya huerto, iwá̱n kijlij: —Nokój, siga tej tikui̱ga' a̱nimaj, xine‑ijli ka̱n tika̱wato iga maniá manikuiti.
43020016	Iwá̱n Jesús kijlij: —¡María! Yéj mokuepa' iwá̱n kijlij ipan hebreo: —¡Raboni! —yej kijto̱jneki Tamachtia̱ni.
43020017	Jesús kijtoj: —Xine̱majka̱wa iga aya nitejkawi ka̱n ono' noTaj. E' xaj iwá̱n xikijli nokni̱wa̱n iga nia ka̱n ono' noTaj iwá̱n amoTaj no̱ amejwa̱n, noDio̱s iwá̱n amejwa̱n no̱ amoDio̱s.
43020018	Iwá̱n María Magdalena yajki kimati̱lti̱to disci̱polojmej iwá̱n kijtoj: —Nikita' toTe̱ko. Iwá̱n kijlijkej nochi yej toTe̱ko kijtoj.
43020019	Ino̱nsan domingo, kua̱' tayoway, disci̱polojmej nechkatoyaj iwá̱n kaltzaktoyaj iga kimajmawilia̱yaj judiyojmej. Jesús kala' iwá̱n moketza' itajkoya̱n disci̱polojmej, iwá̱n kijtoj ijkí̱n: —¡Tamelá̱ xonoka̱n!
43020020	Tami' kijtoj iní̱n, kine̱xtilijkej ka̱n kisolojkej, ipan ima̱mej iwá̱n ise̱kate̱noj. Iwá̱n yejame̱n pa̱kikej kua̱' kitakej toTe̱ko.
43020021	Iwá̱n Jesús kijtoj sej: —Tamelá̱ xonoka̱n. Ijkó̱n ken toTaj ne̱ti̱tan, nej no̱ nimitzti̱tanij amejwa̱n.
43020022	Iwá̱n Jesús kipi̱tza' yejame̱n, iwá̱n kijtoj: —Manimitzmakáka̱nya iyEspí̱ritoj Dios.
43020023	Yej amejwa̱n ankiperdona̱rowili̱skej agaj yej kichij yej aye̱kti, Dios no̱ kiperdona̱ro̱j; yej ayá̱' ankiperdona̱rowili̱skej, inó̱n Dios no̱ ayá̱' kiperdona̱ro̱j.
43020024	E' Tomás se̱ de ino̱mej doce idiscí̱poloj, yej kijlia̱yaj Kua̱tej, ayá̱' ompa onoya kua̱' asi' Jesús.
43020025	Iwá̱n sekin disci̱polojmej kijlijkej: —Nikitákeja toTe̱ko. E' Tomás kijtoj: —Siga ayá̱' nikitaliá ima̱mej ka̱n panoj cla̱vojmej, iwá̱n ayá̱' nikakiá nomájpil ka̱n kisoloj cla̱vojmej, iwá̱n siga anikakiá noma̱' ka̱n kisolojkej ise̱katan, ayá̱' nicre̱dowa.
43020026	Kua̱' panoj ocho días, disci̱polojmej sej nechkatoyaj kalijti', iwá̱n íkua̱' Tomás ompa no̱ onoya. Malej iga tzajtzaktoya kalte̱n, e' Jesús kala', moketza' tajkoya̱n ka̱n onokej yejame̱n iwá̱n ijkí̱n kijtoj: —Tamelá̱ xonoka̱n.
43020027	Iwá̱n kijlij Tomás: —Xikaki nigaj momájpil, iwá̱n xikita noma̱mej; iwá̱n xikuajliga moma̱' iwá̱n xikaki nose̱katan. Amo xiyo̱ltakuakti', sino que xicre̱do ipan nej.
43020028	Iwá̱n Tomás kijtoj: —¡TinoTe̱ko iwá̱n tinoDio̱s!
43020029	Jesús kijtoj: —Tomás, iná̱n ticre̱dowa iga tine‑ita'. ¡Pa̱kij yej ne̱cre̱dowaj malej iga ayá̱' ne‑itaj!
43020030	Jesús kíchijo' mia' milagro iyi̱xtaj idisci̱polojmej, e' ayá̱' ijkuilijto' ipan iní̱n a̱ma'.
43020031	E' iní̱n mo‑ijkuiloj iga xicre̱do̱ka̱n iga Jesús in Cristo, iPiltzi̱n Dios, iga ankicre̱dowaj ipan yéj, wel nochipa xonoka̱n wa̱n Dios.
43021001	Kua̱' tami' iní̱n, Jesús ki̱xne̱xtilij sej idisci̱polojmej ipan lagu̱najte̱n. Inó̱n laguna ito̱ka̱' Tiberias. Ijkí̱n kichij:
43021002	Seka̱n onoyaj Simón Pedro, Tomás yej kijlia̱yaj Kua̱tej, Natanael yej de Caná del estado de Galilea, ipilowa̱n Zebedeo iwá̱n sewo' má̱j o̱me̱n disci̱polojmej.
43021003	Simón Pedro kijtoj: —Nia nimichma̱ti. Yejamej kijtojkej: —Nejamej no̱ niawij mowa̱n. Tejkajkej ipan se̱ á̱ka̱l, iwá̱n yajkij; e' inó̱n yówal ayá̱' kiki̱tzkijkej nisé̱.
43021004	Kua̱' tane̱stiwi̱tzeyay, Jesús ne̱siko ipan a̱te̱n, e' idisci̱polojmej ayá̱' kimatiáj siga yéj.
43021005	Iwá̱n Jesús kijtoj: —Nokni̱wa̱n, ¿ix acha̱ ankiki̱tzkijkej michin? Yejame̱n kijtojkej: —Ni se̱.
43021006	Iwá̱n Jesús kijtoj: —Xikmo̱taka̱n amorre̱dej ila̱doj moye̱'ka̱mpa amoá̱ka̱l iwá̱n ankiki̱tzki̱skej. Ijkó̱n kichijkej, iwá̱n ay'ya wel kiki̱xtia̱yaj re̱dej iga komati michin kipiaya.
43021007	Iwá̱n inó̱n discípulo yej Jesús kipoxnekiá, kijlij Pedro: —¡Ino̱nwa' toTe̱ko! Kua̱' kiká' Simón Pedro iga toTe̱ko, motaajakij, iga ayá̱' kakijtoya itzótzol, iwá̱n momo̱ta' a̱tampa.
43021008	Sekin disci̱polojmej asikej ipan playa iwá̱n á̱ka̱l, kitila̱ntiajkij re̱dej yej kipiaya komati michimej, puej onoyaj ken cien metros iga a̱te̱n.
43021009	Kua̱' temójkeja ipan á̱ka̱l kasitoj Jesús kipiá pa̱n iwá̱n nemi kixka se̱ michin pan tékol.
43021010	Jesús kijtoj: —Xikuajligaka̱n achi michin yej ankiki̱tzkíjkejo'.
43021011	Simón Pedro tejkaj ipan á̱ka̱l iwá̱n kiwawatatzoj este ipan playa inó̱n re̱dej yej kiwajligaya ciento cincuenta y tres wejweyi michin; malej iga komati, e' re̱dej ayá̱' tzaya̱ni'
43021012	Iwá̱n Jesús kijtoj: —Xitakuá̱kija. Iwá̱n nisé̱ de idisci̱polojmej ami̱xe̱wia̱ya iga kitajtaniáj a̱'yéj in yéj, iga kimatiáj iga toTe̱ko.
43021013	Iwá̱n Jesús tana̱'techoj, kikui' pa̱n iwá̱n kimajmakakej yejame̱n; ijko̱nsan no̱ kichij iwá̱n michin.
43021014	Iga iní̱n e̱yi ve̱ja iga Jesús ki̱xne̱xtilij idisci̱polojmej kua̱' ojpa‑isa'.
43021015	Kua̱' tami' takuajkej, Jesús kitajtan Simón Pedro: —Simón, ipiltzi̱n Jonás, ¿ix tine̱neki má̱j que ini̱mej? Pedro kijtoj: —Kena noTe̱ko, tej tikmati iga nimitzneki. Iwá̱n Jesús kijtoj: —Xine̱cuida̱rowíliwa' noborre̱gojtzitzi̱n.
43021016	Sej kitajtan, iga iní̱n o̱me ve̱jya: —Simón, ipiltzi̱n Jonás, ¿ix tine̱neki? Pedro kijtoj: —Kena noTe̱ko, tej tikmati iga nimitzneki. Jesús kijtoj: —Xicuida̱ro noborre̱gojmej.
43021017	Iga iní̱n e̱yi ve̱ja kitajtan: —Simón, ipiltzi̱n Jonás, ¿ix tine̱neki? Pedro mokno̱mati' iga e̱yi ve̱ja kitajtanij iga si kineki; iwá̱n kijlij: —NoTe̱ko, tej nochi tikmati; tej tikmati iga nimitzneki. Jesús kijtoj: —Xicuida̱ro noborre̱gojtzitzi̱n.
43021018	Nimitznojma‑ijliá iga kua̱' tichokótzi̱no', timotaajakia̱ya iga tia̱ya ka̱n tej tikneki; e' kua̱' tiwé̱weja, tikmela̱was moma̱' iwá̱n se' mitztaajaki̱lti̱j iwá̱n mitzwi̱gas ka̱n ayá̱' tikneki.
43021019	Iga iní̱n kijtoj, Jesús nemi kijtowa kén iga Pedro yawi mikiti iwá̱n ijkó̱n kiweyimati̱lti̱j Dios. Iwá̱n Jesús kijtoj: —¡Xine̱toka!
43021020	Kua̱' Pedro tachá' itepotztajpa, kita' iga kitokatiwa̱laj inó̱n yej Jesús kipoxnekiá, ino̱nsan yej e̱watoya ite̱noj kua̱' cena̱rojtoyaj iwá̱n kitajtan: “NoTe̱ko, ¿a̱'yéj in yej yawi mitzne̱xti̱ti iga mamitzki̱tzki̱ka̱n?”
43021021	Kua̱' Pedro kita', kitajtan Jesús: —NoTe̱ko, in iní̱n ¿te̱ yawi kipasa̱ro̱ti?
43021022	Jesús kijtoj: —Siga nikneki ma‑isato este kua̱' nej niwi̱', inó̱n tej atikmati. Tej xine̱toka.
43021023	Iwá̱n mopowa' iga inó̱n discípulo ayá̱' mikis. E' Jesús ayá̱' kijtoj iga ayá̱' mikis, sino que kijtoj: “Siga nikneki ma‑isato este kua̱' nej niwi̱', inó̱n tej atikmati.”
43021024	Nejsan in inó̱n discípulo yej nikpowa nochi iní̱n yej nikita', iwá̱n nikijkuiloj. Iwá̱n nikmati iga ayá̱' nitakajkaya̱wa.
43021025	Ónogo' má̱j yej Jesús kichij; siga mamo‑ijkuilo katka sejsé̱ sejsé̱, anka ipan inewi ta̱jli akitolo̱j a̱mamej yej mo‑ijkuilo̱j. Ijkó̱nyawa'.
44001001	Teófilo yej nimitzpoxye̱'ita, ipan yej achto noli̱broj, nimitzijkuilowilij nochi ken iga Jesús kichij wa̱n tamachtij este iga pe̱wa' itekipáno̱l,
44001002	iwá̱n este iga tejkaj ipan cielo. Kua̱' aya yawi ipan cielo kitapejpen iyapo̱stolejmej wa̱n iga el Espíritu Santo kitekimakakej te̱ makichi̱waka̱n.
44001003	Kua̱' Jesús ojpa‑isa' ka̱n miktoya, yéj ima̱tika mi̱xne̱xtij iyi̱xtaj yejamej, iwá̱n cuarenta día ki̱xne̱xtilijtoya iga makitaka̱n iga melá̱' iga isato'. Kita̱tapo̱wia̱yaj kén iga reina̱rowa Dios.
44001004	Mie̱j Jesús sen‑onoyaj iwá̱n iyapo̱stolejmej kijlij iga aya maki̱saka̱n Jerusalén, kijtoj: —Xikchaka̱n este iga maasi yej toTaj kijtoj iga yawi mitzmakatij, ijkó̱n kensan nimitzijlijkej.
44001005	Melá̱' iga Juan tabautiza̱roj iga a̱'ti, e' amejame̱n ayo' ke̱' poliwi iga Dios yawi mitzbautiza̱ro̱tij iga el Espíritu Santo.
44001006	Yej ompa nechkatoyaj iwá̱n Jesús, kitajtankej: —NoTe̱ko, ¿ix á̱manya tikchi̱was iga sej ise̱lti mamomanda̱ro topaí̱s Israel?
44001007	Iwá̱n Jesús kijtoj: —Ino̱nwa' ayá̱' kajasi iga amejwa̱n xikmatika̱n ke̱man mochi̱was, petz toTaj kimati ke̱man yawi kichi̱wati. Inó̱n yéjsan wel kichi̱wa.
44001008	E' kua̱' el Espíritu Santo onos ipan amejwa̱n, ankipiáskeja poder, iwá̱n anki̱saskej iga anta̱tapowaskej de nej. Anya̱tij Jerusalén iwá̱n no̱ya̱n ipan estado de Judea, iwá̱n este Samaria, iwá̱n este ka̱n má̱j wejwejka ipan nochi ta̱jli.
44001009	Kua̱' tami' kijtoj inó̱n, mie̱j kitajtachi̱lijtoyaj, Jesús pe̱' tejkaj iga yajki ipan cielo; iwá̱n se̱ mixti kitzakuako iwá̱n ayo' má̱j kitakej.
44001010	Iwá̱n mie̱j ajajkotachi̱xtoyaj iga Jesús nemi tejkawi, íkua̱'ya ne̱sikoj ite̱nojmej o̱me̱n tajta̱ga' yej este ijista̱' itzotzolmej,
44001011	iwá̱n kijlijkej: —Tajta̱ga' de Galilea, ¿te iga antajtachi̱xtokej ipan cielo? Ini̱nsan Jesús yej amo‑i̱xtaj tejkaj ipan cielo, yawi sej wi̱kiti kensan iná̱n ankitakej yajki.
44001012	Iwá̱n ki̱skej ipan tepe̱' yej ito̱ka̱' Oli̱vojyoj iga yajkij Jerusalén. Ayá̱' pox wejka nejnenkej, ken se̱ kilómetro, ke̱'san la ley tatekimakaya iga wel manejnemilo ipan día kua̱' mose̱wilo.
44001013	Kua̱' asikej Jerusalén, tejkajkej ipan segundo piso ipan kajli ka̱n ka̱wiáj. Ompa onoyaj Pedro, Jacobo, Juan, Andrés, Felipe, Tomás, Bartolomé, Mateo, Jacobo yej Alfeo ipiltzi̱n, Simón yej iparti̱doj nacionalista, iwá̱n Judas yej iyikni̱n Jacobo.
44001014	Nochi yejamej nochipa monechkowa̱yaj iga ora̱dowa̱yaj iwá̱n iyikni̱wa̱n Jesús iwá̱n María yej íye̱'pa Jesús iwá̱n sekin siwa̱tkej.
44001015	Ino̱mej días Pedro moketza' tajkoya̱n ka̱n nechkatokej ken ciento veinte yej kitokaj toTe̱ko, wa̱n kijtoj:
44001016	—Nokni̱wa̱n, sányasan mochi̱waya yej ijkuilijto' yej el Espíritu Santo áchtoya kitajto̱lmá' David, iga tajtoj de Judas yej kojkui̱ltij ino̱mej yej kiki̱tzkijkej Jesús.
44001017	Judas tejáme̱mpa katka, iwá̱n tisentekipanojtoyaj íwa̱n.
44001018	Yéj kikowa' se̱ ta̱jli iga inó̱n tomi̱n yej kimakakej iga kichij yej aye̱kti, iwá̱n ompa tzonto̱ktiajki, este talaxpoxo̱ni', ki̱sa' nochi ikuitáxkol.
44001019	Kua̱' yej cha̱ntitokej Jerusalén kimatikej, kito̱ka̱wijkej inó̱n ta̱jli Acéldama, yej ipan itajto̱lmej yejame̱n kijto̱jneki Ta̱jli yej Esyoj.
44001020	Iga ipan Salmos kijtowa ijkí̱n: Íkal maka̱wi ise̱lti, ayo' agaj mamocha̱nti ompa. Iwá̱n kijtowa no̱: Se' makikui yej yejpa katka itekipáno̱l.
44001021	’Nigaj iwá̱n tejamej onokej tajta̱ga' yej nemiáj nochipa iwá̱n tejamej kua̱' toTe̱ko Jesús onoya towa̱n,
44001022	este iga Juan kibautiza̱roj iwá̱n este iga tejkaj ipan cielo. Ye̱kti iga se̱ de yejamej mamose̱tili wa̱n tejamej iga no̱ makipowa iga ojpa‑isa' toTe̱ko Jesús.
44001023	Iwá̱n kitapejpenkej o̱me̱n de yejamej: Matías wa̱n José yej no̱ kipiaya se' o̱me ito̱ka̱': Barsabás iwá̱n Justo.
44001024	Ijkí̱n kite̱ne̱wijkej Dios: —NoTe̱ko, tej yej tiki̱xmati nochi noa̱lmajmej, xine̱ne̱xtili̱ka̱n de ini̱mej o̱me̱n katiapa tiktapejpena
44001025	iga matekipano ken apóstol, yej katka itekipáno̱l Judas yej kipoloj iga kichij yej aye̱kti iwá̱n yajki ka̱n kajasi.
44001026	Iwá̱n kichijkej rifa iwá̱n kita̱nij Matías. Iwá̱n desde íkua̱' mose̱tílija iwá̱n ino̱mej once apo̱stolejmej.
44002001	Kua̱' asi' iga mochi̱wa ilwi' yej kijliáj Pentecostés, nochi yej kitokaj Jesús, séka̱nsan onoyaj.
44002002	Kua̱' kikakikej we̱jtikui̱niko yej wa̱laj ipan cielo ken se̱ ejeka' yej pox tajpalej. Iwá̱n na̱watitoya no̱ya̱n kalijti' ka̱n eje̱watoyaj.
44002003	Iwá̱n ne̱siko ken tile̱nguaj, xojxo̱tato ipan sejsé̱ sejsé̱ de yejamej.
44002004	Iwá̱n el Espíritu Santo asi' ipan yejame̱n, iwá̱n pe̱' tajtojkej ipan se̱se'pa tájto̱l kensan el Espíritu Santo kitajto̱ltia̱yaj.
44002005	Ino̱mej días Jerusalén onoyaj judiyojmej yej kitekiweyimati̱ltia̱yaj Dios, yej no̱ya̱n wa̱lkej ipan pai̱smej.
44002006	Kua̱' kikakikej tatikui̱nto', monechko̱lo̱' iwá̱n ayo' kimatiáj te̱ kichi̱wayaj, iga kikaktokej nemi tajtowaj ipan sejsé̱ itajto̱lmej yejamej.
44002007	Madmira̱dojkej, iwá̱n este moyo̱lmajtijkej, iwá̱n mojlia̱yaj: —In ini̱mej, ¿ayejtaj de Galilea in yej nemi tajtowaj?
44002008	¿Kéntaj welij tikakij nemi tajtowaj ipan sejse̱pa totájto̱l?
44002009	Nigaj onokej yej wa̱lkej Partia, Media, Elam, Mesopotamia, Judea, Capadocia, Ponto iwá̱n ta̱jli yej ito̱ka̱' Asia,
44002010	Frigia iwá̱n Panfilia, Egipto, wa̱n a̱ltepe̱mej África yej ono' iyi̱ka̱n Cirene. No̱ yej wa̱lkej Roma yej nigaj cha̱ntitokej; sekin de yejamej mela'judiyojmej, sekin yej kicre̱dojkej ken kicre̱dowaj judiyojmej.
44002011	Onokej no̱ yej wa̱lkej Creta iwá̱n Arabia; e' tonochi̱n tikakij ipan totajto̱lmej te̱powiliáj yej Dios kichi̱wa yej pox ye̱kti.
44002012	Inochi̱n moyo̱lmajtijtoyaj este ay'ya kimatiáj te̱ kichi̱wayaj, iwá̱n motajtaniáj: —¿Nochi iní̱n, té̱ a̱n kijto̱jneki?
44002013	E' sekin kipi̱najtia̱yaj iwá̱n kijtowa̱yaj: —Iní̱mejwa' ta̱wa̱mej.
44002014	Iwá̱n Pedro moketza' iwá̱n ino̱mej once apo̱stolejmej; kijtoj recio: —Judiyojmej iwá̱n nochi yej ancha̱ntitokej Jerusalén; xikmatika̱n iwá̱n xikye̱'kakika̱n iní̱n yej nia nimitzijli̱tij.
44002015	Ini̱mej ayá̱' ta̱wa̱mej ken amejwa̱n ankijtowaj, ¿ix ayá̱' ankitaj iga yowáltigo'? Las nue̱vejo'.
44002016	Ini̱nwa' nemi mochi̱wa yej el profeta Joel íkyaya kijtoj ijkí̱n:
44002017	Kijtoj Dios; kua̱' ayo' wejka iga nitajuzga̱ro̱ki, nia nikmakati noEspí̱ritoj nochi gente, amookichpilowa̱n iwá̱n amosiwa̱pilowa̱n nia niktajto̱lmakatij, iwá̱n chokomej kitaskej yej nej Dios nikne̱xtili̱skej, iwá̱n yej we̱wetkej te̱mikiskej.
44002018	Ino̱mej días nikmakas noEspí̱ritoj tajta̱ga' wa̱n siwa̱tkej yej ne̱tokaj, iwá̱n yawij tajto̱tij de nej.
44002019	Nia nikne̱xti̱ti nopode̱r ajko ipan cielo, iwá̱n tani ipan ta̱jli onos yej tane̱xtiliá: esti, ti'ti iwá̱n mixti de po̱kti.
44002020	El sol ay'ya ta̱wi̱j, iwá̱n me̱tzti mochi̱was ken tikita esti, inó̱n mochi̱was kua̱' aya asi inó̱n día kua̱' poxsan majmawilo̱j iga wi̱' toTe̱ko.
44002021	E' nochi yej kite̱ne̱wiá ito̱ka̱' toTe̱ko, moma̱nawi̱skej.
44002022	’Nokni̱mej yej no̱ an‑israeli̱tajmej, xikakika̱n yej nia nimitzijli̱tij: Dios kiye̱'ita' Jesús yej icha̱n Nazaret. Iwá̱n amo‑i̱xtaj Jesús kichij mia' milagro, iwá̱n yej pox ye̱kti iga Dios kipale̱wij. Iní̱n amejwa̱n ankimátija.
44002023	Dios kejla̱ntoya desde ikya iga Jesús makikno̱chi̱waka̱n wa̱n mawetzi pan ima̱mej yej kijiyaj. Amejame̱n ankiki̱tzkijkej iwá̱n ankika̱watoj ipan ima̱mej tajta̱ga' yej poxsan ayompa nemij, wa̱n kimiktijkej Jesús ipan cruz.
44002024	E' Dios sej kixitij, ijkó̱n iga kiki̱xtij ka̱n miktoya, porque Jesús wel ojpa‑isa' ka̱n miktoya.
44002025	El rey David tajtoj ijkí̱n de Jesús: Nochipa toTe̱ko ono' no‑i̱xtaj; iga yéj ono' noná̱', nité̱ ane̱kuekuechkaltiá.
44002026	Inó̱n iga nipoxyo̱lchikajto' iwá̱n nitakui̱ka iga nipa̱kto', malej iga se̱ día nimikis, niye̱'ono' iga nimoconfia̱rowa ipan Dios.
44002027	Ayá̱' tine̱kajte̱was ka̱n ono' yej miktokej; ayá̱' no̱ tiknekis iga nej yej nochipa nimitzweyimati̱ltiá, mapala̱ni nonakayo.
44002028	Tine̱ne̱xtilij ojtimej yej ne̱wi̱ga ka̱n wel niye̱'onos, iwá̱n poxsan niyo̱lpa̱kis iga tono' nowa̱n.
44002029	Pedro no̱ kijtoj: —Nokni̱wa̱n, nochi kimati iga to‑ikyapatajwe̱wej David migui' iwá̱n moto̱ga', iwá̱n este iná̱n tikmatij ka̱n to̱kto'.
44002030	E' David yajki profeta, iwá̱n kimatitoyay iga Dios kinojma‑ijlij iga ipan se̱ de ipilowa̱n ipilówa̱mpa yawi ki̱sati Cristo yej yawi mochi̱wati rey.
44002031	Inó̱n iga David, este ikyay kenkua̱' kitztoyay, kijtoj iga Cristo yawi ojpa‑isati iwá̱n ayá̱' ka̱wis ka̱n onokej yej miktokej iwá̱n ayá̱' pala̱nis inakayo.
44002032	Pues Dios ki‑ojpa‑ixitij ini̱nya Jesús, iwá̱n inó̱n nonochimej nikmela'itakej.
44002033	Jesús yajki ipan cielo iga Dios kiwi̱ga' iwá̱n mota̱lij ila̱doj iye̱'ma̱', iwá̱n toTaj Dios kimá' iyEspí̱rito Santo kensan kijtoj. Iní̱n yej iná̱n amejwa̱n nemi ankitaj iwá̱n ankikakij wi̱' de yéj.
44002034	E' ayéj David yej tejkaj ipan cielo; puej yéjsan kijtoj ijkí̱n: ToTe̱ko kijlij noTe̱ko: “Ximota̱li ila̱doj noye̱'ma̱' ka̱n nimanda̱rowa,
44002035	este que manikta̱li mokxitampa yej mitzijiyaj.”
44002036	’Amonochimej an‑israeli̱tajmej, xikmatika̱n iga inó̱n Jesús yej ankimiktijkej ipan cruz, Dios kita̱lij iga mamochi̱wa toTe̱ko iwá̱n iga mamochi̱wa Cristo.
44002037	Kua̱' inó̱n kikakikej, pox mokno̱matikej iwá̱n kitajtankej Pedro iwá̱n sekin apo̱stolejmej: —Nokni̱wa̱n, ¿te̱ wel manikchi̱waka̱n?
44002038	Iwá̱n Pedro kijtoj: —Xikajte̱wáka̱nya iga ankichi̱waj yej aye̱kti wa̱n xikna̱'techo̱ka̱n Dios iwá̱n ximobautiza̱ro̱ka̱n sejsé̱ de amejwa̱n ipan ito̱ka̱' Jesucristo, iga mamitzperdona̱rowili̱ka̱n yej ankichijkej yej aye̱kti; iwá̱n Dios mitzmakaskej iyEspí̱rito Santo.
44002039	ToTe̱ko Dios mitzijliáj, iga iní̱n mitzmakaskej amejame̱n iwá̱n amopilowa̱n, iwá̱n ino̱mej yej wejka onokej; sanké̱' toTe̱ko kino̱tzas.
44002040	Ayejsan ijkó̱n tano̱no̱tza' Pedro, ma̱jo' no̱ tano̱no̱tza' ijkí̱n: —Ximoma̱nawi̱ka̱n iga Dios amo mamitzikno̱chi̱waka̱n ken kikno̱chi̱waskej ino̱mej yej kimiktijkej Jesús.
44002041	Yej kitajto̱lkui̱lij Pedro, mobautiza̱rojkej; yej íkua̱' kicre̱dojkej Jesús, asi' este ken tres mil.
44002042	Iwá̱n inochi̱n kichi̱wayaj kensan apo̱stolejmej kine̱xtilia̱yaj, iwá̱n se̱san iya̱lmajmej kipiayaj, seka̱n kichi̱wayaj la Santa Cena wa̱n sen‑ora̱dowa̱yaj.
44002043	Iwá̱n inochi̱n madmira̱dojkej iga kitayaj iga Dios kine̱xtia̱ya ipode̱r ipan apo̱stolejmej kua̱' kichi̱wayaj mia' milagro.
44002044	Iwá̱n inochi̱n yej kicre̱dojkej toTe̱ko se̱san iya̱lmajmej kipiayaj iwá̱n nochi yej itatkimej kisempiayaj.
44002045	Iwá̱n kinamakayaj nochi yej itatkímejpa, iwá̱n itomi̱nyo moparti̱rowilia̱yaj ke̱'san iga se̱ kipolowa.
44002046	Iwá̱n nochipa monechkowa̱yaj weyitio̱pan, iwá̱n sentakua̱yaj icha̱mej sekin, inochi̱n pa̱ktoyaj iwá̱n ayagaj moweyimatiá.
44002047	Kiweyimati̱ltia̱yaj Dios iwá̱n nochi gente kiye̱'itaya yej kichijtokej; iwá̱n toTe̱ko cada día kichi̱waya iga makomatiaka̱n yej moma̱nawijkej iga moconfia̱rojkej ipan Jesús.
44003001	Pedro iwá̱n Juan nemi senya̱yaj weyitio̱pan tio̱ta' las tres, iga inó̱n hora nokta kite̱ne̱wia̱yaj Dios.
44003002	Ompa tio̱pan onoya se̱ ta̱ga' yej itékiya nokta iga awel nejnemi, nochipa katka kika̱watij tio̱pan, ipan kalte̱n yej ito̱ka̱' Mo̱nsajti' iga kitajtanilia̱ya tomi̱n yej ompa kalakiáj.
44003003	Kua̱' inó̱n yej awel nejnemi kita' Pedro iwá̱n Juan iga nemi kalakij tio̱pan, kitajtanilijkej tomi̱n.
44003004	Entonces Pedro iwá̱n Juan kitachi̱lijkej inó̱n yej awel nejnemi, iwá̱n Pedro kijlij: —Xine̱tachi̱li̱ka̱n.
44003005	Yej awel nejnemi tachi̱xtiki̱sa', yéj kijtoj anka yawij kimakatij tejté̱.
44003006	E' Pedro kijtoj: —Anikpiá plata niga oro, e' yej nikpiá nia nimitzmakati: Jesucristo yej de Nazaret nochi wel kichi̱wa iwá̱n yéj ne̱ti̱tan, inó̱n iga nimitzijliá, ximoketza wa̱n xinejnemi.
44003007	Pedro, kiki̱tzkilij iye̱'ma̱' iwá̱n kiketza', iwá̱n íkua̱'san tojtomi' inochi iyikxi.
44003008	Iwá̱n inó̱n yej awel nejnejmi witó̱ni'pa iga moketza', iwá̱n pe̱'ya nejnen, senkalákkeja tio̱pan iwá̱n Pedro wa̱n Juan, wi̱wito̱ntinemiá iwá̱n kiweyimati̱ltijtinemiá Dios.
44003009	Nochi kitakej iga nejnemiaya iwá̱n kiweyimati̱ltia̱ya Dios.
44003010	Ki̱xmatiáj iga ino̱nya ta̱ga' yej mota̱lia̱ya ipan tio̱pan ikalte̱nyo yej ito̱ka̱' Mo̱nsajti' iga kitajtaniá tomi̱n, iwá̱n poxsan madmira̱dojkej wa̱n moyo̱lmajtijkej iga inó̱n kitakej.
44003011	Inó̱n yej awel nejnejmiá, ayo' kinekiá makikajte̱wa Pedro iwá̱n Juan, iwá̱n nochi gente madmira̱dojkej iwá̱n yajkij weyitió̱pampa ka̱n ikalte̱nyo yej ito̱ka̱' Salomón ka̱n yejame̱n onoyaj.
44003012	Inó̱n kita' Pedro, kijtoj: —Nokni̱mej yej no̱ an‑israeli̱tajmej, ¿te iga anmoyo̱lmajtiáj? ¿Te iga nejame̱n anne̱tachi̱liáj kenkua̱' nejamej nikachitialtijkej iní̱n ta̱ga'? ¿Ix nikachitialtijkej iga nejamej niwelitij o iga niye̱'nemij iyi̱xtaj Dios?
44003013	Ayéj ijkó̱n, ma̱jwa' ino̱nsan iDio̱s to‑ikyapatajwa̱n Abraham, Isaac iwá̱n Jacob kichij iní̱n iga kipoxye̱'ita Jesús yej iPiltzi̱n. Inó̱n Jesús yej amejame̱n ankijiyakej iwá̱n ankika̱watoj ipan ima̱' Pilato yej gobernador. Kua̱' Pilato kinekiá makimajka̱wa, amejame̱n ayá̱' ankinekikej.
44003014	Amejamej katka xiktajtowili̱ka̱n iga makimajka̱waka̱n Jesús yej ayá̱' kichij yej aye̱kti, ma̱jwa' ankijtojkej iga makimajka̱waka̱n se' ta̱ga' yej tamiktij.
44003015	Ijkó̱n iga ankimiktijkej inó̱n yej te̱maka vida. E' Dios ki‑ojpa‑ixitij ka̱n miktoya, inó̱n nejamej niknojma‑itakej.
44003016	Iga nimoconfia̱rowaj iga Jesús wel nochi kichi̱wa, achitiá' iní̱n ta̱ga' yej iná̱n ankitaj iwá̱n anki̱xmatij. Igasan nimoconfia̱rowaj ipan Jesús inó̱n nokta iga mela'achitiá' in iní̱n ta̱ga' yej ono' amo‑i̱xtaj.
44003017	’Nokni̱wa̱n, nikmati iga kua̱' amejwa̱n iwá̱n yej mitzmanda̱rowaj ankimiktijkej Jesús, ayá̱' ankimatiáj te̱ nemi ankichi̱wayaj.
44003018	E' ijkó̱n Dios kichij iga mamochi̱wa ken ikya kijtojkej profe̱tajmej iga Cristo yawij kikno̱chi̱watij.
44003019	Inó̱n iga xikajte̱wáka̱nya iga ankichi̱waj yej aye̱kti wa̱n xikna̱'techo̱ka̱n Dios, iga mamitzperdona̱rowili̱ka̱n yej ankichijkej yej aye̱kti. Iwá̱n toTe̱ko kichi̱was iga xiye̱'onoka̱n.
44003020	Iwá̱n Dios no̱ mitzti̱tanili̱skej Jesús yej el Cristo yej íkyaya kitapejpen iga mitzti̱tanilia̱yaj.
44003021	Malej iga iná̱n Jesucristo ká̱wiso' ipan cielo este que Dios makiyejye̱'ta̱li nochi, ken kijtoj ipan iprofe̱tajmej yej ye̱'nemikej yej ikyay onoyaj.
44003022	Ijkó̱n Moisés kijlij to‑ikyapatajwa̱n: “ToTe̱ko Dios yawi mitzti̱tanili̱tij se̱ profeta yej de améjwa̱mpa, ijkó̱n ken nej ne̱ti̱tan. Xikchi̱waka̱n nochi yej yéj mitzijli̱skej,
44003023	iga nochi yej ayá̱' kitajto̱lkuis inó̱n profeta, ay'ya wel onos ka̱n onoskej ipilowa̱n Dios.”
44003024	’Iwá̱n nochi profe̱tajmej desde Samuel iwá̱n yej despue̱ja tajtojkej, no̱ kijtojkej yej iná̱n nemi mochi̱wa.
44003025	Yej Dios kijlij profe̱tajmej iga kichi̱was, inó̱n iga amejame̱n xiye̱'onoka̱n. Dios kichij se̱ pacto iwá̱n to‑ikyapatajwe̱wetkej, kua̱' ijkí̱n kijlij Abraham: “Nej nikchi̱was iga pan mopilowa̱n ipilówa̱mpa, nochi gente yej onokej ipan iní̱n ta̱jli maye̱'onoka̱n.”
44003026	Kua̱' Dios ki‑ojpa‑ixitij iPiltzi̱n, amejamej achto mitzti̱tanilijkej iga mamitzyo̱lchika̱waka̱n iwá̱n iga xikajte̱waka̱n iga ankichi̱waj yej aye̱kti.
44004001	Mie̱j Pedro iwá̱n Juan ta̱tapojtóyajo' iwá̱n la gente, asikej sacerdo̱tejmej iwá̱n saduceojmej iwá̱n ije̱fej policiyajmej yej kicuida̱rowaj weyitio̱pan.
44004002	Kuesitoyaj iga Pedro iwá̱n Juan tane̱xtilijtoyaj iga kena, ojpa‑isaskej yej miktokej iwá̱n inó̱n mone̱xtij kua̱' ojpa‑isa' Jesús.
44004003	Kiki̱tzkijkej Pedro iwá̱n Juan e' iga tió̱ta'ya katka kiwi̱gakej ipan cárcel, iwá̱n senyówal ompa onoyaj, kiki̱xtijkej este iga tane̱si'.
44004004	E' mia' yej kikakikej yej kipojtoya Pedro, kicre̱dojkej; iwá̱n yej kitokaj Jesús masi' ken cinco mil, petz tajtá̱ga'san iyoka siwa̱tkej.
44004005	Ipan se'ya día, monechkojkej Jerusalén ije̱fejmej judiyojmej, totajwe̱wetkej yej manda̱rowaj iwá̱n yej tamachtiáj ipan la ley.
44004006	Ompa no̱ onoya Anás yej kimanda̱rowa sacerdo̱tejmej, Caifás, Juan, Alejandro, iwá̱n inewi iyikni̱wa̱n sacerdo̱tejmej yej manda̱rowaj.
44004007	Iwá̱n kikuitoj Pedro iwá̱n Juan, iwá̱n kita̱lkej tajkoya̱n, iwá̱n ijkí̱n kitajtankej: —¿A̱' mitzijlijkej iga wel antamachtiáj ijkí̱n? ¿A̱'yéj mitzmakakej poder iga wel antaachitialtiáj?
44004008	Iwá̱n el Espíritu Santo kitajto̱lmá' Pedro, kijtoj: —Amejwa̱n yej anmanda̱rowaj, iwá̱n notajwe̱wetkej de Israel:
44004009	ya que amejwa̱n anne̱tajtanij te íga nikchi̱wilijkej yej ye̱kti iní̱n ta̱ga' yej we̱titoya iwá̱n ankinekij xikmatika̱n kén iga achitiá',
44004010	niknojma‑ijtowa amo‑i̱xtaj iga makimati nochi israeli̱tajmej, iga iní̱n ta̱ga' yej to‑i̱xtaj ono', achitiá' iga ipode̱r Jesucristo de Nazaret, inó̱n Jesús yej amejamej ankimiktijkej ipan cruz iwá̱n Dios ki‑ojpa‑ixitij ka̱n miktoya.
44004011	Amejamej yej ken ankalchi̱waj, iní̱n Jesús ken se̱ te'ti yej ankitajkalkej, e' iní̱n te'ti kitakej iga ma̱jya sej ye̱kti iwá̱n kikuikej iga ípan pe̱wa' iga mochij kajli.
44004012	Petz Jesús wel te̱ma̱nawiá; iga Dios te̱ti̱tanilij Jesús iwá̱n ateyi se' ipan iní̱n ta̱jli, yej ípan wel timoma̱nawiáj.
44004013	Kua̱' yej manda̱rowaj kitakej iga Pedro iwá̱n Juan pox tajto̱lmatij, madmira̱dojkej iga kimatiáj iga Pedro wa̱n Juan, na̱mo̱lmej yej ayá̱' pox momachtijkej; wa̱n kicre̱dojkej iga nemiáj wa̱n Jesús.
44004014	Ompa ejkatoya iwá̱n yejame̱n inó̱n ta̱ga' yej achitiá', inó̱n íga awel te̱ kijlia̱yaj.
44004015	Entonces kitekimakakej Pedro iwá̱n Juan iga maki̱saka̱n ka̱n monechkowaj yej manda̱rowaj iga kinekiáj yejáme̱nsan maka̱wika̱n iga mata̱tapowaka̱n.
44004016	Kijtowa̱yaj: —¿Te̱ yej tiawij tikchi̱wili̱tij ini̱mej tajta̱ga'? Nochi de Jerusalén kimatij iga kichijkej iní̱n milagro, inó̱n awel tikijtowaj iga ayá̱'.
44004017	E' iga ayo' má̱j mapi̱wi iní̱n tájto̱l ipan a̱ltepe̱', matikmajmajti̱ka̱n iga ayo' agaj makipowili̱ka̱n de Jesús.
44004018	Iwá̱n kino̱tzkej, kitekimakakej iga ayo' nokta matajto̱ka̱n niga matamachti̱ka̱n de Jesús.
44004019	Pedro iwá̱n Juan kijtojkej: —Amejwa̱n, ¿kén ankitaj?, ¿ix má̱j ye̱kti iyi̱xtaj Dios manimitztajto̱lkui̱li̱ka̱n amejwa̱n o maniktajto̱lkui̱li̱ka̱n Dios?
44004020	Puej nejamej awel nikajte̱waj iga nikijtowaj yej nikitakej iwá̱n nikakikej.
44004021	Iwá̱n yej manda̱rowaj kimajmajtijkej Pedro wa̱n Juan iwá̱n kimajkajkej. Akasikej kén iga wel makikno̱chi̱waka̱n iga nochi gente kiweyimati̱ltia̱ya Dios iga inó̱n ta̱ga' yej achitiá'.
44004022	Inó̱n ta̱ga' yej ipan yéj mochij milagro iga achitiá', kipiayay má̱j de cuarenta años.
44004023	Kua̱' Pedro iwá̱n Juan kimajkájkeja, yajkij ka̱n onokej yej kicre̱dowaj Jesucristo, iwá̱n kipowilijkej inewi yej kijtojkej ije̱fejmej sacerdo̱tejmej iwá̱n we̱wetkej yej manda̱rowaj.
44004024	Kua̱' inó̱n kikakikej, inochi̱n kisente̱ne̱wijkej Dios, kijtojkej: —NoTe̱ko, tej tiDio̱s yej tikchij cielo, ta̱jli, láma̱r iwá̱n inewi yej ono'.
44004025	Tej iga moEspí̱rito Santo tiktajto̱lmá' David yej mitztoka, kijtoj: ¿Te iga kuejkuesiwilo ipan pai̱smej, iwá̱n la gente kejla̱mikij iga kichi̱waj yej aye̱kti yej niga kipale̱wiáj?
44004026	Re̱yejmej yej onokej ipan iní̱n ta̱jli inochi̱n monechkojkej, yej manda̱rowaj ipan a̱ltepe̱mej mosenechkojkej, yajkij ico̱ntraj toTe̱ko wa̱n ico̱ntraj Cristo yej kiti̱tan.
44004027	’Melá̱' iga nigaj ipan iní̱n a̱ltepe̱' mosenechkojkej Herodes iwá̱n Poncio Pilato iwá̱n la gente de Israel iwá̱n yej ayéj de Israel, mota̱lkej ico̱ntraj moPiltzi̱n Jesús yej tej tiktapejpen iga marreina̱ro.
44004028	Iga inó̱n, yejamej kichijkej nochi yej tej tikejla̱ntoya iga ijkó̱n yawi mochi̱wati.
44004029	NoTe̱ko xikita iga ne̱mikti̱jnekij iwá̱n xine̱pale̱wi̱ka̱n iga amo manimajmawika̱n iga manikpowaka̱n motájto̱l.
44004030	Iwá̱n iga mopode̱r maachitiaka̱n yej we̱titokej iwá̱n mamochi̱wa weyi mila̱grojmej ipan ito̱ka̱' moPiltzi̱n Jesús yej ayí̱' kichij yej aye̱kti.
44004031	Kua̱' tami' ora̱dojkej, ompa ka̱n nechkatoyaj takuekuechka'; iwá̱n inochimej kipiayaj nokta el Espíritu Santo, iwá̱n ay'ya majmawikej iga kipowaj itájto̱l Dios.
44004032	Nochi yej kicre̱dojkej toTe̱ko se̱san iya̱lmajmej kipiayaj. Ayagaj motatkinekiá tejté̱ yej kipiaya, ma̱jwa' inewi yej kipiayaj, kijtowayaj iga nochi isentatkimej.
44004033	Iwá̱n apo̱stolejmej kipowilijkej nochi gente iga toTe̱ko Jesús ojpa‑isa', iwá̱n kicre̱dojkej. Dios poxsan kipale̱wia̱yaj inochimej.
44004034	Ateyá ni agaj de yejame̱n yej amakipiá tejté̱, iga inochimej yej kipiayaj ita̱lmej o ikalmej kinamakayaj, iwá̱n itomi̱nyo kiwi̱gayaj
44004035	iwá̱n kimakayaj apo̱stolejmej, iwá̱n yejamej kimajmakayaj nochi tokni̱wa̱n sanké̱' kipolowa̱yaj.
44004036	Ijkó̱n kichij se̱ levita yej ito̱ka̱' José, yej nace̱roj ipan tajkóta̱l yej ito̱ka̱' Chipre. Apo̱stolejmej kita̱lilijkej José se' ito̱ka̱', kito̱ka̱wijkej Bernabé, yej kijto̱jneki Yej Tayo̱lchika̱wa;
44004037	iní̱n ta̱ga' kipiaya se̱ íta̱l iwá̱n kinamá', iwá̱n itomi̱nyo kika̱wili̱to apo̱stolejmej.
44005001	E' se̱ ta̱ga' yej ito̱ka̱' Ananías iwá̱n Safira yej isiwa̱', kinamakakej ita̱lmej.
44005002	Iní̱n ta̱ga' kikui' achi inó̱n tomi̱n, iwá̱n achi kika̱wili̱toj apo̱stolejmej ken tikita acho̱nya nokta iga kinamakakej. Iwá̱n isiwa̱' nochi kimatiá.
44005003	Iwá̱n Pedro kijtoj: —Ananías, ¿te iga kala' Tzitzimi' ipan moa̱lmaj iwá̱n tikne' xikajkaya̱wa el Espíritu Santo iga tikui' achi itomi̱nyo inó̱n ta̱jli yej tiknamá'?
44005004	¿Ix ayéj motatki katka in ta̱jli? Iwá̱n siga tiknamá', ¿ix ayéj motatki no̱ in tomi̱n? ¿Te iga ijkó̱n tikchij? Ayéj nejamej anne̱kajkayajkej, Dio̱swa' in tikne' xikajkaya̱wa.
44005005	Kua̱' inó̱n kiká' Ananías, miktiwétzi'ya. Iwá̱n nochi yej kimatikej, poxsan majmawikej.
44005006	Iwá̱n asikej sekin chokomej, kikimilojkej iga tzótzol iwá̱n yajkij kito̱katoj.
44005007	Panoj ken e̱yi horas, kalakito isiwa̱' Ananías, yéj aya kimatiá iga mígui'ya iwé̱j.
44005008	Pedro kitajtan: —Ta' xine‑ijli, ¿ix achó̱n iga ankinamakakej in amóta̱l ke̱' ankijtowaj? Iwá̱n siwa̱' kijtoj: —Kena, achó̱n.
44005009	Iwá̱n Pedro kijlij: —¿Te iga anmotajto̱ltijkej iga ankinekikej xikajkaya̱waka̱n iyEspí̱ritoj toTe̱ko? Ta' xikita, ne̱ wi̱tzej yej kito̱kato̱yaj mowé̱j; iná̱n tej no̱ yawij mitzwi̱gatij.
44005010	Iwá̱n íkua̱'san miktiwetzi' iyikxite̱noj Pedro. Kua̱' kalakkej chokomej kasitoj siwa̱' míkto'ya, iwá̱n kiki̱xtijkej iwá̱n kito̱kkej ite̱noj iwé̱j.
44005011	Iwá̱n inochimej yej kicre̱dojtoyaj Jesucristo iwá̱n nochi yej kimatikej yej mochij, poxsan majmawikej.
44005012	Iga Dios kipale̱wij apo̱stolejmej, kichi̱wayaj mia' mila̱grojmej iyi̱xtaj la gente. Inochi̱n yej kicre̱dowa̱yaj toTe̱ko monechkowa̱yaj weyitio̱pan, ite̱noj puerta yej ito̱ka̱' Salomón.
44005013	Ni agaj yej ayá̱' kicre̱dowa̱ya Jesucristo mi̱xe̱wia̱ya iga masen‑onoka̱n iwa̱mej, e' la gente poxsan kiye̱'itayaj ino̱mej tokni̱mej.
44005014	Yej kicre̱dowa̱yaj toTe̱ko, ma̱jya miakiayaj, tajta̱ga' iwá̱n siwa̱tkej.
44005015	Este kiki̱xtiayaj ipan calle yej we̱titokej, kite̱kayaj ipan tapech iwá̱n ipan peta', iga kua̱' pano̱j Pedro, malej itó̱nal maasi ipan sekin de yejamej.
44005016	Iwá̱n mia' no̱ yej najna̱'san iya̱ltepe̱mej, ya̱yaj Jerusalén, kiwi̱gayaj iyenfe̱rmojmej iwá̱n yej kikno̱chijtoyaj ma̱lespi̱ritojmej iwá̱n nochi achitiakej.
44005017	Iwá̱n ije̱fej sacerdo̱tejmej iwá̱n nochi saduceojmej yej íwa̱n onoyaj, ki̱xitayaj apo̱stolejmej.
44005018	Iwá̱n kiki̱tzkijkej apo̱stolejmej iwá̱n kipre̱sojwijkej.
44005019	E' se̱ iyá̱ngel toTe̱ko yajki tayowaka̱n kitapowili̱toj cárcel, iwá̱n kiki̱xtijkej, kijlijkej:
44005020	—Xa̱ka̱n, ximoketzatij weyitio̱pan iwá̱n xikta̱tapo̱wi̱tij la gente ken iga wel manejnemika̱n ipan iyojwi Dios.
44005021	Iga inó̱n kikakikej, ipan se'ya día isájpasan kalakkej weyitio̱pan iwá̱n pe̱wakej tamachtijkej. E' ije̱fej sacerdo̱tejmej iwá̱n yej íwa̱n ompa onoyaj, kinechkojkej nochi yej kimanda̱rowaj israeli̱tajmej, iwá̱n tatekimakakej iga mamokuiti apo̱stolejmej ka̱nki' onokej ca̱rcelijti'.
44005022	Kiti̱tankej policiyajmej yej tacuida̱rowaj weyitio̱pan. E' kua̱' asitoj ipan cárcel, akasíkejo', iwá̱n mokuepkej iga tamati̱lti̱toj.
44005023	Kijtojkej: —Nikasitoj cárcel ye̱'tzakto' iwá̱n ipan kalte̱n ejejkatokej policiyajmej. E' kua̱' niktapojkej, ompa ayagaj onoya.
44005024	Kua̱' inó̱n kikakikej ije̱fej sacerdo̱tejmej iwá̱n ije̱fej policiyajmej yej tacuida̱rowaj weyitio̱pan iwá̱n ino̱mej sacerdo̱tejmej yej no̱ manda̱rowaj, mojlia̱yaj: atikmatij ke̱man tamatis iní̱n.
44005025	Íkua̱' asito se̱ ta̱ga' iwá̱n kijtoj: —Tajta̱ga' yej ankakijkaj ipan cárcel onókeja weyitio̱pan, némiya tamachtiáj.
44005026	Ije̱fej policiyajmej iwá̱n policiyajmej yej tacuida̱rowaj, yajkij kikuitoj tamelá̱ iga kimajmawilia̱yaj la gente iga wel kitemiktiáj.
44005027	Kua̱' kaxiti̱toj, kiwi̱gakej iyi̱xtaj yej kimanda̱rowaj judiyojmej, iwá̱n ije̱fej sacerdo̱tejmej kijlij apo̱stolejmej:
44005028	—Nejame̱n nimitzijlíjkeja iga ayo' nokta xitamachti̱ka̱n yej kichij Jesús. ¿Iwá̱n te̱ ankichijkej? Amejwa̱n antamachtijtinénkeja no̱ya̱n Jerusalén iwá̱n ankinekij xine̱panti̱ka̱n iga nejamej nikmiktijkej inó̱n ta̱ga'.
44005029	Iwá̱n Pedro iwá̱n sekin apo̱stolejmej kijtojkej: —Má̱j ye̱kti manikchi̱waka̱n ken kijtowa Dios, que manikchi̱waka̱n ken kijtowaj tajta̱ga'.
44005030	IDio̱s to‑ikyapatajwa̱n, ki‑ojpa‑ixitij Jesús; inó̱n yej ankiclava̱rojkej ipan se̱ cruz iga ankimiktijkej.
44005031	Dios kiwi̱ga' ajko iwá̱n kita̱lij ila̱doj iye̱'ma̱', kita̱lij iga mamanda̱ro iwá̱n matasalva̱ro. Ijkó̱n israeli̱tajmej wel makikajte̱waka̱n iga ayompa nemij iga Dios makiperdona̱ro yejamej.
44005032	Inó̱n nejamej niknojma‑itakej iwá̱n nimitzpowiliáj, iwá̱n no̱ mitzne̱xtiliáj el Espíritu Santo. Inó̱n Espíritu, Dios kimaka yejsan kichi̱wa ken yéj kijtowa.
44005033	Kua̱' inó̱n kikakikej, kuejkuesiwikej iwá̱n kinekiáj makimikti̱ka̱n.
44005034	Iwá̱n ompa ka̱n nechkatoyaj yej manda̱rowaj onoya se̱ fariseo yej ito̱ka̱' Gamaliel yej tamachtiá ipan iley Moisés, inó̱n ta̱ga' poxsan kiye̱'itayaj. Moketza' iwá̱n kijtoj iga achi alí̱n maki̱saka̱n apo̱stolejmej.
44005035	Iwá̱n Gamaliel kijlij yej manda̱rowaj: —Nokni̱wa̱n de Israel, cuidáj tejté̱ ankichi̱wiliáj ini̱mej tajta̱ga'.
44005036	Xikejla̱mikika̱n ken ikya kichij Teudas, yéj kiyo̱lmakatoya iga mamanda̱ro. Iwá̱n kitokakej ken cuatrocientos tajta̱ga'; e' yéj kimiktíjkejsan, iwá̱n nochi yej kitokayaj pa̱payi̱nikej iwá̱n ompa nochi tami'.
44005037	Má̱j despué̱j, kua̱' nemi mocensa̱ro̱lo, Judas yej de Galilea poxsan mia' kinechkoj yej kitokayaj; e' yéj no̱ kimiktijkej, iwá̱n yej kitokayaj inochimej pa̱payi̱nikej.
44005038	Inó̱n iga nimitzijliáj iga xikajte̱waka̱n ka̱ma manemika̱n ini̱mej tajta̱ga', amo te̱ xikchi̱wili̱ka̱n. Porque siga nemi kichi̱waj kensan yejame̱n kinekij, yáwisan tamiti.
44005039	E' siga kichi̱waj yej Dios kineki iga mamochi̱wa, amejwa̱n awel te̱ ankichi̱wili̱skej. Achi xitamajmawili̱ka̱n, amo santá̱' ankikuejkuesojtoskej Dios.
44005040	Iwá̱n nochi kitajto̱lkui̱lij inó̱n ta̱ga'. Iwá̱n kino̱tzkej apo̱stolejmej, kimagakej iwá̱n kitekimakakej iga ayo' má̱j mata̱tapowaka̱n ipan ito̱ka̱' Jesús; iwá̱n kimajkajkej.
44005041	Iwá̱n apo̱stolejmej kí̱skeja iyi̱xtaj yej manda̱rowaj, poxsan pa̱ktiajkij iga Dios kita' iga wel kijyo̱wiáj kua̱' kikno̱chijkej iga moconfia̱rojkej ipan Jesús.
44005042	Iwá̱n nochipa tamachtia̱yaj iwá̱n kipowayaj itájto̱l Jesucristo. Ya̱yaj ipan weyitio̱pan, iwá̱n no̱ tamachtijtinemiáj ipan kajlimej.
44006001	Iwá̱n inó̱n ve̱j yej kitokaj Jesucristo nemi má̱j miakiayaj. Iwá̱n yej tajtowaj hebreo nochipa tamajmakayaj tákual. Iwá̱n yej tajtowaj griego mote̱lwijkej wa̱n yej tajtowaj hebreo. Kijtojkej iga kua̱' momajmakayaj tákual, ayá̱' kiye̱'atende̱rowaj siwa̱tkej yej tajtowaj griego yej mikíkeja iwe̱wejmej.
44006002	Iwá̱n ino̱mej doce apo̱stolejmej kinechkojkej nochi yej kitokaj Jesús iwá̱n kijtojkej: —Akajasi iga manikajte̱waka̱n iga nikpowaj itájto̱l Dios iga san tákual manikmajmakaka̱n tokni̱wa̱n.
44006003	Inó̱n iga nokni̱wa̱n, xiktapejpenaka̱n siete tajta̱ga' yej ankitaj ye̱'nemij, iwá̱n yej kimatij te̱ kichi̱waj, iwá̱n yej kipiáj nokta el Espíritu Santo iga yejame̱n makichi̱waka̱n iní̱n tekipáno̱l.
44006004	Nejame̱n nikte̱ne̱wijtoskej Dios, iwá̱n nitamachtijtoskej ipan itájto̱l.
44006005	Iwá̱n nochi kiye̱'itakej yej kijtojkej apo̱stolejmej. Iwá̱n kitapejpenkej Esteban, se̱ ta̱ga' yej poxsan moconfia̱rowa̱ya ipan Dios, iwá̱n kipiaya nokta el Espíritu Santo. No̱ kitapejpenkej Felipe, Prócoro, Nicanor, Timón, Parmenas iwá̱n Nicolás de Antioquía yej ayéj judío, yéj íkyaya kicre̱doj ken iga tane̱xtilia̱yaj judiyojmej.
44006006	Iwá̱n kiwi̱gakej ite̱noj apo̱stolejmej, yejamej kita̱lijkej ima̱mej ipan itzontekomej ino̱mej siete tokni̱mej iwá̱n ki‑ora̱dowilijkej.
44006007	Iwá̱n itájto̱l Dios mia'ya nemi kicre̱dowa̱ya, iwá̱n yej kitokaj Jesús poxsan miakiakej ompa Jerusalén. Este no̱ mia' sacerdo̱tejmej yej judiyojmej kicre̱dojkej Jesús.
44006008	Dios kimá' poder Esteban iga makichi̱wa mila̱grojmej iga la gente makicre̱do̱ka̱n Jesús.
44006009	E' sekin judiyojmej yej asij tio̱pan yej ito̱ka̱' “Escla̱vojmej yej ite̱komej kimajkájkeja”, iwá̱n sekin yej de Cirene, de Alejandría, de Cilicia, de Asia, pe̱wakej iga mote̱nki̱tzkiáj iwá̱n Esteban.
44006010	E' awel kita̱nilijkej iga el Espíritu Santo kipale̱wij Esteban iga kimá' tájto̱l yej ómpaya nokta ken kijtoj.
44006011	Iwá̱n ino̱mej kixta̱wakej sekin iga makijto̱ka̱n iga Esteban ma̱ltajtowa iga iley Moisés, iwá̱n ma̱ltajtowa iga Dios.
44006012	Ijkó̱n kichijkej iga makuejkuesiwika̱n la gente iwá̱n nochi we̱wetkej yej manda̱rowaj iwá̱n yej tamachtiáj ipan la ley iwá̱n ki‑o̱nkawijkej Esteban; kiki̱tzkijkej iwá̱n kiwi̱gakej iyi̱xtaj ka̱n monechkowaj yej kimanda̱rowaj nochi judiyojmej.
44006013	Iwá̱n no̱ kite̱mojkej yej tapantiáj, kijtojkej: —Iní̱n ta̱ga' atami iga ma̱ltajtowa iga iní̱n toweyitio̱pan ka̱n moweyimati Dios, iwá̱n tajtowa ico̱ntraj iley Moisés.
44006014	Nikakikej kijtojto' iga Jesús de Nazaret yawi kixiti̱nati iní̱n weyitio̱pan iwá̱n yawi kipatati ken tiktekichi̱waj ken Moisés te̱ne̱xtilij iga matikchi̱waka̱n.
44006015	Yej manda̱rowaj iwá̱n nochi yej ompa e̱watoyaj, kua̱' kitachi̱lijkej Esteban, kitakej iga ixa̱ya' kenya se̱ ángel.
44007001	Ije̱fej sacerdo̱tejmej ijkí̱n kitajtan Esteban: —¿Ix melá̱' iga ijkó̱n?
44007002	Iwá̱n yéj kijtoj: —Nokni̱wa̱n iwá̱n annotajwe̱wetkej, xine̱kakika̱n yej nia nimitzijli̱tij. Inó̱n toDio̱s yej nochi wel kichi̱wa, ki̱xne̱xtilij to‑ikyapatajwe̱wej Abraham kua̱' onoya ipan ta̱jli yej ito̱ka̱' Mesopotamia, kua̱' aya yawi mocha̱nti̱ti a̱ltepe̱' Harán.
44007003	Iwá̱n Dios kijlij: “Xikajte̱wa móta̱l iwá̱n mokni̱wa̱n iwá̱n xaj ipan inó̱n ta̱jli yej nej nia nimitzne̱xtili̱ti.”
44007004	Iwá̱n Abraham ki̱sa' pan país yej ito̱ka̱' Caldea iwá̱n yajki mocha̱nti̱to a̱ltepe̱' Harán. Kua̱' Abraham mi'ya' itaj, Dios sej kiki̱xtij ompa iwá̱n kiwajli̱' ka̱n iná̱n amejwa̱n ancha̱ntitokej.
44007005	E' ayá̱' kimá' íta̱l yej ma‑itátkipay; ni alí̱n nokta ayá̱' kimá' ka̱n wel mataksa. E' Dios kijlij iga yawi kimakati yej mochi̱was itatki, iwá̱n kua̱' míkisya, ka̱wis iga ipilowa̱n ipilówa̱mpa, malej íkua̱' Abraham aya kipiaya ipilowa̱n.
44007006	Iwá̱n Dios kijlij iga yej ipilowa̱n ipilówa̱mpa ya̱tij mocha̱nti̱tij ipan se' ta̱jli yej ayéj itatkimej. Ompa yawij onotij iga escla̱vojmej iwá̱n kikno̱chi̱toskej cuatrocientos años.
44007007	Iwá̱n Dios no̱ kijlij: “Nej nia nicastiga̱ro̱ti yej mitzescla̱vojtili̱skej. Iwá̱n mopilowa̱n ipilówa̱mpa yawij ki̱satij ompa, iwá̱n wi̱tzej ne̱weyimati̱lti̱kij nigaj.”
44007008	Dios motajto̱ltij iwá̱n Abraham, kimá' inó̱n costumbre yej mojliá circuncisión iga mane̱si iga motajto̱ltij íwa̱n. Inó̱n iga kua̱' Isaac kipiaya ocho días iga nace̱roj, Abraham kicircuncida̱roj, iwá̱n ijko̱nsan no̱ kichij Isaac iwá̱n ipiltzi̱n yej ito̱ka̱' Jacob. Iwá̱n ijko̱nsan no̱ kichij Jacob iwá̱n ipilowa̱n, ino̱mej doce ipilowa̱n yej mochijkej iga te̱tajmej ipan nación de Israel.
44007009	’Ino̱mej ipilowa̱n Jacob yej yajkij to‑ikyapatajwa̱n kijiyakej itzo̱yo̱mej yej ito̱ka̱' José, iwá̱n kinamakakej, iwá̱n ino̱mej yej takojkej kiwi̱gakej Egipto. E' Dios onoya iwá̱n José
44007010	wa̱n kima̱nawij kua̱' kikno̱chi̱wayaj. Dios kine̱xtilij ken wel makichi̱wa iga wel makiye̱'ita Faraón el rey de Egipto. Inó̱n iga Faraón kita̱lij José iga mamochi̱wa gobernador ipan Egipto iwá̱n no̱ manda̱rowa̱ya cha̱n Faraón.
44007011	’Iwá̱n poxsan a̱pistajtiá' iwá̱n tayo̱koyayaj no̱ya̱n ipan íta̱l Egipto iwá̱n Canaán, wa̱n totajwa̱n akasiajo' te̱ kikua̱yaj.
44007012	Kua̱' Jacob kimati' iga Egipto ono' trigo, kiti̱tan ipilowa̱n yej to‑ikyapatajwa̱n matakowatij. Ijkó̱n iga achto ve̱j yajkij Egipto.
44007013	Entonces kua̱' se' ve̱j yajkij yejame̱n, José mote̱nxítonya iyi̱xtaj iyikni̱wa̱n, wa̱n íkua̱'ya el rey Faraón kimati' katiapa itaj wa̱n iyikni̱mej José.
44007014	Iwá̱n José tati̱tan makikuitij Jacob yej ítajpa iwá̱n inochi iyikni̱wa̱n; iga inochimej masi' setenta y cinco.
44007015	Ijkó̱n iga Jacob yajki mocha̱nti̱to Egipto iwá̱n ompa migui', iwá̱n ompa mikikej no̱ ipilowa̱n yej to‑ikyapatajwa̱n.
44007016	Iwá̱n iyomiyomej Jacob kiwi̱gakej ipan ta̱jli yej ito̱ka̱' Siquem, iwá̱n kito̱kakej ipan a̱nimajtexapo' yej Abraham kikowilij ipilowa̱n Hamor.
44007017	’Kua̱' ayo' wejka iga mochi̱was yej Dios kijlij Abraham iga yawi kichi̱wati nokta, judiyojmej poxsan pi̱wikej Egipto.
44007018	Ompa Egipto pe̱' manda̱roj se' rey yej aki̱xmatiá José.
44007019	Iní̱n rey kikajkayaj totajwa̱n iwá̱n kikno̱chijkej, kitekimakakej iga makisenkokajte̱waka̱n seli' choolili̱n iga mamijmikika̱n.
44007020	Íkua̱' nace̱roj Moisés. Yéj kua̱' séligo', Dios poxsan kiye̱'ita'. Itaj iwá̱n iye̱' kiskaltijkej e̱yi mes ompa icha̱mej.
44007021	Kua̱' tatekimakakej iga kikajtéjkeja ise̱lti iga mamiki, isiwa̱piltzi̱n el rey de Egipto kasi' iwá̱n kiskaltij ken ipiltzi̱n.
44007022	Inó̱n iga Moisés momachtij ken momachtiáj egi̱pciojmej. Yéj manda̱rowa̱ya poxsan iwá̱n nochi ken tatekimakaya mochi̱waya.
44007023	’Kua̱' kipiaya cuarenta años, Moisés yajki kipaxa̱lowili̱to iyikni̱wa̱n, ino̱mej yej de Israel.
44007024	Ompa kita' se̱ egipcio kimagatoya se̱ yej iyikní̱mejpa. Iwá̱n kima̱nawi̱to iwá̱n kimiktij inó̱n egipcio yej tamagatoya.
44007025	Yéj kijtoj anka iyikni̱wa̱n kimatiskej iga Dios kiti̱tan iga makima̱nawi̱ka̱n, e' yejame̱n ayá̱' kimatikej.
44007026	Iwá̱n ipan se'ya día, Moisés kasito o̱me̱n israelita nemi momagaj, iwá̱n kitaka̱waltia̱yaj, kijlijkej: “¿Te iga anmomagaj? Esi de améjwa̱mpasan.”
44007027	Kua̱' kiká' inó̱n yej tamagatoya, este kiyagatopej Moisés, kijlij: “Tej ayagaj mitzta̱lij iga tije̱fej o tijue̱z iga xine̱taka̱wa̱lti̱ka̱n.
44007028	¿Ix tikneki no̱ xine̱mikti ken ya̱lwa tikmiktij inó̱n egipcio?”
44007029	Kua̱' Moisés inó̱n kiká', choloj iwá̱n yajki mocha̱nti̱to ipan ta̱jli yej ito̱ka̱' Madián. Ompa onoya ken yej wejkacha̱nej iwá̱n kipiá' o̱me̱n ipilowa̱n.
44007030	’Kua̱' pánoja cuarenta años, Moisés onoya ipan desierto iná̱' tepe̱' yej ito̱ka̱' Sinaí. Ompa ki̱xne̱xtilij se̱ ángel ipan se̱ witztako̱' yej we̱welo̱ntoya.
44007031	Moisés momajtij iga inó̱n yej kitztoya, iwá̱n kua̱' kitechoj iga makiye̱'ita, kiká' itájto̱l toTe̱ko, kijlij:
44007032	“Nej yej iDio̱spa amo‑ikyapatajwe̱wetkej, Abraham, Isaac, iwá̱n Jacob.” Iwá̱n Moisés kuekuechkatoya iga majmawiá, iwá̱n ayo' mi̱xe̱wia̱ya iga kitachi̱lia̱ya.
44007033	Iwá̱n toTe̱ko kijlij: “Xiki̱xti moga' yej tikakijto', porque nij ka̱n titaksato', nej nono'.
44007034	Nikitzto' ken iga kikno̱chi̱waj noge̱ntej yej onokej Egipto, nikaki iga este tejtenaj. Inó̱n íga niwa̱laj iga nikma̱nawi̱koj. Iná̱n xiwi̱ki iga nia sej nimitzti̱taniti Egipto.”
44007035	’Malej iga yejame̱n kima̱lijlijkej Moisés, kua̱' kijlijkej: “¿A̱'yéj mitzta̱lij iga tije̱fej o tijue̱z?” E' Dios kiti̱tan ken jefe iga makima̱nawi̱ti ige̱ntej. Kiti̱tan iyá̱ngel maki̱xne̱xtili̱ti Moisés ipan witztako̱'.
44007036	Moise̱swa' in yej kiki̱xtij Egipto to‑ikyapatajwa̱n. Yéj kichij milagro ompiga Egipto iwá̱n ipan inó̱n Tata̱'láma̱r iwá̱n ipan desierto ka̱n nemiáj cuarenta años.
44007037	Ino̱nsan Moisés kijlij israeli̱tajmej: “Dios yawi mitzti̱tanili̱tij se̱ profeta yej de améjwa̱mpasan, ken nej ne̱ti̱tan. Xikakika̱n yej yéj mitzijliáj.”
44007038	Iní̱n Moisés yej onoya iwá̱n la gente ompiga ipan desierto, iwá̱n el ángel yej kino̱tza' ipan tepe̱' Sinaí. Iwá̱n onoya wa̱n to‑ikyapatajwa̱n, Moisés yej kimakakej itájto̱l yej tamaka vida iga tejamej sej mate̱makaka̱n.
44007039	’E' ino̱mej totajwa̱n ayá̱' kinekikej makichi̱waka̱n ken kijtowa, ma̱jwa' kinekiáj sej mamokuepaka̱n Egipto.
44007040	Iwá̱n kijlijkej Aarón: “Niknekij xine̱chi̱wili̱ka̱n dio̱smej iga mateojkui̱ltijtia̱ka̱n tejamej. Porque atikmatij te̱ kichij inó̱n Moisés yej te̱ki̱xtij Egipto.”
44007041	Iwá̱n kichijkej ken se̱ to̱rojtzi̱n iga idio̱smej iga makiweyimati̱lti̱ka̱n, iwá̱n kikuikej mia' yo̱lka̱mej iga kimiktilijkej teposto̱rojtzin iwá̱n yejame̱n pa̱kikej iga kichijkej inó̱n.
44007042	Iwá̱n Dios kikajtej yejame̱n, kisemakákeja iga makiweyimati̱lti̱ka̱n si̱talimej. Ijkí̱n ijkuilijto' ipan ili̱broj profe̱tajmej: Amejwa̱n de Israel, ¿ix amejwa̱n ankimiktijkej yo̱lka̱mej iga anne̱makakej ofrenda kua̱' amonoyaj ipan desierto cuarenta años?
44007043	¡Ayá̱'! Ma̱jwa' ankinentia̱yaj ikuetaxtio̱pan dios Moloc, iwá̱n ankinentia̱yaj si̱talin yej kijliáj dios Renfán. Ino̱mej imágenes yej améjwa̱nsan ankichijkej iga xikweyimati̱lti̱ka̱n. Inó̱n iga niawij nimitzki̱xti̱tij ka̱n amonokej; nimitzwi̱gaskej este iyi̱ka̱mpa país de Babilonia.
44007044	’Ipan desierto to‑ikyapatajwa̱n kipiayaj se̱ kuetaxtio̱pan ka̱n ka̱nayaj inó̱n o̱me patachte'ti ka̱n ijkuilijtoya la ley. Inó̱n kuetaxtio̱pan kichij Moisés kensan Dios kine̱xtilij iga makichi̱wa.
44007045	To‑ikyapatajwa̱n kimakakej inó̱n kuetaxtio̱pan ipilowa̱n iwá̱n kaxitijkej este nigaj. Senwa̱lkej iwá̱n Josué iga kita̱lkui̱li̱koj se' gente yej nigaj cha̱ntitoyaj. Ino̱mej gente Dios kiki̱xtij iga kimakakej íta̱l totajwa̱n. Ijko̱nya iga ka̱wiko inó̱n kuetaxtio̱pan este iga manda̱roj el rey David.
44007046	Dios poxsan kiye̱'ita' el rey David iwá̱n yéj kine' makichi̱wili se̱ íkal Dios yej iDio̱spa Jacob, ka̱n wel maono.
44007047	E' rey Salomón in yej kichij Dios íkal.
44007048	Malej iga Dios yej kipoxpiá poder, ayá̱' mocha̱ntiá ipan tio̱pamej yej kima̱chí̱wajpa tajta̱ga'. Ken kijtoj se̱ profeta:
44007049	Ipan cielo nimota̱liá iga nimanda̱rowa, iwá̱n ipan ta̱jli nimokxitetoniá. ¿Katiábapa nókal ne̱chi̱wili̱skej? ¿Ka̱n wel nimose̱wi̱j?, kijtowa toTe̱ko.
44007050	¿Ixtaj ayéj nej nikchij iga noma̱' nochi yej ono'?
44007051	Esteban kíjtojo' no̱: —E' amejwa̱n nochipa anyo̱ltakuaktikej, amonakas iwá̱n amoa̱lmaj ken yej ayá̱' ki̱xmatij Dios. Nochipa ankichi̱waj yej ayá̱' kineki el Espíritu Santo. Amejwa̱n kensan amo‑ikyapatajwa̱n.
44007052	Amo‑ikyapatajwa̱n kikno̱chijkej nochi profe̱tajmej, este kimijmiktijkej yej kijtojkej iga yawi wi̱kiti Cristo, yej ye̱'nemi. Iwá̱n kua̱' wa̱laj, améjwa̱nsan sej ankentrega̱rojkej iwá̱n ankimiktijkej.
44007053	Malej iga a̱ngelejmej mitzmakakej iley Dios, e' amejwa̱n ayá̱' ankichijkej ken kijtowa.
44007054	Kua̱' kikakikej yej kijtojtoya Esteban, poxsan kuejkuesiwikej este kigueguetzekaltijkej itamej iga kijiyaj Esteban.
44007055	E' yéj kimela'piaya el Espíritu Santo, ajkotachá' ipan cielo iwá̱n kita' ka̱n Dios ta̱wijto', wa̱n kita' ompa ejkato' Jesús ila̱doj iye̱'ma̱' Dios.
44007056	Iwá̱n kijtoj: —¡Ta' xikitaka̱n! Nikitzto' tapojto' cielo, iwá̱n ompa ono' Jesús ila̱doj iye̱'ma̱' Dios.
44007057	E' yejamej monajnagastzakkej iga ima̱mej, tzajtzikej iwá̱n kisempo̱lojkej Esteban.
44007058	Kiwawatatzojtiki̱xtijkej ipan a̱ltepe̱' iga kitemikti̱toj. Iwá̱n ino̱mej yej nemi tatemiktiáj kika̱wato̱yaj isota̱ntzotzolmej iyikxite̱noj se̱ ta̱ga' yej ito̱ka̱' Saulo iga makicuida̱rowili̱ka̱n.
44007059	Mie̱j nemi kitemiktiáj, Esteban kite̱ne̱wij Dios, kijtoj: —NoTe̱ko Jesús, xiko̱mema̱wi noespí̱ritoj.
44007060	Iwá̱n motankua̱ketza', iwá̱n tajtoj recio, kijtoj: —NoTe̱ko, amo xikwelkui̱li yej aye̱kti yej nemi ne̱chi̱wiliáj. Kua̱' tami' inó̱n kijtoj, mígui'ya.
44008001	Saulo kiye̱'ita' iga kimiktijkej Esteban. Ino̱nsan día pe̱wakej iga paré̱j kite̱mojkej iga kikno̱chi̱waj yej kicre̱dojtokej Jesús yej icha̱mej Jerusalén. Nochi pa̱payi̱nikej, ono' yej yajki ipan íta̱l Judea iwá̱n Samaria. Apo̱stoléjmejsan kajkej Jerusalén.
44008002	Sekin tajta̱ga' yej kicre̱dojtokej Dios, kito̱kkej Esteban, iwá̱n poxsan cho̱kakej.
44008003	Iwá̱n Saulo kikno̱chi̱wa̱ya yej kicre̱dojtokej Jesús, kalakiá ipan sejsé̱ kajli iga kiwawatatzojtiki̱xtia̱ya tajta̱ga' iwá̱n siwa̱tkej iwá̱n kiwi̱gayaj preso.
44008004	E' yej cholojkej Jerusalén, no̱ya̱n san ka̱n yajkij kipowayaj itájto̱l Dios yej tasalva̱rowa,
44008005	Se̱ de yejame̱n yej ito̱ka̱' Felipe, yajki se̱ a̱ltepe̱' yej ono' ipan íta̱l Samaria, iwá̱n ompa pe̱wa' kipowa' itájto̱l Cristo.
44008006	Ompa monechko̱lowa̱ya iwá̱n nochi kikakiáj yej kijtowa̱ya Felipe, iwá̱n no̱ kitayaj iga kichi̱waya milagro.
44008007	Mia' yej kipiaya ma̱lespí̱ritoj achitiakej, iwá̱n ma̱lespi̱ritojmej kua̱' ki̱sayaj ipan ino̱mej este tzajtzitiki̱sayaj. Iwá̱n no̱ achitiakej yej takua̱wayaxtoyaj iwá̱n yej ko̱xomej.
44008008	Inó̱n iga poxsan pa̱ktoyaj ipan inó̱n a̱ltepe̱'.
44008009	E' onoya no̱ se̱ ta̱ga' yej ito̱ka̱' Simón yej motamatiliá iwá̱n kikajkayajtoya la gente de Samaria, kinekiá iga makita la gente iga yéj ayéj ná̱mo̱l.
44008010	Kitajto̱lkakiá yej má̱j aya yo̱lej este yej má̱j yó̱leja, kijtowa̱yaj: —Iní̱n Simón kinentiá nokta iweyipode̱r Dios.
44008011	Kitajto̱lkui̱lia̱yaj iga inó̱n itamatilis, íkyaya kikajkayajtokej.
44008012	E' kua̱' kicre̱dojkej inó̱n ye̱'noti̱ciaj yej Felipe kipowa' ken iga reina̱rowa Dios, iwá̱n iga mamosalva̱ro̱ka̱n ipan ito̱ka̱' Jesucristo, mobautiza̱rojkej tajta̱ga' iwá̱n siwa̱tkej.
44008013	Kicre̱doj no̱ inó̱n Simón, iwá̱n mobautiza̱roj, iwá̱n kitokatinemiáy Felipe, madmira̱dojtoya iga kitaya iga kichi̱waya milagros.
44008014	Kua̱' apo̱stolejmej yej onoyaj Jerusalén kimatikej iga yej icha̱mej Samaria kicre̱dójkeja itájto̱l Dios, kiti̱tankej maya̱ka̱n ompiga Pedro iwá̱n Juan.
44008015	Asitoj ompiga, ora̱dojkej iga ino̱mej yej kicre̱dojkej Jesús iga makipiaka̱n el Espíritu Santo.
44008016	Porque aya wi̱tziá iyEspí̱ritoj Dios niga ipan se̱ de yejáme̱mpa, onóyajsan bautizado ipan ito̱ka̱' toTe̱ko Jesús.
44008017	Iwá̱n Pedro iwá̱n Juan kita̱lkej ima̱mej ipan ino̱mej, iwá̱n ino̱mej kipiákeja iyEspí̱ritoj Dios.
44008018	Kua̱' Simón kita' iga wa̱laj iyEspí̱ritoj Dios iga apo̱stolejmej kita̱líjkejsan ima̱mej ipan ino̱mej, Simón kinekiá makixta̱wa apo̱stolejmej;
44008019	kijtoj: —Xine̱makaka̱n no̱ inó̱n poder iga a̱'san ípan manikta̱lili noma̱' makipiá no̱ iyEspí̱ritoj Dios.
44008020	Iwá̱n Pedro kijlij: —Ximiki wa̱n motomi̱n iga tikowasneki imako̱ka Dios.
44008021	Tej ayá̱' mitzajasi iga xikpiá; iyi̱xtaj Dios tej tikchijto' yej aye̱kti.
44008022	Xikajté̱waya iga tikchi̱wa yej aye̱kti, iwá̱n xiktajtanili Dios siga wel mitze̱lka̱wili̱j inó̱n yej tikejla̱n ipan moa̱lmaj.
44008023	Nimitzita iga ipan moa̱lmaj titapox‑i̱xita, iwá̱n tikchijto' yej aye̱kti, inó̱n kenkua̱' mitzilpito'.
44008024	Iwá̱n kijtoj Simón: —Amejwa̱n xikte̱ne̱wi̱ka̱n Dios iga nej iga amo mamochi̱wa inó̱n yej anne‑ijlijkej.
44008025	Kua̱' apo̱stolejmej tami' ta̱tapowakej ipan itájto̱l Dios, mokuepkej Jerusalén. Ipan ojti kipojtiwa̱lkej ye̱'noti̱ciaj ipan mia' a̱ltepe̱tzitzi̱n yej onokej ipan íta̱l Samaria.
44008026	Después se̱ iyá̱ngel toTe̱ko kijlij Felipe: —Ximoketza, iwá̱n xaj taníbapa ipan ojti yej ki̱sa Jerusalén iwá̱n yawi a̱ltepe̱' Gaza. Inó̱n ojti panowa ipan desierto.
44008027	Ijkó̱n Felipe moketza' wa̱n yajki ompiga; iwá̱n ipan ojti masi' iwá̱n se̱ ta̱ga' yej icha̱n ipan ta̱jli Etiopía. Inó̱n ta̱ga' poxsan tayaka̱ntoya, yéj ke̱nilijtoya itomi̱n la reina de Etiopía yej ito̱ka̱' Candace. Inó̱n ta̱ga' yajka Jerusalén iga kiweyimati̱lti̱to̱ya Dios.
44008028	Inó̱n ta̱ga' némiya ya̱ya ícha̱n; e̱watia̱ya ipan ikuacarre̱taj, kilee̱rojtia̱ya inó̱n libro yej kijkuiloj el profeta Isaías.
44008029	IyEspí̱ritoj Dios kijlij Felipe: —Xiktecho inó̱n kuacarre̱taj iwá̱n xisenyawi ite̱noj.
44008030	Kua̱' Felipe kitechoj, kiká' iga kilee̱rojtia̱ya inó̱n libro yej kijkuiloj Isaías, iwá̱n kitajtan: —¿Ix tikmati te̱ kijto̱jneki in yej tiklee̱rojtiá?
44008031	Iwá̱n kijtoj inó̱n ta̱ga': —¿Kén nia nikmatiti si ayagaj ne‑ijliá te̱ kijto̱jneki? Iwá̱n kijlij Felipe iga matejkawi iga mamota̱li ite̱noj.
44008032	Ka̱n kilee̱rojtia̱ya ijkí̱n ijkuilijto': Kiwi̱gakej kimikti̱toj ken se̱ borrego; iwá̱n ken borre̱gojtzi̱n kua̱' kitejtekiliáj itzojmiyo, atzajtzi, ijko̱nsan yéj no̱ atajtoj.
44008033	Kali̱mpamatikej, ayá̱' kitajto̱lkui̱lij yej kijuzga̱rowa. ¿Iwá̱n a̱' tajtowa iga ipilowa̱n?, iga kimiktijkej ipan iní̱n ta̱jli.
44008034	Iwá̱n inó̱n ta̱ga' de Etiopía kitajtan Felipe: —Achi xine‑ijli de a̱'yéj tajtowa iní̱n profeta. ¿Ix iga yéjsan o iga sewo'?
44008035	Iwá̱n Felipe pe̱wa' tajtoj de inó̱n yej kilee̱rojtia̱ya inó̱n ta̱ga' de Etiopía, iwá̱n kipowilij ye̱'noti̱ciaj de Jesús.
44008036	Ka̱n nemi yawij, asitoj ka̱n ono' a̱'ti. Kijtoj inó̱n ta̱ga': —Nij ono' a̱'ti; ¿ix awel tine̱bautiza̱ro̱j?
44008037	Felipe kijtoj: —Siga tikmela'cre̱dowa iga inewi moa̱lmaj, wel. Iwá̱n kijtoj: —Nicre̱dowa iga Jesucristo iPiltzi̱n Dios.
44008038	Iwá̱n kiketzaltij ikuacarre̱taj; iwá̱n iyo̱mextimej yajkij a‑ijti'. Iwá̱n ómpaya Felipe kibautiza̱roj inó̱n ta̱ga'.
44008039	Kua̱' kí̱skeja a‑ijti', iyEspí̱ritoj toTe̱ko kiwi̱ga' Felipe. Inó̱n ta̱ga' ayo' má̱j kita' Felipe; e' ta̱ga' kikui' iyojwi este pa̱ktiajki.
44008040	Felipe asito sej este ipan a̱ltepe̱' yej ito̱ka̱' Azoto, iwá̱n pano̱tiajki ipan sejsé̱ a̱ltepe̱' iga kipojtinemi' ye̱'noti̱ciaj de Jesús este que asi' a̱ltepe̱' Cesarea.
44009001	Saulo kijtojtóyasan iga yawi kimikti̱ti yej kitokaj Jesús. Inó̱n iga yajki kitato ije̱fej sacerdo̱tejmej,
44009002	kitajtanito a̱mamej ka̱n makijto iga yejamej kitekimakaj iga mayawi Damasco iga makite̱mo̱ti ipan itio̱pamej judiyojmej yejsan kitokaj iyojwi Jesucristo. San a̱' casis, kiwi̱gas preso este Jerusalén, tajta̱ga' o siwa̱tkej.
44009003	E' kua̱' nemi ya̱ya ipan ojti iga asitia̱yay Damasco, wa̱laj ipan cielo se̱ ti'ti yej kiwe̱jta̱wi̱ko.
44009004	Saulo wetzi' este ta̱lpan, kiká' a̱'pa ijkí̱n kijlij: —Saulo, Saulo, ¿te iga tine‑ikno̱chi̱wa?
44009005	Saulo kijtoj: —¿A̱'yejtaj in tej? Iwá̱n kijlij: —Nej niJesús. Nejwa' in yej nemi tine‑ikno̱chi̱wa. Iga ijkó̱n tikchi̱wa, tejsan moma̱tika nemi timo‑ikno̱chi̱wa, ken kua̱' se̱ toro kitiliksa ipu̱ntaj kuawi' yej iga momajmajtiá.
44009006	Iwá̱n Saulo este kuekuechka' iga majmawi, kijlij: —NoTe̱ko, ¿te̱taj tikneki manikchi̱wa? ToTe̱ko kijlij: —Ximokétzaya, xaj Damasco. Ompiga yawij mitzijli̱tij te̱ tia tikchi̱wati.
44009007	Ino̱mej tajta̱ga' yej nemi ya̱yaj iwá̱n Saulo pox momajtijtikajkej iga kikakikej a̱'pa tajtoj, e' akitakej ni agaj.
44009008	Iwá̱n Saulo moketza' ka̱n wetztoya, kua̱' mi̱xtapoj, ayo' wel tachaya. Iwá̱n kima̱wila̱ntiajkij. Ijkó̱n kaxiti̱toj Damasco.
44009009	Ompa onoya e̱yi día, awel tachaya, atakuaj niga konij nité̱.
44009010	Ompa Damasco onoya se̱ yej ito̱ka̱' Ananías yej kitoka Jesucristo, wa̱n toTe̱ko ki̱xne̱xtilij, kijlij: —¡Ananías! Iwá̱n yéj kijlij: —Nigaj nono' noTe̱ko.
44009011	Iwá̱n toTe̱ko kijlij: —Xi‑ójkuiya, xaj ipan calle yej ito̱ka̱' Melakti'. Ompa cha̱n Judas, xikte̱mo̱ti se̱ de Tarso yej ito̱ka̱' Saulo, yéj iná̱n nemi ne̱te̱ne̱wiá.
44009012	Niki̱xne̱xtílija iga kalakito se̱ ta̱ga' yej ito̱ka̱' Ananías iwá̱n kita̱lilij ima̱' iga sej matachá.
44009013	Kua̱' inó̱n kiká' Ananías, kite̱nkuepilij: —NoTe̱ko, e' inó̱n ta̱ga', mia' tokni̱mej ne‑ijlijkej kén iga yéj poxsan kikno̱chij ino̱mej yej Jerusalén mitztokaj.
44009014	Iwá̱n iná̱n wa̱laj no̱ este nigaj. Este kiwajli̱' se̱ a̱ma' ka̱n ije̱fej sacerdo̱tejmej kitekimá' iga wel makiwi̱gaka̱n preso yej mitzweyimati̱ltiáj.
44009015	E' toTe̱ko, kijlij: —Xaja, iga yéj niktapejpen iga makipowa notájto̱l. Makipowili̱ti yej ayéj de Israel iwá̱n irre̱yejmej, iwá̱n no̱ yej de Israel.
44009016	Nej nia nikne̱xtili̱ti iga yéj yawij poxsan kikno̱chi̱watij iga ne̱toka.
44009017	Iwá̱n Ananías yajki ipan inó̱n kajli ka̱n onoya Saulo. Kua̱' kala', kita̱lilij ima̱', iwá̱n kijlij: —Saulo, tinokni̱n, toTe̱ko Jesús yej mitzi̱xne̱xtilij ipan ojti ka̱n nemi tiwi̱tziá, ne̱ti̱tan iga wel sej xitachá, no̱ iga xikpiaya el Espíritu Santo.
44009018	Íkua̱'san kojkopé̱' ipan iyi̱xmej tejté̱ ken michin iyajwayo; ijkó̱n iga welya sej tachá'. Iwá̱n yajki mobautiza̱ro̱to;
44009019	tami' inó̱n, takuaj wa̱n kikui' sej itájpal. Iwá̱n acho̱' ompa ka̱wi' wa̱n tokni̱wa̱n yej kitokaj Jesucristo yej icha̱mej Damasco.
44009020	Íkua̱'san pe̱wa' iga kipowa itájto̱l Jesucristo ipan itio̱pamej judiyojmej, kijtojtinemiá iga Jesús, Dios nokta iPiltzi̱n.
44009021	Iwá̱n nochi yej kikaktoyaj madmira̱dowa̱yaj, kijtowa̱yaj: —¿Ix ayejtaj iní̱n ta̱ga' yej Jerusalén kite̱mojtinemiá iga makikno̱chi̱wa yej kite̱ne̱wiáj ito̱ka̱' Jesús? ¿Ix ayéj yejsan no̱ yej wa̱laj nigaj iga makijilpitiwi̱ga katka ite̱noj ije̱fejmej sacerdo̱tejmej?
44009022	E' Saulo má̱j kiyo̱lmakaya iga kipowa toTe̱ko itájto̱l ipan a̱ltepe̱' Damasco. Kinojma‑ijtowa̱ya iga makimatika̱n iga Jesu̱sya nokta in el Cristo yej Dios kitapejpen; judiyojmej este akojasiáj ken iga makite̱nkuepili̱ka̱n.
44009023	Kua̱' pánoja mia' día, judiyojmej motajto̱ltijkej iga makimikti̱ka̱n Saulo;
44009024	e' yéj kimati' iga kimikti̱jnekiáj. Kichi̱xtoyaj kajká̱n ki̱salo ipan a̱ltepe̱' semilwi' iwá̱n senyówal iga makimikti̱ka̱n;
44009025	e' yej kitokaj Saulo, tayowaka̱n kakijkej ipan se̱ pa̱nchikiwé̱j, iwá̱n kipi̱pilojtitemowijkej ipan muro yej iga kola̱ltitoya a̱ltepe̱', ijkó̱n iga choloj.
44009026	Kua̱' Saulo asito Jerusalén, kinekiá mamosenechko̱ka̱n iwá̱n yej no̱ kitokaj Jesús; e' inochimej kimajmawilia̱yaj iga akicre̱dowa̱yaj siga yéj no̱ kitókaya Jesús.
44009027	E' Bernabé kiwi̱ga' ka̱n ono' apo̱stolejmej. Iwá̱n kipowa' kén iga ipan ojti toTe̱ko ki̱xne̱xtilij Saulo, iga toTe̱ko kino̱tza', iwá̱n kén iga kua̱' onoya Damasco, Saulo amajmawi' iga kipowa' itájto̱l Jesús.
44009028	Ijkó̱n Saulo ka̱wi' Jerusalén, ya̱yaj iwa̱mej ka̱nsan kinekiá.
44009029	Amajmawiá iga kipowaya itájto̱l toTe̱ko, este mote̱nki̱tzkia̱ya iwá̱n judiyojmej yej tajtowa̱yaj griego. E' yejame̱n kinekiáj makimikti̱ka̱n.
44009030	Kua̱' yej kitokaj Jesús kimatikej iga kimikti̱jnekiáj Saulo, kiwi̱gakej Cesarea iwá̱n kiti̱tankej iga mayawi Tarso.
44009031	Iwá̱n tokni̱wa̱n yej kicre̱dojtoyaj Jesús yej onoyaj no̱ya̱n Judea, Galilea iwá̱n Samaria, tamelá̱ onoyaj iga ay'ya kikno̱chi̱wayaj, ma̱jya kisenta̱lia̱yaj iya̱lmajmej ipan Dios. Ye̱'nemiáj ken tatekimaka toTe̱ko iwá̱n nemi miakiayaj iga el Espíritu Santo kipale̱wia̱yaj.
44009032	Kua̱' Pedro kipaxa̱lowilijtinemiá yej kitokaj Jesús, yajki no̱ kitato yej cha̱ntitokej a̱ltepe̱' Lida.
44009033	Ompa kasito se̱ ta̱ga' yej ito̱ka̱' Eneas yej wetztoya ipan itapech ocho años, awel moketzaya iga takua̱wayaxtoya.
44009034	Iwá̱n Pedro kijlij: —Eneas, Jesucristo mitzachitiáltija. Ximoketza iwá̱n xi'ye̱tá̱liya ka̱n tiwetztoya. Eneas nimaní̱n moketza'.
44009035	Iwá̱n nochi kitakej yej cha̱ntitokej a̱ltepe̱' Lida wa̱n ipan ta̱jli de Sarón, iwá̱n kitokákeja toTe̱ko Jesús yej el Mesías.
44009036	Ipan a̱ltepe̱' Jope onoya se̱ siwa̱' yej kitoka Jesucristo, ito̱ka̱' Tabita. Ipan griego kijto̱jneki Dorcas. Yéj nochipa kichijtoya yej ye̱kti; kipale̱wia̱ya yej ayá̱' motapialia̱yaj.
44009037	Iwá̱n ino̱mej días we̱tiá' wa̱n migui'. Kua̱' ka̱ltíjkeja, kiwi̱gakej ajko ipan se' piso.
44009038	Iwá̱n Jope ayá̱' wejka iga Lida; kua̱' yej kitokaj Jesús kimatikej iga Pedro ono' Lida, kiti̱tankej o̱me̱n iga ijkí̱n makijli̱tij: —¿Ix wel sémisan tia̱j Jope nowa̱mej?
44009039	Iwá̱n Pedro mote̱má', yajki iwa̱mej. Kua̱' asikej Jope, kiwi̱gakej ka̱n ono' a̱nimaj, iwá̱n nochi yej we̱wejmikikej chojcho̱katókejpa iga kiyawalojkej Pedro, kine̱xtilijkej wi̱pi̱lmej iwá̱n kua̱chtimej yej Dorcas kichij kua̱' aya miki.
44009040	Iwá̱n Pedro kikijki̱xtij nochi yej ompa onoyaj iwá̱n motankua̱ketza' iga kite̱ne̱wij Dios; iwá̱n kitachi̱lij á̱nimaj, kijtoj: —Tabita, ximoketza. Iwá̱n kitapoj iyi̱x, kita' iga ompa ono' Pedro, mota̱lij.
44009041	Iwá̱n Pedro kima̱ki̱tzkij iga kiketza'. Iwá̱n kino̱tzkej yej kitokaj Jesús, wa̱n yej we̱wejmikikej, iga makitaka̱n iga Tabita isa' sej.
44009042	Inó̱n momati' no̱ya̱n ipan a̱ltepe̱' Jope, iwá̱n mia' kicre̱dojkej ipan toTe̱ko Jesucristo.
44009043	Iwá̱n Pedro wejkaj achi ka̱wi' ipan inó̱n a̱ltepe̱' cha̱n se̱ yej ito̱ka̱' Simón, yej kichi̱wa kuajkuantas iga kuetax.
44010001	Ipan a̱ltepe̱' Cesarea onoya se̱ ta̱ga' yej ito̱ka̱' Cornelio yej icapitán cien soldado roma̱nojmej, inó̱mejwa' kijlia̱yaj Italiano.
44010002	Inó̱n ta̱ga' wa̱n nochi yej ono' icha̱n kicre̱dowa̱yaj wa̱n kimajmawilia̱yaj Dios. No̱ kipale̱wia̱ya mia' judiyojmej yej amotapialia̱yaj iwá̱n nochipa kite̱ne̱wia̱ya Dios.
44010003	Se̱ tio̱ta' ken las tres, ki̱xne̱xtili̱ko se̱ iyá̱ngel Dios, kinojma‑ita' kalakiko ka̱n yéj ono', kijlij: —¡Cornelio!
44010004	Iwá̱n yéj kitachi̱lijtiki̱sa' el ángel wa̱n kimo̱ka̱tajtan: —¿Anka tejté̱ íga? El ángel kijtoj: —Dios mitzkaki kua̱' tikte̱ne̱wiá iwá̱n mitzita kua̱' tikpale̱wiá yej ayá̱' motapialiáj.
44010005	Iná̱n xikti̱tani sekin tajta̱ga' iga maya̱ka̱n Jope, iga makino̱tzatij Simón, yej ito̱ka̱' no̱ Pedro,
44010006	ono' cha̱n sewo' Simón yej tekipanowa iga kuetax, yej cha̱ntito' lama̱rte̱noj. Yéj yawi mitzijli̱ti yej tia tikchi̱wati.
44010007	Kua̱' yájkiya el ángel yej tajtojtoya íwa̱n, Cornelio kino̱tza' o̱me̱n itekipanowa̱nimej iwá̱n se̱ soldado yej kiye̱'itaya, yej no̱ kicre̱dowa Dios.
44010008	Iwá̱n kua̱' támi'ya kipowilij nochi kén iga kita', kiti̱tan iga maya̱ka̱n a̱ltepe̱' Jope.
44010009	Ipan se'ya día mie̱j nemi yawij ipan ojti iwá̱n asitiá̱yaja Jope, Pedro tejkaj iyi̱xko kajli ken tajkodía iga kite̱ne̱wiá Dios.
44010010	Iwá̱n poxsan maya̱naya, kinekiá magui' matákuaya. Kua̱' nemi kichi̱wiliáj itákual, Dios kine̱xtilij Pedro te̱pa iteki en visión.
44010011	Kimela'ita' iga cielo tapowi', pilojtiwi̱tziá te tani se̱ ken tikita weyimántia̱l, ijilpitiwi̱tziá ipan na̱wi inakas.
44010012	Ipan inó̱n weyimántia̱l onoya se̱se'pa yo̱lka̱mej; yej kipiáj na̱wi iyikximej, yej moe̱lwawatatzowaj iwá̱n yej pata̱nij.
44010013	Iwá̱n kikagui' se̱ tájto̱l yej kijlij: —Pedro, ximoketza, xikmikti iwá̱n xikua.
44010014	E' Pedro kijtoj: —NoTe̱ko, awel, iga nej ayí̱' nikua yej kijtowa motájto̱l iga amokua.
44010015	Iwá̱n inó̱n yej kino̱tza', sej kijlij: —Yej Dios kijtowa iga wel mokua, tej amo xikijli iga aye̱kti.
44010016	Ijkó̱n mochij e̱yi ve̱j, iwá̱n inó̱n weyimántia̱l sej tejkaj ipan cielo.
44010017	Kua̱' Pedro tayo̱koxtoya iga akimatiá te̱ kijto̱jneki inó̱n yej Dios kine̱xtilij, asitoj tajta̱ga' yej Cornelio kiti̱tan. Tatajtantiwa̱lkej ka̱n icha̱n Simón, este asikej ipan ikalte̱n.
44010018	Tano̱tzkej, tatajtankej: —¿Ix nigaj ono' se̱ yej ito̱ka̱' Simón yej no̱ ito̱ka̱' Pedro?
44010019	Kua̱' Pedro kejlá̱ntogo' inó̱n yej kita', el Espíritu Santo kijlij: —Ta' xikaki; e̱yi tajta̱ga' mitzte̱mowaj.
44010020	Ximokétzaya, iwá̱n xitemo. Amo te̱ xikejla̱miki, xaj iwa̱mej iga ino̱mej nej nikti̱tan.
44010021	Iwá̱n Pedro temoj, kitechoj ino̱mej tajta̱ga' yej Cornelio kiti̱tan. Kijlij: —Nejwa' in yej anne̱te̱mowaj; ¿te iga anwa̱lkej?
44010022	Iwá̱n yejame̱n kijtojkej: —Niwa̱lkej iga ne̱ti̱tankej el capitán Cornelio. Yéj poxsan ye̱'nemi iwá̱n kiweyimati̱ltiá Dios. Nochi judiyojmej kipoxye̱'itaj Cornelio iwá̱n kipoxnekij. Se̱ iyá̱ngel Dios kitekimá' iga mamitzno̱tzaki iga xajki' ícha̱n, iga makikaki yej tej tia tikijli̱ti.
44010023	Iwá̱n Pedro kijlij iga makalakika̱n kalijti', iwá̱n ompa ka̱wikej iga kochkej. Kua̱' tané̱si'ya, Pedro yajki iwá̱n yejame̱n; yajkij no̱ sekin yej kitokaj Jesús yej ompa icha̱mej Jope.
44010024	Ipan se' día asitoj Cesarea ka̱n Cornelio kichi̱xtóyaja iwá̱n sekin iyikní̱wa̱mpa wa̱n iyami̱gojmej yej íwa̱n moye̱'itaj, yej yéj kijlij iga ompa maonoka̱n.
44010025	Kua̱' Pedro asito, Cornelio ki̱xna̱mikito, iwá̱n motankua̱ketza' iyi̱xtaj iga katka makiweyimati̱lti.
44010026	E' Pedro kiketza', kijlij: —Ximoketza. Nej no̱ nita̱ga' kensan tej.
44010027	Iwá̱n ta̱tapojtiajkij te kalijti', ompa kasitoj mia' yej nechkatokej.
44010028	Iwá̱n Pedro kijtoj: —Amejwa̱n ankimátija iga nej yej nijudiyoj, noley ne̱ne̱xtiliá iga awel manimonechko iwá̱n yej ayéj judío, niga manikalaki ícha̱n; e' Dios ne̱ne̱xtilij iga amo manikijli ni agaj iga akajasi iga makina̱'techo Dios.
44010029	Inó̱n íga kua̱' ne̱no̱tzatoj, niwa̱laj; ayá̱' nikijtoj iga ayá̱' nia. Iná̱n nikmatisneki te íga anne̱no̱tzakej.
44010030	Cornelio kijtoj: —Kipiá na̱wi días, ken las tres tio̱takpan, nigaj nocha̱n nimayuna̱rojtoya iwá̱n nikte̱ne̱wijtoya Dios ken tiktekichi̱waj, iwá̱n ne‑i̱xne̱xtili̱ko se̱ ta̱ga', nikita' iga kinentiá itzótzol yej este pe̱peta̱ni.
44010031	Iwá̱n ne̱no̱tza', ne‑ijlij: “Cornelio, Dios mitzkaki kua̱' tikte̱ne̱wiá iwá̱n mitzitzto' iga tikpale̱wiá yej amotapialiáj.
44010032	Iná̱n xikti̱tani yej maya̱ka̱n Jope iga makikuitij Simón yej ito̱ka̱' no̱ Pedro. Ono' cha̱n sewo' Simón yej kicurti̱rowa kuetax, yej cha̱ntito' lama̱rte̱noj. Kua̱' ásisya, mitzta̱tapo̱wi̱j.”
44010033	Inó̱n iga imaní̱n nimitztati̱tanilij, iwá̱n ye̱ktia̱ iga tiwa̱laj. Iná̱n nigaj nonokej nonochi̱n iyi̱xtaj Dios wa̱n niknekij manikakika̱n nochi yej Dios mitztekimá' iga xine‑ijli̱ka̱n.
44010034	Iwá̱n Pedro pe̱wa' tajtoj: —Iná̱n sí nikmela'mati iga Dios ayá̱' se̱san kiye̱'ita,
44010035	kiye̱'ita yej kimajmawiliáj iwá̱n kichi̱wa yej ye̱kti, judío o a̱'san ne̱si yej ono' ipan ta̱jli.
44010036	Dios kino̱tza' ipilowa̱n ipilówa̱mpa Israel, kipowilijkej iga wel onoj tamelá̱ iyi̱xtaj siga moconfia̱rowaj pan Jesús yej Mesías, yej tonochi̱n toTe̱ko.
44010037	Amejwa̱n ankimatij yej mochij no̱ya̱n ipan íta̱l judiyojmej, pe̱wa' Galilea kua̱' Juan kipowa' itájto̱l Dios iwá̱n tabautiza̱roj.
44010038	Ankimatij no̱ ken iga Dios kimá' Jesús de Nazaret iyEspí̱rito Santo iga wel makichijtinemi yej ye̱kti iwá̱n makachitialtijtinemi nochi yej tzitzimi' kikno̱chijtoya. Jesús kichi̱waya inó̱n iga Dios onoya íwa̱n.
44010039	’Nejamej sí nikitakej inochi yej kichijtinemi' Jesús ipan estado de Judea wa̱n ipan a̱ltepe̱' Jerusalén. Ompa kimiktijkej, kiclava̱rójkejpa ipan kuacru̱z.
44010040	Iní̱n Jesús, Dios ki‑ojpa‑ixitij ipan tercer día, iwá̱n kichij iga mane‑i̱xne̱xtili̱ka̱n nejamej.
44010041	Ayá̱' inochi̱n ki̱xne̱xtilijkej, ne‑i̱xne̱xtilijkej nejáme̱nsan yej ikyay ne̱tapejpenkej iga manikpowaka̱n iga isato' Jesús. Nejame̱n nisentakuajkej iwá̱n nisen‑a̱tikej iwá̱n yéj, kua̱' ojpa‑ísa'ya ka̱n miktoya.
44010042	Iwá̱n ne̱ti̱tankej iga manikpowaka̱n, manikijli̱tij nochi iga Dios kita̱lij Jesús iga makijuzga̱ro yej isatokej iwá̱n yej miktokej.
44010043	Iwá̱n te ikyay profe̱tajmej tajtowaj iga Jesús, kijtowaj iga nochi yej kisenta̱liáj iya̱lmaj ipan Jesús, kiperdona̱rowa yej kichijkej yej aye̱kti.
44010044	Ta̱tapojtóyao' Pedro, kua̱' wa̱laj el Espíritu Santo ipan inochi̱n yej takaktoyaj.
44010045	Iwá̱n judiyojmej yej kitokaj Jesús yej wa̱lkej wa̱n Pedro, san tajtachi̱xtikajkej iga Dios no̱ kimá' iyEspí̱rito Santo yej ayéj judiyojmej,
44010046	iga kikakiáj iga tajtojtokej ipan se̱sé'paya tájto̱l iwá̱n kiweyimati̱ltijtoyaj Dios.
44010047	Iwá̱n Pedro kijtoj: —¿Ix wel agaj kijtowa iga amo mamobautiza̱ro̱ka̱n ipan a̱'ti ini̱mej yej Dios kimajma'ya no̱ iyEspí̱rito Santo kensan tejame̱n te̱majmá'?
44010048	Iwá̱n tatekimá' iga mamobautiza̱ro̱ka̱n ipan ito̱ka̱' Jesucristo. Kua̱' tami' mobautiza̱rojkej, kijlijkej Pedro iga maká̱wi‑o' acho̱' días má̱j iwá̱n yejame̱n.
44011001	Apo̱stolejmej iwá̱n yej kitokaj Jesús yej onoyaj Judea, kimatikej iga no̱ kicre̱dójkeja itájto̱l Dios yej ayéj judiyojmej.
44011002	Kua̱' Pedro asi' Jerusalén, judiyojmej yej tatekimakaj iga mamocircuncida̱ro̱ka̱n yej ayéj judiyojmej, pe̱' ta‑iji̱xko‑ijlijkej,
44011003	kijtojkej: —Tejámejpa tijudiyojmej, ¿te iga tikpaxa̱lowili̱to ino̱mej yej ayéj judiyojmej, iwá̱n este titakuaj iwa̱mej?
44011004	Iwá̱n Pedro kipowa' inochi yej mochij este ka̱n pe̱wa', kijtoj:
44011005	—Nej nonoya Jope, iwá̱n kua̱' nikte̱ne̱wijtoya Dios, yéj ne‑i̱xne̱xtilij tejté̱. Nikita' ken se̱ weyimántia̱l, temo̱tiwa̱laj ipan cielo, ijilpitiwa̱laj ipan na̱wi inajnakastan, temoj este ka̱n nej nonoya.
44011006	Niktachi̱lijtika̱wi' iga manikita' te̱ kipiaya, ompa nikita' yo̱lka̱mej yej kipiá na̱wi iyikxi, yej te̱kuaj, yej moe̱lwawatatzowaj iwá̱n yej pata̱nij.
44011007	Iwá̱n niká' se̱ tájto̱l ne‑ijlij: “Ximoketza Pedro, xikmikti iwá̱n xikua.”
44011008	E' nej nikijlij: “Awel noTe̱ko, iga nej ayí̱' nikua yej kijtowa motájto̱l iga amokua.”
44011009	Iwá̱n sej niká' inó̱n tájto̱l yej wa̱laj ipan cielo, ne‑ijlij: “Yej Dios kijtowa iga wel mokua, tej amo xikijli iga aye̱kti.”
44011010	Ijkó̱n nikita' e̱yi ve̱j, iwá̱n nochi sej tejkaj ipan cielo.
44011011	Íkua̱'san asikej kalijti' ka̱n nonoya e̱yi tajta̱ga' yej wa̱lkej Cesarea iga ne̱te̱mo̱koj.
44011012	IyEspí̱ritoj Dios ne‑ijlij iga maniá, e' amo manimajmawi. No̱ yajkaj ini̱mej seis yej kitokaj Jesús, iwá̱n nikalakkej cha̱n se̱ ta̱ga'
44011013	yéj ne̱powilijkej ken iga icha̱n kita' se̱ iyá̱ngel Dios ejkatoya iwá̱n kijlij: “Agaj xikti̱tani ipan a̱ltepe̱' Jope iga makino̱tzatij Simón yej no̱ ito̱ka̱' Pedro;
44011014	yéj yawi mitzijli̱ti ken iga wel ximoma̱nawi, tej iwá̱n inochi mofami̱liaj.”
44011015	Kua̱' pe̱' nikta̱tapo̱wijkej, el Espíritu Santo wa̱laj iyakapamej, kensan tejamej no̱ kua̱' achto asi' ipan tejamej.
44011016	Íkua̱'ya nikejla̱n yej kijtoj toTe̱ko: “Juan tabautiza̱rowa iga a̱'ti, e' amejwa̱n mitzbautiza̱ro̱skej iga el Espíritu Santo.”
44011017	Siga Dios kimakakej yejamej yej tejamej no̱ te̱makakej yej ticre̱dojkej toTe̱ko Jesucristo, ¿te̱ noteki in nej iga amo manikchi̱wa ken kineki Dios?
44011018	Iwá̱n kua̱' yej de Jerusalén yej kitokaj Jesús kikakikej inó̱n, ate‑o' kijtojkej, iwá̱n kiweyimati̱ltijkej Dios, kijtojkej: —¡Mataj no̱ yej ayéj judiyojmej Dios kine' iga no̱ makikajte̱waka̱n iga kichi̱waj yej aye̱kti iga no̱ maonoka̱n nochipa ite̱noj!
44011019	Kua̱' kimiktíjkeja Esteban, pe̱wakej kikno̱chijkej yej kitokaj Jesús, sekin cholojkej iwá̱n yajkij Fenicia, Chipre iwá̱n Antioquía. Ompa kipowilijkej itájto̱l Dios yejsan judiyojmej, e' yej ayéj judiyojmej ayá̱' kipowilijkej.
44011020	E' sekin yej kitokaj Jesucristo yej icha̱mej Chipre iwá̱n Cirene asikej pan a̱ltepe̱' Antioquía iwá̱n no̱ kita̱tapo̱wijkej yej ayéj judiyojmej, kipowilijkej ye̱'noti̱ciaj de Jesús yej toTe̱ko.
44011021	Ipode̱r toTe̱ko onoya wa̱n yejamej. Iwá̱n mia' kicre̱dojkej toTe̱ko iwá̱n kikajtejkej ken ikya kicre̱dojtoyaj.
44011022	Kua̱' tokni̱wa̱n de Jerusalén yej kicre̱dojtokej toTe̱ko, kimatikej nochi iní̱n yej mochij, kiti̱tankej Bernabé iga mayawi Antioquía.
44011023	Kua̱' ompiga asito, kita' kén iga Dios kiye̱'ita' ino̱mej, iwá̱n poxsan yo̱lpa̱gui'. Kino̱no̱tzkej iga makicre̱do̱ka̱n toTe̱ko iga nochi iya̱lmajmej iwá̱n makichi̱waka̱n ken yéj kineki.
44011024	Bernabé poxsan te‑ijikni̱n, kipiaya el Espíritu Santo, iwá̱n poxsan moconfia̱rojtoya ipan Dios. Iwá̱n mia'ya gente kicre̱dojkej toTe̱ko iga yéj kita̱tapowij.
44011025	Iwá̱n Bernabé yajki Tarso iga kite̱mo̱to Saulo; iwá̱n kua̱' kasi' kiwi̱ga' Antioquía.
44011026	Ompa monechkojtoyaj se̱ año iwá̱n tokni̱wa̱n iwá̱n kimachtijkej mia' gente; ompa Antioquía achto ve̱j kito̱ka̱wijkej cristia̱nojmej yej kitokaj Jesucristo.
44011027	Inó̱n tiempo sekin profe̱tajmej ki̱skej Jerusalén iga yajkij Antioquía.
44011028	Se̱ de yejamej yej ito̱ka̱' Agabo moketztiki̱sa' ka̱n nechkatoyaj yej kitokaj Jesús, iwá̱n kijtoj ken iga Dios iyEspí̱ritoj kitajto̱lmá' iga yawi a̱pistajtiati no̱ya̱n. Iní̱n mochij kua̱' goberna̱rojtoya rey Claudio.
44011029	Entonces yej kitokaj Jesús yej icha̱mej Antioquía kijtojkej iga yawij kiti̱tanili̱tij tomi̱n iga kipale̱wiáj yej kitokaj Jesús yej cha̱ntitokej Judea, ke̱'ya iga se̱ wel kimaka.
44011030	Iwá̱n ijkó̱n kichijkej, iwá̱n inó̱n tomi̱n kika̱watoj Bernabé iwá̱n Saulo, kimakakej iyancia̱nojmej ino̱mej yej kicre̱dowaj Jesucristo yej onokej Judea.
44012001	Inó̱n ve̱j el rey Herodes pe̱wa' iga kiki̱tzkij sekin yej kitokaj Jesucristo iga kikno̱chi̱waj.
44012002	Iwá̱n iga espada kimiktijkej Jacobo yej Juan iyikni̱n.
44012003	Iwá̱n kua̱' el rey kita' iga nochi judiyojmej kiye̱'itakej iga kimiktijkej Jacobo, tatekimá' iga no̱ mamoki̱tzki Pedro. Inó̱n mochij kua̱' nentoya ilwi' yej kijliáj Pascua kua̱' mokua pa̱n yej ayá̱' kipiá levadura.
44012004	Kua̱' kiki̱tzkíjkeja Pedro, Herodes kipre̱sojwij, ompa kicuida̱rojtoyaj na̱wi grupo solda̱dojmej, ipan cada grupo onoya na̱wi solda̱dojmej. Herodes kejla̱ntoya iga kiwi̱gaya iyi̱xtaj la gente kua̱' pánojya iyilwiyo la Pascua.
44012005	Iwá̱n Pedro onoya preso, e' paré̱j kicuida̱rojtoyaj. E' tokni̱wa̱n yej kitokaj Jesucristo ayá̱' siawiáj iga kite̱ne̱wijtoyaj Dios iga makipale̱wi Pedro.
44012006	Ino̱nsan yówal antes iga Herodes makiwi̱ga Pedro iyi̱xtaj la gente, Pedro kochtoya itajkoya̱n o̱me soldado, majma‑ilpitoya iga o̱me cadena, iwá̱n sekin solda̱dojmej kicuida̱rojtoyaj ikalte̱nyo cárcel.
44012007	Iwá̱n we̱jki̱sako se̱ iyá̱ngel toTe̱ko, este ta̱wí̱lpanya onoyaj ca̱rcelijti'. Iwá̱n inó̱n ángel kichijchin Pedro ipan iyájkol iga kixitij iwá̱n kijlij: —Nimaní̱n ximokétzaya. Iwá̱n ino̱mej cadena yej iga ma‑ilpitoya, xijxitomi'.
44012008	Iwá̱n el ángel kijlij: —Ximotajko‑ílpiya iga mocintoro̱n iwá̱n xikajákiya moga'. Kua̱' Pedro kíchija ijkó̱n, el ángel kijlij: —Xikaki mosota̱ntzótzol iwá̱n xine̱toka.
44012009	Pedro ki̱sa' iwá̱n kitokatia̱ya el ángel, e' ayá̱' kitawelcre̱dowa̱ya yej el ángel nemi kichi̱wa. Yéj kijtowa̱ya anka kite̱miktoya.
44012010	E' kua̱' kita' kipatilíjkeja yej áchtopa guardia, kua̱' kita' se'ya kipatilijkej, iwá̱n kua̱' asíkeja ka̱n kalte̱n de tepos yej ono' ca̱llejte̱noj, inó̱n kalte̱n yokatapowi', ki̱skej, iwá̱n kua̱' kipatilijkej se̱ calle, el ángel ómpaya kikajtej Pedro.
44012011	Íkua̱'ya Pedro kimati', iwá̱n kijtoj: —Iná̱n sí niknojmamati' iga toTe̱ko kiti̱tan iyá̱ngel iga mane̱ma̱nawi ipan ima̱' Herodes iwá̱n de inochi yej judiyojmej kinekiáj mane̱chi̱wili̱ka̱n.
44012012	Mie̱j inó̱n kejla̱ntoya, Pedro yajki cha̱n María, yej iye̱' Juan yej ito̱ka̱' no̱ Marcos, ompa nechkatoyaj mia' yej kite̱ne̱wijtoyaj Dios.
44012013	Kua̱' Pedro kaltzotzon ipan puerta yej ono' ojte̱noj, se̱ takotzi̱n yej ito̱ka̱' Rode yajki kitato a̱'yéj tano̱tztoya.
44012014	Kua̱' kitajto̱lkagui' iga Pedro, ayá̱' kikaltapoj, sino que iga yo̱lpa̱gui', motalojtiajki kalijti' iga tamati̱lti̱to iga Pedro óno'ya ipan kalte̱n.
44012015	Iwá̱n kijlijkej: —Tej anka ay'ya titajla̱nto'. E' yéj kijtowa̱ya iga kena. Iwá̱n yejame̱n kijtojkej: —Anka ayéj yéj; anka iyá̱ngel.
44012016	E' Pedro tano̱tztóyasan ipan kalte̱n. Iwá̱n kua̱' kikaltapowilíjkeja iwá̱n kitakej, momajtijkej.
44012017	E' Pedro tama̱no̱tza' iga ayo' matajtojtoka̱n, iwá̱n pe̱' kipowa' kén iga toTe̱ko kiki̱xtij ipan cárcel; iwá̱n kijtoj: —Iní̱n xikmati̱lti̱ka̱n no̱ Jacobo iwá̱n yej kitokaj Jesús. Después ki̱sa' ompa; yajki se' lado.
44012018	Kua̱' tane̱si', solda̱dojmej ay'ya nokta kojasiáj te̱ kichi̱wayaj iga ayá̱' kimatiáj ka̱n yajki Pedro.
44012019	Herodes tatekimá' iga makite̱mo̱tij, e' como ayá̱' kasikej, kua̱' támi'ya kitajtajtankej in solda̱dojmej, tatekimá' iga makimijmikti̱ka̱n solda̱dojmej igaki' itechkomej choloj Pedro. Iwá̱n Herodes ki̱sa' Judea iwá̱n yajki mocha̱nti̱to Cesarea.
44012020	Herodes kikuesowilijtoya la gente yej cha̱ntitoyaj a̱ltepe̱mej Tiro iwá̱n Sidón, e' ino̱mej gente kikowayaj te̱ kikuaj ipan ipaí̱s el rey Herodes. Inó̱n iga sekin de yejamej yajkij kitatoj se̱ ta̱ga' yej ito̱ka̱' Blasto yej kipiaya itekipáno̱l ka̱n manda̱rowa Herodes, iwá̱n yéj kitajtowilijkej iga maonoka̱n tamelá̱.
44012021	Se̱ día Herodes kitati̱tanilij ino̱mej, iwá̱n inó̱n día Herodes kakij ye̱'tzótzol iga mane̱si iga rey; iwá̱n mota̱lij ipan iweyi asiento ka̱n manda̱rowa iwá̱n tajtoj iyi̱xtaj la gente.
44012022	La gente pe̱' tzajtzikej iga kijtojkej: —¡Iní̱n yej nemi tajtowa, se̱ nokta dios, ayéj na̱mo̱lta̱ga'!
44012023	Iwá̱n íkua̱'san wa̱laj se̱ iyá̱ngel toTe̱ko, kichij iga Herodes mamenferma̱ro iga ayá̱' kiweyimati̱ltij Dios. Iwá̱n má̱j má̱j okuilyowi' iwá̱n migui'.
44012024	E' itájto̱l toTe̱ko ma̱jya momatiá, iwá̱n nó̱ya̱nya momatitia̱ya.
44012025	Kua̱' Bernabé iwá̱n Saulo tami' itekipano̱lmej, yajkij Jerusalén, senyajkij iwá̱n Juan yej ito̱ka̱' no̱ Marcos.
44013001	Ipan a̱ltepe̱' Antioquía ka̱n monechkowa̱yaj yej kitokaj Jesucristo onoya profe̱tajmej iwá̱n yej tamachtia̱yaj. Onoya Bernabé iwá̱n Simón (yej kijlia̱yaj Pi̱sti'ta̱ga'), iwá̱n Lucio de Cirene, Manaén (yej moskaltijkej seka̱n iwá̱n Herodes el gobernador de Galilea) iwá̱n Saulo.
44013002	Se̱ día, kua̱' ino̱mej monechkojtoyaj iga kiweyimati̱ltiáj toTe̱ko, iwá̱n mayuna̱rojtoyaj, kijtoj el Espíritu Santo: —Xine̱tapejpenili̱ka̱n Bernabé iwá̱n Saulo, iga makichi̱watij tekipáno̱l yej iga nikno̱tzakej.
44013003	Iwá̱n kua̱' támi'ya ora̱dojkej, iwá̱n mayuna̱rojkej, kita̱lilijkej ima̱mej ipan itzontekomej, iwá̱n kinawatijkej Bernabé iwá̱n Saulo.
44013004	Iwá̱n iyEspí̱ritoj Dios kiti̱tankej Bernabé iwá̱n Saulo iga maya̱ka̱n a̱ltepe̱' Seleucia iwá̱n ompa tejkajkej ipan weyi á̱ka̱l iga yajkij tajkóta̱l Chipre.
44013005	Kua̱' asikej Salamina ka̱n moketza a̱ka̱lmej, pe̱wakej iga kipowaj itájto̱l Dios ipan itio̱pamej judiyojmej. Juan ompa no̱ nemiá iga kipale̱wijtinemiá ino̱mej.
44013006	Nejnenkej no̱ya̱n ipan inó̱n tajkóta̱l este asikej ipan a̱ltepe̱' Pafos. Ompa kasikej se̱ judío yej ito̱ka̱' Barjesús. Motamatiliá iwá̱n takajkayajtinemiá, kijtowa̱ya iga Dios kitajto̱lmakaya.
44013007	Inó̱n yej motamatiliá moye̱‑itaya iwá̱n el gobernador Sergio Paulo. Inó̱n gobernador poxsan kua̱yama̱ni', wa̱n kino̱tzkej Bernabé iwá̱n Saulo, iga kinekiá makikaki itájto̱l Dios.
44013008	Yej motamatiliá, ipan tájto̱l griego no̱ ito̱ka̱' Elimas. Elimas ayá̱' kiye̱'ita' ino̱mej iwá̱n akine' iga el gobernador makicre̱do itájto̱l Dios.
44013009	Iwá̱n Saulo yej no̱ ito̱ka̱' Pablo, poxsan kipiaya nokta iyEspí̱ritoj Dios, kitachi̱lijtiká̱'
44013010	iwá̱n kijlij: —¡Tejya yej poxsan titakajkayajto' iwá̱n tikchijto' yej aye̱kti, tej motaj Tzitzimi' yej kijiya nochi yej ye̱kti! ¿Te iga tiktzakuiliá iga sekin amo makicre̱do̱ka̱n Dios?
44013011	Iná̱n yawi mitzcastiga̱ro̱ti toTe̱ko; tia tipachatiati. Wejka̱was iga atikitas to̱nati̱'. Iwá̱n íkua̱'san pachatiá'; mela'tako̱mpachijtika̱wi'. Kite̱mojtinemi' a̱'yéj wel makima̱wila̱ntiá.
44013012	Kua̱' el gobernador kita' inó̱n yej mochij, kicre̱doj iga madmira̱doj kén iga kipowakej itájto̱l toTe̱ko.
44013013	Iwá̱n Pablo iwá̱n yej senemiáj tejkajkej ipan weyi á̱ka̱l ompa Pafos, yajkij asitoj ipan a̱ltepe̱' yej ito̱ka̱' Perge, yej ono' ipan estado de Panfilia. E' Juan kikajtej yejamej, mokuepa' Jerusalén.
44013014	Pablo iwá̱n sekin ki̱skej Perge, iwá̱n asitoj ipan a̱ltepe̱' Antioquía, yej ono' ipan estado de Pisidia. Kua̱' asi' día kua̱' mose̱wilo, yajkij ipan itio̱pamej judiyojmej, kalakkej iwá̱n mota̱lkej.
44013015	Kua̱' moleé̱roja iley Moisés iwá̱n yej kijkuilojkej profe̱tajmej, yej manda̱rowaj tio̱pan kino̱tzkej Pablo iwá̱n sekin, kijlijkej: —Nokni̱mej siga tejté̱ anne‑ijli̱jnekij yej nigaj nonokej iga anne̱no̱no̱tzaj, xine‑ijli̱ka̱n iná̱n.
44013016	Iwá̱n Pablo moketza' iwá̱n tama̱no̱tza' iga amo agaj mata̱tapojto, iwá̱n kijtoj: —Xine̱kakika̱n, amejwa̱n tajta̱ga' de Israel iwá̱n yej ankimajmawiliáj Dios:
44013017	IDio̱s israeli̱tajmej kitapejpen to‑ikyapatajwa̱n, iwá̱n kichij iga mapi̱wika̱n poxsan ipilowa̱n kua̱' cha̱ntitoyaj ipan ta̱jli yej ito̱ka̱' Egipto. Iwá̱n ima̱tika kiki̱xtijkej ompiga.
44013018	Dios kijyo̱wij cuarenta años ken kichijtinemiáj ipan desierto,
44013019	iwá̱n kipoloj siete naciones yej onoyaj ipan íta̱l Canaán, iwá̱n inó̱n ta̱jli kimá' to‑ikyapatajwa̱n.
44013020	Iwá̱n má̱j má̱j, cuatrocientos cincuenta años manda̱rojtiwa̱lkej jue̱zmej este iga profeta Samuel onoko.
44013021	Iwá̱n la gente kinekikej iga makipiaka̱n se̱ rey iga makimanda̱ro̱ka̱n. Iwá̱n Dios kita̱lij Saúl iga mamanda̱ro cuarenta años, yej ipíltzi̱mpa Cis. Inó̱n Cis irra̱zaj Benjamín.
44013022	Después Dios kiki̱xtij Saúl, iwá̱n kita̱lij David iga rey. Dios ye̱'tajtoj iga David, kijtoj: “Nikasi' David, yej ipíltzi̱mpa Isaí, se̱ ta̱ga' yej nikpoxye̱'ita iwá̱n yéj yawi kichi̱wati ken nej nikneki.”
44013023	Jesús yajki se̱ de ipilowa̱n ipilówa̱mpa David. Jesús yej Dios kitapejpen iga makima̱nawi israeli̱tajmej kensan kijtoj.
44013024	Kua̱' aya wi̱' Jesús, Juan kipowilia̱ya itájto̱l Dios nochi israeli̱tajmej. Kijlia̱yaj iga makikajte̱wáka̱nya iga kichi̱waj yej aye̱kti iwá̱n mamobautiza̱ro̱ka̱n.
44013025	Kua̱' Juan ay'ya wejka iga mikis, kijtoj: “Nej ayéj inó̱n yej amejwa̱n ankejla̱ntokej; yéj wi̱'o'. Nej ayá̱' neajasi iga manikxitomili imekayo iga'.”
44013026	’Nokni̱wa̱n yej ipilówa̱mpa Abraham, iwá̱n amonochi̱n yej ankimajmawiliáj Dios: iga améjwa̱nya nokta mitzti̱tanilijkej iní̱n tájto̱l yej mitzma̱nawiáj.
44013027	Iga yej cha̱ntitoyaj Jerusalén iwá̱n yej ompa manda̱rowa̱yaj ayá̱' kimatikej a̱'yéj in Jesús. Niga kentende̱rowa̱yaj itajto̱lmej profe̱tajmej, yej molee̱rowa nochipa pan día kua̱' mose̱wilo; ijkó̱n kua̱' kimiktijkej Jesús kichijkej ken kijkuilojkej profe̱tajmej.
44013028	Malej akasilijkej te íga makimikti̱ka̱n, e' kiteki'tajtanilijkej Pilato iga matatekimaka iga makimikti̱ka̱n Jesús.
44013029	Kua̱' kichíjkeja nochi kensan ijkuilijto' itájto̱l Dios ka̱n tajtowa de yéj, kitemowijkej ipan cruz, iwá̱n kito̱kátoja.
44013030	E' Dios ki‑ojpa‑ixitij ka̱n miktoya.
44013031	Iwá̱n mia' días Jesús ki̱xne̱xtilij yej íwa̱n senemiáj Galilea iwá̱n Jerusalén. Iná̱n yejamej yej kita̱tapo̱wiáj la gente ken iga kitakej.
44013032	’Iná̱n nejamej nemi nimitzpowiliáj ye̱'noti̱ciaj de inó̱n yej Dios kijlij to‑ikyapatajwa̱n.
44013033	Tejamej ipilówa̱mpa yejamej, Dios kíchija yej kijtoj iga ki‑ojpa‑ixitij Jesús ka̱n miktoya, ijkó̱n ijkuilijto' ipan salmos dos: “Tej tinopiltzi̱n; a̱man nej nikchij iga wel xono.”
44013034	Dios kijtoj iga yawi ki‑ojpa‑ixiti̱ti ka̱n mikto' iga amo mapala̱ni, ijkó̱n kijtowa ka̱n ijkuilijto' pan itájto̱l Dios: “Nia nimitzmakatij yej ye̱kti ken nikijlij David.”
44013035	Inó̱n iga no̱ ipan se' salmo, kijtowa ijkí̱n: “Tej Dios, ayá̱' tiksemakas iga mapala̱ni inakayo motekipanowa̱ni yej tikpoxneki.”
44013036	Melá̱' iga David kimanda̱roj la gente de inó̱n tiempo, ken kitekimá' Dios iwá̱n má̱j má̱j migui', kito̱katoj ka̱n to̱ktokej itajwa̱n, iwá̱n pala̱ni' inakayo.
44013037	E' inakayo inó̱n yej Dios kixitij ka̱n miktoya, ayá̱' pala̱ni'.
44013038	Nokni̱wa̱n, iní̱n yej nimitzmati̱ltiáj: Jesús wel mitzperdona̱rowiliáj yej ankichijkej yej aye̱kti.
44013039	Iley Moisés awel te̱pale̱wiá kua̱' tikchi̱waj yej aye̱kti, e' Dios te̱perdona̱rowiliá yej tikchijkej yej aye̱kti iga ticre̱dowaj ipan Jesús.
44013040	Xikchi̱waka̱n iga amo mawi̱ki ipan amejwa̱n yej kijkuilojkej profe̱tajmej, ka̱n kijtojkej ijkí̱n:
44013041	Ta' xikitaka̱n amejwa̱n yej ankaja̱wilmatij itájto̱l Dios, ximomajti̱ka̱n, iwá̱n xipoliwíka̱nya; iga nej yej niDio̱s, nikchi̱wa ipan ini̱mej días, yej ayí̱' ankitaj, este ayá̱' ankicre̱do̱skej, malej iga agaj mitzpowili̱skej.
44013042	Kua̱' Pablo iwá̱n yej íwa̱n nemiáj ki̱skej ipan itio̱pamej judiyojmej, la gente kitajtanilijkej iga ipan se'ya día kua̱' mose̱wilo makita̱tapo̱wi̱ka̱n de inó̱mpasan.
44013043	Kua̱' mojmoya̱wílo̱'ya tio̱pan, mia' judiyojmej iwá̱n yej ayéj judiyojmej e' kicre̱dojkej ken tamachtiáj judiyojmej, kitokatiajkij Pablo iwá̱n Bernabé. Iwá̱n yejamej kino̱no̱tzkej iga amo makikajte̱waka̱n iyojwi Dios yej te̱neki.
44013044	Ipan se'ya semana, ipan día kua̱' mose̱wilo, monechkoj nochi gente de inó̱n a̱ltepe̱' iga kikakitoj itájto̱l Dios.
44013045	E' kua̱' judiyojmej kitakej komati gente nechkatokej, ki̱xitakej iwá̱n pe̱wakej kipo̱powakej Pablo iwá̱n kajajwakej.
44013046	Iwá̱n Pablo iwá̱n Bernabé ayá̱' majmawikej iga tajtojkej; kijtojkej: —Ye̱kti katka achto amejame̱n manimitzpowili̱ka̱n itájto̱l Dios, amejwa̱n yej anjudiyojmej; e' ayá̱' ankikakisnékijo' iwá̱n ayá̱' ankinekij xonoka̱n ka̱n nochipa onolo̱j wa̱n Dios. Iná̱n niawij nikta̱tapo̱wi̱tij yej ayéj judiyojmej.
44013047	Iga ijkó̱n ne̱tekimakakej toTe̱ko, kijtoj: Tej nimitztapejpen iga xikta̱wi nochi yej ayéj judiyojmej, iga xikpowili̱tij nochi yej ono' ipan iní̱n ta̱jli iga mamoma̱nawi̱ka̱n.
44013048	Kua̱' kikakikej yej ayéj judiyojmej pa̱kikej, pe̱wakej kijtojkej iga itájto̱l toTe̱ko pox ye̱kti. Iwá̱n kicre̱dojkej inochi̱n yej ijko̱nya onóyaya iga yejame̱n yej yawij onotij nochipa wa̱n Dios.
44013049	Iwá̱n ijkó̱n iga itájto̱l Dios mopowa' no̱ya̱n ipan inó̱n ta̱jli.
44013050	E' judiyojmej tajtojkej iwá̱n sekin siwa̱tkej yej kiye̱'itaj iwa̱nki' kimajmawiliáj Dios. Judiyojmej no̱ tajtojkej iwá̱n tajta̱ga' yej tayaka̱ntokej yej ompa icha̱mej, kitejtekimakakej iga makitalo̱chti̱ka̱n Pablo iwá̱n Bernabé este que maki̱saka̱n ompa.
44013051	Iwá̱n Pablo iwá̱n Bernabé kitzejtzelojkej iyikxita̱lpino̱lmej iga makitaka̱n iga ayompa kichijkej judiyojmej, iwá̱n yajkij asitoj Iconio.
44013052	E' yej kitokaj Jesús, pox pa̱ktoyaj iwá̱n kipiayaj el Espíritu Santo.
44014001	Ipan a̱ltepe̱' Iconio, Pablo iwá̱n Bernabé senyajkij ipan itio̱pan judiyojmej iwá̱n ta̱tapowakej de Jesús, iwá̱n pox mia' kicre̱dojkej. Kicre̱dojkej no̱ sekin yej ayéj judiyojmej.
44014002	E' judiyojmej yej ayá̱' kicre̱dojkej Jesús kijijlijkej yej ayéj judiyojmej iga amo makiye̱'itaka̱n yej kitokaj Jesús.
44014003	Inó̱n iga Pablo iwá̱n Bernabé wejkajkej iga ompa onoyaj, amajmawikej iga ta̱tapojkej, iga yejame̱n moconfia̱rojtoyaj ipan toTe̱ko. Iwá̱n toTe̱ko kipale̱wia̱yaj iga mane̱si iga te̱neki Dios, iwá̱n kimá' poder iga kichi̱wayaj mia' milagro.
44014004	E' la gente yej cha̱ntitokej a̱ltepe̱' Iconio, yojyokatitoyaj; sekin kitajtowilia̱yaj judiyojmej iwá̱n sekin apo̱stolejmej.
44014005	Iwá̱n judiyojmej iwá̱n yej ayéj judiyojmej motajto̱ltijkej iwá̱n yej manda̱rowaj, motajto̱ltijkej iga makajajwaka̱n iwá̱n makitemikti̱ka̱n apo̱stolejmej.
44014006	E' kimatikej Pablo iwá̱n Bernabé; cholojkej, yajkij a̱ltepe̱mej Listra iwá̱n Derbe, yej ono' ipan íta̱l Licaonia. Nentinemikej ipan a̱ltepe̱tzitzi̱n yej ómpasan najná̱' ono',
44014007	ompa no̱ kipojtinenkej itájto̱l Jesucristo.
44014008	Ompa Listra kasitoj se̱ ta̱ga' e̱wato', ko̱xo. Awel nejnemi iga itékiya.
44014009	Kua̱' Pablo nemi ta̱tapowa, inó̱n ta̱ga' takaktoya. Pablo kitachi̱lij iwá̱n kita' iga inó̱n ta̱ga' moconfia̱roj iga wel maachitiá.
44014010	Iwá̱n kitzajtzílijpa iga kijlij: —Ximoye̱'ketza. Iwá̱n ta̱ga' moketza', este tzikui̱ni' iwá̱n pé̱wa'ya iga nejnen.
44014011	Kua̱' kitakej yej kichij Pablo, pe̱' tzajtzikej; tajtojkej ipan itájto̱l yej de Licaonia, kijtojkej: —¡Mataj temójkeja in dio̱smej ken tajta̱ga'! ¡Nija onokej iwá̱n tejame̱n!
44014012	Iwá̱n Bernabé kito̱ka̱wijkej dios Júpiter, iwá̱n Pablo kito̱ka̱wijkej dios Mercurio, iga yéjwa' in yej tajtowa̱ya.
44014013	Iwá̱n isacerdo̱tej Júpiter yej kipiaya itio̱pan ipansan tate̱n a̱ltepe̱', kiwi̱guilijkej to̱rojmej iwá̱n ko̱skamej de xo̱chi'. Iwá̱n sacerdote iwá̱n la gente kinekiáj makiweyimati̱lti̱ka̱n, makimijmiktilí̱ka̱mpa to̱rojmej.
44014014	Kua̱' inó̱n kimatikej apo̱stolejmej Bernabé iwá̱n Pablo, kitza̱tzaya̱nkej itzotzolmej, yajkij ka̱n nechkatokej la gente, este tajkoya̱n, iwá̱n tzajtzikej:
44014015	—¡A̱yo̱mbrej amejwa̱n! ¿Te iga ijkó̱n nemi ankichi̱waj? Esi nejame̱n no̱ nitajta̱gamej kensan amejwa̱n, inó̱n iga niwa̱lkej nimitzijli̱koj iga xikajte̱waka̱n iga ankichi̱waj yej ajaye̱kti iwá̱n xiktokáka̱nya inó̱n Dios yej isato', yej kichij cielo, ta̱jli iwá̱n láma̱r iwá̱n nochi yej ono' ipan iní̱n ta̱jli.
44014016	Ikya Dios kisemá' nochi gente iga manemika̱n ken yejamej kinekij,
44014017	malej iga nochipa te̱ne̱xtilia̱yaj a̱'yéj in yéj iga te̱chi̱wilia̱yaj yej ye̱kti. Dios te̱wetzi̱ltiliá kiawa̱' iga mamochi̱wa yej tikto̱kaj. Te̱maka komati yej matikua̱ka̱n iga matipa̱kika̱n.
44014018	E' malej apo̱stolejmej ijkó̱n kijtojkej, alí̱n poliwiá iga awel kika̱waltia̱yaj iga makimikti̱ka̱n to̱rojmej iga makiweyimati̱lti̱ka̱n.
44014019	Iwá̱n asikej sekin judiyojmej de Antioquía iwá̱n de Iconio, ino̱mej kiyo̱lyama̱nkej la gente yej ompa icha̱mej iga makitemikti̱ka̱n, iwá̱n kitewijkej Pablo. Yejamej kijtojkej anka kimiktíjkeja iwá̱n kiwawatatzojkej, kiki̱xtijkej ipan a̱ltepe̱'.
44014020	Kua̱' yej kitokaj Jesucristo kiyawalojkej Pablo, yéj moketza' iwá̱n yajki sej ipan a̱ltepe̱'. Kua̱' tane̱si', Pablo iwá̱n Bernabé yájkija a̱ltepe̱' Derbe.
44014021	Kua̱' kipójkeja itájto̱l Jesús ipan a̱ltepe̱' Derbe, ompa mia' kicre̱dojkej. Iwá̱n yajkij sej a̱ltepe̱mej Listra, Iconio iwá̱n Antioquía.
44014022	Ompa kanima̱rojtinenkej tokni̱wa̱n yej kitokaj Jesús, kijlijtinenkej iga nochipa mamoconfia̱ro̱ka̱n pan toTe̱ko; kijlijkej iga poxsan kikno̱chi̱waskej iga wel makalakika̱n ka̱n reina̱rowa Dios.
44014023	Iwá̱n no̱ kita̱lkej ancia̱nojmej yej mamanda̱ro̱ka̱n sejsé̱ ka̱n monechkowaj yej kitokaj Jesucristo. Kua̱' támi'ya ora̱dojkej iwá̱n mayuna̱rojkej, kikajtéjkeja ipan ima̱' toTe̱ko yej ípan kicre̱dojkej.
44014024	No̱ panojkej pan estado de Pisidia iwá̱n asikej ipan estado de Panfilia.
44014025	Kipojkej itájto̱l Jesucristo ipan a̱ltepe̱' Perge, iwá̱n yájkija a̱ltepe̱' Atalia.
44014026	Ompa tejkajkej ipan weyi á̱ka̱l iga mokuepkej sej a̱ltepe̱' Antioquía. Ipan inó̱n a̱ltepe̱', tokni̱mej yej kitokaj Jesucristo kiti̱tankej Pablo wa̱n Bernabé iga maya̱ka̱n wejka iga makipowatij itájto̱l Dios, iwá̱n kitajtanilijkej Dios iga makicuida̱ro̱ka̱n. Inó̱n ve̱j tami' kichijkej inó̱n tekipáno̱l, inó̱n iga mokuepkej sej.
44014027	Kua̱' Pablo wa̱n Bernabé asikej Antioquía, kinechkojkej yej kitokaj Jesucristo iwá̱n kipowilijkej nochi ken Dios kichij iwá̱n yejame̱n, iwá̱n kén iga Dios kichij iga yej ayéj judiyojmej no̱ makicre̱do̱ka̱n.
44014028	Iwá̱n Pablo iwá̱n Bernabé wejkajkej iga ompa onoyaj iwá̱n tokni̱wa̱n yej kitokaj Jesucristo.
44015001	Inó̱n tiempo asikej Antioquía sekin tajta̱ga' yej wa̱lkej ipan ta̱jli de Judea. Ijkí̱n kijlijkej yej kitokaj Jesucristo: —Awel anmoma̱nawi̱skej siga ayá̱' anmocircuncida̱ro̱skej ijkó̱n ken tatekimaka iley Moisés.
44015002	Pablo iwá̱n Bernabé mote̱nki̱tzkijkej iwá̱n ino̱mej yej wa̱lkej Judea. Después Pablo iwá̱n Bernabé iwá̱n sekin tokni̱wa̱n kitapejpenkej iga maya̱ka̱n Jerusalén iga matajto̱tij iwá̱n apo̱stolejmej iwá̱n yej iyancia̱nojmej ino̱mej yej kicre̱dowaj Jesucristo ipan inó̱n a̱ltepe̱'.
44015003	Tokni̱wa̱n yej kitokaj Jesús yej cha̱ntitokej Antioquía, kiti̱tankej; wa̱n kua̱' panojkej ipan ita̱lmej Fenicia iwá̱n Samaria kipojkej ken iga yej ayéj judiyojmej kikajtejkej ken ikya kichi̱wayaj iga kitokákeja Dios. Iwá̱n kua̱' inó̱n kikakiáj tokni̱wa̱n yej kitokaj Jesús, poxsan pa̱kikej.
44015004	Kua̱' Pablo iwá̱n Bernabé asikej Jerusalén ki‑o̱mema̱wijkej yej kitokaj Jesús, apo̱stolejmej iwá̱n ancia̱nojmej. Pablo iwá̱n Bernabé kipojkej nochi yej Dios kichij iwá̱n yejame̱n.
44015005	E' sekin fariseojmej yej no̱ kicre̱dojtokej Jesús, moketzkej iwá̱n kijtojkej: —No̱ mamocircuncida̱ro̱ka̱n yej kicre̱dowaj Jesús yej ayéj judiyojmej iwá̱n mamotekimaka iga makichi̱waka̱n ken kijtowa iley Moisés.
44015006	Iwá̱n monechkojkej apo̱stolejmej iwá̱n ancia̱nojmej iga tajtojkej de inó̱n.
44015007	Kua̱' wéjkaja iga ta̱tapowakej, Pedro moketza', iwá̱n kijtoj: —Nokni̱wa̱n, amejwa̱n ankimátija ken iga Dios ikya ne̱tapejpen iga manikpowili yej ayéj judiyojmej ye̱'noti̱ciaj yej tasalva̱rowa iga no̱ makicre̱do̱ka̱n Dios.
44015008	Iwá̱n Dios, yej ki̱xmati nochi iya̱lmaj, tane̱xtilij iga no̱ kinekij ino̱mej gente iwá̱n kimakakej iyEspí̱ritoj kensan tejame̱n no̱ te̱makakej.
44015009	Dios ayá̱' tejáme̱nsan te̱ye̱'ita, no̱ yejame̱n kiye̱'itaj. Iga yejame̱n moconfia̱rojkej ipan Jesús, kajkej ken tikita yej ayá̱' kichijkej yej aye̱kti.
44015010	Iná̱n, ¿te iga ayá̱' ankitawelcre̱dowaj yej Dios kichij, iwá̱n ankitekimakaj tokni̱mej yej kitokaj Jesús iga makichi̱waka̱n yej niga tejamej awel tikchi̱waj, niga to‑ikyapatajwa̱n awel kichijkej?
44015011	Ma̱jwa' tejamej ticre̱dowaj iga toTe̱ko Jesús te̱ma̱nawij iga te̱poxnegui', ayéj iga tikixta̱waj; ijko̱nsan no̱ yejame̱n moma̱nawiáj iga kicre̱dowaj.
44015012	Iwá̱n ayagaj tajtoj. Tajtakaktikajkej kua̱' pe̱' ta̱tapowakej Bernabé iwá̱n Pablo. Kipojkej kén iga Dios kipale̱wijkej iga makichi̱waka̱n mila̱grojmej ipan ino̱mej yej ayéj judiyojmej iga mami̱xkui̱ti̱ka̱n iwá̱n makicre̱do̱ka̱n.
44015013	Kua̱' tami' ta̱tapowakej Bernabé iwá̱n Pablo, Jacobo kijtoj: —Nokni̱wa̱n, ta' xine̱kakika̱n:
44015014	Simón Pedro te̱powilij kén iga Dios achto ve̱j ki‑omemawij ino̱mej yej ayéj judiyojmej iga no̱ mamochi̱waka̱n itatki.
44015015	Iní̱n nemi mochi̱wa ijkó̱n ken kijkuilojkej profe̱tajmej. Ijkí̱n kijtowa ka̱n ijkuilijto':
44015016	Nej amote̱ko Dios, iwá̱n niwi̱' sej. Nikchi̱was iga marreina̱roj sej se̱ ipiltzi̱n yej ipilówa̱mpa David.
44015017	Iga nochi mane̱te̱mo̱ka̱n, iga yej ayéj judiyojmej makite̱ne̱wi noto̱ka̱'.
44015018	Ijkó̱n kijtowa toTe̱ko, yej desde ikyay kijtoj iga mochi̱was.
44015019	Jacobo no̱ kijtoj: —Inó̱n iga nej nikijtowa iga yej ayéj judiyojmej amo matiktekimakaka̱n iga makichi̱waka̱n yej akipale̱wiáj; yejamej kikajtéjkeja yej ikya kichi̱waya iga kitókaja Dios.
44015020	Ma̱jwa' matikijkuilowili̱ka̱n iga amo makikua̱ka̱n naka' yej momiktiliapa i̱dolojmej, iwá̱n amo agaj mamasi iwá̱n yej ayá̱' iwá̱n na̱miktito', iwá̱n amo makikua̱ka̱n inakayo yo̱lka̱mej yej mokechmeká̱najpa, iwá̱n amo no̱ makikua̱ka̱n esti.
44015021	Porque desde ikya ono' ipan sejsé̱ a̱ltepe̱' yej tane̱xtiliá ken ijkuilijto' ipan iley Moisés, cada día kua̱' mose̱wilo molee̱rowa ipan itio̱pamej judiyojmej.
44015022	Apo̱stolejmej iwá̱n ancia̱nojmej iwá̱n nochi yej kitokaj Jesucristo kijtojkej iga mamotapejpena sekin de yejáme̱mpasan iga masenyaka̱n Antioquía iwá̱n Pablo iwá̱n Bernabé. Iwá̱n kitapejpenkej Judas, yej ito̱ka̱' no̱ Barsabás, no̱ kitapejpenkej Silas. Yejame̱n achi má̱j tayaka̱ntokej ipan yej kitokaj Jesús.
44015023	Iwá̱n yejame̱n kiwi̱gakej a̱ma', ijkí̱n kijtowa: “Nejamej apo̱stolejmej, ancia̱nojmej iwá̱n amokni̱wa̱n yej no̱ kitokaj Jesús, nimitzti̱taniliáj saludos amejwa̱n anokni̱wa̱n yej ayéj anjudiyojmej, yej ancha̱ntitokej Antioquía iwá̱n yej ancha̱ntitokej ipan ita̱lmej Siria iwá̱n Cilicia.
44015024	Nikmatikej iga yájkajki' ompiga sekin de nijpamej, e' ayéj nejamej nikti̱tankej. Yajkij mitzyo̱lpatatoj iga mitzijli̱toj iga ximocircuncida̱ro̱ka̱n wa̱n xikchijtoka̱n ken kijtowa iley Moisés.
44015025	Nejame̱n nita̱tapowakej, iwá̱n nikye̱'itakej iga niktapejpenkej sekin yej kitokaj Jesús yej yawij mitzitatij, senyawij iwá̱n tokni̱mej yej nikpoxnekij, Bernabé iwá̱n Pablo.
44015026	Ini̱mej tajta̱ga' kisenta̱lkej iya̱lmajmej malej ka̱naj kimijti̱jnékija iga kitokaj toTe̱ko Jesucristo.
44015027	Inó̱n iga nimitzti̱taniliáj Judas iwá̱n Silas. Yejamej ima̱tikamej yawij mitzta̱tapo̱wi̱tij de iní̱n yej nimitzijlijkej.
44015028	Iyespí̱ritoj Dios ne̱ne̱xtilijkej iwá̱n nejamej nikye̱'itaj iga amo mamitztekimakaka̱n iga xikchi̱waka̱n nochi yej tatekimaka iley Moisés, xikchi̱wáka̱nsan iní̱n yej niawij nimitzijli̱tij:
44015029	Ayo' xikua̱ka̱n naka' yej momiktiliajpa i̱dolojmej, iwá̱n amo no̱ xikua̱ka̱n esti, niga inakayo no̱ anímal yej mokechmeká̱napa, iwá̱n amo agaj mamasi iwá̱n yej ayá̱' íwa̱n na̱miktito'. Siga ankichi̱waj ken nimitzijliáj, anye̱'nemiskej. Xiye̱'onoka̱n.”
44015030	Iwá̱n ino̱mej yej kitapejpenkej yajkij Antioquía, ompa kinechkojkej tokni̱mej yej kitokaj Jesucristo iwá̱n kimakakej a̱ma'.
44015031	Kua̱' yej kitokaj Jesús kilee̱rojkej inó̱n a̱ma', poxsan yo̱lpa̱kikej iga kiyo̱lchikajkej.
44015032	Wa̱n como Judas iwá̱n Silas no̱ profe̱tajmej, kanima̱rojkej iwá̱n kiyo̱lchikajkej yej kitokaj Jesús kua̱' kita̱tapo̱wijkej.
44015033	Kua̱' ino̱mej yej wa̱lkej Jerusalén wejkájkeja iga onokej Antioquía, yej kitokaj Jesús kinawatijkej iga maye̱'ya̱ka̱n sej ka̱n onokej yej kiti̱tankej.
44015034	E' Silas kijtoj iga maká̱wi‑o' ompa.
44015035	No̱ Pablo iwá̱n Bernabé ka̱wikej Antioquía. Yejame̱n wa̱n komati tokni̱mej tamachtijkej itájto̱l toTe̱ko.
44015036	Kua̱' acha̱ wejkati' iga ompa onokej, Pablo kijlij Bernabé: —Matia̱ka̱n matikpaxa̱lowili̱tij yej kitokaj Jesús no̱ya̱n ipan a̱ltepe̱mej kajká̱n tikpojkej itájto̱l toTe̱ko iga matikitaka̱n ken onokej.
44015037	Iwá̱n Bernabé kinekiá iga mayawi no̱ Juan, yej ito̱ka̱' no̱ Marcos;
44015038	e' Pablo ayá̱' kine' iga mayawi Marcos iwa̱mej, iga Marcos ikya takajtej ipan ta̱jli de Panfilia, ay'ya tapale̱wij iga kipowaj itájto̱l Dios.
44015039	Iwá̱n awel motajto̱lkui̱lijkej iwá̱n moka̱kajtejkej. Bernabé yájkisan iwá̱n Marcos. Tejkajkej ipan weyi á̱ka̱l iga yajkij tajkóta̱l Chipre,
44015040	e' Pablo kitapejpen Silas. Iwá̱n yej kitokaj Jesús kitajtanilijkej toTe̱ko iga maye̱'ya̱ka̱n iwá̱n makipale̱wi̱ka̱n.
44015041	Iwá̱n panojkej ipan ta̱jli de Siria iwá̱n Cilicia iga kanima̱rojtinenkej kajká̱n monechkowaj tokni̱wa̱n yej kitokaj Jesucristo.
44016001	Pablo iwá̱n Silas asikej ipan a̱ltepe̱mej yej ito̱ka̱' Derbe iwá̱n Listra, ompa kasikej se̱ yej ito̱ka̱' Timoteo yej no̱ kitoka Jesús, ipiltzi̱n se̱ siwa̱' judía yej no̱ kitoka Jesús, e' itaj irrá̱zajpa griego.
44016002	Iwá̱n tokni̱wa̱n de Listra iwá̱n de Iconio ye̱'tajtowa̱yaj de Timoteo.
44016003	Pablo kine' iga Timoteo mayawi iwá̱n, e' achto kicircuncida̱roj iga makiye̱'itaka̱n judiyojmej yej de ompígapa, iga nochi kimatiáj iga itaj Timoteo irrá̱zajpa griego.
44016004	Iwá̱n kajká̱n pano̱tia̱yaj ipan a̱ltepe̱mej, kijlia̱yaj iga makichi̱waka̱n tokni̱wa̱n kensan kijtojkej apo̱stolejmej iwá̱n ancia̱nojmej yej onokej Jerusalén.
44016005	Iwá̱n tokni̱wa̱n yej kitokaj Jesús kimela'senta̱lijkej iya̱lmajmej ipan yéj, iwá̱n cada día má̱j komatiayaj.
44016006	IyEspí̱ritoj Dios akimakaltij iga mamopowa itájto̱l Dios ipan el estado de Asia. Inó̱n iga panojkej ipan estado de Frigia iwá̱n estado de Galacia.
44016007	Iwá̱n asikej ka̱n tanto' estado de Misia. Kejla̱nkej iga maya̱ka̱n estado de Bitinia, e' iyEspí̱ritoj Jesús akimakaltij iga maya̱ka̱n ompiga.
44016008	Iwá̱n sanpanojkej Misia iwá̱n asikej a̱ltepe̱' yej ito̱ka̱' Troas ka̱n moketza a̱ka̱lmej.
44016009	Ompa tayowaka̱n Pablo kita' se̱ visión. Kita' iga ejkato' se̱ ta̱ga' del estado de Macedonia, kijlij: “Xaj Macedonia iga xine̱pale̱wi̱tij.”
44016010	Kua̱' Pablo kita' inó̱n visión, nimaní̱n nimajabia̱rojkej, iga nikmatikej iga Dios nemi ne̱no̱tzaj iga ompiga manikpowatij itájto̱l Jesucristo.
44016011	Ompa Troas nitejkajkej ipan weyi á̱ka̱l iga niajkij ipan tajkóta̱l yej ito̱ka̱' Samotracia. Iwá̱n ipan se'ya día nasikej a̱ltepe̱' Neápolis.
44016012	De ompa niajkij Filipos, inó̱n weyi‑a̱ltepe̱' yej ono' ipan estado de Macedonia, ompa ayá̱' nipoxwejkajkej.
44016013	Se̱ día kua̱' mose̱wilo, niki̱skej ipan weyi‑a̱ltepe̱' iwá̱n niajkij ipan a̱te̱n ka̱n nochipa ora̱do̱lo. Nimotajta̱lkej, iwá̱n nikpowilijkej itájto̱l Jesucristo siwa̱tkej yej ompa monechkojkej.
44016014	Iwá̱n ompa onoya se̱ siwa̱' yej wa̱laj a̱ltepe̱' Tiatira yej ito̱ka̱' Lidia, yej kinamakaya a̱xokotzótzol yej este xolakti'. Inó̱n siwa̱' no̱ kiweyimati̱ltia̱ya Dios. Takaktoya, iwá̱n toTe̱ko kichij iga inó̱n siwa̱' makitajto̱lkui Pablo.
44016015	Iwá̱n mobautiza̱roj iwá̱n inochi ifami̱liaj. Después kine' mania̱ka̱n icha̱n; ne̱teki'ijlijkej: —Siga ankitaj iga nicré̱doja toTe̱ko Jesús, xa̱ka̱n nocha̱n iwá̱n ompa xika̱wika̱n. Iwá̱n ne̱teki'ijlijkej iga ompa manika̱wika̱n.
44016016	Iwá̱n se̱ día kua̱' nemi nia̱yaj ka̱n ni‑ora̱do̱tij, nimasikej iwá̱n se̱ takotzi̱n yej kipiaya espíritu yej tane̱xtilia̱ya yej mochí̱waso'. Kipiaya ite̱komej yej kikojtoyaj. Iga takotzi̱n taadivina̱rowa̱ya ite̱komej kita̱nia̱yaj komati tomi̱n.
44016017	Inó̱n takotzi̱n ne̱tokatia̱yaj ka̱n nemi nia̱yaj iwá̱n Pablo; kijtojtia̱ya recio: —Ini̱mej tajta̱ga' yej kiservi̱rowaj mela'Dio̱s yej ono' pox ajko, yejame̱n mitzijliáj katiapa ojti xiktokaka̱n iga ximosalva̱ro̱ka̱n.
44016018	Ijkó̱n kichijtoya mia' días este que Pablo kuejkuesiwi', iwá̱n kijlij inó̱n espíritu yej onoya ipan inó̱n takotzi̱n: —Nimitztekimaka ipan ito̱ka̱' Jesucristo iga xiki̱sa ipan iní̱n takotzi̱n. Iwá̱n íkua̱'san ki̱sa' inó̱n espíritu.
44016019	Kua̱' ite̱komej inó̱n takotzi̱n kitakej iga ay'ya wel kitata̱nili̱skej, kiki̱tzkijkej Pablo iwá̱n Silas, iwá̱n kiwi̱gakej tajkoa̱ltepe̱', ka̱n ono' yej manda̱rowaj.
44016020	Kua̱' asíkeja iyi̱xtaj jue̱zmej, kijtojkej: —Ini̱mej judiyojmej nemi kikuejkuesowaj toge̱ntej.
44016021	Iwá̱n tane̱xtiliáj iga mamochi̱wa ken yejamej kichi̱waj, inó̱n tejame̱n awel tikchi̱waj iga tejamej tirroma̱nojmej.
44016022	Iwá̱n la gente ki‑onkawijkej Pablo iwá̱n Silas. Iwá̱n yej manda̱rowaj tatekimakakej iga makiki̱xtili̱ka̱n itzotzolmej iwá̱n makimagaka̱n iga kuatako̱'.
44016023	Kua̱' póxsanya kimagakej, kakijkej ipan cárcel. Iwá̱n yej kicuida̱rowa pre̱sojmej kijlijkej iga makiye̱'cuida̱ro̱ka̱n iga amo cholo̱skej.
44016024	Kua̱' inó̱n kiká' yej kicuida̱rowa pre̱sojmej, yajki kaki̱toj ka̱n má̱j ta‑ijti' ipan cárcel, kijikxi‑ilpijkej iga cadena ipan kuawi' yej pox eti̱'.
44016025	E' tajkoyówal, Pablo iwá̱n Silas ora̱dojtoyaj iwá̱n kitakui̱kilijtoyaj Dios, iwá̱n sekin pre̱sojmej yej ompa onoyaj takaktoyaj,
44016026	iwá̱n paré̱j we̱jmo̱li̱nako ta̱jli. Iwá̱n mojo̱li̱nkej itaketzalyomej cárcel. Iwá̱n íkua̱' tapowikej nochi kalte̱mej, iwá̱n xijxitomikej nochi cadena yej iga ijilpitoyaj pre̱sojmej.
44016027	Kua̱' isate̱wa' yej kicuida̱rowa pre̱sojmej, kita' iga tapójto'ya cárcel, iwá̱n kiki̱xtij iyespa̱daj, momiktiá̱yaya, iga yéj kijtoj anka cholójkeja pre̱sojmej.
44016028	E' Pablo kitzajtzilij: —Amo ximomikti, nigaj nonokej nonochi̱n.
44016029	Iwá̱n yej kicuida̱rowa̱ya pre̱sojmej kitajtan ti'ti, iwá̱n motalojtikalakito ka̱n onokej Pablo iwá̱n Silas, kuekuechkatiajki, motankua̱ketzato ite̱nojmej.
44016030	Iwá̱n kiki̱xtij Pablo iwá̱n Silas, iwá̱n yej kicuida̱rowa cárcel tatajtan: —¿Té̱ nikchi̱was iga manimosalva̱ro iga Dios amo mane‑ikno̱chi̱wa?
44016031	Yejamej kijtojkej: —Xicre̱do toTe̱ko Jesucristo iwá̱n timosalva̱ro̱j, tej, mosiwa̱' wa̱n mopilowa̱n.
44016032	Iwá̱n kipowilijkej itájto̱l Dios inó̱n yej kicuida̱rowa pre̱sojmej iwá̱n inochi̱n no̱ yej onokej ompa ícha̱n.
44016033	Iwá̱n ino̱nsan yówal inó̱n yéj kicuida̱rowa pre̱sojmej kipa̱kilij ikajlo̱' Pablo iwá̱n Silas ka̱n kimagakej. Después mobautiza̱roj iwá̱n nochi yej ono' icha̱n.
44016034	Iwá̱n kiwi̱ga' ícha̱n kitamakatoj. Inó̱n yej kicuida̱rowa pre̱sojmej iwá̱n inochi yej ono' icha̱n pa̱kikej iga kicre̱dójkeja Dios.
44016035	Kua̱' tané̱si'ya, yej manda̱rowaj kiti̱tankej policiyajmej iga kijli̱toj yej kicuida̱rowa pre̱sojmej iga makimajka̱waka̱n Pablo iwá̱n Silas.
44016036	Iwá̱n yej kicuida̱rowa pre̱sojmej kijlij Pablo: —Yej manda̱rowaj ne̱tekimakakej iga manimitzmajka̱waka̱n. Iwá̱n welja anye̱'yawij.
44016037	E' Pablo kijlij policiyajmej: —Nejame̱n niciudada̱nojmej romano. Iwá̱n iyi̱xtaj la gente ne̱yokamagakej iwá̱n neakijkej ipan cárcel kua̱' aya mojtowa siga ayompa nikchijkej. ¿Iwá̱n iná̱n kinekij mane̱majka̱waka̱n ichtákasan? ¡Ijkó̱n awel! Mawi̱kika̱n yejamej iga mane̱ki̱xti̱ka̱n.
44016038	Iwá̱n policiyajmej inó̱n yajkij kijli̱toj yej manda̱rowaj. Kua̱' yej manda̱rowaj kimatikej iga Pablo iwá̱n Silas no̱ ciudada̱nojmej romano, majmawikej.
44016039	Iwá̱n yej manda̱rowaj yajkij kitatoj Pablo iwá̱n Silas iga kijli̱toj iga amo makiwelkui̱li̱ka̱n iga kipre̱sojwijkej. Kijlijkej iga maki̱sáka̱nya ipan inó̱n a̱ltepe̱'.
44016040	Kua̱' ki̱skej ipan cárcel, yajkij cha̱n Lidia. Ompa ta̱tapojkej iwá̱n tokni̱wa̱n iga kanima̱rojkej, iwá̱n yájkija.
44017001	Pablo iwá̱n Silas panojkej ipan a̱ltepe̱mej yej ito̱ka̱' Anfípolis iwá̱n Apolonia. Iwá̱n asikej Tesalónica. Ompa onoya se̱ itio̱pan judiyojmej.
44017002	Pablo, ken iga nochipa kichi̱waya, yajki tio̱pan iga ta̱tapowatoj iwá̱n ino̱mej gente. E̱yi semanas ijkó̱n kichijtoya cada día kua̱' mose̱wilo.
44017003	Kua̱' ta̱tapowaya, itájto̱l kitaksaltia̱ya ka̱n ijkuilijto' itájto̱l Dios, ka̱n kijtowa iga Cristo yawi kikno̱chi̱watij iwá̱n yawi mikiti iwá̱n yawi sej ojpa‑isati. Pablo kijlijkej: —Ini̱nsan Jesús yej nemi nimitzijliáj, yéjyawa' in Cristo.
44017004	Iwá̱n sekin judiyojmej kicre̱dojkej iwá̱n senemikej iwá̱n Pablo iwá̱n Silas. No̱ kicre̱dojkej mia' grie̱gojmej yej kiweyimati̱ltiáj Dios. Iwá̱n no̱ kicre̱dojkej mia' siwa̱tkej yej tayaka̱ntokej ipan inó̱n a̱ltepe̱'.
44017005	E' judiyojmej yej akicre̱dowa̱yaj ipan Jesús ta‑i̱xitakej, iwá̱n kite̱mojkej tajta̱ga' yej ayá̱' ye̱'nemij yej akipiáj te̱ kichi̱waj, kinechkojkej mia' gente de inó̱n a̱ltepe̱' iga kiyokachijkej iga o̱o̱yowaj iwá̱n iga takuejkuesowaj. Iwá̱n yajkij cha̱n Jasón iga makiki̱xti̱ka̱n Pablo iwá̱n Silas iga makiwi̱gaka̱n iyi̱xtaj la gente.
44017006	E' como ayá̱' kasikej ompa, kiwawatatzojtiajkij Jasón iwá̱n sekin tokni̱mej iyi̱xtaj yej manda̱rowaj ipan inó̱n a̱ltepe̱'; ijkí̱n tzajtzikej: —Pablo wa̱n Silas tayojyo̱lxelojtinemij no̱ya̱n ipan iní̱n ta̱jli, iná̱n este nígaja no̱ asikej,
44017007	iwá̱n Jasón ki‑o̱me̱ma̱wij icha̱n. Nochi yejamej ayá̱' kichi̱waj ken tatekimaka torre̱y César, iga kijtowaj iga ono' se' rey yej ito̱ka̱' Jesús.
44017008	Kua̱' iní̱n kikagui' la gente iwá̱n yej manda̱rowaj este yo̱lchichi̱yakej.
44017009	E' Jasón iwá̱n sekin kixtajkej iga wel makimajka̱wáka̱no' iwá̱n kimajkajkej.
44017010	Iwá̱n tayowaka̱n yej kitokaj Jesús nimaní̱n kiki̱xtijkej Pablo iwá̱n Silas iga maya̱ka̱n Berea. Kua̱' asitoj ompiga yajkij itio̱pan judiyojmej.
44017011	Ini̱mej judiyojmej poxsan te‑ijikni̱mej ayéj ken de Tesalónica, iga yo̱lpa̱kikej iga kicre̱dojkej yej kipowa' Pablo, iwá̱n nochipa momachtia̱yaj ipan itájto̱l Dios iga makimatika̱n siga ijko̱nya ken kine̱xtilijkej.
44017012	Ijkó̱n iga mia' judiyojmej kicre̱dojkej, iwá̱n no̱ mia' tajta̱ga' iwá̱n siwa̱tkej yej tayaka̱ntokej yej irrá̱zajpa griego.
44017013	E' kua̱' judiyojmej de Tesalónica kimatikej iga Pablo no̱ nemi kipowa itájto̱l Dios ipan a̱ltepe̱' yej ito̱ka̱' Berea, yajkij ompiga iga kijichtakawi̱toj la gente iga amo makiye̱'itaka̱n Pablo.
44017014	E' tokni̱wa̱n kiti̱tankej Pablo iga mayawi lama̱rte̱noj, mie̱j Silas iwá̱n Timoteo ka̱wíkejo' Berea.
44017015	Yej kojmakatoj Pablo kika̱watoj este ipan a̱ltepe̱' Atenas. Iwá̱n ompay mokuepkej; Pablo kijlij yej kojmakatoj iga makijli̱ka̱n Silas iwá̱n Timoteo iga sémiya ompígaya makasitij.
44017016	Mie̱j Pablo kichi̱xtoya Silas iwá̱n Timoteo ipan a̱ltepe̱' Atenas, tatatzkay iya̱lmaj iga ompa kita' poxsan i̱dolojmej.
44017017	Inó̱n iga kita̱tapo̱wia̱yaj judiyojmej ipan itio̱pan, iwá̱n ompa no̱ kita̱tapowia̱yaj sekin yej kiweyimatiáj Dios. Iwá̱n nochipa kita̱tapowia̱ya gente yej monechkowa̱yaj plaza.
44017018	Iwá̱n sekin yej momachtia̱yaj yej kijlia̱yaj epicúreos, iwá̱n sekin yej momachtia̱yaj yej kijlia̱yaj estoicos, pe̱wa' ta̱tapowakej iwá̱n Pablo. Kijtowa̱yaj: —¿Ix te̱ a̱n te‑ijli̱jneki in iní̱n ta̱ga' yej pox tajtowa? Iwá̱n sekin kijtowa̱yaj: —Ne̱si ken te̱powiliá de sé'paya dio̱smej. Ijkó̱n kijtojkej iga Pablo kita̱tapo̱wia̱yaj itájto̱l Jesús iwá̱n kijtowa̱ya no̱ iga ojpa‑isalo.
44017019	Iwá̱n kiwi̱gakej ka̱n kito̱ka̱wiáj Areópago, ka̱n nochipa monechkowa̱yaj sekin yej tamachtia̱yaj, iwá̱n kitajtankej Pablo: —¿Ix wel nikmatiskej te̱ iteki yej nemo̱' anne̱ne̱xtiliáj?
44017020	Iga nemi anne̱powiliáj yej ayi̱'pa nokta nikakij, iwá̱n niknekij manikmatika̱n té̱ nokta kijto̱jneki.
44017021	Iga nochi yej icha̱n Atenas iwá̱n ti̱ltikmej yej ompa cha̱ntitoyaj poxsan kiyo̱lmakayaj iga makikakika̱n yej áyapa i̱' mokaki.
44017022	Iwá̱n Pablo moketza' iyi̱xtaj yej monechkojkej iwá̱n kijtoj: —Amejwa̱n de Atenas, nej nikita iga poxsan ankicre̱dojtokej ipan dio̱smej.
44017023	Kua̱' nej nipanoj iwá̱n nitachá' ka̱n amejwa̱n anmonechkowaj iga ankiweyimati̱ltiáj amodio̱smej, nikasi' no̱ se̱ altar ka̱n ijkuilijto' iní̱n tájto̱l: “DIOS YEJ AYÁ̱' MO‑I̱XMATI”. Pues de inó̱n Dios yej amejwa̱n ankiweyimati̱ltiáj malej iga ayá̱' anki̱xmatij, inó̱nyawa' nokta nemi nimitzpowiliáj.
44017024	’Dios yej kichij iní̱n ta̱jli iwá̱n nochi yej ono' ípan, yéj itatki cielo iwá̱n ta̱jli. Ayá̱' mocha̱ntiá ipan tio̱pamej yej tajta̱ga' kichi̱waj.
44017025	Yéj akipolowa nité̱ iga matikpale̱wi̱ka̱n. Iga yejwa' in yej kichi̱wa iga matonoka̱n iwá̱n wel matimijnelti̱ka̱n iwá̱n yéj te̱maka nochi yej tejamej tikpiáj.
44017026	’Ipan se̱ ta̱ga' Dios kichij iga mapi̱wilo no̱ya̱n ipan iní̱n ta̱jli. Iwá̱n yéj kijtoj ke̱man se̱ nación yawi onoti iwá̱n ka̱n yawij mocha̱nti̱tij.
44017027	Dios ijkó̱n kichij iga makite̱mo̱ka̱n malej ken tama̱ma̱te̱mojtinémijpa iga makasika̱n, malej iga Dios ayá̱' wejka ono' ipan sejsé̱ de tejamej.
44017028	Iga Dios tonokej, tinejnemij, iwá̱n tonoskej. Achi ijkó̱n kíjtoja se̱ yej de amejáme̱mpa yej wel kichi̱wa mo̱nsajtájto̱l, kijtoj: “Tejame̱n no̱ ipilowa̱n Dios.”
44017029	Siga tejame̱n ipilowa̱n Dios, awel tikuiskej iga toDio̱smej tejté̱ yej chijto' de oro o de plata o de te'ti, yej kichi̱wa ta̱ga' kensan yéj kejla̱miki.
44017030	Desde ikyay Dios ayá̱' kikno̱chij la gente ken iga kajasiá iga yejamej aya kimatiáj itájto̱l. E' iná̱n tatekimaka iga nochi gente no̱ya̱n ka̱n onolo̱', makikajte̱waka̱n iga kichijtokej yej aye̱kti.
44017031	Iga Dios kitapejpen se̱ día kua̱' yawi kijuzga̱ro̱ti inochi gente kensan iga kichijkej. Dios kitapéjpenya se̱ ta̱ga' yej yawi tajuzga̱ro̱ti, inó̱n mone̱xtij kua̱' ki‑ojpa‑ixitij ka̱n miktoya.
44017032	Kua̱' kikakikej iga ojpa‑isaj yej miktokej, sekin kaja̱wilmatikej iwá̱n sekin kijtowa̱yaj: —Anka se' día niawij nimitzkakitij de ini̱nsan sej.
44017033	Iwá̱n Pablo ki̱sa' ka̱n nechkatoyaj.
44017034	E' sekin kitokakej Pablo iwá̱n kicre̱dojkej itájto̱l Jesús. Se̱ de yejamej ito̱ka̱' Dionisio, yéj de ino̱mej yej manda̱rowaj yej monechkojkej ipan se̱ tepe̱' yej kijliáj Areópago, iwá̱n se̱ siwa̱' yej ito̱ka̱' Dámaris, iwá̱n sekin má̱j no̱ kicre̱dojkej.
44018001	Kua̱' nochi iní̱n panoj, Pablo ki̱sa' Atenas, iwá̱n yajki Corinto.
44018002	Ompa kasi' se̱ ta̱ga' judío yej ito̱ka̱' Aquila, yej nace̱roj ipan íta̱l Ponto. Aya kipiaya días iga asikej, wa̱lkej de Italia iwá̱n isiwa̱' yej ito̱ka̱' Priscila. Ki̱skej Italia iga rey Claudio César tatekimá' iga maki̱saka̱n Roma nochi judiyojmej. Iwá̱n Pablo yajki kipaxa̱lowili̱toj.
44018003	Iwá̱n como inó̱mpasan tekipáno̱l kipiaya ken yejame̱n iga kichi̱wayaj kajli de kuetax, inó̱n iga ompa ka̱wi' iwá̱n yejamej iga sentekipanowaj.
44018004	Iwá̱n cada día kua̱' mose̱wilo, Pablo ya̱ya itio̱pan judiyojmej. Ompa kipowaya itájto̱l toTe̱ko iga kinekiá makiyo̱lyama̱na judiyojmej iwá̱n yej ayéj judiyojmej.
44018005	Kua̱' Silas iwá̱n Timoteo asikej iga wa̱lkej ipan estado de Macedonia, Pablo kikajtej se' tekipáno̱l iga kipetzpowáyasan itájto̱l Dios; kijlia̱ya judiyojmej iga Jesús nokta in el Cristo yej yejamej kichi̱xtoyaj.
44018006	E' yejamej mota̱lkej a contra iwá̱n kuajkuantas kijlijkej Pablo. Iwá̱n Pablo kitzejtzeloj itzótzol iga makimatika̱n iga ayompa kichijkej iwá̱n kijtoj: —Siga ampoliwiskej iyi̱xtaj Dios, amejwa̱n amotechko; nej ayo' nikmati. Á̱mansan nia nikpowili̱ti ye̱'noti̱ciaj yej ayéj judiyojmej.
44018007	Pablo ki̱sa' tio̱pan iwá̱n yajki cha̱n se̱ ta̱ga' yej ito̱ka̱' Ticio Justo, yej icha̱n tio̱pante̱noj, yéj no̱ kiweyimati̱ltia̱ya Dios.
44018008	Iwá̱n Crispo, yej manda̱rowa tio̱pan, iwá̱n inochi yej ono' icha̱n kicre̱dojkej toTe̱ko. Iwá̱n no̱ mia' de Corinto, kua̱' kikakikej itájto̱l Dios, kicre̱dojkej wa̱n mobautiza̱rojkej.
44018009	Iwá̱n se̱ yówal toTe̱ko ijkí̱n kijlij Pablo ipan visión: —Amo ximajmawi; xa xikpowa notájto̱l iwá̱n amo xite̱nse̱wi.
44018010	Iga nej nono' mowa̱n, iwá̱n ayagaj wel tejté̱ mitzchi̱wili̱j yej aye̱kti, ipan iní̱n weyi‑a̱ltepe̱' ono' mia' yej yawij ne̱cre̱do̱tij.
44018011	Iwá̱n Pablo ompa ka̱wi' Corinto se̱ xiwi' iwá̱n tajko iga kipowilijtoya la gente itájto̱l Dios.
44018012	E' kua̱' Galión goberna̱rowa̱ya ipan estado de Acaya, judiyojmej ki‑o̱nkawijkej Pablo. Kiwi̱gakej ka̱n tajuzga̱ro̱lo,
44018013	iwá̱n kijlijkej el gobernador: —Iní̱n ta̱ga' kiyo̱lyama̱na la gente iga se'pa makiweyimati̱lti̱ka̱n Dios, ayo' ken kijtowa toley.
44018014	Pablo tajtowa̱yay kua̱' Galión kijlij judiyojmej: —Siga kichij tejté̱ yej pox aye̱kti, ijkó̱n sí nimitztajto̱lkui̱lia̱yaj amejwa̱n yej anjudiyojmej;
44018015	e' como iga san tajto̱lmej iwá̱n to̱ka̱mej iwá̱n de amoleymej, ómpaya amejwa̱n xikitaka̱n, nej inó̱n awel nikjuzga̱rowa.
44018016	Iwá̱n kiki̱xtijkej ompa ka̱n tajuzga̱ro̱lo.
44018017	Wa̱n nochi grie̱gojmej kiki̱tzkijkej Sóstenes yej manda̱rowa tio̱pan iwá̱n kimagakej ómpasan iyi̱xtaj gobernador. E' Galión mochij kenkua̱' ayá̱' kitzto'.
44018018	Pablo ká̱wigo' mia' días ompa Corinto. Después monawatijkej iwá̱n yej kitokaj Jesús iwá̱n tejkaj ipan weyi á̱ka̱l iwá̱n yajki íta̱l Siria, senyajkij iwá̱n Priscila iwá̱n Aquila. Ompa a̱ltepe̱' Cencrea mokua̱tetexoj Pablo. Ijkó̱n kichij yej kijtoj iyi̱xtaj Dios iga tejté̱ kichi̱waya.
44018019	Kua̱' asikej a̱ltepe̱' Éfeso, ómpaya ka̱wikej Priscila iwá̱n Aquila. Pablo yajki tio̱pan iwá̱n ta̱tapowa' iwá̱n judiyojmej yej ompa monechkowa̱yaj.
44018020	Yejame̱n kijlijkej iga maká̱wi‑o' ompa, e' yéj ayo' kine'.
44018021	Sino que monawatij iwa̱mej, kijtoj: —Nia Jerusalén, iga ompa mane̱techo ilwi'; e' siga Dios kineki niwi̱' sej nimitzitakij. Después tejkaj ipan weyi á̱ka̱l, yajki, ki̱sa' Éfeso.
44018022	Kua̱' asi' a̱ltepe̱' Cesarea, Pablo yajki Jerusalén kisaluda̱ro̱toj tokni̱wa̱n yej kitokaj Jesús, iwá̱n yájkiya a̱ltepe̱' Antioquía.
44018023	Kua̱' acha̱ wejkaj iga ompa ono', yajki kipaxa̱lowili̱to tokni̱wa̱n yej onokej íta̱l Galacia iwá̱n yej onokej íta̱l Frigia, iwá̱n ipan sejsé̱ a̱ltepe̱' kipale̱wijkej iga má̱j mamoconfia̱ro̱ka̱n yej kitokaj Jesucristo.
44018024	Inó̱n tiempo asi' ompa Éfeso se̱ judío yej ito̱ka̱' Apolos. Yéj ícha̱n katka ipan a̱ltepe̱' yej ito̱ka̱' Alejandría. Poxsan wel predica̱rowa̱ya iwá̱n poxsan kimatiá itájto̱l Dios.
44018025	Yéj machtitoya ipan toTe̱ko iyojwi iwá̱n kipoxyo̱lmakaya iga taye̱'ne̱xtiliá itájto̱l Dios ka̱n tajtowa de Jesús, malej iga kimatiasan ken iga tabautiza̱roj Juan.
44018026	Apolos pe̱wa' iga tajtoj tio̱pan‑ijti' ken kua̱' nochi kimati; e' kua̱' kikakikej Priscila iwá̱n Aquila kén iga tamachtijtoya, kino̱tzkej, iwá̱n kiwi̱gakej ka̱n ise̱ltimej iga kine̱xtilijkej yej aya kimatiá de iyojwi Dios.
44018027	Kua̱' Apolos kine' mayawi ipan estado de Acaya, tokni̱wa̱n de Éfeso yej kitokaj Jesús kichi̱wilijkej se̱ a̱ma' iga tokni̱wa̱n de ompiga maki‑o̱mema̱wi̱ka̱n Apolos. Kua̱' Apolos asi' Acaya pe̱' tamachtij. Ijkó̱n poxsan kipale̱wijkej tokni̱wa̱n yej Dios kicho̱kilij iga makicre̱do̱ka̱n.
44018028	Porque Apolos mote̱nki̱tzkij wa̱n judiyojmej yej akicre̱dojkej ipan Jesús, iwá̱n awel kite̱nkuepilia̱yaj. Iwá̱n iyi̱xtaj la gente Apolos kine̱xtilia̱yaj iga itájto̱l Dios kijtowa iga Jesús in el Cristo yej yejamej kichi̱xtoyaj.
44019001	Mie̱j Apolos onoya Corinto, Pablo panoj ipan tepe̱yoj iwá̱n asi' a̱ltepe̱' Éfeso, ompa kasi' mia' yej kitokaj Jesús.
44019002	Iwá̱n Pablo tatajtan: —¿Ix Dios mitzmakakej iyEspí̱rito Santo kua̱' ankicre̱dojkej ipan Jesús? Yejamej kijtojkej: —Nejame̱n ayí̱' nikakiáj siga ono' el Espíritu Santo.
44019003	Pablo kitajtan tokni̱wa̱n: —¿Kéntaj anmobautiza̱rojkej? Yejame̱n kijtojkej: —Kensan tabautiza̱roj Juan el Bautista.
44019004	Pablo kijtoj: —Kena, Juan kibautiza̱roj yejsan kikajtejkej iga kichi̱waj yej aye̱kti, e' kijlia̱yaj iga makicre̱do̱ka̱n ipan ito̱ka̱' yej wi̱'o' tatepotztaj, ken tikijtowaj ipan Jesús yej el Cristo.
44019005	Kua̱' inó̱n kikakikej, mobautiza̱rojkej ipan ito̱ka̱' toTe̱ko Jesús;
44019006	iwá̱n kua̱' Pablo kita̱lij ima̱' ipan sejsé̱ de ino̱mej, iyEspí̱ritoj Dios wa̱laj ipan yejamej, iwá̱n se̱sé'paya iga tajtojkej ay'yéj ipan itajto̱lmej, iwá̱n kijtojkej kensan Dios kitajto̱lmakakej.
44019007	Iga inochimej, ken doce tajta̱ga'.
44019008	Pablo ya̱yajtoya tres meses itio̱pan judiyojmej, ompa kipowaya itájto̱l Dios iwá̱n ayá̱' majmawiá. Iwá̱n kua̱' tajtowa̱ya, kiyo̱lyama̱naya la gente iga kine̱xtilia̱yaj ken iga reina̱rowa Dios.
44019009	E' sekin moyo̱ltakua̱wilijkej iwá̱n ayá̱' kicre̱dojkej, ma̱jwa' iyi̱xtaj la gente kijtojkej iga kijiyaj itájto̱l Jesucristo. Pablo kikajtej yej ma̱ltajtowaj, iwá̱n kiwi̱ga' yej kitokaj Jesús ka̱n tamachtiá se̱ yej ito̱ka̱' Tiranno, iwá̱n ompa kita̱tapo̱wia̱yaj cada día.
44019010	Iwá̱n ijkó̱n kichijtoya dos años, ijkó̱n yej cha̱ntitoyaj ipan ta̱jli de Asia kikakikej itájto̱l toTe̱ko Jesús, yej judiyojmej iwá̱n yej ayéj.
44019011	Iwá̱n Dios kipale̱wij Pablo iga kichij mila̱grojmej.
44019012	Malej se̱ panyi̱toj o se̱ tzótzol yej Pablo kichijchimiá, kita̱lia̱yaj ipan yej we̱titokej iwá̱n achitiayaj, iwá̱n ma̱lespi̱ritojmej ki̱sayaj.
44019013	E' sekin judiyojmej yej nejnenka̱' yej kiki̱xtiliáj la gente ma̱lespi̱ritojmej, no̱ kiyejyekojkaj iga kite̱ne̱wiáj ito̱ka̱' toTe̱ko Jesús iga makiki̱xti̱ka̱n ma̱lespi̱ritojmej, kijtowa̱yaj: —Ipan ito̱ka̱' Jesús yej Pablo kipowa, nimitztekimakaj iga xiki̱saka̱n.
44019014	Ijkó̱n kichi̱wayaj siete ipilówa̱mpa Esceva, se̱ judío yej ijé̱fejpa sacerdo̱tejmej.
44019015	E' kua̱' kichijkej, ma̱lespí̱ritoj kijtoj: —Jesús niki̱xmati, iwá̱n no̱ nikmati a̱'yéj in Pablo; e', ¿a̱'yéj in amejwa̱n?
44019016	E' inó̱n ta̱ga' yej kipiaya mal espírito mopatanaltij iyakapamej, iwá̱n como yéj má̱j tajpalej, nochi kita̱nilij, iwá̱n paré̱j kimagakej iwá̱n cholojtikí̱skeja ipejpetzka̱mej iwá̱n espa̱titiájkija.
44019017	Nochi kimatikej yej cha̱ntitokej Éfeso, judiyojmej iwá̱n yej ayéj judiyojmej iwá̱n pox momajtijkej. Ijkó̱n iga ito̱ka̱' toTe̱ko Jesús ma̱jya kiweyimati̱ltijkej.
44019018	Iwá̱n mia' yej kicre̱dowa̱yaj Jesús, wi̱tzeyaj iga mote̱nxitomayaj iga kichijkej yej aye̱kti.
44019019	Iwá̱n mia' yej motamatiliáj kiwi̱gakej ili̱brojmej, kitati̱toj iyi̱xtajmej la gente. De ino̱mej libro ipatiyo masi' ken cincuenta mil tomi̱n de plata.
44019020	Ijkó̱n iga itájto̱l toTe̱ko no̱ya̱n momatitia̱ya iwá̱n ne̱siá iga kipiá poder.
44019021	Kua̱' pánoja nochi iní̱n, Pablo kejla̱n iga yawi estado de Macedonia iwá̱n Acaya iwá̱n yawi este Jerusalén. Kua̱' pánoja no̱ya̱n ipan a̱ltepe̱mej kejla̱n no̱ iga yawi Roma.
44019022	Iwá̱n kiti̱tan Macedonia o̱me̱n yej kipale̱wiáj, Timoteo iwá̱n Erasto, e' Pablo acho̱' ka̱wi' Asia.
44019023	Inó̱n tiempo Éfeso monechko̱lo̱' iwá̱n mokuesojkej iga mopowa' yej aya i̱' mopowaya de iyojwi Jesucristo.
44019024	Mokuesojkej itechko se̱ ta̱ga' yej ito̱ka̱' Demetrio, yej kitekipanowa̱ya plata. Iní̱n ta̱ga' kichi̱wa̱ya kaltzitzi̱n de plata kensan tachaya itio̱pan se̱ diosa yej ito̱ka̱' Diana, iwá̱n poxsan tata̱nia̱yaj yej tekipanowa̱yaj iwá̱n Demetrio.
44019025	Iwá̱n ino̱mej kinechkoj, iwá̱n sekin yej no̱ kipiáj inó̱mpasan tekipáno̱l. Demetrio kijlijkej: —Nokni̱wa̱n, amejwa̱n ankimatij iga ipan iní̱n tekipáno̱l titata̱niáj.
44019026	E' amejwa̱n ankitaj iwá̱n ankikakij iga Pablo kijtojtinemi iga dio̱smej yej kichí̱wajpa ta̱ga' ayéj dio̱smej; iwá̱n mia'ya gente kicre̱do̱ltijkej, ayejsan nigaj Éfeso sino que casi no̱ya̱n ipan iní̱n ta̱jli de Asia.
44019027	Inó̱n poxsan aye̱kti, wel tikpolowaj totekipáno̱l, iwá̱n itio̱pan ka̱n ono' weyi dios Diana ay'ya agaj kiweyimatis. Iná̱n nochi yej cha̱ntitokej ipan ta̱jli de Asia iwá̱n inewi de iní̱n ta̱jli kiweyimati̱ltiáj, e' siga ijkó̱n ken kijtowa Pablo, nochi ke̱lka̱waskej Diana.
44019028	Kua̱' inó̱n kikakikej yej ompa nechkatoyaj, kuesiwikej poxsan, iwá̱n tzajtzíkejpa iga kijtojkej: —¡Mamoweyimati̱lti Diana yej idio̱smej efe̱siojmej!
44019029	Iwá̱n nochi ipan weyi‑a̱ltepe̱' ayo' kimatiáj te̱ kichi̱wayaj. Kiki̱tzki̱toj Gayo iwá̱n Aristarco o̱me̱n tajta̱ga' de Macedonia yej senemiáj iwá̱n Pablo. Iwá̱n kiwawatatzojtiajkij este ipan wé̱kal ka̱n motekinechko̱lo.
44019030	Pablo kinekiá makalaki ompa iga matajto iwá̱n la gente, e' tokni̱wa̱n yej kitokaj Jesús ayá̱' kikalaktijkej.
44019031	No̱ sekin yej manda̱rowaj Asia yej iyami̱gojmej Pablo, tati̱tankej iga amo mayawi ka̱n chapa̱ntolo̱'.
44019032	Ompa ka̱n nechkatolo̱', sekin tzajtziáj iga kijtowa̱yaj tejté̱ iwá̱n sekin tzajtziáj iga se'pa kijtowa̱yaj iga kuejkuesitoyaj, iwá̱n mia' ayá̱' kimatiáj te íga ompa nechkatoyaj.
44019033	E' sekin yej ompa chapa̱ntoyaj kimati̱ltijkej Alejandro te̱ nemi mochi̱wa, iwá̱n yej judiyojmej kitopejkej iga kita̱lkej tatajkoya̱n. Iwá̱n Alejandro kajko' ima̱' iga ayo' matzajtzitolo iga makitajtowili̱ka̱n judiyojmej iyi̱xtaj la gente.
44019034	E' kua̱' kimatikej iga Alejandro no̱ judío, nochi tzajtzitoyaj ken dos horas. Kijtojtoyaj: —¡Mamoweyimati̱lti Diana idio̱s efe̱siojmej!
44019035	Iwá̱n tajkuilowa̱ni yej ompa icha̱n, kua̱' kiyo̱ltá̱lija yej tzajtzitoyaj, kijtoj: —Nokni̱wa̱n de Éfeso, amejwa̱n ankimatij iga no̱ya̱n momati iga iní̱n a̱ltepe̱' kicuida̱rowa itio̱pan weyi diosa Diana iwá̱n imagen yej wa̱laj ipan cielo.
44019036	Ayagaj wel kijtowa iga ayá̱'. Inó̱n iga ay'ya xi‑o̱yojtoka̱n, amo xikchi̱waka̱n nité̱ siga aya ankimatij te̱ nemi mochi̱wa.
44019037	Iga ini̱mej tajta̱ga' yej ankiwajligakej, até̱ nemi kijtowaj yej aye̱kti, niga nemi ma̱ltajtowaj de tejame̱n todio̱s Diana.
44019038	Siga Demetrio iwá̱n yej íwa̱n tekipanowaj, kite̱lwi̱jneki agaj, ino̱nya iga ono' jue̱zmej iwá̱n ka̱n tajuzga̱ro̱lo iwá̱n wel motajtowiliáj ite̱nojmej yejamej iga makimakaka̱n yej kinekij.
44019039	E' siga se'pa yej ankitajtanij, mamochi̱wa kua̱' monechkowaj yej manda̱rowaj ipan iní̱n a̱ltepe̱'.
44019040	Porque iga ijkí̱n tikchi̱waj, wel te̱pantiáj iga tikuejkuesowaj la gente iga inó̱n yej mochij a̱man. Iwá̱n awel timotajtowili̱skej siga te̱tajtaniskej te íga nemi mokuejkueso̱lo.
44019041	Kua̱' tami' iní̱n kijtoj, mojmoya̱wílo̱'ya.
44020001	Kua̱' pachíwi'ya iga mokuejkueso̱lo̱', Pablo kino̱tza' yej kitokaj Jesucristo iga kino̱no̱tzkej. Iwá̱n kinajna̱paloj tokni̱wa̱n iga monawatijkej, iwá̱n yájkiya estado de Macedonia.
44020002	Kipaxa̱lowili̱toj a̱ltepe̱mej yej onokej Macedonia iga kita̱tapo̱wijtinemi' yej kitokaj Jesús iga amo makikajte̱waka̱n iyojwi Dios, iwá̱n asito ipan país de Grecia.
44020003	Ompa onoya tres meses, ay'ya ke̱' poliwiá iga majki̱ltia̱ya pan weyi á̱ka̱l iga yawi Siria, kua̱' kimati' iga sekin judiyojmej kinekiáj makiki̱tzki̱ka̱n. Inó̱n iga ayo' yajki Siria, ikxinejnen iga yajki sej Macedonia.
44020004	Íwa̱n senyajkij ini̱mej tajta̱ga': Sópater yej icha̱n Berea, iwá̱n Aristarco iwá̱n Segundo yej icha̱mej Tesalónica, Gayo yej icha̱n Derbe, iwá̱n Timoteo iwá̱n yajkij no̱ Tíquico iwá̱n Trófimo yej cha̱ntitokej ipan íta̱l Asia.
44020005	Ini̱mej tokni̱wa̱n tayaka̱nkej iga yajkij ne̱chatoj ipan a̱ltepe̱' Troas.
44020006	Nejamej, kua̱' pánoja iyilwi kua̱' mokua pa̱n yej akipiá levadura, nimajki̱ltijkej Filipos ipan weyi á̱ka̱l. Iwá̱n este ipan cinco días nikasitoj ipan a̱ltepe̱' Troas tokni̱wa̱n yej ompí ne̱chatoj. Ompa nikajkej siete días.
44020007	Ipan achto día de la semana nimonechkojkej wa̱n tokni̱wa̱n yej kitokaj Jesús iga seka̱n nikuajkej la Santa Cena. Pablo kimachtijtoya tokni̱wa̱n. E' como kimatiá iga yawi ki̱sati mo̱stapa, inó̱n iga ta̱tapojtoya este tajkoyówal.
44020008	Ompa ajko ipan se' piso ka̱n ninechkatoyaj, paré̱j taxojxo̱tatoya.
44020009	Iwá̱n se̱ chokotzi̱n ito̱ka̱' Eutico e̱watoya ipan ventana este ipan tercer piso. E' como Pablo pox wejkaj iga ta̱tapojtoya, chokotzi̱n pox kochisnekiá iwá̱n mokochkui̱lij iwá̱n wetzi'. Iwá̱n kua̱' kiketzajtoj, míkto'ya.
44020010	Iwá̱n Pablo temoj, kina̱'techoj wa̱n kina̱paloj. Iwá̱n kijtoj: —Amo ximajmawika̱n; isato'.
44020011	Iwá̱n Pablo tejkaj sej ajko iwá̱n kikui' pa̱n wa̱n kita̱tajkoloj, iwá̱n kimajmá' tokni̱wa̱n, iwá̱n tamachtijtoya este ijkó̱n tane̱si', iwá̱n yájkiya.
44020012	E' inó̱n chokotzi̱n yej wetzi', kiwi̱gakej ícha̱n isatiajki, iwá̱n nochi pa̱kikej.
44020013	Nejamej nitapanojkej iwá̱n niajkij ipan weyi á̱ka̱l este ipan a̱ltepe̱' yej ito̱ka̱' Asón iga ompa nikuite̱waskej Pablo, iga yéj kine' mata̱lnejnémipa, áchtoya ijkó̱n nimojlijkej.
44020014	Iwá̱n ompígaya Asón, nimasikej wa̱n Pablo, ómpaya tejkaj ipan weyi á̱ka̱l iwá̱n niajkij este ipan a̱ltepe̱' Mitilene.
44020015	Ompa niki̱skej, iwá̱n ipan se'ya día nipanojkej ite̱noj tajkóta̱l yej ito̱ka̱' Quío. Iwá̱n ipan se' día nasikej ipan a̱ltepe̱' yej ito̱ka̱' Samos, ompa ka̱n moketza a̱ka̱lmej. No̱ nimoketzkej a̱ltepe̱' Trogilio, iwá̱n ipan se'ya día nasitoj a̱ltepe̱' Mileto.
44020016	Ijkó̱n nikchijkej iga Pablo ayá̱' kine' mawejka̱wa poxsan ipan ta̱jli yej ito̱ka̱' Asia, ayá̱' kine' mayawi Éfeso iga kinekiá magui' maásiya Jerusalén iga maono ompa siga wel kua̱' mochi̱was ilwi' yej kijliáj Pentecostés.
44020017	Kua̱' asikej Mileto, Pablo tati̱tan iga mawi̱kika̱n yej tayaka̱ntokej yej kitokaj Jesucristo yej cha̱ntitokej Éfeso.
44020018	Kua̱' asikej, Pablo kijtoj: —Amejwa̱n ankimatij ken iga ninemi' este kua̱' achto nasi' Asia.
44020019	Nochipa nonoya amowa̱n iwá̱n nikchij ken ne̱tekimaka toTe̱ko, iwá̱n ayá̱' nimoweyimati. Ne‑ikno̱chijkej wa̱n este ne̱mikti̱jnekiáj sekin judiyojmej.
44020020	E' ayá̱' nikajtej iga nimitzne̱xtiliáj nochi yej mitzpale̱wiáj. Nimitzmachtijkej tajkoa̱ltepe̱' ka̱n anmiakejmej anntakaktoyaj iwá̱n no̱ amochajcha̱mej.
44020021	Nikne̱xtilia̱ya judiyojmej iwá̱n no̱ yej ayéj judiyojmej iga makikajte̱wáka̱nya iga kichi̱waj yej aye̱kti wa̱n makina̱'techo̱ka̱n Dios iwá̱n makicre̱do̱ka̱n toTe̱ko Jesucristo.
44020022	Iná̱n ne̱tekimaka el Espíritu Santo iga maniá Jerusalén, e' nej ayá̱' nikmati te̱ yawij ne̱chi̱wili̱tij ompiga.
44020023	Nikmátisan iga el Espíritu Santo ne‑ijliá iga ipan nochi a̱ltepe̱mej ka̱nsan nia̱ti yawij ne̱pre̱sojwi̱tij iwá̱n yawij ne‑ikno̱chi̱watij.
44020024	E' nej nité̱ ayá̱' ne̱yo̱lmiktiá malej iga manimiki; san nikneki manikye̱'tami notekipáno̱l yej toTe̱ko Jesús ne̱má'. Inó̱n tekipáno̱l iga manikpowa ye̱'noti̱ciaj yej te̱ne̱xtiliá iga Dios te̱poxneki, iwá̱n nipa̱ki iga inó̱n nikchi̱wa.
44020025	’Iwá̱n iná̱n nikmati iga nisé̱ de amejwa̱n yej nimitzpowilijkej ken reina̱rowa Dios, nike̱man ayo' anne‑itaskej.
44020026	Inó̱n iga nikneki manimitzijli̱ka̱n iga ayéj nej notechko siga agaj ayá̱' kicre̱doj.
44020027	Nej nochi nimitzijlijkej ken Dios kineki iga xikmatika̱n, nité̱ ayá̱' i̱ya̱ntika̱wi'.
44020028	Inó̱n iga xikitaka̱n ken iga xiye̱'nemika̱n. Ijko̱nsan no̱ xikitaka̱n iga maye̱'nemika̱n tokni̱wa̱n yej kitokaj Jesucristo. Porque amejwa̱n el Espíritu Santo mitzta̱lkej iga xikitaka̱n tokni̱wa̱n yej toTe̱ko Jesucristo kikowa' iga iyesyo.
44020029	Pues nej nikmati iga kua̱' nimitzkajte̱wáskeja, wi̱kiskej sekin yej kinekiskej mamitzpojpolo̱ka̱n amejwa̱n yej ankitokaj toTe̱ko. Ayompa mitzmachti̱skej iga xiki̱saka̱n pan ye̱'ojti, ken tikita mitzkua̱jnekij ken lo̱bojmej kikuaj borre̱gojmej.
44020030	Iwá̱n onoskej de améjwa̱nsan yej yawij mitzmachti̱tij, e' takajka̱ya̱wáskejpa ka̱nsan makitokaka̱n tokni̱wa̱n yej kitókaja Cristo.
44020031	Inó̱n iga ximocuida̱ro̱ka̱n iwá̱n xikejla̱mikika̱n iga e̱yi años, semilwi' iwá̱n senyówal este nicho̱kaya iga nimitzno̱no̱tztoyaj sejsé̱ de amejwa̱n.
44020032	’Iná̱n nokni̱wa̱n nimitzta̱liáj ipan ima̱' Dios iga mamitzo̱mema̱wi̱ka̱n iga yéj poxsan mitznekij. Amo xike̱lka̱waka̱n itájto̱l yej te̱pale̱wiá iwá̱n te‑ijliá iga Dios poxsan te̱cho̱kiliá iwá̱n mitzmakaskej yej ye̱kti kua̱' tonoskej seka̱n wa̱n nochi tokni̱mej yej yéj kitapejpen.
44020033	Ayí̱' nikne' manikui̱li agaj itomi̱n niga itzótzol.
44020034	Ma̱jwa', amejwa̱n ankimatij iga nej nitekipanoj iga wel manikpiá yej ne̱polowa iwá̱n iga yej íwa̱n nisenemiáj.
44020035	Ijkó̱n nochipa nimitzne̱xtilijkej iga se̱ matekipano. Ijkó̱n wel tikpale̱wiáj yej akipiáj nité̱, amo matike̱lka̱waka̱n itájto̱l toTe̱ko Jesús, ka̱n kijtoj: “Má̱j pa̱ki yej tamaka, que yej kimakaj.”
44020036	Kua̱' tami' inó̱n kijtoj, Pablo motankua̱ketza', iwá̱n sen‑ora̱dojkej iwa̱mej.
44020037	Nochi cho̱kakej, kikechna̱palojkej, iwá̱n kipipitzojkej Pablo.
44020038	Iwá̱n poxsan mokno̱matikej iga Pablo kijtoj iga ayo' má̱j kitaskej. Iwá̱n kojmakatoj este ka̱n tejkaj ipan weyi á̱ka̱l.
44021001	Kua̱' nikajtéjkeja tokni̱wa̱n yej kitokaj Jesucristo, nitejkajkej ipan weyi á̱ka̱l iwá̱n niajkij ipan a̱ltepe̱' yej ito̱ka̱' Cos. Ipan se'ya día niajkij ipan se'ya a̱ltepe̱' yej ito̱ka̱' Rodas. Iwá̱n después nasitoj ipan a̱ltepe̱' yej ito̱ka̱' Pátara.
44021002	Ompa Pátara nikasikej se̱ weyi á̱ka̱l yej yawi Fenicia, iwá̱n ípan nitejkajkej iwá̱n niájkija.
44021003	Kua̱' nemi nipanowaj nikitakej tajkóta̱l yej ito̱ka̱' Chipre, inó̱n tajkóta̱l ka̱wi' noo̱pochka̱mpamej, iwá̱n niajki este Siria. Iwá̱n nitemojkej a̱ltepe̱' Tiro porque inó̱n weyi á̱ka̱l ka̱n nia̱yaj ompa kitatemowijkej.
44021004	Ompa nikasitoj tokni̱wa̱n yej kitokaj Jesucristo, iwá̱n nikajkej iwa̱mej siete días. Iwá̱n el Espíritu Santo kitajla̱ntijkej ino̱mej tokni̱wa̱n iga makijli̱ka̱n Pablo iga amo mayawi Jerusalén.
44021005	E' kua̱' pánoja siete días, niki̱skej ompa. Iwá̱n nochi tokni̱wa̱n iwá̱n isiwa̱mej iwá̱n ipilowa̱n, neojmakatoj este playa. Ompa nimotankua̱ketzkej iga ni‑ora̱dojkej.
44021006	Iwá̱n nimonawatijkej este nimona̱palojkej iwá̱n nitejkájkeja ipan weyi á̱ka̱l; iwá̱n tokni̱wa̱n yájkija icha̱mej.
44021007	Niki̱skej Tiro iwá̱n nasitoj ipan a̱ltepe̱' yej ito̱ka̱' Tolemaida, ompa tamati' iga ninemiáj ipan weyi á̱ka̱l. Ompa niksaluda̱ro̱toj tokni̱wa̱n yej kitokaj Jesucristo, iwá̱n se̱ día ompa nika̱wikej iwa̱mej.
44021008	Ipan se'ya día, Pablo iwá̱n yej íwa̱n nonoyaj niki̱skej wa̱n nasikej a̱ltepe̱' Cesarea. Ompa niajkij cha̱n Felipe yej kipowa ye̱'noti̱ciaj de Jesucristo, yejwa' se̱ de ino̱mej siete dia̱conojmej yej kitapejpenkej apo̱stolejmej; iwá̱n nikajkej icha̱n.
44021009	Felipe kipiaya na̱wi itakomej yej Dios kitajto̱lmakayaj.
44021010	Iwá̱n kua̱' mia'ya días ompa nonokej, asito se̱ profeta yej wa̱laj Judea, ito̱ka̱' Agabo,
44021011	wa̱laj ne̱paxa̱lowili̱koj. Iwá̱n kikui' icintoro̱n Pablo, mokxi‑ilpij iwá̱n moma‑ilpij iwá̱n kijtoj: —IyEspí̱ritoj Dios kijtowa iga Jerusalén judiyojmej ijkí̱n yawij kilpi̱tij yej itatki iní̱n cintoro̱n, iwá̱n yawij kentrega̱ro̱tij ipan ima̱' yej ayéj judiyojmej.
44021012	Kua̱' inó̱n nikakikej nejamej iwá̱n ino̱mej yej ompa icha̱mej Cesarea, nikijlijkej Pablo iga ayo' mayawi Jerusalén.
44021013	E' Pablo kijtoj: —¿Te iga ancho̱kaj?, ijkó̱n anne̱cho̱kismakaj. Nej niksentá̱lija nokta noa̱lmaj ayejsan iga mane‑ilpi̱ka̱n sino que no̱ niksemaka noa̱lmaj iga mane̱mikti̱ka̱n ompiga Jerusalén iga niktoka toTe̱ko Jesús.
44021014	Iwá̱n como awel nikyo̱lyama̱nkej, ijkó̱n nikajtejkej iwá̱n nikijlijkej: —Mamochi̱wa ken kineki toTe̱ko.
44021015	Kua̱' nochi panoj iní̱n, nimajabia̱rojkej wa̱n niajkij Jerusalén.
44021016	Senyajkij nowa̱mej sekin tokni̱wa̱n de Cesarea yej kitokaj Jesús. Ya̱ya no̱ se̱ ta̱ga' yej nace̱roj tajkóta̱l Chipre yej ito̱ka̱' Mnasón. Mnasón ikyay kicre̱dojto' Jesús iwá̱n ompa nikajkej icha̱n.
44021017	Kua̱' nasikej Jerusalén, yej kitokaj Jesucristo neo̱mema̱wijkej iwá̱n poxsan pa̱kikej.
44021018	Ipan se'ya día niajkij wa̱n Pablo iga nikpaxa̱lowili̱toj Jacobo, ompa no̱ nechkatoyaj nochi ancia̱nojmej.
44021019	Pablo tasaluda̱roj iwá̱n kipowa' nochi ken iga Dios kichij iga kicre̱dojkej no̱ kesiá yej ayéj judiyojmej kua̱' yéj kipowa' itájto̱l Dios.
44021020	Kua̱' kikakikej inó̱n, kiweyimati̱ltijkej Dios, iwá̱n kijlijkej Pablo: —Ta' xikítawa' nokni̱n, nigaj ono' miles yej judiyojmej yej kicre̱dójkeja ipan Jesús, iwá̱n yejamej kijtówajo' iga mamochi̱wa ken tatekimaka iley Moisés.
44021021	Ino̱mej kimati̱ltijkej iga tej tikmachtijtinemi nochi tokni̱wa̱n yej ayéj judiyojmej, tejki' tikijtowa iga ayo' mamochi̱wa ken tatekimaka Moisés, iwá̱n titatekimaka iga ayo' makicircuncida̱ro̱ka̱n ipilowa̱n, niga ayo' makichi̱waka̱n ken tejamej tiktekichi̱waj.
44021022	¿Tej, té̱ tikijtowa? Porque la gente yawij monechko̱tij kua̱' kimatiskej iga nigaj tono'.
44021023	Má̱j ye̱kti ijkí̱n xikchi̱wa ken nimitzijliáj: Onokej nigaj iwá̱n nejamej na̱wi tokni̱wa̱n yej yawij kichi̱watij ken motajto̱ltijkej wa̱n Dios.
44021024	Xikui̱gaka̱n ini̱mej na̱wi tokni̱wa̱n, iwá̱n xikchi̱wa ken kijtowa la ley iga ximochipa̱waka̱n. Iwá̱n tej xikixta̱wa iga yejamej mamokua̱tagalo̱ka̱n. Ijkó̱n yawij kitatij iga ayéj cierto yej mitzpantiáj; kitaskej iga tej tikchi̱wa ken kijtowa iley Moisés.
44021025	E' iga ino̱mej yej ayéj judiyojmej, yej no̱ kicre̱dojkej ipan Jesús, nejamej nikijkuilowilíjkeja iga ini̱nsan makichi̱waka̱n: Amo makikua̱ka̱n naka' yej momiktiliapa i̱dolojmej, iwá̱n amo no̱ makikua̱ka̱n esti, niga inakayo yo̱lka̱' yej mokechmeká̱napa, iwá̱n amo agaj mamote̱ka iwá̱n yej ayá̱' íwa̱n na̱miktito'.
44021026	Iwá̱n Pablo yajki iwá̱n ino̱mej na̱wi tajta̱ga', iwá̱n ipan se' día kichijkej ken kijtowa iley Moisés iga mamochipa̱waka̱n iyi̱xtaj Dios iwá̱n kala' weyitio̱pan‑ijti'. Después yajki kijto̱to ke̱man yawi tamiti iga inó̱n kichijtoskej, iga sejsé̱ de yejamej yawi kimakati iyofre̱ndaj.
44021027	E' kua̱' asiaya siete día, sekin judiyojmej yej wa̱lkej ipan ta̱jli de Asia kitakej iga Pablo ono' weyitio̱pan iwá̱n kiyokachijkej iga makuejkuesiwika̱n nochi gente, iwá̱n ki‑onkawijkej Pablo
44021028	iwá̱n tzajtzikej: —¡Nokni̱wa̱n de Israel, xine̱pale̱wi̱ka̱n! Porque iní̱n ta̱ga' tamachtijtinemi no̱ya̱n iga ayá̱' tiye̱'nemij tejame̱n tijudiyojmej, iga aye̱kti iley Moisés iwá̱n ay' kiye̱'ita toweyitio̱pan. Iwá̱n ayejsan iga inó̱n, sino que iná̱n no̱ kakij weyitio̱pan‑ijti' sekin grie̱gojmej. Iga ijkó̱n kichi̱waj yej aye̱kti ka̱n moweyimati̱ltiá Dios.
44021029	Ijkó̱n kijtowa̱yaj iga kitakej senemiáj iwá̱n se̱ yej ito̱ka̱' Trófimo yej icha̱n Éfeso, yejamej kijtojkej anka senkalakkej ipan weyitio̱pan.
44021030	Iwá̱n la gente kuejkuesiwikej, motalojkej iga kiki̱tzki̱toj Pablo. Kiwawatatzojtiki̱xtijkej weyitio̱pan‑ijti', iwá̱n nimaní̱n kitzajtzakkej kalte̱mej.
44021031	Kimiktiá̱yaja Pablo kua̱' kimati̱ltijkej comandante yej kimanda̱rowa solda̱dojmej iga nochi gente de Jerusalén kuejkuesitokej.
44021032	Iwá̱n comandante kinechkoj isolda̱dojmej iwá̱n solda̱dojmej yej má̱j tayaka̱ntokej. Iwá̱n motalojtiajkij ka̱n monechko̱lo̱'. Kua̱' kitakej iga némiya asij solda̱dojmej, ayo' má̱j kimagakej Pablo.
44021033	Iwá̱n comandante yej kimanda̱rowa solda̱dojmej kiki̱tzkij Pablo iwá̱n tatekimá' iga mamo‑ilpi iga o̱me cadena. Iwá̱n tatajtan a̱'yéj i̱n, iwá̱n te̱ kichij.
44021034	E' la gente tzajtzitoyaj, iwá̱n ayá̱' sansé̱ kijtowa̱yaj, sekin kijtowayaj se', iwá̱n sekin se'pa kijtowa̱yaj. Iwá̱n akojasiá te̱ kijtojtoyaj la gente iga o̱yojtoyaj. Iwá̱n tatekimá' iga makiwi̱gaka̱n Pablo iwé̱kal solda̱dojmej ka̱n cha̱ntitokej.
44021035	Kua̱' asitoj ka̱n iyescale̱rajyo wé̱kal, solda̱dojmej kajkoktiajkij Pablo iga amo te̱ makichi̱wili̱ka̱n iga poxsan kuesitoyaj.
44021036	Porque itepotztajmej nochi tzajtzitiwi̱tziáj. Kijtowa̱yaj: —¡Mamíkiya!
44021037	Kua̱' némiya kakiáj Pablo ipan iwé̱kal solda̱dojmej, Pablo tatajtan, kijlij comandante: —¿Ix wel nitajto̱j mowa̱n? Iwá̱n comandante kijtoj: —¡Mataj wel no̱ titajtowa griego!
44021038	Mataj tej ayéj inó̱n egipcio yej ikya kipe̱waltijka guerra iwá̱n kiwi̱ga' ipan desierto cuatro mil yej tamiktiáj.
44021039	Pablo kijtoj: —Nej nijudiyoj. Nej ninace̱roj Tarso, se̱ a̱ltepe̱' yej ayéj ná̱mo̱l yej ono' ipan íta̱l Cilicia. E' nimitztajtaniliá iga achi manitajto iwá̱n la gente.
44021040	Iwá̱n comandante kijlij iga wel. Entonces Pablo moketza' ompa ka̱n onoya ipan iyescale̱rajyo wé̱kal. Iwá̱n kajko' ima̱' iga la gente ay'ya matzajtzitoka̱n. Iwá̱n ni agaj ayo' tajtoj iwá̱n Pablo tajtoj ipan hebreo, kijtoj:
44022001	—Nokni̱wa̱n iwá̱n te̱tajwa̱n, xikakika̱n ken iga nia nimotajtowili̱ti amo‑i̱xtaj.
44022002	Kua̱' kikakikej iga nemi tajtowa ipan hebreo, ay'ya nokta semi te̱ kijtojkej, san takaktikajkej. Iwá̱n Pablo kijtoj:
44022003	—Nejwa' nijudiyoj. Ninace̱roj a̱ltepe̱' Tarso yej ono' ipan íta̱l Cilicia, e' nimoskaltij nigaj Jerusalén iwá̱n ne̱machtij Gamaliel. Ijkó̱n nimomachtij ken iga motoka la ley yej Dios tamá', kimá' to‑ikyapatajwa̱n. Nochipa nikyo̱lmaka iga manikchi̱wa ken kineki toDio̱s, ijkó̱n kensan iná̱n amejwa̱n ankichi̱waj.
44022004	Ikya nej nikte̱mojtinemiáj iga nikmiktia̱yaj yej kitokaj iyojwi Jesús iwá̱n nikpre̱sojwia̱yaj tajta̱ga' iwá̱n siwa̱tkej.
44022005	Ije̱fej sacerdo̱tejmej iwá̱n we̱wetkej yej tayaka̱ntokej ipan topaí̱s kimela'matij iga iní̱n nikchi̱waya. Yejamej ne̱makakej a̱ma' iga manikui̱guili yej manda̱rowaj Damasco. Niajki ompiga iga nikte̱mo̱to yej kitokaj Jesús iga manikuajligaka̱n Jerusalén iga manikikno̱chi̱waka̱n.
44022006	’E' kua̱' nemi nia ipan ojti iwá̱n nasitia̱yay Damasco, ken tajkodía ne̱we̱jta̱wi̱ko se̱ ti'ti yej wa̱laj ipan cielo.
44022007	Iwá̱n niwetzi' este ta̱lpan. Iwá̱n nikagui' a̱'pa ijkí̱n ne‑ijlij: “Saulo, Saulo, ¿te iga tine̱te̱mojtinemi iga tine‑ikno̱chi̱wa?”
44022008	Iwá̱n nej niktajtan: “¿A̱'yéj in tej, noTe̱ko?” Iwá̱n ne‑ijlij: “Nej niJesús de Nazaret yej nemi tine‑ikno̱chi̱wa.”
44022009	Yej íwa̱n nisenya̱yaj kitakej inó̱n ti'ti iwá̱n majmawikej; e' ayá̱' kikakikej itájto̱l yej ne̱no̱tza'.
44022010	Iwá̱n niktajtan: “¿NoTe̱ko, te̱ nikchi̱was?” Iwá̱n toTe̱ko ne‑ijlij: “Ximoketza, iwá̱n xaj Damasco. Ompiga yawij mitzijli̱tij nochi te̱ tia tikchi̱wati.”
44022011	E' como inó̱n ti'ti ne̱pachatilij, yej íwa̱n ninemiáj ne̱wila̱ntiajkij este Damasco.
44022012	’Ompa onoya se̱ ta̱ga' yej ito̱ka̱' Ananías, yéj nochipa kichi̱wa ken kijtowa iley Moisés, nochi judiyojmej yej ompa icha̱mej Damasco ye̱'tajtowa̱yaj iga inó̱n Ananías.
44022013	Ananías wa̱laj ne‑itako. Kua̱' asi' ne‑ijlij: “Nokni̱n Saulo, sejya xitachá.” Iwá̱n íkua̱'san sej nitachá', iwá̱n nikíta'ya Ananías.
44022014	Iwá̱n ne‑ijlij: “IDio̱s to‑ikyapatajwa̱n mitztapejpen ikyay iga xikmati te̱ kichi̱wasneki iwá̱n tej, iwá̱n iga xiki̱xmati Jesús yej ayí̱' kichi̱wa yej aye̱kti iwá̱n iga xikaki ima̱tika tajtowa.
44022015	Porque tej tia titajto̱ti de yéj iyi̱xtaj nochi gente iwá̱n tikpowas yej tikita' iwá̱n yej tiká'.”
44022016	Ne‑ijlij: “¿Teo' má̱j tikchá? Ximoketza iwá̱n ximobautiza̱ro, xiktajtanili toTe̱ko Jesús iga mamitze̱lka̱wili yej tikchij yej aye̱kti.”
44022017	’Kua̱' niájkiya Jerusalén, niajki weyitio̱pan iga ni‑ora̱do̱to, iwá̱n nikita' se̱ visión.
44022018	Nikita' toTe̱ko iwá̱n ne‑ijlij: “Xikí̱saya nimaní̱n Jerusalén, porque ayá̱' mitztajto̱lkuiskej kua̱' titajto̱j de nej.”
44022019	Nej nikijlij: “NoTe̱ko, yejamej kimatij iga nej nia̱ya ipan nochi itio̱pamej iga nikpre̱sojwia̱yaj iwá̱n nikmagayaj yej mitzcre̱dojtokej.
44022020	Iwá̱n kua̱' kimiktijkej Esteban yej kipowaya motájto̱l, ompa nonoya iwá̱n no̱ nikijtowa̱ya iga makimikti̱ka̱n. Iwá̱n ino̱mej yej tamiktijkej, nej nicuida̱rowilijtoyaj itzotzolmej.”
44022021	E' toTe̱ko ne‑ijlij: “Xaja, porque nia nimitzti̱taniti wejka iga xikta̱tapo̱wi̱tij yej ayéj judiyojmej.”
44022022	Ompa tamati' iga santakaktoyaj la gente, pe̱' tzajtzikej iga kijtojkej: —¡Mamíkiya! ¡Iní̱n ta̱ga' akajasi iga maono!
44022023	Ma̱jsan tzajtziáj, kitzejtzelowa̱yaj itzotzolmej iwá̱n kipata̱naltia̱yaj ta̱lpíno̱l.
44022024	Comandante tatekimá' iga Pablo makaki̱ka̱n ipan iwé̱kal solda̱dojmej, iwá̱n tatekimá' iga makimagaka̱n iga wel makijto te íga nokta ijkó̱n kitzajtziliáj.
44022025	E' kua̱' kilpitókeja in Pablo iga yáwija kimagatij, kijlij capitán yej kimanda̱rowa sekin solda̱dojmej: —¿Ix ye̱kti iga anne̱yokamagaj kua̱' aya ankimatij siga ayompa nikchij? Nej niciudadano romano.
44022026	Kua̱' inó̱n kikagui' capitán, yajki kitato comandante, iwá̱n kijlij: —¿Te̱taj nemi tikchi̱wa? Matajki' ini̱nwa' ta̱ga' se̱ ciudadano romano.
44022027	Entonces inó̱n comandante yej má̱j manda̱rowa yajki kitajtanito Pablo, kijlij: —¿Ix melá̱' iga tej ciudadano romano? Pablo kijtoj: —Kena.
44022028	Entonces inó̱n comandante kijtoj: —Nej ne̱wi̱guilij komati tomi̱n iga manimochi̱wa ciudadano romano. Pablo kijtoj: —E' nej ijkó̱n nokta ninace̱roj iga notaj no̱ ciudadano.
44022029	Iga inó̱n kijtoj, yej kimagayaj Pablo kikajtéjkeja iwá̱n este inó̱n comandante momajtij iga kimati' iga Pablo cuidadano romano iwá̱n iga kilpitoyaj iga cadena.
44022030	Ipan se'ya día, comandante kinekiá makimati te íga judiyojmej kite̱lwijkej Pablo, iwá̱n kixiton ka̱n ilpitoya iga cadena, iwá̱n kinechkoj yej kimanda̱rowa sacerdo̱tejmej iwá̱n nochi judiyojmej yej manda̱rowaj. Entonces kiki̱xtij Pablo ka̱n ilpitoya, iwá̱n kiwi̱gakej ka̱n nechkatokej.
44023001	Pablo kitachi̱lij yej kimanda̱rowaj judiyojmej, iwá̱n kijtoj: —Nokni̱wa̱n, nej nikmati ipan noa̱lmaj iga este iná̱n, niye̱'nemi iyi̱xtaj Dios.
44023002	Entonces Ananías yej kimanda̱rowa sacerdo̱tejmej tatekimá' iga yej onoyaj iná̱' Pablo makite̱ntatzi̱naka̱n.
44023003	E' Pablo kijtoj: —Dios yawi mitzmagati tej. Ígasan timoweyimati iga tiye̱'nemi, sie̱n ayá̱'. Siga tej ompa te̱wato' iga titajuzga̱rowa kensan kijtowa la ley, ¿te iga titatekimaka iga mane̱magaka̱n?, ayá̱' ijkó̱n kijtowa la ley.
44023004	Yej ompa onoyaj kijtojkej: —¿Iwá̱n ijkó̱n tikte̱nkuepiliá ije̱fej sacerdo̱tejmej yej kiservi̱rowa Dios?
44023005	Iwá̱n Pablo kijtoj: —Nokni̱wa̱n, nej anikmatiá siga iní̱n in yej kimanda̱rowa sacerdo̱tejmej. Pues ijkí̱n kijtowa ka̱n ijkuilijto': “Amo xikma̱lijli yej kimanda̱rowa moge̱ntej.”
44023006	Entonces Pablo kita' iga ompa onoyaj saduceojmej iwá̱n sekin fariseojmej. Iwá̱n tajtoj recio: —Nokni̱wa̱n, nej no̱ nifariseo, iwá̱n notajwa̱n no̱ fariseojmej. Nemi anne̱juzga̱rowaj iga nicre̱dowa iga ojpa‑isaskej yej miktokej.
44023007	Kua̱' inó̱n kijtoj Pablo, fariseojmej iwá̱n saduceojmej pe̱' iga mokue̱kuejkuesojkej iwá̱n moyojyokatijkej.
44023008	Porque yej saducéojpa kijtowaj iga ay'ya ojpa‑isaskej yej mikikej. Kijtowaj iga ateyi a̱ngelejmej niga espi̱ritojmej; e' yej fariseo kena kicre̱dowaj ini̱mej.
44023009	Iwá̱n nochi tzajtzikej iga tajtajtojkej; iwá̱n sekin fariseojmej yej tamachtiáj ipan iley Moisés moketzkej iwá̱n kijtojkej: —Iní̱n ta̱ga' ayá̱' nemi kichi̱wa yej aye̱kti. ¿Qué tal si se̱ espíritu o se̱ ángel kimá' iga ijkó̱n matajto? Amo tia̱skej ico̱ntraj Dios.
44023010	E' como némiya má̱j kuejkuesiwilo, comandante majmawi' iga wel kita̱tajkotzaya̱naj Pablo. Iwá̱n kitekimá' isolda̱dojmej iga makiwi̱gaka̱n sej Pablo ipan iwé̱kal solda̱dojmej.
44023011	Iwá̱n ino̱nsan yówal Pablo ki̱xne̱xtilij toTe̱ko iwá̱n kijlij: —Pablo, amo ximajmawi. Kensan titajtoj Jerusalén iga nej, ijko̱nsan no̱ tia titajto̱ti Roma.
44023012	Kua̱' tané̱si'ya, sekin judiyojmej motajto̱ltijkej iga yawij kimikti̱tij Pablo. Iwá̱n kijtojkej iyi̱xtaj Dios iga ayá̱' nokta yawij takua̱tij niga koni̱skej nité̱ este que makimikti̱ka̱n Pablo.
44023013	Má̱j de cuarenta tajta̱ga' yej ijkó̱n kijtojkej.
44023014	Yajkij kitatoj ije̱fejmej sacerdo̱tejmej iwá̱n yej kimanda̱rowaj judiyojmej, kijli̱toj: —Nejamej nimotajto̱ltíjkeja iwá̱n nikijtojkej iyi̱xtaj Dios iga ayá̱' nokta niawij nitakua̱tij siga aya nikmiktiáj Pablo.
44023015	Iná̱n amejwa̱n iwá̱n nochi yej anmanda̱rowaj, xikijli̱ka̱n comandante iga mo̱sta mamitzwajliguili̱ka̱n Pablo, ximopajpanti̱ka̱n iga ankimatisnekij má̱j yej kichij; iwá̱n nejamej nikchi̱xtóskeja iga niawij nikmikti̱tij ipan san‑ojti.
44023016	E' ipiltzi̱n isiwa‑ikni̱n Pablo, kimati' iga kimikti̱jnékija Pablo. Yajki kimati̱lti̱to este ka̱n pre̱sojtito'.
44023017	Entonces Pablo kino̱tza' se̱ capitán yej kimanda̱rowa solda̱dojmej iwá̱n kijlij: —Xikui̱ga iní̱n chokotzi̱n ka̱n ono' comandante, porque yéj yawi kijli̱ti te̱pa iteki.
44023018	Entonces in capitán kiwi̱ga' inó̱n chokotzi̱n ka̱n ono' comandante iwá̱n kijlij: —Pablo, yej ono' preso, ne‑ijlij iga manimitzwajliguili iní̱n chokotzi̱n, porque te̱pa mitzijli̱jneki.
44023019	Inó̱n comandante kiwila̱ntiajki inó̱n chokotzi̱n iga kiwi̱ga' ka̱n iyokamej, iwá̱n kitajtan: —¿Te̱ tine‑ijli̱jneki?
44023020	Inó̱n chokotzi̱n kijtoj: —Judiyojmej motajto̱ltijkej iga yawij mitztati̱tanili̱tij iga mo̱sta xikui̱ga Pablo iná̱' yej kimanda̱rowaj judiyojmej, ka̱nsanki' makimati̱lti̱ka̱n te̱ nokta kichij.
44023021	E' amo xiktajto̱lkui̱li. Porque má̱j de cuarenta tajta̱ga' yej yejáme̱mpa kojchaskej. Kijtójkeja iyi̱xtaj Dios iga atakua̱skej niga koni̱skej nité̱ este que makimikti̱ka̱n Pablo, iwá̱n iná̱n kichi̱xtokej iga makimatika̱n te̱ tia tikijto̱ti tej.
44023022	Iwá̱n comandante kijtoj iga welja yawi chokotzi̱n; e' kijlij iga amo agaj makijli nité̱ yej kijtojtoyaj.
44023023	Entonces inó̱n comandante kino̱tza' o̱me yej no̱ kimanda̱rowa solda̱dojmej iga makitekimaka mamalista̱ro̱ka̱n doscientos solda̱dojmej yej nejnentia̱skej iwá̱n setenta soldado yej maya̱ka̱n ipan kawa̱yoj, iwá̱n doscientos yej makiwi̱gaka̱n ila̱nzajmej iga maya̱ka̱n a̱ltepe̱' Cesarea tayowaka̱n las nueve.
44023024	Iwá̱n kijlijkej no̱ iga makixi̱lajti̱ka̱n se̱ kawa̱yoj ka̱n Pablo tejkatiá̱j. Iwá̱n tatekimá' iga makitaka̱n iga Pablo maye̱'asiti ite̱noj gobernador Félix.
44023025	Iwá̱n inó̱n comandante kiti̱tan wa̱n yejamej se̱ a̱ma':
44023026	“Annogobernado̱rmej Félix yej nimitzpoxye̱'itaj, mitzsaluda̱rowa Claudio Lisias.
44023027	Iní̱n ta̱ga' kiki̱tzkijkej judiyojmej iga kimiktiá̱yaja. Iwá̱n kua̱' nikmati' iga no̱ ciudadano romano, niajki iwá̱n nosolda̱dojmej iwá̱n nikma̱nawij.
44023028	Iwá̱n nikui̱ga' ite̱noj yej kimanda̱rowaj judiyojmej iga manikmati te íga kiki̱tzkijkej.
44023029	Iwá̱n nikmati' iga kiki̱tzkijkej iga san itechko ileymej, e' akajasi iga mamomikti niga mayawi kuákalko.
44023030	E' kua̱' nikmati' iga judiyojmej motajto̱ltíjkeja iga yawij kimikti̱tij, iná̱n ompiga nimitzti̱taniliá. Iwá̱n nikijlij yej tate̱lwiáj iga makijto̱ka̱n mote̱noj te̱ kikuesowaj. Xiye̱'ono.”
44023031	Iwá̱n solda̱dojmej kichijkej kensan kitekimakakej iwá̱n tayowaka̱n kiwi̱gakej Pablo, este ipan se̱ a̱ltepe̱' yej ito̱ka̱' Antípatris.
44023032	Ipan se'ya día ino̱mej solda̱dojmej yej ikxinejnentiajkij ómpaya mokuepkej, yájkija sej iwé̱kal solda̱dojmej, iwá̱n yej nemiáj ipan kawa̱yoj yajkij iwá̱n Pablo.
44023033	Kua̱' asíkeja Cesarea, a̱ma' kimakakej el gobernador, iwá̱n ompa no̱ kika̱watoj Pablo.
44023034	Kua̱' el gobernador tami' kilee̱roj inó̱n a̱ma', tatajtan ka̱n icha̱n Pablo. Kua̱' kimati' iga Pablo icha̱n estado de Cilicia,
44023035	kijlij: —Nimitzkakis kua̱' wi̱kiskej yej mitzte̱lwijkej. Iwá̱n tatekimá' iga makakí̱tijo' kuákalko ipan ipala̱cioj Herodes.
44024001	Kua̱' pánoja cinco días, Ananías, yej kimanda̱rowa sacerdo̱tejmej yajki Cesarea iwá̱n sekin ancia̱nojmej iwá̱n se̱ yej tatajtowiliá yej ito̱ka̱' Tértulo. Ini̱mej yajkij ite̱noj el gobernador iga kite̱lwi̱toj Pablo.
44024002	Kua̱' ómpaya kiwajligakej Pablo, Tértulo pe̱wa' iga tate̱lwiá. Ijkí̱n kijlij Félix: —Señor gobernador, nimitzmakaj gracias, porque iga tej iná̱n nonokej tamelá̱. Iwá̱n iga tikmati ken iga titamanda̱rowa, no̱ya̱n ye̱'onolo̱'.
44024003	Nochi iní̱n yej tikchi̱wa poxsan nikye̱'itaj iwá̱n poxsan nimitzagradece̱rowaj tej weyi tekiwaj Félix.
44024004	E' aniknekij má̱j manimitzatrasa̱ro̱ka̱n, nimitztajtaniliáj achi xine̱kakika̱n.
44024005	Pues nikasikej iní̱n ta̱ga' tayojyokatijtinemi no̱ya̱n ipan iní̱n ta̱jli iwá̱n kichi̱wa iga mamoyojyokati̱ka̱n judiyojmej, iwá̱n yéjwa' in yej ken tzontekon de ino̱mej yej kitokaj Jesús de Nazaret, yej moto̱ka̱wiáj nazarenos.
44024006	No̱ kichi̱jnekiá yej pox aye̱kti iyijtiko noweyitio̱pamej de nejame̱n, inó̱n iga niki̱tzkijkej iwá̱n niknekiáj manikjuzga̱ro̱ka̱n ken kijtowa inó̱n ley yej Moisés ne̱makakej.
44024007	E' comandante Lisias kala' iwá̱n ne̱teki'tila̱nilijkej iga ne̱kui̱lijkej,
44024008	kijtoj iga yej kite̱lwiáj Pablo mawi̱kika̱n mote̱noj. Iná̱n tej moma̱tika wel tiktajtani iga xikmati te íga nikte̱lwiáj.
44024009	Iwá̱n judiyojmej yej ompa onoyaj kijtowa̱yaj iga ijkó̱n nokta.
44024010	Iwá̱n el gobernador kima̱no̱tza' Pablo iga matajto, iwá̱n Pablo kijtoj: —Kena, nipa̱ki iga manimotajtowili mo‑i̱xtaj, nej nikmati iga tej desde ikyay tono' iga juez ipan iní̱n país.
44024011	Tej moma̱tika wel titatajtani iga kipiao' doce día iga nasi' Jerusalén iga nikweyimati̱lti̱ko noDio̱s.
44024012	Iwá̱n ayagaj neasito nimokuesojto' iwá̱n agaj, niga nikuejkuesojtoya la gente, niga ipan weyitio̱pan, niga ipan itio̱pamej, niga ka̱naj ipan a̱ltepe̱'.
44024013	Ini̱mej gente awel mitzne̱xtiliáj ka̱n neasitoj nemi nikchi̱wa inó̱n yej ne̱pantiáj.
44024014	E' kena, nikijtowa iga niktoka iyojwi Jesucristo, inó̱n yej yejamej kijtowaj iga ayompa tamachtiá. Nikservi̱rowa iDio̱s notajwa̱n iwá̱n nicre̱dowa nochi yej ijkuilijto' ipan la ley iwá̱n yej kijkuilojkej profe̱tajmej.
44024015	Iwá̱n nikchi̱xto', kensan ini̱mej yej ne̱pantiáj kichi̱xtokej, iga ke̱man Dios yawi ki‑ojpa‑ixiti̱tij yej miktokej, yej kichijkej yej ye̱kti iwá̱n no̱ yej kichijkej yej aye̱kti.
44024016	Inó̱n iga nikneki nochipa maniyo̱lchipaktito iyi̱xtaj Dios iwá̱n iyi̱xtaj la gente.
44024017	’Mia' xiwi' ninentinemi' wejwejka, iná̱n niwa̱laj ipan nopaí̱s nikuajli̱' tomi̱n iga nikmakaj yej amotapialiáj iwá̱n nikmakako ofrenda noDio̱s.
44024018	Inó̱n nikchijtoya kua̱' sekin judiyojmej yej icha̱mej ipan estado de Asia neasitoj weyitio̱pan‑ijti', nemi nimochipa̱wa ken kijtowa iley Moisés, e' ayá̱' nimiakejmej niga ni‑o̱o̱yojtoyaj.
44024019	Ino̱mej judiyojmej katka nigaj maonoka̱n iga mane̱te̱lwi̱ka̱n mote̱noj siga kitakej iga nemi nikchi̱wa yej aye̱kti.
44024020	Siga ayéj ijkó̱n, ini̱mej makijto̱ka̱n siga neasilijkej tejté̱ yej aye̱kti kua̱' nonoya ite̱noj yej kimanda̱rowa judiyojmej.
44024021	O anka ne̱te̱lwiáj iga nikijtoj recio iyi̱xtaj yejamej: “A̱man anne̱juzga̱rowaj iga nicre̱dowa iga ojpa‑isaskej yej miktokej.”
44024022	Kua̱' inó̱n kiká' Félix, iga kipoxmati de iyojwi Jesucristo, kijtoj: —Ijko̱no' maka̱wi este que maasi in comandante Lisias iga yáwi‑o' ne̱powili̱ti ken kita' yej ankichijkej.
44024023	Iwá̱n Félix kitekimá' capitán iga Pablo ompa makipiaka̱n, e' achi makichi̱wa ken kinekis wa̱n kua̱' asij yej kipaxa̱lowiliáj wel mapano̱ka̱n iga makiyo̱lchika̱waka̱n.
44024024	Kua̱' pánoja achi mia' días, Félix iwá̱n Drusila yej isíwa̱'pa yej no̱ judío, wa̱lkej ka̱n ono' Pablo. Entonces Félix tati̱tan iga makino̱tzatij Pablo iwá̱n kikakikej yej kijtoj iga kén se̱ wel mamoconfia̱ro ipan Jesucristo.
44024025	Ta̱tapowa' ken iga se̱ ta̱ga' maye̱'nemi, iwá̱n ken iga se̱ wel mamoyo̱ltakua̱wili iga amo makichi̱wa yej aye̱kti, iwá̱n ken iga Dios yawi tajuzga̱ro̱ti ke̱man. Kua̱' inó̱n kiká' Félix, momajtij. Kijtoj: —Iná̱n xaja. Kua̱' até̱ nikchijtos nimitztati̱tanili̱j sej iga xiwi̱ki.
44024026	Félix kinekiá iga Pablo makimaka tomi̱n iga wel makimajka̱wa. Inó̱n iga kino̱tza' mia' ve̱j iga mata̱tapowa íwa̱n.
44024027	Kua̱' pánoja o̱me años kí̱sa'ya Félix iga gobernador iwá̱n ka̱wi' Porcio Festo. E' Félix kinekiá makiye̱'itan judiyojmej, inó̱n iga kikajtej preso Pablo.
44025001	Festo asi' a̱ltepe̱' Cesarea iga móchija gobernador. Iwá̱n kua̱' pánoja e̱yi días ki̱sa' Cesarea iga yájkiya Jerusalén.
44025002	Ompa yej ije̱fejmej sacerdo̱tejmej iwá̱n judiyojmej yej má̱j tayaka̱ntokej yajkij ka̱n onoya Festo iga kite̱lwitoj Pablo.
44025003	Kijlijkej iga achi matatekimaka iga Pablo makiwi̱gaka̱n Jerusalén. Ino̱mej kejla̱ntoyaj iga Pablo makimikti̱ka̱n ipan ójtisan.
44025004	E' Festo kijtoj iga Pablo pre̱sojtito' Cesarea. Iwá̱n kijtoj iga awejka̱was ima̱tika ya̱j ompiga.
44025005	Ijkí̱n kijtoj: —Maya̱ka̱n nowa̱n yej mitzmanda̱rowaj, iwá̱n siga inó̱n ta̱ga' kichij tejté̱ yej aye̱kti, ompígaya makite̱lwi̱ka̱n.
44025006	Festo onoya Jerusalén ken ocho o diez días iwá̱n mokuepa' Cesarea. Ipan se'ya día yajki mota̱li̱to ka̱n tajuzga̱rowa iwá̱n tatekimá' iga mamokuiti Pablo.
44025007	Kua̱' asi' Pablo, kiyawalojkej ino̱mej judiyojmej yej wa̱lkej Jerusalén. Kijtojkej iga kichij kuajkuantas yej aye̱kti ka̱nsan makima̱wetzi̱lti̱ka̱n, e' awel nokta kine̱xtijkej iga kichij tejté̱.
44025008	Pablo ijkí̱n motajtowilij: —Nej ayá̱' nemi nikchi̱wa nité̱ yej aye̱kti, niga ico̱ntraj ileymej judiyojmej, niga ico̱ntraj weyitio̱pan, niga ico̱ntraj rey César yej kigoberna̱rowa Roma.
44025009	E' Festo kinekiá makiye̱'itaka̱n judiyojmej. Entonces kitajtan Pablo: —¿Ix tia̱jneki Jerusalén iga ompiga manikita ix ijko̱nya ken nemi mitzpantiáj?
44025010	Pablo kijtoj: —Nija nono' ka̱n rey César mitzta̱lij iga xitajuzga̱ro, kajasi iga nigaj mane̱juzga̱ro̱ka̱n. Tej tikmati iga judiyojmej ayá̱' nemi nikchi̱wiliá yej aye̱kti.
44025011	Siga nikchij yej aye̱kti yej kajasi iga mane̱mikti̱ka̱n, puej mane̱mikti̱ka̱n; e' siga nemi ne̱pantiajsan, ijkó̱n ayagaj wel mane̱yokawi̱ga ipan ima̱mej judiyojmej. Niktajtani iga mane̱juzga̱ro ima̱tika rey César.
44025012	Festo tajtoj iwá̱n yej tano̱no̱tzaj iga makimati te̱ kichi̱was, wa̱n kijlij Pablo: —Tiktajtan iga mamitzjuzga̱ro rey César, pues nia nimitzti̱taniti ompiga ka̱n ono' yéj.
44025013	Kua̱' panoj sekin días, rey Agripa iwá̱n Berenice yej isiwa̱' yajkij Cesarea iga kipaxa̱lowili̱toj Festo.
44025014	Como ompa onoyaj mia' días, Festo kipowilij Agripa te íga Pablo ono' preso, kijlij: —Nigaj ono' se̱ ta̱ga' yej Félix kikajtej preso.
44025015	Kua̱' nonoya Jerusalén ne‑itatoj yej kimanda̱rowaj sacerdo̱tejmej iwá̱n ancia̱nojmej yej kimanda̱rowaj judiyojmej. Ne̱tajtanilia̱yaj iga manikijto iga kajasi iga mamomikti Pablo.
44025016	Nej nikijlij iga yej manda̱rowa Roma ayí̱' tatekimaka iga mamomikti agaj siga yej kite̱lwiáj aya motajtowiliá iyi̱xtaj yej tate̱lwiáj.
44025017	Inó̱n iga kua̱' ino̱mej wa̱lkej nigaj, ay'ya má̱j te̱ nikijtoj sino que kua̱' tane̱si' niajki ka̱n nitajuzga̱rowa, iwá̱n nitatekimá' iga makiwajligaka̱n inó̱n ta̱ga'.
44025018	E' kua̱' ómpaya onokej yej tate̱lwiáj, ayá̱' kijtojkej nité̱ ken nej nikejla̱ntoya.
44025019	Sino que kite̱lwia̱yaj iga kén iga yéj kicre̱dowa Dios, iwá̱n iga se̱ yej ito̱ka̱' Jesús yej migui'. Iwá̱n Pablo kijtowa iga iní̱n Jesús isato'.
44025020	E' como nej ay'ya nikmatiá te̱ nikchi̱waya, niktajtan Pablo siga kinekiá iga mayawi Jerusalén iga ompiga makijuzga̱ro̱ka̱n iga inó̱n yej kite̱lwiáj.
44025021	E' yéj kitajtan iga makijuzga̱ro el rey César, iwá̱n nitatekimá' iga mapre̱sojtito este kua̱' nikti̱tanis iyi̱xtaj César.
44025022	Iwá̱n Agripa kijtoj: —Nej no̱ nikakisneki ken iga ta̱tapowa inó̱n ta̱ga'. Iwá̱n Festo kijtoj: —Mo̱sta tikakis.
44025023	Ipan se'ya día asitoj Agripa iwá̱n Berenice iwá̱n sekin yej manda̱rowaj ipan weyi‑a̱ltepe̱' no̱ kitokatia̱yaj yej kimanda̱rowaj solda̱dojmej. Kilwichi̱wilijtiajkij este ijkó̱n kalakkej ka̱n manda̱ro̱lo. Iwá̱n Festo tatekimá' iga makiwajligaka̱n Pablo.
44025024	Festo kijtoj: —Rey Agripa, iwá̱n amejwa̱n yej nij amonokej, nija ono' in iní̱n ta̱ga'. Mia' judiyojmej yej de Jerusalén iwá̱n no̱ yej de nigaj Cesarea kite̱lwijkej iwá̱n este tzajtzikej iga ne̱tajtanilijkej iga mamomikti.
44025025	E' nej anikasilij tejté̱ yej aye̱kti yej kajasi iga mamomikti, e' como yéj kitajtan iga makijuzga̱ro rey César Augusto, inó̱n iga nia nikti̱tanili̱ti yéj.
44025026	E' como anikasi te̱ nikijkuilowiliá rey César iga anikasiliá nité̱ yej aye̱kti kichij iní̱n ta̱ga', inó̱n iga nimitzwajliguilijkej amejwa̱n. Nimitzwajliguiliá tej nokta Rey Agripa. Tej xikita siga kichij tejté̱ yej aye̱kti, ijkó̱n welja tejté̱ nikijkuilowili̱j.
44025027	Porque akajasi iga manikti̱tani se̱ preso siga anikmati te̱ nokta kichij.
44026001	Iwá̱n Agripa kijlij Pablo: —Wel ximotajtowili. Iwá̱n Pablo kajko' ima̱', iwá̱n pe̱' tajtoj, kijtoj:
44026002	—Nipa̱ki iga nono' mote̱noj rey Agripa, iga wel manimotajtowili de inochi yej ne̱pantiáj judiyojmej.
44026003	Porque tej tikmati nochi ken nochipa kichi̱waj judiyojmej iwá̱n no̱ tiki̱xmati ileymej. Inó̱n iga nimitztajtaniliá acho̱' xine̱kaki.
44026004	’Nochi judiyojmej ne‑i̱xmatij este kua̱' aya niyo̱lej. Kimatij ken iga ninemi' ipan nóta̱l wa̱n ipan Jerusalén.
44026005	Iwá̱n kimatij iwá̱n wel kinojma‑ijtowaj siga kinekij, iga nejwa' nokta nifariseoj este iga nichokótzi̱no'. Inó̱mejpa fariseojmej yej má̱j kichi̱waj ken ne̱machtiáj noleymej nejamej nijudiyojmej.
44026006	Iná̱n nigaj nono' iga ne̱juzga̱rowaj iga san nikchi̱xto yej Dios kijlij no‑ikyapatajwa̱n iga yawi ki‑ojpa‑ixiti̱ti yej miktokej.
44026007	Nonochimej de Israel, nikchi̱xtokej iga yawi mochi̱wati inó̱n yej kijtoj Dios. Inó̱n iga judiyojmej kiweyimati̱ltiáj Dios iwá̱n kichi̱waj ken yéj kineki, semilwi' iwá̱n senyówal. Iná̱n gobernador Agripa, sekin judiyojmej nej ne̱te̱lwijkej iga nikchi̱xto' no̱ ipan inó̱n yej kijtoj Dios.
44026008	¿Ix amejwa̱n ayá̱' ankicre̱dowaj iga Dios wel ki‑ojpa‑ixitiá yej miktokej?
44026009	’Nej no̱ ikya nikijtowa̱ya iga manikchi̱wa nochi yej wel iga manikikno̱chi̱waka̱n yej moconfia̱rowaj ipan Jesús de Nazaret.
44026010	Iwá̱n ijkó̱n nikchij Jerusalén. Ije̱fejmej sacerdo̱tejmej kiye̱'itakej wa̱n kijtojkej iga manikpre̱sojwi̱ka̱n yej kitokaj Jesucristo; iwá̱n kua̱' kimiktia̱yaj no̱ nikijtowa̱yaj iga mamomikti.
44026011	Iwá̱n mia' ve̱j nej nikikno̱chi̱wayaj ka̱nsan makikajte̱waka̱n iga moconfia̱rowaj ipan Jesucristo. Inó̱n nikchi̱waya no̱ya̱n ipan tio̱pamej iwá̱n poxsan nikijiyayaj iwá̱n nikte̱mowa̱yaj este ipan a̱ltepe̱mej yej onokej ipan se'ya país.
44026012	’Iga inó̱n nokta nej nia̱yaj weyi‑a̱ltepe̱' Damasco. Niknentiá̱yaya a̱ma' ka̱n ne̱tekimakakej ije̱fejmej sacerdo̱tejmej ken manikchi̱wa.
44026013	E' ipan ojti, tej tinorrey, ken tajkodía, nikita' ipan cielo ki̱sa' se̱ ti'ti yej ta̱wiá ma̱jya sej que to̱nati̱', ne̱ta̱wij nej iwá̱n yej íwa̱n nisenya̱yaj.
44026014	Iwá̱n nisenwetzikej nonochi̱n este ta̱lpan, iwá̱n nikagui' se̱ tájto̱l, ne̱no̱tza' ipan hebreo; ne‑ijlij: “Saulo, Saulo, ¿te iga tine‑ikno̱chi̱wa? Tejsan moma̱tika nemi timo‑ikno̱chi̱wa, ken kua̱' se̱ toro kitiliksa ipu̱ntaj kuawi' yej iga momajmajtiá.”
44026015	Iwá̱n nej nikijlij: “¿A̱'yéj in tej, noTe̱ko?” Iwá̱n toTe̱ko kijtoj: “Nej niJesús yej tej nemi tine‑ikno̱chi̱wa.
44026016	Iná̱n ximoketza. Nimitzi̱xne̱xtilij iga xikchi̱wa ken nimitzijliá iwá̱n iga xiknojma‑ijto yej iná̱n tikita' iwá̱n yej niao' nimitzne̱xtili̱ti.
44026017	Ka̱n iná̱n nimitzti̱tani xaj, nia nimitzma̱nawi̱ti ipan ima̱mej judiyojmej iwá̱n yej ayéj judiyojmej.
44026018	Nimitzti̱tani ka̱n onokej yejamej iga ken kua̱' xiki̱xtapo̱ka̱n iga ayo' manemika̱n ka̱n takomichka̱n sino que manemika̱n ipan ta̱wi̱lpan, iwá̱n ayo' makimanda̱rojtoka̱n Tzitzimi', sino que makitokaka̱n Dios; iwá̱n iga mamoconfia̱ro̱ka̱n ipan nej iwá̱n ijkó̱n nikperdona̱rowiliáj yej kichi̱waj yej aye̱kti. Ijkó̱n onoskej ken itatki Dios.”
44026019	’Inó̱n iga rey Agripa, nej nikchij ken ne‑ijlij inó̱n yej nikita' yej wa̱laj ipan cielo.
44026020	Iwá̱n pe̱wa' iga nikpowa' itájto̱l Dios ipan a̱ltepe̱' Damasco. Después niajki Jerusalén iwá̱n no̱ya̱n ipan íta̱l Judea. Iwá̱n nikta̱tapo̱wijkej no̱ yej ayéj judiyojmej. Nej nikijlijkej iga makikajte̱waka̱n iga kichi̱waj yej aye̱kti, iwá̱n makicre̱do̱ka̱n Dios, iwá̱n makichi̱wáka̱nya yej ye̱kti iga mane̱si iga kipatákeja ivi̱dajmej.
44026021	Inó̱n iga judiyojmej ne̱ki̱tzkijkej ipan weyitio̱pan, iwá̱n kinekiáj mane̱mikti̱ka̱n.
44026022	E' Dios ne̱pale̱wij, iwá̱n este ina̱nsan nikta̱tapo̱wiáj la gente, yej motapialiáj iwá̱n yej ayá̱' motapialiáj. Nikpowa kensan kijtojkej profe̱tajmej iwá̱n Moisés iga yawi mochi̱wati.
44026023	Yejame̱n kijtojkej iga Cristo kikno̱chi̱wayaj iwá̱n kimikti̱ayaj iwá̱n yéj yej achto ojpa‑isas, iwá̱n yawi kipowati itájto̱l yej ken kua̱' te̱ta̱wiá iga wel mamosalva̱ro̱ka̱n judiyojmej iwá̱n yej ayéj judiyojmej.
44026024	Kua̱' inó̱n kijtoj Pablo iga motajtowilij, Festo kijtoj recio: —¡Tej, Pablo, anka ay'ya titajla̱nto'! Iga póxsanya timomachtij, inó̱n iga ay'ya titajla̱nto'.
44026025	E' Pablo kijtoj: —Ayéj iga ay'ya nitajla̱nto', rey Festo; ma̱jwa' nemi nikijtowa yej ayá̱' nemi nikte̱nchi̱wa wa̱n yej mela'cie̱rtoj.
44026026	Nigaj ono' rey Agripa, yéj kimati nochi de ini̱mej, inó̱n iga animajmawi iga nikijtowa iyi̱xtaj iga nikmati iga yéj no̱ kimati nochi, porque iní̱n ayá̱' mo‑ichtakachij.
44026027	In tej rey Agripa, ¿ix ticre̱dowa yej kijtojkej profe̱tajmej? Nej nikmati iga ticre̱dowa.
44026028	Agripa kijtoj: —Alí̱n poliwiá iga tine̱yo̱lyamana iga no̱ maniktoka Cristo.
44026029	Pablo kijtoj: —Dios makijto iga alí̱n o komati, amo tejsan, sino que inochi no̱ yej nigaj ne̱kaktokej mamochi̱waka̱n ken nej, e' amo ma‑ilpitoka̱n iga cadena.
44026030	Kua̱' tami' inó̱n kijtoj Pablo, el rey iwá̱n el gobernador iwá̱n Berenice, mokejketztejkej iwá̱n nochi yej ompa e̱watoyaj
44026031	iwá̱n yajkij iyokamej iga mota̱tapo̱wi̱toj, mosepan‑ijlijkej: —Iní̱n ta̱ga' ayá̱' kichij nité̱ yej aye̱kti yej kajasi iga mamomikti niga mamopre̱sojwi.
44026032	Iwá̱n Agripa kijlij Festo: —Iní̱n ta̱ga' wel katka momajka̱waya siga ayá̱' kijtojka iga makijuzga̱ro rey César.
44027001	Kua̱' motajto̱ltíjkeja iga ne̱ti̱tanískeja Italia, Pablo iwá̱n sekin pre̱sojmej kiti̱tankej iwá̱n se̱ capitán yej ito̱ka̱' Julio yej kimanda̱rowaj sekin isolda̱dojmej rey César.
44027002	Nitejkajkej ipan weyi á̱ka̱l ka̱n moketzaj a̱ka̱lmej, inó̱n a̱ltepe̱' ito̱ka̱' Adramitio. Inó̱n weyi á̱ka̱l némiya ki̱saya iga yawi a̱te̱n Asia. Tejkaj nowa̱mej se̱ yej ito̱ka̱' Aristarco yej icha̱n Tesalónica, yej ono' ipan estado de Macedonia.
44027003	Ipan se'ya día nasikej se̱ a̱ltepe̱' yej ito̱ka̱' Sidón ka̱n moketza weyi a̱ka̱lmej ompa inó̱n capitán yej ito̱ka̱' Julio, kiye̱'ita' Pablo, kimá' permiso iga makipaxa̱lowili̱ti iyami̱gojmej, iga yejamej maki‑o̱mema̱wi̱ka̱n.
44027004	Después niki̱skej Sidón, iwá̱n nipanojkej na̱' tajkóta̱l Chipre iga ompígapa ayá̱' niki̱xtajmakaj ejeka' yej paré̱j tajpalej.
44027005	Nipanojkej ipan láma̱r, ite̱noj a̱ltepe̱mej yej ito̱ka̱' Cilicia iwá̱n Panfilia. Iwá̱n nasitoj ipan a̱ltepe̱' yej ito̱ka̱' Mira yej ono' ipan íta̱l Licia.
44027006	Iwá̱n yej kimanda̱rowa solda̱dojmej kasi' se̱ weyi á̱ka̱l de Alejandría yej yawi Italia. Iwá̱n ipan inó̱n ne̱tejkawi̱ltijkej.
44027007	Mia' días noyo̱lpamej niajkij. Wa̱n nasikej Gnido e' ijko̱nya í̱'pasan niajkij iga poxsan ejekataj. E' como niki̱xnamikiajpa ejeka' inó̱n iga nipanojkej iyi̱xtaj a̱ltepe̱' Salmón, nikyawalojkej tajkóta̱l yej ito̱ka̱' Creta.
44027008	Iwá̱n ijkó̱n i̱'san niajkij, nikweya'kuikej a̱te̱n este que nasikej ipan se̱ a̱ltepe̱' yej ito̱ka̱' Buenos Puertos, yej ono' ite̱noj a̱ltepe̱' yej ito̱ka̱' Lasea.
44027009	E' como nikpolojkej mia' tiempo iga i̱'san niwa̱lkej ay'ya wel má̱j niawij ipan weyi á̱ka̱l iga asitiwi̱' invierno kua̱' poxsan ejekataj. Inó̱n iga Pablo tano̱no̱tza',
44027010	ijkí̱n kijtoj: —Nokni̱wa̱n, nikita siga ma̱jsan tiawij, wel motzi̱nkuepa weyi á̱ka̱l. Poliwis weyi á̱ka̱l iwá̱n yej kiwi̱ga, iwá̱n wel no̱ tejamej ti‑a̱mikij.
44027011	E' capitán yej kimanda̱rowa solda̱dojmej akitajto̱lkui̱lij Pablo, má̱j kitajto̱lkui̱lij yej ite̱ko weyi á̱ka̱l iwá̱n capitán yej kinentia̱ya á̱ka̱l.
44027012	Iwá̱n ompa Buenos Puertos ka̱n moketza a̱ka̱lmej, kitakej iga awel onoskej kua̱' pox ejekataj. Iwá̱n nochi kijtojkej iga anka má̱j ye̱kti iga maki̱saka̱n ompa iwá̱n maya̱ka̱n a̱ltepe̱' Fenice ka̱n moketza weyi a̱ka̱lmej. Fenice ono' ipan tajkóta̱l Creta wa̱n kipiá o̱me ka̱n wel ki̱saj a̱ka̱lmej, se̱ al noroeste iwá̱n se̱ al suroeste iwá̱n ompa wel kipano̱lti̱skej kua̱' ejekataj wa̱n sektaj.
44027013	Iwá̱n nemi pe̱waya se̱ to̱nalejekatzi̱n, inó̱n iga kijtojkej welja sej ojkuiáj. Ojkuikej, yajkij a̱te̱n yej ono' Creta.
44027014	E' aya wejka yawij kua̱' tzi̱nti' se̱ ejeka' yej poxsan tajpalej yej ito̱ka̱' Nordeste wa̱n kitope̱waya á̱ka̱l.
44027015	Iwá̱n como inó̱n weyi á̱ka̱l ki̱xna̱miktiá̱yapa ejeka', ay'ya wel má̱j niajkij, niájkijsan ken iga ejeka' kitopejtiá weyi á̱ka̱l.
44027016	Nipanojkej iyi̱ka̱n se̱ tajkota̱ltzi̱n yej ito̱ka̱' Clauda. Ompa weyi á̱ka̱l ayá̱' poxsan kiwi̱tekiá ejeka'. Weyi á̱ka̱l kitila̱ntiwi̱tzeya se̱ a̱ka̱ltzi̱n ka̱n se̱ wel moma̱nawiá iwá̱n yo̱li' nikakijkej a̱ka̱ltzi̱n a̱ka̱lijti' iga amo maa̱wetzi a̱ka̱ltzi̱n.
44027017	Kua̱' nikakíjkeja in inó̱n a̱ka̱ltzi̱n, kitajko‑ilpijkej inó̱n weyi á̱ka̱l iga maréja̱l amo makitapa̱na. Iwá̱n kitemowilijkej tzotzolmej yej ajko pajpatajtia̱yaj ipan weyi á̱ka̱l iga amo poxsan makitope̱wa ejeka' iga majmawíkeja iwá̱n iga amo kuaka̱witi weyi á̱ka̱l ipan xa̱lyoj yej ito̱ka̱' Sirte. Iwá̱n yajkij san ken inó̱n weyi á̱ka̱l kitopejtiajki ejeka'.
44027018	Ipan se'ya día, nentóyasan ejeka' yej tajpalej iwá̱n pe̱wa' iga kipajpata̱naltijkej ipan láma̱r yej kiwi̱gaya weyi á̱ka̱l.
44027019	Ipan e̱yi días, nejamej nikijki̱xtilijkej inejkiyomej weyi á̱ka̱l iwá̱n nikpata̱naltijkej ipan láma̱r.
44027020	Mia' día tamixtzaktoya anikitáyajo' to̱nati̱' niga si̱talimej, iwá̱n ayo' nikmatiáj siga nimoma̱nawia̱yaj iga póxsanya nentoya ejeka' iwá̱n tiawa̱'.
44027021	Kua̱' kiwí̱gaya mia' días iga ayo' nitakua̱yaj, Pablo moketza' tajkoya̱n ka̱n onolo̱', kijtoj: —Nokni̱wa̱n, maséj anne̱cre̱dojkej ken nimitzijlijkej iga amo matiki̱saka̱n Creta iga san timokno̱chi̱wakoj iwá̱n timotapolowili̱koj.
44027022	Iná̱n nimitzijliáj iga amo ximajmawika̱n, ayagaj yawi mikiti, weyi á̱ka̱l, kena yawi xi̱xiti̱niti.
44027023	Pues yowa̱n ne‑i̱xne̱xtili̱ko̱ya se̱ iyá̱ngel Dios, inó̱n Dios yej noTe̱ko yej niktoka.
44027024	Iwá̱n el ángel ne‑ijlij: “Amo ximajmawi Pablo, iga tia̱ti ite̱noj el rey César, iwá̱n iga tej Dios yawij kima̱nawitij no̱ ino̱mej yej mowa̱n amonokej ipan weyi á̱ka̱l.” Ijkó̱n ne‑ijlij el ángel.
44027025	Inó̱n iga nimitzijliáj xipa̱kika̱n, nej nimoconfia̱rowa ipan Dios iga yawi mochi̱wati ijkó̱n ken ne‑ijlij.
44027026	E' ejeka' yawi te̱tajkalitij ipan se̱ tajkóta̱l.
44027027	Nikui̱gáyaja catorce días iga nemi niawij. Nonoyaj ipan láma̱r yej ito̱ka̱' Adriático, nijnijiga ne̱wi̱gayaj ejeka'. Tajkoyówal yej tekipanowaj ipan weyi á̱ka̱l kitakej iga na̱'ya kiwi̱ga ta̱lte̱n.
44027028	Kimo̱takej ipan láma̱r yej iga wel makimedi̱ro̱ka̱n iwejkatanka; kipiaya treinta y seis metros. Achi má̱j nejnenkej sej kimedi̱rojkej. Ompa sí kipiáyasan veintisiete metro.
44027029	Iga majmawiáj iga wel motawi̱tekitij ipan te'ti, kimajka̱wilijkej na̱wi anclas itzi̱nkóbapa weyi á̱ka̱l iga ayo' manejnemi. Iwá̱n ijkó̱n majmatoyaj, kichakej este que matane̱si.
44027030	Marine̱rojmej kinekiáj macholo̱ka̱n. Inó̱n iga pe̱wa' iga kitemowiáj a̱ka̱ltzi̱n ka̱n moma̱nawilo, kichi̱chijtoyaj ken kua̱' yawij kimajka̱watij ancla ikua̱pan weyi á̱ka̱l.
44027031	E' Pablo kijlij capitán yej ito̱ka̱' Julio iwá̱n isolda̱dojmej: —Siga marine̱rojmej ayá̱' ka̱wiskej ipan weyi á̱ka̱l, amejwa̱n awel anmoma̱nawi̱skej.
44027032	Iwá̱n solda̱dojmej kitekilijkej rea̱tajmej yej iga ilpitoya a̱ka̱ltzi̱n iga mawétziya ipan a̱'ti.
44027033	Isajpa kua̱' tane̱stíwi̱'o', Pablo tano̱no̱tza' iga nochi matakua̱ka̱n, kijtoj: —Kiwí̱gaya catorce días iga anemi ankochij niga ankikuaj nité̱.
44027034	Inó̱n iga nimitzijliáj iga xitakua̱ka̱n, iga ijkó̱n wel anmoma̱nawi̱skej. Nimitzijliáj iga nisé̱ amotzónkal yawi poliwiti.
44027035	Kua̱' inó̱n kijtoj, Pablo kikui' se̱ pa̱n iwá̱n kimá' gracias Dios iyi̱xtaj yej ompa onokej, kiposte' iwá̱n pe̱' iga takuaj.
44027036	Iwá̱n nochi moyo̱lkuikej iwá̱n takuajkej no̱.
44027037	Iga nochi yej nonoyaj ipan weyi á̱ka̱l doscientos setenta y seis.
44027038	Kua̱' ixwíkeja, kimojmo̱takej trigo lama̱rijti' iga maajkatiá weyi á̱ka̱l.
44027039	Kua̱' tane̱si', marine̱rojmej ayá̱' ta‑i̱xta̱lijkej. Kitakej iga ono' playa ka̱n xomo̱ltito' láma̱r. Iwá̱n kijtojkej siga ompa wel kinejma'wi̱gayaj weyi á̱ka̱l.
44027040	Kitekilijkej ancla irrea̱tajyo iga welya mayawi weyi á̱ka̱l, a̱nclajmej ómpaya ka̱wikej, iwá̱n kikaxa̱nilijkej re̱mojmej yej iga kite̱nkuepaltiájpa weyi á̱ka̱l. Kitejkawi̱ltilijkej weyi á̱ka̱l itzotzolyo yej yawi ikua̱pan. Ijkó̱n iga niktechojtiajkij playa.
44027041	Nasitoj ka̱n má̱j tajpalej iga moseka̱ntiá o̱me corriente iwá̱n weyi á̱ka̱l kuaka̱wito itzontekon ipan xa̱lyoj yej ono' a̱tampa. Niga weljo' mo̱li̱n. Iwá̱n yej itzi̱nkóbapa, pe̱' xi̱xiti̱ni' iga tajpalej maréja̱l.
44027042	Solda̱dojmej kimikti̱jnekiáj pre̱sojmej iga amo agaj maa̱pata̱nticholo.
44027043	E' yej kimanda̱rowa solda̱dojmej akine' iga makimikti̱ka̱n Pablo. Inó̱n iga tatekimá' iga amo makimikti̱ka̱n pre̱sojmej, ma̱jwa' tatekimá' iga yej wel a̱pata̱ni, yejame̱n achto mamomo̱taka̱n a‑ijti' iga wel maasíka̱nya ipan ta̱jli.
44027044	Iwá̱n sekin, majki̱ltijkej ipan ta̱blajmej o ipan ita̱tajkolka weyi á̱ka̱l. Ijkó̱n nochi nasikej ipan tate̱n.
44028001	Kua̱' nonochimej nimoma̱nawíjkeja, nikmatikej iga inó̱n tajkóta̱l ito̱ka̱' Malta.
44028002	Yej ompa icha̱mej poxsan neo̱mema̱wijkej nejame̱n. Kita̱lkej ti'ti, iwá̱n ne‑ijlijkej iga manimosko̱ka̱n nonochimej, iga tiawa̱taj iwá̱n sektaj.
44028003	Iwá̱n Pablo kipejpen kuajkuáwil yej wa̱kto', iwá̱n nemi kakia̱ya tiko. Ompa ki̱ste̱wa' se̱ kowa̱' ipan kuajkuáwil iga kimachi̱lij iga nemi toto̱niá, iwá̱n kima̱tankuaj Pablo.
44028004	Iwá̱n yej ompa icha̱mej, kua̱' kitakej iga kowa̱' pi̱pilojtiká̱' ipan ima̱' Pablo, mojlijkej yejáme̱nsan: —Anka iní̱n ta̱ga' tamiktij, malej moma̱nawij ipan láma̱r, e' anka todio̱s yej tajuzga̱rowa akineki iga ma‑isátoo'.
44028005	E' Pablo kitzejtzeloj ima̱', iwá̱n kowa̱' wetzi' tiko wa̱n até̱ kichi̱wilij.
44028006	Ino̱mej gente kejla̱ntoyaj iga yawi posa̱wayati ima̱' o miktiwetzis. Kichakej, e' kua̱' kitakej iga até̱ nemi kichi̱wiliá, kipatakej ken iga kejla̱mikiáj wa̱n kijtojkej iga Pablo se̱ dios.
44028007	Ompa ka̱n inó̱n sucede̱roj, na̱'san onoya íta̱l se̱ ta̱ga' yej ito̱ka̱' Publio. Yéj yej kimanda̱rowa̱ya inó̱n tajkóta̱l. Neo̱mema̱wijkej nejame̱n, iwá̱n niye̱'onoyaj icha̱n e̱yi días.
44028008	Iwá̱n itaj Publio wetztoya iga kawa̱ntoya, iwá̱n kimakatoya ki̱salis. Pablo yajki kitato, iwá̱n kua̱' tami' ki‑ora̱doj, kita̱lilij ima̱' iwá̱n kachitialtij.
44028009	Iga inó̱n kichij, wa̱lkej no̱ sekin yej icha̱mej inó̱n tajkóta̱l yej we̱titokej, asikej ka̱n ono' Pablo iwá̱n achitiakej.
44028010	‑
44028011	Nonoyaj e̱yi me̱j ipan inó̱n tajkóta̱l. Iwá̱n pox ne̱ye̱'itakej, iwá̱n kua̱' niáwija nimajki̱lti̱tij, ne̱majmakakej nochi yej niknekiskej ipan ojti. Nikuikej weyi á̱ka̱l yej no̱ ompa onoya kua̱' sektaj. Inó̱n weyi á̱ka̱l wa̱laj a̱ltepe̱' Alejandría wa̱n moto̱ka̱wij Cástor iwá̱n Pólux.
44028012	Iwá̱n nasitoj ka̱n moketza a̱ka̱lmej, ito̱ka̱' Siracusa, ompa nika̱wikej e̱yi día.
44028013	Iwá̱n niajkij tate̱n tate̱n este que nasikej ka̱n moketzaj a̱ka̱lmej, ompa ito̱ka̱' Regio. Ipan se'ya día, nentoya to̱nalejeka', iwá̱n ipan se'ya día nasítoja ipan a̱ltepe̱' Puteoli.
44028014	Ompa nimasikej iwá̱n sekin yej kitokaj Jesucristo. Yejame̱n ne‑ijlijkej iga manika̱wika̱n iwa̱mej se̱ semana. Iwá̱n despué̱j niájkija Roma.
44028015	Yej kitokaj Jesucristo yej icha̱mej Roma ne‑i̱xna̱mikikoj ipan ojti, iga kimatitóyaja iga niawij nasitij. Nimi̱xna̱mikitoj iwa̱mej ka̱n kijliáj Foro de Apio iwá̱n Tres Tabernas. Kua̱' Pablo kita' tokni̱wa̱n, pa̱gui' iwá̱n kimá' gracias Dios.
44028016	Kua̱' nasíkeja Roma, el capitán kentrega̱roj pre̱sojmej ije̱fej yej tacuida̱rowaj. E' Pablo kiyokatijkej, kita̱lkej se̱san soldado yej makitzto.
44028017	Kua̱' kiwí̱gaya e̱yi día iga nasikej, Pablo kinechkoj judiyojmej yej ompa icha̱mej Roma yej má̱j tayaka̱ntokej iwá̱n kijlijkej: —Nokni̱wa̱n, malej iga nej ayá̱' nikchi̱wilij yej aye̱kti judiyojmej, niga nikma̱lijlij ken tamachtia̱yaj to‑ikyapatajwa̱n, e' ne̱ki̱tzkijkej Jerusalén iwá̱n ne̱kajtejkej ipan ima̱mej roma̱nojmej.
44028018	Iwá̱n kua̱' ne̱tajtajtankej, kinekiáj mane̱majka̱waka̱n iga ayá̱' neasilijkej tejté̱ yej kajasi iga mane̱mikti̱ka̱n.
44028019	E' judiyojmej akinekikej mane̱majka̱waka̱n, inó̱n iga niktajtan, mane̱juzga̱ro el rey César, malej iga nej anikpiá nité̱ yej nikijtowa ico̱ntraj noge̱ntej.
44028020	Inó̱n iga nimitzno̱tzkej. Niknekiá manimitzitaka̱n iwá̱n manimitzta̱tapo̱wi̱ka̱n iga tikmatij iga tejamej yej ti‑israeli̱tajmej tikchi̱xtokej iga timoma̱nawi̱skej kua̱' wi̱' toTe̱ko, inó̱n nikpowa, iwá̱n inó̱n iga ne‑ilpitokej iga cadena.
44028021	Iwá̱n kijlijkej: —Nejamej ayá̱' nemi ne̱makaj nisé̱ a̱ma' yej mawi̱ki de Judea yej matajto iga tej, iwá̱n nisé̱ tokni̱wa̱n judiyojmej anemi wi̱' ne‑ijli̱kij iga tikchij yej aye̱kti.
44028022	Niknekij manikakika̱n te̱ tikijtowa tej iga nikmatij iga nó̱ya̱nsan ma̱ltajtowaj de iní̱n nuevo grupo yej nemi tikchi̱wa.
44028023	Ijkó̱n iga kita̱lkej se̱ día iga yawij monechko̱tij. Iwá̱n poxsan asilo̱' ka̱n Pablo onoya, iwá̱n desde yowalti' iwá̱n este tio̱ta' tajtojtoya ken iga Dios reina̱rowa. Kinekiá makiyo̱lyama̱naka̱n ipan iley Moisés iwá̱n yej kijkuilojkej profe̱tajmej iga makicre̱do̱ka̱n Jesús.
44028024	Iwá̱n sekin kitajto̱lkuikej Pablo iwá̱n sekin ayá̱'.
44028025	Iwá̱n como ayá̱' se̱san iya̱lmajmej kipiayaj, pe̱wakej iga kijki̱skej. Iwá̱n Pablo kijtoj: —Ómpaya ken el Espíritu Santo kijlij to‑ikyapatajwa̱n ipan profeta Isaías, kijtoj:
44028026	Xaj xikijli̱tij ino̱mej gente: Ankikakiskej, e' ayá̱' ankimatiskej te̱ kijto̱jneki. Ankitaskej, e' ayá̱' anki̱xmatiskej.
44028027	Iga ini̱mej poxsan moyo̱ltakua̱wilijkej, ayá̱' ye̱'takakij, iji̱xtzaktokej; iga amo matachaka̱n iga iyi̱xmej, niga matakakika̱n iga inakasmej, niga ipan iya̱lmajmej wel makentende̱ro̱ka̱n, niga mawi̱kika̱n note̱noj iga manikachitialti̱ka̱n.
44028028	Iná̱n sí, xikmatika̱n iga yawi mopowili̱ti itájto̱l Dios iga mamosalva̱ro̱ka̱n yej ayéj judiyojmej. Yejame̱n kena yawij kikakitij.
44028029	Kua̱' Pablo tami' kijtoj inó̱n, judiyojmej poxsan mosepankuesojtiajkij.
44028030	Pablo ka̱wi' o̱me años ipan inó̱n kajli yej kita̱kejtoya iwá̱n yéj ki‑o̱mema̱wia̱ya nochi yej yawi kitatij.
44028031	Iwá̱n ayagaj te̱ kijlia̱ya iga kipowaya ken iga reina̱rowa Dios iwá̱n tane̱xtilia̱ya itájto̱l toTe̱ko Jesucristo.
45001001	Nej niPablo, nikchi̱wa ken ne̱tekimaka Jesucristo. Dios ne̱no̱tza' iwá̱n ne̱tapejpen iga manimochi̱wa iyapó̱stol iga manikpowa ye̱'noti̱ciaj yej tasalva̱rowa.
45001002	Dios ipan profe̱tajmej ikyay tamati̱ltij iga asis iní̱n ye̱'noti̱ciaj, ijkó̱n ijkuilijto' ipan itájto̱l Dios,
45001003	ompa pan ye̱'noti̱ciaj tajtowa de toTe̱ko Jesucristo yej Dios iPiltzi̱n, yej nace̱ro̱ko pan ipilówa̱mpa ipilowa̱n el rey David.
45001004	Iwá̱n Dios kijtoj iga Jesucristo yéj iPiltzi̱n iwá̱n kimá' poder, ken iyEspí̱ritoj Dios tane̱xtilij iga ki‑ojpa‑ixitij ka̱n miktoya.
45001005	Jesucristo ne̱tapejpen iga manimochi̱wa iyapó̱stol iga maniá ipan nochi pai̱smej iga makicre̱do̱ka̱n, iwá̱n makichi̱waka̱n nochi ken Dios kineki.
45001006	Iwá̱n améjwa̱nwa' in sekin de ino̱mej yej Dios kino̱tza' iga ximochi̱waka̱n itatki Jesucristo.
45001007	Nimitzijkuilowiliáj amonochi̱n amejwa̱n yej ancha̱ntitokej ipan weyi‑a̱ltepe̱' Roma. Amejwa̱n yej Dios mitznekij, iwá̱n mitztapejpenkej iga ximochi̱waka̱n itatki. Dios yej toTaj wa̱n toTe̱ko Jesucristo mamitzmakaka̱n yej ye̱kti iwá̱n makichi̱wa iga xonoka̱n tamelá̱.
45001008	Achto nikmaka gracias Dios ipan ito̱ka̱' Jesucristo iga nochi amejwa̱n, iga no̱ya̱n mojtowa iga anmoconfia̱rojtokej ipan Cristo.
45001009	Dios kita iga ayí̱' nikajte̱wa iga niktajtaniliá iga mamitzpale̱wi̱ka̱n amejwa̱n. Nikyo̱lmaka iga nitekipanowa iga Dios iga nikpojto' ye̱'noti̱ciaj de iPiltzi̱n.
45001010	Nochipa niktajtaniliá Dios siga yéj kineki, wel maniá manimitzpaxa̱lowili̱tij.
45001011	Iga pox nimitzitasnekij iga wel manimitzpale̱wi̱ka̱n pan Dios itájto̱l, iga má̱j ximoconfia̱ro̱ka̱n pan Dios;
45001012	ken tikijtowaj, matimosepan‑pale̱wi̱ka̱n iga ma̱jya sej matimoconfia̱ro̱ka̱n ipan toTe̱ko.
45001013	Nokni̱wa̱n, xikmatika̱n iga mia' ve̱j nikne' manimitzitatij, e' este iná̱n awelsan nia. Nia̱jneki pan amoa̱ltepe̱' Roma iga manikpowa itájto̱l Dios iga makicre̱do̱ka̱n mia', kensan nikchij kajká̱n nikpowilij sekin yej ayéj judiyojmej.
45001014	Nikmachi̱liá ken nikdebe̱rowa Dios, inó̱n iga manikui̱guili Dios itájto̱l nochi gente, yej grie̱gojmej iwá̱n yej ayéj, yej tejté̱ iteki o ayá̱'.
45001015	Iná̱n pox nikyo̱lmakato' iga manikpowati ye̱'noti̱ciaj iga nochi yej ancha̱ntitokej Roma.
45001016	Ayá̱' nipi̱na̱wa iga nikpowa ye̱'noti̱ciaj, iga inó̱n tájto̱l ipode̱r Dios iga kisalva̱rowa nochi yej yéj kicre̱dowa; achto judiyojmej iwá̱n no̱ yej ayéj.
45001017	Ipan iní̱n ye̱'noti̱ciaj te̱ne̱xtiliá iga san ticre̱dowaj iwá̱n timoconfia̱rowaj ipan Cristo, te̱ye̱'ita Dios. Ka̱n ijkuilijto' ijkí̱n kijtowa: “Yej kichi̱wa ken kineki Dios, Dios kiye̱'ita iwá̱n yawi onoti nochipa wa̱n yéj.”
45001018	Inó̱n iga Dios kine̱xtiá desde ipan cielo iga kikuesowilijto' ino̱mej yej kichijtokej yej aye̱kti, iga ijkó̱n kichi̱waj, kitzakuiliáj iga sekin maki̱xmatika̱n Dios.
45001019	Yejamej kimatij yej wel momati de Dios, iga Dios ima̱tika kine̱xtilíjkeja;
45001020	puej Dios awel tikitaj, e' wel tiki̱xmatij pan yej kichij. Este kua̱'san Dios kichij iní̱n ta̱jli, ompa monojma‑ita' iga yéj nokta Dios iwá̱n nochi wel kichi̱wa; inó̱n iga yejamej awel motajtowili̱skej.
45001021	Puej malej iga kimatiayaj iga ono' Dios, e' ayá̱' kiweyimati̱ltijkej ken Dios, niga kimakakej gracias. Ma̱jwa' kejla̱mikij yej ajaye̱kti, iwá̱n yo̱lpoliwikej ken se̱ yej ayá̱' ye̱'tajla̱miki.
45001022	Kijtowaj iga nochi kimatij, e' xe̱toktikej.
45001023	Kikajtejkej yej mela'Dio̱s, yej nochi wel kichi̱wa, wa̱n ayi̱'pa miki, iga kiweyimati̱ltiáj i̱dolojmej yej tama̱chí̱wal. Ono' ídolo yej tacháj ken ta̱ga', e' ta̱ga' míkisan, ono' ídolo yej tacháj ken to̱to̱', ono' ídolo yej tacháj ken yej moe̱lwawatatzowaj iwá̱n ono' ídolo yej tacháj ken yo̱lka̱mej yej na̱wi iyikxi.
45001024	Inó̱n iga Dios kisenkokajtej ino̱mej iga makichi̱waka̱n yej pox aye̱kti, yej kejla̱mikij iga makichi̱waka̱n. Iwá̱n yejáme̱nsan mosepanchi̱wilijkej yej poxsan ajaye̱kti yej este tipi̱na̱waj iga tikitaj.
45001025	Ino̱mej ayá̱' kikuikej iyojwi Dios, ma̱jwa' mokajkayajkej ipan yej ayéj ye̱'ojti iga kiweyimati̱ltijkej yej Dio̱spa kichij, en lugar iga makiweyimati̱lti̱ka̱n Dios, yej nochi kichij, yej kajasi iga mamoweyimati̱lti nochipa. Ijkó̱nyawa'.
45001026	Inó̱n iga Dios kisenkokajtej ino̱mej iga makichi̱waka̱n ken kineki iya̱lmajmej, iga siwa̱tkej ayo' mote̱kayaj iwá̱n ta̱ga', iga mote̱káyaja iwá̱n yej siwa̱' no̱ iga kichi̱waj yej aye̱kti.
45001027	Iwá̱n ijko̱nsan no̱ tajta̱ga' kikajtejkej iga mote̱kaj iwá̱n siwa̱', iga mote̱kaj iwá̱n ita̱ga‑ikni̱wa̱n iga kichi̱waj yej aye̱kti. Poxsan moe̱le̱wijkej se' iwá̱n se', iwá̱n Dios kicastiga̱roj ino̱mej iga mosepanchi̱wiliáj yej aye̱kti.
45001028	Iwá̱n yejame̱n ay'ya kinekikej nité̱ wa̱n Dios. Dios kisenkokajtej ino̱mej iga makichi̱waka̱n kensan kineki iya̱lmajmej iga makichi̱waka̱n yej aye̱kti.
45001029	Nochipa kichi̱waj nochi yej aye̱kti, masij wa̱n yej ayá̱' íwa̱n na̱miktitokej, mote̱kaj iwá̱n ita̱ga‑ikni̱n, kipoxnekij tomi̱n, na̱mo̱lnemij, ta‑i̱xitaj, tamiktiáj, mokuesowaj, takajkaya̱waj iwá̱n kejla̱mikij iga kichi̱waj yej aye̱kti.
45001030	Tapo̱powaj, tapantiáj, kijiyaj Dios, taajajwaj, moweyimatij, mokichmatij, pox welitij iga kichi̱waj yej aye̱kti, akichi̱waj ken kitekimakaj itajmej.
45001031	Xe̱toktikej, kijtowaj tejté̱ iwá̱n akichi̱waj, ayéj te‑ijikni̱mej, poxsamej iwá̱n ayá̱' tacho̱kiliáj.
45001032	Yejamej kimatij yej Dios tatekimaka iga mamochi̱wa, kimatij iga yej kichi̱waj yej aye̱kti, kajasi iga mamikika̱n, e' malej ijkó̱n, ma̱jsan kichi̱waj, wa̱n este kiye̱'itaj kua̱' kitaj agaj kichi̱wa yej aye̱kti.
45002001	Kua̱' tikijliá se' iga kichij yej aye̱kti, mogá̱najsan timotikomo̱ta iga tej no̱ tikchijto' ijkó̱n ken se' nemi tikjuzga̱rowa. Inó̱n iga ay'ya wel timotajtowili̱j, a̱'san ne̱si in tej.
45002002	E' tikmatij iga Dios kichi̱wa ken kajasi kua̱' kijuzga̱rowa ino̱mej yej ijkó̱n kichi̱waj.
45002003	Tej yej tikijliá sekin iga kichi̱waj yej aye̱kti iwá̱n tej no̱ tikchi̱wa ijkó̱n, tej a̱n tikijtowa anka wel timi̱ya̱nas iyi̱xtaj Dios kua̱' tajuzga̱ro̱j
45002004	¿Anka tikijiya yej Dios mitzmaka iga Dios pox tacho̱kiliá wa̱n ayá̱' nimaní̱n kuesiwi? ¿Ix atikmati iga pox tacho̱kiliá iga mitzne̱xtiliá iga xikajte̱wa iga tikchi̱wa yej aye̱kti?
45002005	E' tej timoyo̱ltakua̱wiliá, iwá̱n ayá̱' tikneki tikajte̱wa iga tikchi̱wa yej aye̱kti. Inó̱n iga nemi tikuesowa Dios iwá̱n mogá̱najsan nemi timochi̱wiliá iga mamitzjuzga̱ro̱ka̱n kua̱' ke̱man Dios wi̱' iga tacastiga̱ro̱ki ken kajasi.
45002006	Iwá̱n yawi kixta̱wati sejsé̱ kensan kichij.
45002007	Ono' yej nochipa kite̱mowaj iga kichi̱waj yej ye̱kti iga Dios makiye̱'ita. Dios yawi kita̱li̱ti ino̱mej iga iyi̱xtaj maye̱'onoka̱n nochipa iwá̱n nochipa onoskej wa̱n yéj.
45002008	E' Dios kuesiwi iwá̱n yawi kicastiga̱ro̱ti yej ayompa kichijtokej iwá̱n iga ayá̱' kinekij makichi̱waka̱n ken Dios kineki, ma̱jwa' kichi̱waj yej aye̱kti.
45002009	Yawij kikno̱chi̱watij iwá̱n yawij moyo̱lmikti̱tij nochi yej kichi̱waj yej aye̱kti; achto judiyojmej iwá̱n no̱ yej ayéj.
45002010	Dios yawi kita̱li̱ti iga iyi̱xtaj maye̱'onoka̱n, iwá̱n mapa̱ktoka̱n wa̱n maonoka̱n tamelá̱ nochi yej kichi̱waj yej ye̱kti; achto judiyojmej iwá̱n no̱ yej ayéj.
45002011	Iga Dios ayá̱' se̱san kiye̱'ita.
45002012	Inochi yej kichi̱waj yej aye̱kti, yej ayá̱' ki̱xmatikej iley Moisés ijkó̱n mikiskej; iwá̱n yej ki̱xmatikej iley Moisés iwá̱n kichi̱waskej yej aye̱kti; iga inó̱n ley yawij kijuzga̱ro̱tij.
45002013	Iga Dios awel kiye̱'itas ino̱mej yej iga san kikakij iley Moisés, yéj kiye̱'ita yej kichi̱waj ken kijtowa inó̱n ley.
45002014	Kua̱' ino̱mej gente yej ayéj judiyojmej, kichi̱waj ken kijtowa la ley, malej iga ayá̱' ki̱xmatij inó̱n ley. Yejáme̱nsan ise̱ltimej kichi̱waj ken la ley tatekimaka;
45002015	iga ken nemij kine̱xtiáj iga ijkuilijto' se̱ ley ipan iya̱lmajmej, iwá̱n momachi̱liáj siga kichijkej yej ye̱kti o aye̱kti.
45002016	Iní̱n mochi̱was inó̱n día kua̱' Dios kimakas iga Jesucristo makijuzga̱ro inewi yej kichtakachijkej nochi tokni̱wa̱n, kensan kijtowa ye̱'noti̱ciaj yej nej nikpowa.
45002017	Tej yej timokichmati iga tijudiyoj, iwá̱n tikchi̱wa ken kijtowa iley Moisés, iwá̱n timoweyimati iga tiye̱'ono' iwá̱n Dios.
45002018	Tej yej tikijtowa iga tikmati katiá yej Dio̱spa kineki iga mamochi̱wa, iwá̱n la ley mitzne̱xtiliá iga wel tikye̱'tapejpena katiapa yej ye̱kti.
45002019	Timomachi̱liá iga wel tikye̱'ojkui̱ltiá yej ayá̱' ye̱'nemij iwá̱n ken tikta̱wiá yej onokej ken ka̱n takomichka̱n.
45002020	Tikijtowa iga wel tikmachtiá yej ayá̱' ki̱xmatij itájto̱l Dios, iwá̱n yej némi‑o' pe̱wa ki̱xmati iyojwi Dios, iga san tikpiá la ley iwá̱n timomachi̱liá iga tej yej wel titamachtiá nokta.
45002021	Tej yej tikmachtiá se', ¿ix ayá̱' achto tej ximomachti? Tej titamachtiá iga amo matachtekilo, ¿in tej, te íga titachteki?
45002022	Tej tikijtowa iga aye̱kti iga yej na̱miktito' mayawi wa̱n se', ¿in tej, te íga ijkó̱n tikchi̱wa? Siga tej tikijiya i̱dolojmej, ¿te iga titachteki ipan itio̱pamej i̱dolojmej?
45002023	Timoweyimati iga tikpiá la ley, e' tikaja̱wilmati Dios iga ayá̱' tikchi̱wa ken tatekimaka la ley.
45002024	Yej ígawa' ijkí̱n kijtowa ka̱n ijkuilijto': “Amotechko amejwa̱n iga yej ayéj judiyojmej kipo̱powaj Dios.”
45002025	Mela̱'wa' siga timocircuncida̱rowa, mitzpale̱wiá achi, e' siga tikchíjto'san ken tatekimaka iley Moisés; e' siga ayá̱' tikchi̱wa nochi, ken tikita ayá̱' timocircuncida̱roj.
45002026	Iwá̱n siga yej ayá̱' ono' circuncidado makichi̱wa ken tatekimaka la ley, inó̱n mo‑itas ken tikita yej mocircuncida̱roj, malej iga ayá̱' ono' circuncidado.
45002027	Iwá̱n yej ayá̱' ono' circuncidado, iga ayá̱' tekto' ikajlo̱', iwá̱n makichi̱wa ken tatekimaka la ley, yéj yawi mitzjuzga̱ro̱ti iga ayá̱' tikchi̱wa ken kijtowaj la ley, malej iga tikpiá la ley iwá̱n tono' circuncidado.
45002028	Se̱ ayéj judío iga san ijkó̱n ne̱si, malej se̱ mamocircuncida̱ro, iga mamoteki ipan ikajlo̱'.
45002029	Ma̱jwa' yej mela'judiyoj kicre̱dowa Dios este ipan iya̱lmaj, wa̱n yej ono' circuncidado ayejsan ipan ikajlo̱' sino que no̱ este ipan iya̱lmaj, iwá̱n inó̱n awel kichi̱wa la ley, sino que iyEspí̱ritoj Dios. Yej ijkó̱n ono', Dios kiye̱'ita malej iga tajta̱ga' ayá̱' kiye̱'itaj.
45003001	¿Te̱ mota̱niliá siga se̱ majudiyoj?, ¿o te̱ mota̱niliá siga se̱ maono circuncidado?
45003002	Poxsan, iwá̱n ono' mia' yej wel nimitzne̱xtiliá iga ijkó̱n nokta; achto nimitzijliáj iga Dios kiye̱'ita' judiyojmej iwá̱n kimá' iley.
45003003	¿Te̱ kichij siga sekin de yejamej kikajte̱waj iga moconfia̱rowaj ipan Dios? ¿Ix iga ino̱nsan Dios kikajte̱was iga kichi̱was yej kijtoj?
45003004	¡Ayéj ijkó̱n! Ma̱jwa' Dios kichi̱wa nochi kensan kijtoj, malej iga nochi tajta̱ga' matakajkaya̱waka̱n; iga ka̱n ijkuilijto' itájto̱l Dios kijtowa: Pan motájto̱l ne̱sis iga ompay ken tikijtowa, iwá̱n tikta̱nili̱j yej mitzte̱lwi̱skej.
45003005	Kua̱' tikchi̱waj yej aye̱kti, tikne̱xtiáj iga Dios kajasi makuesiwi iwá̱n mate̱castiga̱ro. ¿Ix wel iga inó̱n tikijtowaj iga Dios kichi̱wa yej aye̱kti kua̱' te̱castiga̱rowa? (Nemi nitajtowa ken se̱ ta̱ga' tajla̱miki.)
45003006	¡Ayéj ijkó̱n! Siga Dios katka kichi̱waya yej aye̱kti, ¿kén wel kijuzga̱ro̱j nochi yej onokej ipan iní̱n ta̱jli?
45003007	Ono' sekin no̱ yej ayá̱' ye̱'tajla̱mikij yej kijtowaj: “Kua̱' nej nitakajkaya̱wa, má̱j ne̱si iga kajasi iga Dios mamoweyimati̱lti iga yéj ayí̱' takajkaya̱wa. Wel a̱n nikijtowa, ¿te iga Dios mane‑ítao' ken se̱ yej aye̱kti kichi̱wa?”
45003008	Siga ijkó̱n, ¿te iga ayá̱' tikijto̱skej iga matikchi̱waka̱n yej aye̱kti iga mawi̱ki yej ye̱kti? Ken nejamej sekin ne̱pantiáj iga ijkó̱n nitamachtiáj. Ino̱mej yej ijkó̱n ne̱pantiáj, kajasi iga Dios makicastiga̱ro.
45003009	¿Kéntaj? ¿Ix tejame̱n judiyojmej yej má̱j tiye̱'nemij que yejamej? ¡Ayéj ijkó̱n! Nimitzne̱xtilíjkeja iga kensan judiyojmej kensan yej ayéj, no̱ kichijtokej yej aye̱kti.
45003010	Ka̱n ijkuilijto' itájto̱l Dios kijtowa: Ateyi nisé̱ yej ye̱'nemi, nisé̱ nokta;
45003011	Ateyi ni agaj yej kimatisneki yej ye̱kti, niga yej kite̱mowa Dios iga makitoka iyojwi.
45003012	Inewi ki̱skej ipan ye̱'ojti, iwá̱n inochi momela'pojpolojkej. Ateyi yej kichi̱wa yej ye̱kti, ateyi nisé̱ nokta.
45003013	Itoskamej ken tikita a̱nimajxapo' yej te̱ntapojto'; iga ompa ki̱saj ken iga takajkaya̱waj. Itajto̱lmej yej ki̱saj ipan ite̱mej kualo ken tikita kowa̱' iya̱yo.
45003014	San kijtojtokej yej ajaye̱kti iwá̱n san tayo̱lmiktijtokej.
45003015	Nimani̱nsan kuesiwij este wel tamiktiáj;
45003016	san ka̱n iga yawij, tapolowaj iwá̱n tayo̱lmiktiáj,
45003017	iwá̱n ayá̱' ki̱xmatij ojti yej te̱ne̱xtiliá iga matonoka̱n tamelá̱.
45003018	Ni alí̱n ayá̱' kimajmawiliáj Dios.
45003019	Nochi iní̱n ijkuilijto' ipan itájto̱l Dios. Tikmatij iga yej kipiáj iley Dios makichi̱waka̱n ken kijtowa. E', como ayá̱' kichi̱waj, ayagaj wel kijtowa iga ye̱'nemi, iga ipan iní̱n ley ne̱si iga tonochi̱n ayompa tinemij wa̱n kajasi iga Dios mate̱castiga̱ro.
45003020	Ayagaj wel ye̱'ono iyi̱xtaj Dios iga san kichi̱wa ken kijtowa la ley, iga la ley te̱ne̱xtiliajsan iga tonochi̱n tikchi̱waj yej aye̱kti.
45003021	E' iná̱n Dios te̱ne̱xtiliá ken iga wel tiye̱'onoj iyi̱xtaj yéj, ayéj iga tikchi̱waj ken kijtowa la ley; iní̱n wel timomachtiáj ka̱n ijkuilijto' pan la ley iwá̱n ka̱n kijkuilojkej profe̱tajmej.
45003022	Yej moconfia̱rowa ipan Jesucristo, Dios nochi kiye̱'ita, a̱'san ne̱si yej kicre̱dowaj ipan yéj.
45003023	Tonochi̱n tikchijkej yej aye̱kti iwá̱n inó̱n iga timoyokatijtokej wa̱n Dios.
45003024	E' Dios kiyokachij iga matiye̱'onoka̱n iyi̱xtaj iga san te̱neki. Te̱cho̱kilij iwá̱n te̱ma̱nawij iga Jesucristo migui' iga tejamej.
45003025	Dios kiti̱tan iPiltzi̱n iga mikiko; kitoyaj iyesyo iga totechko iga wel mate̱perdona̱rowili yej tikchijkej yej aye̱kti. Inó̱n te̱perdona̱rowiliá iga san ticre̱dowaj ipan Cristo. Ijkó̱n Dios kichij yej ye̱kti iga kiperdona̱roj yej ikyay la gente kichijkej yej aye̱kti.
45003026	Iná̱n iga Cristo migui' te̱ne̱xtiliá iga nochi yej aye̱kti kichijkej la gente, kiperdona̱rowilíjkeja. Iwá̱n momela'mati iga ijko̱nya nokta ken Dios tajuzga̱rowa, iga ayo' kejla̱nto' yej aye̱kti yej kichijkej yej iná̱n moconfia̱rowaj ipan Jesucristo.
45003027	¿Ká̱ntaj ka̱wi iga pox timokichmatij iyi̱xtaj Dios? Támi'ya. ¿Te iga a̱n? Ayéj iga tikchijkej ken kijtowa la ley, ma̱jwa' iga ticre̱dójkejsan.
45003028	Ijkó̱n tika̱wij; se̱ wel ye̱'ono iyi̱xtaj Dios iga kicre̱dowa Jesucristo, ayéj iga kichi̱wa ken kijtowa la ley.
45003029	¿In Dios, ix iDio̱ssan judiyojmej? ¿Ix ayéj iDio̱s no̱ yej ayéj judiyojmej? Kena, yejame̱n no̱.
45003030	Iga Dios se̱san ono' iwá̱n kichi̱was iga nochi maye̱'onoka̱n iyi̱xtaj yéj iga san moconfia̱rowaj ípan, até̱ kichij siga judiyojmej o ayéj.
45003031	Iga timoconfia̱rowaj ipan Cristo, ¿ix ay'ya te̱ iteki la ley? ¡Ayéj ijkó̱n! Ma̱jwa' tikne̱xtiáj te̱ nokta iteki la ley.
45004001	¿Iná̱n te̱ tikijto̱skej, te̱ mota̱nilij to‑ikyapatajwe̱wej Abraham?
45004002	Siga Dios kiye̱'ita' Abraham iga san yej kichij, kajasi iga mamoweyimati, e' Abraham ayí̱' moweyimati' iyi̱xtaj Dios.
45004003	Puej ¿te̱ kijtowa ka̱n ijkuilijto' itájto̱l Dios? “Dios kiye̱'ita' Abraham ken se̱ yej akichij yej aye̱kti iga moconfia̱roj ipan Dios.”
45004004	E' siga se̱ tekipanowa, itomi̱n ayá̱' san kipetzmakaj, ma̱jwa' kajasi iga makimakaka̱n iga tatá̱nija.
45004005	E' siga agaj yej niga te̱ kichi̱wa iga maye̱'nemi iwá̱n kicre̱dowa ipan Dios iga yéj wel kiye̱'itas, Dios kiye̱'ita iga san kicre̱dowa ipan yéj.
45004006	Ijko̱nsan no̱ kijtowa David iga mapa̱ki yej Dios kiye̱'ita, malej iga ayá̱' kichij nité̱ iga makiye̱'ita.
45004007	David kijtoj: Yo̱lpa̱któkeja yej Dios kiperdona̱rowílija yej kichijkej yej aye̱kti iwá̱n ke̱lka̱wílija yej ayompa kichijkej.
45004008	Yo̱lpa̱kto' ta̱ga' yej toTe̱ko ay'ya kejla̱mikiliá inó̱n yej aye̱kti kichij.
45004009	¿Ix yo̱lpa̱ktokej inó̱mejsan yej onokej circuncidado, o no̱ yo̱lpa̱ktokej yej ayá̱' onokej circuncidado? Tikitákeja iga Dios kiye̱'ita' Abraham ken se̱ yej akichij yej aye̱kti iga moconfiá̱rojsan ipan Dios.
45004010	E' ¿ke̱man ijkó̱n kita'? ¿Ix kua̱' Abraham onoyay circuncidado, o kua̱' aya? Áchtosan, kua̱' aya mocircuncida̱rowa.
45004011	Iwá̱n Abraham mocircuncida̱roj iga mane̱si iga Dios ki‑o̱memá̱wija ken se̱ yej ye̱'nemi, iga san moconfia̱roj ipan Dios. Ijkó̱n iga Abraham mochij ken te̱tajwé̱j de inochi yej moconfia̱rowaj ipan Dios, malej iga ayá̱' onokej circuncidado; ijkó̱n Dios kita nochi ino̱mej ken kua̱' ayá̱' kichijkej yej aye̱kti.
45004012	Abraham no̱ te̱tajwe̱wej de ino̱mej yej onokej circuncidado, e' yej no̱ moconfia̱rowaj kensan totajwe̱wej Abraham moconfia̱roj kua̱' aya onoya circuncidado.
45004013	Pues Dios kijlij Abraham iwá̱n ipilówa̱mpa ipilowa̱n iga yejame̱n yawij kimakatij nochi ta̱jli iga mamochi̱wa itatkimej. E' iní̱n mochij ayéj iga Abraham kichijtoya ken kijtowa la ley, sino que iga moconfia̱roj ipan Dios, iwá̱n Dios kita' Abraham kenkua̱' ayá̱' kichij nité̱ yej aye̱kti.
45004014	Siga katka yejsan kichi̱waj ken kijtowa la ley kimakaskej yej Dios kijtoj, bá̱ldejsan iga timoconfia̱rowaj ipan Dios. Iwá̱n ay'ya vale̱ro̱j yej Dios kijtoj iga te̱makas.
45004015	Iga atikchi̱waj ken kijtowa la ley, kajasi iga mate̱castiga̱ro̱ka̱n; e' ka̱n ateyi la ley, ayagaj itechko iga akichi̱wa ken tatekimaka la ley.
45004016	Inó̱n iga yej Dios kijlij Abraham iga kimakaskej nochi ipilowa̱n ipilówa̱mpa, san kipetzmakaskej iga Abraham moconfia̱roj ipan yéj. Ijkó̱n nochi ipilowa̱n ipilówa̱mpa Abraham kimatij iga kimakaskej yej Dios kijtoj; ayéj iga yejsan kichi̱waj ken kijtowa la ley, sino que no̱ iga nochi yej kicre̱dowaj ken kicre̱doj Abraham. Yéj mochij te̱taj iga nochi tejamej.
45004017	Itájto̱l Dios tajtowa de Abraham: “Tej nimitzta̱lij iga ite̱tajwe̱wej mia' nacio̱mej.” Iní̱n itájto̱l, Dios kimá' Abraham iga Abraham kicre̱doj ipan Dios yej wel ki‑ojpa‑ixitiá yej miktokej, iwá̱n iga itájto̱l kichi̱wa yej aya teyi.
45004018	Malej iga ne̱siá iga isiwa̱' akitaya ipiltzi̱n, Abraham kicre̱doj iga mochi̱was nochi yej Dios kijlij. Ijkó̱n iga mochij “te̱taj iga mia' pai̱smej”, ijkó̱n ken Dios kijlij: “Poxsan pi̱wis ipilowa̱n mopilowa̱n.”
45004019	Abraham ayá̱' kikajtej iga moconfia̱roj ipan Dios, malej iga kipiayay ken cien años, iwá̱n yéj kimatiá iga yéj iwá̱n Sara ayo' wejka iga mikiaja wa̱n poxsan yo̱lejkej iga makipiaka̱n ipilowa̱n.
45004020	Yéj ayá̱' kijtoj iga akicre̱dowa yej Dios kijlij, ma̱jwa' moconfia̱roj poxsan ipan itájto̱l Dios iwá̱n kiweyimati̱ltij,
45004021	kimela'mati iga Dios wel kichi̱wa inewi yej kijlij.
45004022	Inó̱n iga Dios kita' Abraham ken se̱ yej ye̱'nemi iyi̱xtaj iga moconfia̱roj ipan yéj.
45004023	Iwá̱n ayejsan iga Abraham iní̱n mo‑ijkuiloj iga Dios kita' ken se̱ yej ye̱'nemi iyi̱xtaj;
45004024	sino iga tejame̱n no̱. Puej Dios no̱ te‑ita ken yej tiye̱'nemij iyi̱xtaj iga timoconfia̱rowaj ipan yéj, yej ki‑ojpa‑ixitij Jesús toTe̱ko.
45004025	Dios kine' iga makimikti̱ka̱n Jesús iga yej tikchijkej yej aye̱kti, iwá̱n ki‑ojpa‑ixitij iga matiye̱'onoka̱n iyi̱xtaj yéj.
45005001	Iná̱n welja te̱ye̱'ita Dios iga timoconfia̱rowaj ipan yéj, tonókeja tamelá̱ wa̱n yéj iga yej kichij toTe̱ko Jesucristo iga tejame̱n.
45005002	Iná̱n iga timoconfia̱rojkej ipan Cristo, tikmatij iga Dios te̱cho̱kiliá iga welya tiye̱'onoj iyi̱xtaj. Iwá̱n tipa̱kij iga tikmatij iga wi̱' día kua̱' tikitaskej yej ye̱kti yej Dios te̱makas.
45005003	Iwá̱n ayejsan iga inó̱n tipa̱ktokej, sino que no̱ tipa̱kij kua̱' te‑ikno̱chi̱waj, iga tikmatij iga kua̱' te‑ikno̱chi̱waj ompa timomachtiáj ken iga wel matikijyo̱wi̱ka̱n kua̱' te‑ikno̱chi̱waj.
45005004	Iwá̱n iga tikijyo̱wiáj kua̱' te‑ikno̱chi̱waj, Dios te̱ye̱'ita, iwá̱n siga te̱ye̱'ita Dios, wel tikmatij iga ke̱man tonoskej íwa̱n.
45005005	Iwá̱n iga tikmatij iga ke̱man tonoskej íwa̱n, ayá̱' tipi̱na̱waj iga tikmatij iga te̱má' iyEspí̱ritoj yej te̱ne̱xtiliá ken iga yéj te̱poxneki.
45005006	Kua̱' awel timoma̱nawia̱yaj toga̱naj, íkua̱'wa' in Cristo migui' iga tejame̱n yej tikchi̱waj yej aye̱kti.
45005007	Ayí̱' agaj kiyo̱lmaka iga mamiki iga se', niga wel miki iga se̱ yej ye̱'nemi; anka wel ono se̱ yej wel mamiki iga se̱ yej mela'ye̱'nemi nokta.
45005008	E', Dios te̱ne̱xtiliá iga te̱poxneki iga Cristo migui' iga tejame̱n, malej iga tikchijtokej yej aye̱kti.
45005009	Iná̱n Dios te̱ye̱'ita iga Cristo kitoyaj iyesyo kua̱' migui' iga tejame̱n; ma̱jya sej Cristo wel te̱ma̱nawi̱j kua̱' Dios kuesiwis wa̱n kicastiga̱ro̱j yej ayompa nemij.
45005010	Siga kua̱' tejamej aya te̱ye̱'itaya Dios, Cristo kichij iga te̱ye̱'ítaya iga mi' iga tejamej, kuanti má̱j iga iná̱n te̱ye̱'ítaya, no̱ te̱salva̱rowa iga Cristo ojpa‑isa' sej.
45005011	Ayejsan iga inó̱n, sino que no̱ tipa̱ktokej ipan Dios iga ticre̱dowaj pan toTe̱ko Jesucristo, iwá̱n iga Cristo kichij iga matonoka̱n tamelá̱ wa̱n Dios.
45005012	Ijkó̱n iná̱n, iga itechko se̱ ta̱ga' yej akichij ken Dios kine', ómpaya pe̱wa' iga mochi̱wa yej aye̱kti ipan iní̱n ta̱jli, inó̱n iga mikilo, iwá̱n iná̱n nochi miki iga nochi kichi̱waj yej aye̱kti.
45005013	Áchtosan kua̱' aya onoya ley, mochijtoyay yej aye̱kti ipan iní̱n ta̱jli; e' kua̱' ateyi ley, ayagaj wel kite̱lwiá iga kichijto' yej aye̱kti.
45005014	Desde iga onoya Adán este iga Dios kimá' ley in Moisés, mikikej nochi gente. Mikikej malej iga ayá̱' kiyokachijkej yej Dios kijtoj iga amo mamochi̱wa; Adán, kena, kiyokachij yej Dios kijtoj iga amo mamochi̱wa. Wel mojtowa iga Adán achi ijkó̱mpasan ken Cristo.
45005015	E' yej kichij Adán awel tikijtowaj iga ijkó̱mpasan iwá̱n inó̱n yej Dios te̱petzmako̱kawij. Iga itechko Adán mia' mikikej, e' ma̱jya sej Jesucristo ise̱lti kichij iga Dios mate̱ye̱'ita iwá̱n te̱mako̱kawij iga te̱salva̱rowa.
45005016	Inó̱n yej Adán kichij yej aye̱kti, awel tikijtowa iga ijkó̱mpasan ken imako̱ka Dios yej te̱maka iga te̱salva̱rowa. Iga se̱ yej Adán kichij yej aye̱kti, mojtowa iga kajasi iga nochi mocastiga̱rowa; e' imako̱ka Dios kichi̱wa iga wel te̱ye̱'ita, malej iga tikchijkej mia' yej aye̱kti
45005017	Puej siga itechko se̱san ta̱ga' yej kichij yej aye̱kti, nochi gente miki; iga yej kichij se' ta̱ga' yej ito̱ka̱' Jesucristo, ma̱jya sej wel te̱pale̱wiá iga ayí̱' timikiskej iga Dios te̱cho̱kiliá.
45005018	Ijkó̱n ken itechko Adán iga kichij yej aye̱kti, nochi gente mikij, ijko̱nsan no̱ iga Cristo yej kichij yej pox ye̱kti, kichij iga Dios makiye̱'ita nochi gente wa̱n maonoka̱n íwa̱n nochipa.
45005019	Ken tikijtowaj igasan se̱ ta̱ga' ayá̱' tacre̱doj iga kichij yej aye̱kti, nochi kimopa'; ijko̱nsan no̱ iga se̱ ta̱ga' yej ito̱ka̱' Jesús tacre̱doj, kichij iga Dios makiye̱'ita pox miakejmej.
45005020	Dios kimá' iley Moisés iga matikmatika̱n iga tikchi̱waj yej aye̱kti. E' malej iga pox ne̱si iga mochi̱wa yej aye̱kti, ma̱jya sej Dios kine̱xtij iga te̱cho̱kiliá.
45005021	Ijkó̱n iga nochi tejame̱n tikchi̱waj yej aye̱kti, iwá̱n inó̱n iga nochi timikij; e' iná̱n iga Dios pox te̱cho̱kiliá iwá̱n te̱ye̱'ita iga timoconfia̱rowaj pan toTe̱ko Jesucristo, nochipa tonoskej wa̱n yéj.
45006001	¿Te̱ tikijto̱skej? ¿Ix tikteki'chijtoskej yej aye̱kti iga Dios ma̱jo' mate̱perdona̱ro?
45006002	¡Ayá̱'! Tejame̱n ken kua̱' timikíkeja iga tikajtéjkeja iga tiktekichi̱waj yej aye̱kti; ¿kén weljo' matikchijtóka̱nsan yej aye̱kti?
45006003	¿Ix ayá̱' ankimatij iga yej timobautiza̱rojkej iga ticre̱dojkej ipan Cristo Jesús, no̱ ken kua̱' tisenmikíkeja íwa̱n?
45006004	Iga kua̱' timobautiza̱rojkej, íkua̱' timosento̱kkej íwa̱n. Ijkó̱n ken toTaj ki‑ojpa‑ixitij Cristo iga iweyi poder, ijkó̱n iná̱n teojpa‑ixitij iga matiye̱'nemíka̱nya pan iyojwi.
45006005	Siga kua̱' timobautiza̱rojkej, tisenmikíkeja iwá̱n Cristo, ijko̱nsan no̱ íwa̱n tisen‑ojpa‑isaskej.
45006006	Tikmatij iga to‑ikyapanemilis moclava̱roj wa̱n Cristo ipan cruz, iga inó̱n yej te̱yo̱ltila̱naya iga matikchi̱waka̱n yej aye̱kti mamíkiya iga ayo' má̱j matikchijtoka̱n yej aye̱kti.
45006007	Yej mi'ya, ayo' kichi̱wa yej aye̱kti.
45006008	Siga tisenmikíkeja iwá̱n Cristo, tikmatij no̱ iga tonoskej íwa̱n.
45006009	Tikmatij iga kua̱' Cristo ojpa‑ísa'ya ka̱n miktoya, ayo' sej mikis nike̱man.
45006010	Cristo migui' se̱san ve̱j iga makiperdona̱ro nochi yej mochi̱wa yej aye̱kti; e' iná̱n iga sej isato', kichijto' ken Dios kineki.
45006011	Ijko̱nsan no̱ amejwa̱n ximomachi̱li̱ka̱n kenkua̱' anmiktókeja iga ayo' wel ankichi̱waj yej aye̱kti, e' xisatoka̱n iga xikchi̱waka̱n ken kineki Dios, iga anse̱titokej wa̱n Cristo Jesús yej toTe̱ko.
45006012	Amocue̱rpoj ke̱man mikis, e' iná̱n mitztekimakasnekij iga xikchi̱waka̱n yej aye̱kti, inó̱n iga amo ximoyo̱lyama̱naka̱n iga xikchi̱waka̱n yej aye̱kti ken mitzyo̱ltila̱naj amocue̱rpoj.
45006013	Ni alí̱n amocue̱rpoj amo makichi̱wa yej aye̱kti. Ma̱jwa' xikchi̱waka̱n yej Dios kineki iga mane̱si iga anmikíkeja wa̱n an‑ojpa‑isákeja sej. Ximomakaka̱n iga nochi amocue̱rpoj makichi̱wa yej ye̱kti ken Dios kineki.
45006014	Ijkó̱n ay'ya wel mitztekimakaj amocue̱rpoj iga xikchi̱waka̱n yej aye̱kti iga ayo' mitztekimakatokej la ley, sino que iná̱n amonokej iga Dios mitzcho̱kiliáj.
45006015	¿Kén tikijto̱skej? ¿Ix tiawij tikchi̱watij yej aye̱kti iga ay'ya te̱tekimaka la ley, iwá̱n iga san Dios te̱cho̱kiliá? ¡Ayéj ijkó̱n!
45006016	Amejwa̱n ankimatij siga ankite̱mowaj iga agaj mamochi̱wa amote̱ko, amonoskej ken iyescla̱vojmej iwá̱n ankichi̱waskej ken yéj mitztekimakaj; siga mitztekimakaj iga xikchi̱waka̱n yej aye̱kti, anmikiskej. E' siga ankichi̱waskej iga Dios maono iga amoTe̱ko, ankichi̱waj ken yéj kiye̱'ita.
45006017	Nikmaka gracias Dios, malej iga ikyay ankitekichijtoyaj yej aye̱kti, e' iná̱n ankimela'cre̱dójkeja iga inochi amoa̱lmaj kensan mitzmachtijkej.
45006018	Iná̱n ken kua̱' anxitomíkeja iga ay'ya ankichijtokej yej aye̱kti, iná̱n ankichí̱waja ken mitztekimakaj amoTe̱ko Dios.
45006019	(Nimitzijkuilowiliáj ijkí̱n iga ximi̱xkui̱ti̱ka̱n ipan tokni̱mej yej escla̱vojmej iga amejwa̱n má̱j wel xikentende̱ro̱ka̱n nochi.) Ijkó̱n ken ikya ankiyo̱lmakakej iga ankichijkej kuajkuantas yej aye̱kti iga amocue̱rpojmej, ijkó̱n iná̱n ximomakaka̱n iga xiye̱'nemika̱n, iwá̱n xonoka̱n petz san iga Dios.
45006020	Kua̱' amejwa̱n an‑ilpitóyajo' iga nochipa ankichijtoyaj yej aye̱kti, ayá̱' katka ankichi̱wayaj ken kineki Dios;
45006021	e' ¿te̱ anmota̱nilijkej ipan yej ikya ankichijkej, yej iná̱n mitzpi̱najtiáj? Nité̱. Yej nemij ipan inó̱n ojti, yawij mikitij.
45006022	E' iná̱n ayo' an‑ilpitokej iga ayo' ankitekichijtokej yej aye̱kti, ma̱jwa' ankichí̱waja ken kineki Dios. Iní̱n sí, mitzpale̱wiáj iga iná̱n annemiskej ken kineki Dios, wa̱n después nochipay amonoskej iwá̱n Dios.
45006023	Yej kichi̱wa yej aye̱kti, mota̱niliá iga mamiki, e' yej te̱mako̱katiá Dios, inó̱n iga nochipa matonoka̱n íwa̱n iga tise̱titókeja wa̱n Cristo Jesús yej toTe̱ko.
45007001	Nokni̱wa̱n yej anki̱xmatij la ley, ankimátija iga la ley kimanda̱rowa se̱ mie̱j iga isátogo'.
45007002	Wel timi̱xkui̱tiáj ipan se̱ siwa̱' yej na̱miktito'; la ley kijtowa iga awel yawi wa̱n se' ta̱ga' mie̱j ónogo' iwe̱wej, e' siga miki iwe̱wej, la ley kixitoma iga wel mamona̱mikti wa̱n se'.
45007003	Siga se̱ siwa̱' kitoka se' ta̱ga' mie̱j isátogo' iwe̱wej, kijli̱skej iga najna̱mo̱lnemi; e' siga miki iwe̱wej, siwa̱' xitomi de la ley, iwá̱n wel mona̱miktiá iwá̱n se' ta̱ga' iwá̱n ayá̱' mojtowa iga najna̱mo̱lnemi.
45007004	Ijko̱nsan no̱ amejwa̱n nokni̱wa̱n, ken ansenmikíkeja wa̱n Cristo, ay' mitzjuzga̱rowaj la ley. Iná̱n amejwa̱n itatki se'ya, ino̱nwa' toTe̱ko yej ojpa‑isa' ka̱n miktoya, inó̱n iga matikchijtóka̱nya ken Dios kineki.
45007005	Mie̱j tikchijtoyaj yej ayompa kensan kinekiá toa̱lmaj, la ley te̱tajla̱nti̱ko iga má̱j tike̱le̱wijkej yej aye̱kti iga matikchi̱waka̱n iga tocue̱rpoj, iwá̱n ijkó̱n te̱wi̱ga' ka̱n matimikika̱n.
45007006	E' iná̱n iga tisenmikikej wa̱n Cristo, ay'ya te̱juzga̱rowa la ley. Iná̱n timoyo̱lpatákeja iwá̱n tikchi̱waj ken kineki iyEspí̱ritoj Dios, iga ay'ya tonokej ipan ima̱' inó̱n ley yej ikyay ijkuilijto'.
45007007	¿Te̱taj tikijto̱skej iná̱n? ¿Ix aye̱kti in la ley? ¡Ayá̱'! Ayéj ijkó̱n. E' nej ayá̱' katka niki̱xmatiá yej aye̱kti siga ayéj iga la ley. Nej ayá̱' nikmatiá siga aye̱kti iga manikpiasneki yej ayéj notatki siga la ley ayá̱' ijkí̱n kijtowa̱ya: “Amo xikpiasneki yej ayéj motatki.”
45007008	E' el pecado moma̱tij de la ley, iwá̱n itechko yej tatekimaka la ley, pan nej kixitij iga manikyo̱lmaka iga manikchi̱wa nochi yej ajaye̱kti. Siga ateyi la ley, el pecado ken mikto' iga até̱ wel kichi̱wa.
45007009	Ikya nej aya niki̱xmatiá la ley wa̱n nitawelonoya; e' kua̱' niki̱xmati' la ley, ken kixitij iga manikchi̱wa yej aye̱kti, iwá̱n nimigui' iga ne̱yokatij wa̱n Dios.
45007010	Iwá̱n nikasi' iga ino̱nsan ley yej katka mane̱maka vida, ma̱jwa' ne̱miktij iga ne̱yokatij wa̱n Dios.
45007011	Iga el pecado moma̱tij de yej tatekimaka la ley, ne̱kajkayaj iwá̱n iga ino̱nsan yej tatekimaka, ne̱miktij iga ne̱yokatij wa̱n Dios.
45007012	Iná̱n tikijtowaj iga la ley nokta wa̱laj de Dios, iwá̱n nochi yej tatekimaka pox ye̱kti, Dios kiye̱'ita wa̱n tane̱xtiliá ken iga se̱ maye̱'nemi.
45007013	La ley ye̱kti, e' ina̱ntaj, ¿ix iga itechko la ley iga nimigui'? ¡Ayéj ijkó̱n! Nej notechko iga nimigui' iga nikchij yej aye̱kti kua̱' la ley ne̱ne̱xtilij yej ye̱kti; iwá̱n ijkó̱n iga ipan la ley ne̱si iga yej aye̱kti nikchi̱wa, poxsay sej aye̱kti ne̱si.
45007014	Tikmatij iga la ley wi̱' de Dios; e' nej ninakayoj wa̱n nochipa ne̱yo̱ltila̱na iga nikchi̱wa yej aye̱kti.
45007015	Nej anikojasi yej nikchi̱wa, iga ayá̱' nikchi̱wa yej nikneki, ma̱jwa' nikchi̱wa yej nikijiya.
45007016	Malej iga ayá̱' nikchi̱wa yej ye̱kti yej nikchi̱wasneki, kena, nikmati iga pox ye̱kti la ley.
45007017	Ijkó̱n ayo' nej yej nikchi̱wa, sino que yej aye̱kti yej cha̱ntito' pan noa̱lmaj ne̱yo̱ltila̱na.
45007018	Iwá̱n nej nikmati iga ayá̱' cha̱ntito' yej ye̱kti pan noa̱lmaj, iga nochipa ne̱yo̱ltila̱na iga manikchi̱wa yej aye̱kti; puej nej nikchi̱wasneki yej ye̱kti, e' awel nikchi̱wa.
45007019	Anikchi̱wa yej ye̱kti ken nikneki, ma̱jwa' nikchíjto'san yej anikneki.
45007020	Iwá̱n siga nikchi̱wa yej ayá̱' nikneki, ayo' nej yej nikchi̱wa, sino que yej aye̱kti yej cha̱ntito' pan noa̱lmaj.
45007021	Ijkó̱n iná̱n nikmati; malej iga nej niknekto' manikchi̱wa yej ye̱kti, nej nikchíjto'san yej aye̱kti.
45007022	Ipan noa̱lmaj nikye̱'ita iley Dios;
45007023	e' nikita iga cha̱ntito' ipan nej ken tejté̱ yej ne̱tekimakato' yej akineki manikchi̱wa ken nikejla̱miki; ino̱nwa' yej aye̱kti yej cha̱ntito' pan nej yej ne̱pre̱sojwijto'.
45007024	¡Nimokno̱mati ken nono'! ¿A̱' ne̱ma̱nawi̱j de iní̱n nocue̱rpoj yej ken míkto'ya?
45007025	¡Gracias nikmaka Dios iga toTe̱ko Jesucristo ne̱ma̱nawij! Ijkó̱n iná̱n, nikneki iga manikchi̱wa yej kijtowa iley Dios, e' ipan nocue̱rpoj ono' se' ken tejté̱ yej ne̱tekimakato' iwá̱n ne̱chi̱waltiá yej aye̱kti.
45008001	Inó̱n iga, Dios ayí̱' kicastiga̱ro̱j yej se̱titokej wa̱n Cristo Jesús, yej ayo' nemij ken yejamej kinekij, sino que nemij ken kineki iyEspí̱ritoj Dios.
45008002	Iga tise̱titokej wa̱n Cristo Jesús, iyEspí̱ritoj Dios te̱maka vida iga ay'ya tikchi̱waj yej aye̱kti; te̱salva̱roj iwá̱n ay'ya te̱tekimaka inó̱n ley yej kijtowa iga timikiskej iga tikchi̱waj yej aye̱kti.
45008003	Iga Dios kichij iga tejamej yej ileypa Moisés awel kichi̱waya. Inó̱n ley awel te̱pale̱wiá iga tikchi̱waj yej tatekimaka, iga nochipa toa̱lmaj kineki matikchi̱waka̱n yej aye̱kti. Dios kiti̱tan iPiltzi̱n yej mochij ta̱ga' yej ne̱siá kensan tejamej, yej aye̱kti tikchi̱waj, iga mamiki iga totechko. Dios ipan icue̱rpoj iPiltzi̱n kipoloj nochi yej aye̱kti tikchi̱waj.
45008004	Inó̱n kichij iga tejamej wel matikchi̱waka̱n ken kijtowa la ley, puej ayo' tikchijtokej ken tiknekij tejamej sino que ken kineki iyEspí̱ritoj Dios.
45008005	Puej yej kichijtokej yej kiyo̱ltila̱ntokej yej aye̱kti, kejla̱ntokej iga kichi̱waj ken yej yejámejpa kinekij; e' yej kichijtokej ken kineki iyEspí̱ritoj Dios, kejla̱ntokej iga kichi̱waj ken kineki Dios.
45008006	Siga matikchijtoka̱n ken te̱yo̱ltila̱na yej aye̱kti, inó̱n te̱miktiá, e' siga matikchijtoka̱n ken kineki el Espíritu Santo, nochipa tonoskej wa̱n Dios iwá̱n tonoskej tamelá̱.
45008007	Iga yej kejla̱míkijsan yej aye̱kti, inó̱mejwa' kijiyaj Dios; iga akichi̱waj ken kineki iley Dios, niga welitij kichi̱waj.
45008008	Inó̱n iga, yej kichijtokej yej kiyo̱ltila̱naj yej aye̱kti, Dios awel kiye̱'ita.
45008009	E' amejwa̱n ay'ya ankichijtokej ken mitzyo̱ltila̱naj yej aye̱kti, sino ken kineki iyEspí̱ritoj Dios, iyEspí̱ritoj Dios ono' ipan amejwa̱n. Yej ayá̱' kipiá iyEspí̱ritoj Cristo, inó̱n ayéj de Cristo.
45008010	Malej iga amocue̱rpoj mikis iga ankichi̱waj yej aye̱kti, e' siga Cristo cha̱ntito' pan amejamej, amoespí̱ritoj isato' iga anye̱'onokej iyi̱xtaj Dios.
45008011	Iwá̱n siga cha̱ntito' pan amejamej iyEspí̱ritoj Dios, inó̱n yej ki‑ojpa‑ixitij Jesús ka̱n miktoya; ino̱nsan no̱ Dios yej ki‑ojpa‑ixitij, no̱ mitzojpa‑ixiti̱skej iga iyEspí̱ritoj yej cha̱ntito' pan amejamej.
45008012	Ijkó̱n nokni̱wa̱n, iná̱n Dios kineki iga matikchi̱waka̱n ayéj ken toa̱lmaj kineki iga matikchi̱waka̱n yej aye̱kti.
45008013	Siga amejwa̱n ankichijtokej ken amoa̱lmaj kineki iga xikchi̱waka̱n yej aye̱kti, anyawij anmikitij iga anyokatitoskej de Dios; e' siga iyEspí̱ritoj Dios mitzka̱waltiáj iga ayo' xikchi̱waka̱n yej aye̱kti, nochipa amonoskej wa̱n Dios.
45008014	Ipilowa̱n Dios momakaj iga kitokaj ken kine̱xtiliá iyEspí̱ritoj Dios.
45008015	Puej iyEspí̱ritoj Dios yej mitzmakakej, ayéj se̱ espíritu yej mitzescla̱vojtiliáj iga sej ximajmawika̱n, sino que Espíritu yej kichi̱wa iga ximochi̱waka̱n ipilowa̱n Dios. Iwá̱n iní̱n Espíritu kichi̱wa iga matikijli̱ka̱n Dios: ¡Nopáj!
45008016	Ini̱nsan Espíritu mose̱tiliá iwá̱n toespí̱ritoj iwá̱n kijtowa iga tejame̱n ipilówa̱nya Dios.
45008017	Iwá̱n iga tejame̱n ipilowa̱n Dios, kajasi iga no̱ mate̱makaka̱n yej itatki Dios, yej kijtoj iga te̱makas, iwá̱n tosentatki mochi̱was wa̱n Cristo, siga iná̱n íwa̱n tiksensufri̱rowaj, wel no̱ tonoskej ipan cielo ka̱n ono' yéj.
45008018	Puej nikmati iga iná̱n tejamej yej tiksufri̱rowaj, ni alí̱n ayá̱' kaxiliá iwá̱n inó̱n, kua̱' ke̱man tisen‑onoskej wa̱n Jesús.
45008019	Inochi yej ono', yej kichij Dios kichi̱xtokej iga magui' maásiya inó̱n día kua̱' Dios kichi̱was iga mane̱si aja̱'yéj ipilowa̱n.
45008020	Iga inochi yej ono', yej kichij Dios yéj kijtoj iga amo maye̱'onoka̱n, ayéj iga kinekij, sino iga Dios ijkó̱n kijtoj; e' weljo' sej ke̱man moye̱'ta̱li̱j
45008021	iga nochi yej kichij Dios ay' yawij mikitij niga pala̱niskej, wa̱n pa̱ktoskej no̱ kensan ipilowa̱n Dios.
45008022	Tikmatij iga iná̱n nochi yej Dios kichij tenatokej iwá̱n kimachi̱liáj ken se̱ siwa̱' yej pilkualo̱to' iga taonoltiá.
45008023	Iwá̱n ayejsan nochi yej Dios kichij yej kualo̱tokej, sino que tejame̱n no̱, e' tikpiaja iyEspí̱ritoj Dios yej achto te̱má'. Iwá̱n tikmatij iga inó̱n kijto̱jneki iga te̱mákaso' má̱j. Tikmachi̱liáj iga poxsan tikualo̱tokej, iwá̱n tikchi̱xtokej iga ke̱man te̱chi̱was ipilowa̱n Dios, íkua̱' timomachi̱li̱skej íjka̱nya iga tikpiaskej sé'paya tocue̱rpoj.
45008024	Iga tikchi̱xtokej Dios tikmatij iga timoma̱nawíjkejya; e' siga se̱ kichi̱xto' yej kítzto'pa, inó̱n ayo' kichi̱xto'. Yej se̱ kítzto'ya, ¿téjaso' iga makichi̱xto?
45008025	E' siga tikchi̱xtokej yej aya tikitaj, mela̱'wa' iga atisiawij iga tikchi̱xtokej.
45008026	Ijko̱nsan no̱ iyEspí̱ritoj Dios te̱pale̱wiá kua̱' timosemakasnékija. Iga kua̱' titajtowaj wa̱n Dios ayá̱' tikmatij te̱ tiktajtaniliáj, e' iyEspí̱ritoj Dios te̱tajtowiliá iyi̱xtaj Dios, te ken ténapa iga kijtowa yej tejamej atikojasij kén tikijtowaj.
45008027	Iwá̱n Dios yej ki̱xmati te̱ tikejla̱ntokej, kimati te̱ nemi kijtowa iyEspí̱ritoj Dios; iga iyEspí̱ritoj Dios kitajtowiliá yej kicre̱dowaj Dios, ijkó̱n iga Dios kineki iga maye̱'onoka̱n.
45008028	Tikmatij iga Dios tekipanowa iga nochi maye̱'ki̱sa ino̱mej yej kinekij, ino̱mej yej Dios kitapejpen iga mamochi̱wa ken yéj nochipa kejla̱nto'.
45008029	Iga yejamej yej Dios ikyay ki̱xmati', áchtoya no̱ kitapejpen iga mamochi̱waka̱n kensan Jesucristo yej iPiltzi̱n Dios, iga Jesucristo mamochi̱wa te̱ko̱ko pan nochi tokni̱wa̱n.
45008030	Iwá̱n yej desde áchtoya Dios kitapejpen, kino̱tza' no̱, iwá̱n yej kino̱tza', no̱ ki‑o̱mema̱wij, iwá̱n yej ki‑o̱mema̱wij, no̱ kita̱lij iga maono ite̱noj yéj.
45008031	Iná̱n, ¿te̱ tikijto̱skej de iní̱n? Siga Dios de tejáme̱mpa, ¿a̱'yéj yej wel te̱chi̱wili̱j yej aye̱kti?
45008032	Dios kine' iga mamiki iPiltzi̱n iga nochi tejamej; ¿kén iga ayá̱' yawi no̱ te̱makati nochi yej yéj kipiá?
45008033	¿A̱'yéj wel kite̱lwi̱j yej Dios kitapejpen? Ayagaj, iga Dio̱swa' in yej kijtowa a̱'yéj ye̱'nemi;
45008034	¿A̱'yéj wel te̱castiga̱ro̱j? Ni agaj, iga Crí̱stojwa' in yej migui' iga tejame̱n, ayejsan iga inó̱n, sino que ojpa‑isa' iwá̱n ono' ila̱doj iye̱'ma̱' Dios iga te̱tajtowilijto'.
45008035	¿A̱'yéj wel kika̱walti̱j iga Cristo mate̱neki? Ayagaj, niga nité̱ wel kika̱walti̱j iga Cristo mate̱neki. ¿Ix wel kua̱' te̱castiga̱rowaj, o kua̱' tejté̱ te̱yo̱lmiktijto', iwá̱n kua̱' te̱temojtinemij iga mate̱castiga̱ro̱ka̱n, o kua̱' a̱pistaj, o kua̱' ayo' tikpiáj totzótzol, o kua̱' te̱mikti̱jnekij?
45008036	Ken kijtowa ka̱n ijkuilijto': Iga san nimitztokaj, nochipa ne̱mikti̱jnekij. Ne‑itaj ken borre̱gojmej yej yawij kimikti̱tij.
45008037	E' ipan nochi iní̱n, nochipa tiye̱'ki̱saj iga te̱pale̱wiá Cristo yej te̱neki.
45008038	Iná̱n nikmela'mati iga ateyi nité̱ yej wel kika̱walti̱j iga Dios mate̱neki. Niga mate̱mikti̱ka̱n, niga kua̱' tisatokej, niga a̱ngelejmej, niga Tzitzimi' iya̱ngelejmej, niga yej ono' iná̱n, niga yej wi̱'o',
45008039	niga yej ajko ono', niga yej ono' ta̱ltampa. Nité̱ yej Dios kichij, awel kika̱waltiá iga Dios mate̱neki ken yéj te̱ne̱xtilij ipan Cristo Jesús yej toTe̱ko.
45009001	Nej niktoka Cristo, iwá̱n iyEspí̱ritoj Dios ne̱ne̱xtiliá pan noa̱lmaj iwá̱n ne‑ijliá iga ayá̱' nemi nitakajkaya̱wa; nemi nimitzijliáj nokta iga
45009002	poxsan nimokno̱mati, iwá̱n nochipa kualo̱to' noa̱lmaj.
45009003	Niknekiá katka manikpale̱wi̱ka̱n nokni̱wa̱n israeli̱tajmej yej de nejáme̱mpasan. Este katka Dios ayo' mane̱ye̱'ita iwá̱n manikajte̱wa iyojwi Cristo, e' siga katka inó̱n kipale̱wia̱yaj yejamej iga makina̱'techo̱ka̱n Dios.
45009004	Yejamej israeli̱tajmej, iwá̱n Dios kitapejpen iga mamochi̱waka̱n ipilowa̱n. Dios kine̱xtilij ipode̱r iga onoya iwa̱mej kua̱' kichij pacto iwá̱n yejamej. Dios kimá' iley Moisés. Dios kine̱xtilij ken iga makiweyimati̱lti̱ka̱n kua̱' monechkowaj tio̱pan, iwá̱n kijlij yej yawi kimakatij.
45009005	Yejamej ipilowa̱n ipilówa̱mpa to‑ikyapatajwe̱wetkej, ipan ino̱mej wa̱laj Cristo, iwá̱n yéj Dios yej kimanda̱rowa nochi, nochipa mamoweyimati̱lti. Ijkó̱nyawa'.
45009006	Ayéj iga Dios ayá̱' kichij ken kijlij israeli̱tajmej; iga ayéj nochi gente yej israeli̱tajmej imela'pilowa̱n Dios, iga ayá̱' nochi moconfia̱rowaj ipan Dios ken iyikyapatajwe̱wejmej Israel yej no̱ ito̱ka̱' Jacob.
45009007	Niga nochi ipilowa̱n Abraham ayéj nochi imela'pilowa̱n; sino que Dios ijkí̱n kijlij: “Petz mopiltzi̱n Isaac yawi kipi̱wi̱ti mopilowa̱n.”
45009008	Iní̱n te‑ijli̱jneki iga ijkó̱n ken Isaac nace̱roj iga Abraham moconfia̱roj ipan yej kijtoj Dios; tejamej no̱ ipilowa̱n Dios ayéj iga tejamej ipilowa̱n Abraham, ma̱jwa' iga timoconfia̱rowaj ipan yej kijtoj Dios.
45009009	Dios kijlij Abraham yej yawi mochi̱wati: “Se̱ xiwi' sej niwi̱', iwá̱n íkua̱' Sara kítasya se̱ ipiltzi̱n.”
45009010	Amo xike̱lka̱waka̱n yej mochij wa̱n kua̱tejmej yej ipilowa̱n Rebeca wa̱n Isaac yej to‑ikyapatajwe̱wej;
45009011	‑
45009013	kua̱' aya katka onoyaj kua̱tejmej, niga kichíjkaja yej ye̱kti niga yej aye̱kti, e' Dios kijlij Rebeca: “Yej te̱ko̱ko yawi kichi̱wati ken kineki te̱tzo̱yo̱'.” Inó̱n no̱ senyawi wa̱n se' ka̱n ijkuilijto', kijtowa: “Nikne' Jacob, e' Esaú nikijiya'.” Ijkó̱n ne̱si iga Dios wel kitapejpena ken kineki, ayéj iga agaj kichi̱wa tejté̱, sino que iga Dios kiyokano̱tza'.
45009014	Iná̱n ¿té̱ tikijto̱skej? In Dios, ¿ix kichi̱wa yej aye̱kti? ¡Ayéj ijkó̱n!
45009015	Iga Dios kijlij Moisés: “Nia nikcho̱kili̱ti yej nej nikneki manikcho̱kili, iwá̱n nikikne̱li̱j yej nej nia nikikne̱li̱ti.”
45009016	Inó̱n iga ayejsan iga agaj makineki, niga mamoteki'tope̱wa iga makalaki, tájma'wa' Dios yej yéj kicho̱kiliá.
45009017	Iga ka̱n ijkuilijto' kijliá Faraón: “Nimitzta̱lij iga rey iga nimitzne̱xtili̱j nopode̱r iwá̱n iga ipan iní̱n ta̱jli no̱ya̱n mane‑i̱xmatika̱n.”
45009018	Inó̱n iga Dios kicho̱kiliá a̱'ya iga yéj kicho̱kili̱jneki, iwá̱n kiyo̱ltakua̱wiliá, a̱'ya iga yéj kiyo̱ltakua̱wili̱jneki.
45009019	Iwá̱n tej tine‑ijli̱j: “Siga ijkó̱n, ¿te iga Dios kijtowa iga itechko ta̱ga'? ¿A̱'yéj wel kijtowa iga amo mamochi̱wa ken Dios kineki?”
45009020	¡E' tej ta̱ga! ¿Te̱ moteki in tej iga ximokueso iwá̱n Dios? ¿Ix wel a̱n se̱ ko̱mi' makijli yej kichij: “¿Te iga ijkí̱n tine̱chij?”
45009021	Pues yej kichi̱wa ko̱mi' wel kichi̱wa ken yéj kineki, iwá̱n ipan ino̱nsan ko̱nsoki' wel no̱ kichi̱wa yej ná̱mo̱l awel kikui, iwá̱n se' yej a̱'san ne̱si' wel kikui.
45009022	¿Iwá̱n te̱ tikijto̱skej?, Dios kine' matane̱xtili ken tacastiga̱rowa iwá̱n iga nochi makitaka̱n ipode̱r, inó̱n iga Dios ayá̱' kikuesowilij yej kajasiá iga makicastiga̱ro̱ka̱n yej onóyaja ga poliwiskej.
45009023	Ijkó̱n kichij iga kine̱xtij iweyipode̱r ipan tejame̱n yej te̱cho̱kilij, yej desde áchtosan te̱tapejpen iga matonoka̱n ka̱n yéj ono'.
45009024	Dios te̱no̱tza', akita siga tijudiyojmej o ayéj.
45009025	Ken ijkuilijto' ipan a̱ma' yej kijkuiloj Oseas: Yej ayéj katka nopilowa̱n, nia nikijli̱ti iga nopilowa̱n. Yej aniknekiá, niknekis.
45009026	Iwá̱n ompa ka̱n mitzijlijkej: “Amejwa̱n ayéj nopilowa̱n”, ompa yawij mitzijli̱tij ipilowa̱n Dios yej isato'.
45009027	E' iga israeli̱tajmej, Isaías kijtoj ijkí̱n: “Malej iga israeli̱tajmej pox miakej ken tikita xa̱jli yej ono' lama̱rte̱noj, petz alí̱n ka̱wiskej yej yawij mosalva̱ro̱tij.
45009028	Ayá̱' wejkatis toTe̱ko yawi kijuzga̱ro̱ti nochi yej onokej ipan iní̱n ta̱jli.”
45009029	Ken Isaías ikya kijtoj: Siga toTe̱ko yej nochi wel kichi̱wa, ayá̱' katka kikajte̱waya alí̱n tokni̱mej iga tejamej matonoka̱n, tipoliwíkaja ken yej cha̱ntitoyaj a̱ltepe̱' Sodoma iwá̱n Gomorra.
45009030	¿Te̱ tikijto̱skej? Iga yej ayéj israeli̱tajmej yej ayá̱' kite̱mowa̱yaj iga maye̱'onoka̱n iyi̱xtaj Dios, yejámejwa' in yej má̱j ye̱'onokej iyi̱xtaj Dios iga moconfia̱rowaj.
45009031	E' israeli̱tajmej yej kitokayaj la ley, yej katka maye̱'onóka̱nya iyi̱xtaj Dios, awel kichijkej ken kijtowa inó̱n ley.
45009032	¿Te iga? Iga ayá̱' kite̱mojkej iga maye̱'onoka̱n iyi̱xtaj Dios iga san moconfia̱rowaj ipan Cristo, ma̱jwa' kinekiáj iga Dios makiye̱'ita yej kichi̱wayaj. Inó̱n iga ken mokxiwi̱tekikej ipan te'ti, iwá̱n ino̱nwa' te'ti kijto̱jneki Cristo.
45009033	Ken kijtowa ka̱n ijkuilijto': Nej nikta̱liá ipan a̱ltepe̱' Sion se̱ te'ti ka̱n mokxiwi̱tekilo, se̱ te'ti yej tawetzi̱ltiá. Yej moconfia̱rowa ipan inó̱n te'ti ayá̱' mopi̱najti̱j.
45010001	Nokni̱wa̱n, noa̱lmaj kineki iga israeli̱tajmej mamosalva̱ro̱ka̱n, iwá̱n kua̱' nikte̱ne̱wiá Dios, inó̱n niktajtaniliá.
45010002	Niye̱'tajtowa iga yejamej, poxsan kiweyimati̱ltiáj Dios, e' ayá̱' kimatij ken iga makiye̱'chi̱waka̱n.
45010003	Iga ayá̱' kimatij ga Dio̱ssan yej kichi̱wa iga se̱ maye̱'ono iyi̱xtaj yéj, ma̱jwa' yejáme̱nsan kite̱mowa̱yaj ima̱tikamej iga maye̱'onoka̱n iyi̱xtaj Dios, e' ayá̱' kichi̱waj ken yéj kijtowa.
45010004	Iga wa̱laj Cristo, kitami̱ko iley Moisés, iná̱n nochi yej moconfia̱rowaj pan Cristo ye̱'onoskej iyi̱xtaj Dios.
45010005	Iga se̱ maye̱'ono iyi̱xtaj Dios iga kichi̱wa ken kijtowa la ley, Moisés ijkí̱n kijkuiloj: “Yej kichi̱wa ken kijtowa la ley, iga inó̱n mosalva̱ro̱j.”
45010006	E' yej kisenta̱liá iya̱lmaj pan Dios iga maye̱'ono iyi̱xtaj, ayí̱' tatajtani: “¿A̱'yéj tejkawis ipan cielo? —iní̱n kijto̱jneki iga matiktemowi̱ka̱n Cristo,
45010007	niga ayí̱' tatajtani: ¿A̱'yéj temo̱j ka̱n onokej iya̱lmajmej yej miktokej?” —iní̱n kijto̱jneki iga matikojpa‑ixiti̱ka̱n sej Cristo ken kua̱' míkto'o'.
45010008	¿Wa̱n te̱taj kijto̱jneki? “Itájto̱l Dios mona̱'san ono', iga ono' ipan mote̱n iwá̱n ipan moa̱lmaj.” Ini̱nwa' in itájto̱l yej ípan matimoconfia̱ro̱ka̱n, yej nejamej nikpowaj.
45010009	Siga tikijtowa iga Jesús toTe̱ko, iwá̱n ipan moa̱lmaj ticre̱dowa iga Dios ki‑ojpa‑ixitij ka̱n miktoya, mitzsalva̱ro̱j.
45010010	Puej iga toa̱lmaj ticre̱dowaj, iwá̱n ijkó̱n iga tiye̱'onoj iyi̱xtaj Dios, e' iga tote̱n tiknojma‑ijtowaj iga Jesús toTe̱ko iwá̱n ijkó̱n iga Dios te̱salva̱rowa.
45010011	Ka̱n ijkuilijto' itájto̱l Dios kijtowa: “Nochi yej kisenta̱liá iya̱lmaj pan yéj, ayá̱' mopi̱najti̱j.”
45010012	Dios kiye̱'ita judiyojmej wa̱n yej ayéj judiyojmej; puej tonochi̱n tikpiáj se̱san toTe̱ko, iwá̱n a̱'san ne̱si kipale̱wiá yej kitajtaniliá.
45010013	Iga ijkí̱n kijtowa itájto̱l Dios ka̱n ijkuilijto': “Nochi yej kite̱ne̱wiá ito̱ka̱' toTe̱ko yawi mosalva̱ro̱ti.”
45010014	E' ¿kén yawij kite̱ne̱wi̱tij toTe̱ko Jesucristo siga ayá̱' nemi kicre̱dowaj ipan yéj? ¿Iwá̱n kén kicre̱do̱skej ipan yéj siga aya nemi kikakij de yéj? ¿Iwá̱n kén yawij kikakitij siga ayagaj nemi kita̱ta̱po̱wiáj de yéj?
45010015	¿Kén ya̱skej kipowatij ye̱'noti̱ciaj siga ayagaj kiti̱tanij? Ken kijtowa ka̱n ijkuilijto' itájto̱l Dios: “¡Pox mo̱nsaj kua̱' asij yej kipowaj ken iga matonoka̱n tamelá̱, yej te̱mati̱lti̱koj ye̱'noti̱ciaj!”
45010016	E' ayá̱' nochi kicre̱dojkej ye̱'noti̱ciaj. Ken kijtowa profeta Isaías: “NoTe̱ko, ¿ix agaj ne̱tajto̱lkui̱lijkej yej nikpojkej?”
45010017	Ijkó̱n yej moconfia̱rowaj ipan Cristo, achto kikakij itájto̱l. Iga makikakika̱n, kineki agaj makipowa inó̱n ye̱'noti̱ciaj.
45010018	E' nimitztajtanij: ¿Ix a̱n kikakikej in itájto̱l Dios? ¡Kena, kikakikej! Ka̱n ikyay ijkuilijto' kijtowa: Itájto̱l yejame̱n mokagui' no̱ya̱n ipan ta̱jli, iwá̱n itájto̱l ási'ya este ipan itajtamiya̱n iní̱n ta̱jli.
45010019	E' sej nitatajtani: In israeli̱tajmej, ¿ix a̱n aya kimatij? Moisés áchtoya kijtoj: Nia nikchi̱wati iga xiyo̱lkuesiwi iga se̱ país yej ayéj niga país; nikchi̱was iga ximokuejkueso̱ka̱n wa̱n se̱ país yej pox yo̱ltakuakti'.
45010020	Isaías sej mi̱xe̱wiá iga kijtowa: Yej ayá̱' ne̱te̱mowa̱yaj, neasikej; iwá̱n niki̱xne̱xtilijkej yej ayá̱' ne̱te̱mowa̱yaj.
45010021	Iwá̱n kua̱' tajtowa de israeli̱tajmej, Isaías kijtowa: “Semilwi' nima̱patajtoya iga nikno̱tztoyaj yej pox yo̱ltakuaktikej iwá̱n akinekij mane̱tokaka̱n.”
45011001	Iná̱n nitatajtani: ¿Ix a̱n Dios kitepo'má' israeli̱tajmej? ¡Ayéj ijkó̱n! Nej no̱ ni‑israeli̱taj yej ipilówa̱mpa Abraham ipilowa̱n, iwá̱n itrí̱bujpa Benjamín.
45011002	Dios ayá̱' nemi kitepo'maka yej yéj kitapejpen, inó̱n yej pox ikyay ki̱xmati. ¿Ix ayá̱' ankimatij ka̱n ijkuilijto' ipan itájto̱l Dios yej kichij Elías, kén iga yéj kua̱' kite̱ne̱wij Dios kite̱lwij israeli̱tajmej? Kijtoj:
45011003	“NoTe̱ko, kimijmiktíjkeja moprofe̱tajmej, inewi moalta̱r kixi̱xiti̱nkej, iwá̱n nejsan nika̱wi' nose̱lti, e' nej no̱ ne̱mikti̱jnékija.”
45011004	E' Dios kijlij: “Nikpiao' siete mil tajta̱ga' yej ne̱tokaj, yej ayá̱' motankua̱ketzaj iyi̱xtaj ídolo yej kijliáj dios Baal.”
45011005	Puej ijko̱nsan no̱ iná̱n, acho̱' ka̱wikej sekin israeli̱tajmej yej Dios kicho̱kilij iwá̱n kitapejpen.
45011006	Iwá̱n siga san kitapejpen iga yéj ijkó̱n kicho̱kilij, ayejwa' iga se̱ kichij yej ye̱kti; porque siga se̱ makichí̱wapa yej ye̱kti, ayejwa' iga tacho̱kiliá Dios.
45011007	Iná̱n, ¿kén tikijto̱skej? Israeli̱tajmej ayá̱' kasikej yej kite̱mowa̱yaj, e' yej Dios kitapejpen, kena kasikej. Sekin moyo̱ltakua̱wilijkej.
45011008	Ken kijtowa ka̱n ijkuilijto' itájto̱l Dios: “Dios kikua̱tapolo̱ltij ino̱mej; kimá' iyi̱xmej, e' ki̱xtzakua' iga amo matachaka̱n iwá̱n kimá' inakasmej, e' ayá̱' takakij, iwá̱n este iná̱n ijkó̱n onokej.”
45011009	David no̱ kijtowa: Kua̱' nemi ilwichi̱waj, mama̱wetzika̱n ken to̱to̱' yej ka̱wi ipan kuaka̱ka̱x iga makiki̱tzki̱ka̱n iga makicastiga̱ro̱ka̱n.
45011010	Iyi̱xmej, mapajpachatiaka̱n, iga amo matachaka̱n, matepotzwijkoliwika̱n iwá̱n ijkó̱n maka̱wika̱n.
45011011	Nimitztajtanij iná̱n: ¿Ix a̱n mela'wetzikej in israeli̱tajmej wa̱n ayí̱' moketzaskej? ¡Ayá̱'!, e' kua̱' israeli̱tajmej ayá̱' kichijkej ken kijtowa Dios, iga inó̱n mosalva̱rojkej yej ayéj israeli̱tajmej, iga iná̱n mami̱xkui̱ti̱ka̱n israeli̱tajmej iga makicre̱do̱ka̱n no̱.
45011012	Iwá̱n siga pan yej ayompa kichijkej judiyojmej, moye̱'chijkej nochi tokni̱wa̱n yej onokej ipan iní̱n ta̱jli, iwá̱n siga ka̱n wetzikej judiyojmej, moye̱'chijkej yej ayéj judiyojmej, ¡ma̱jya sej moye̱'chi̱waskej siga judiyojmej inochimej sej makitokaka̱n Dios!
45011013	E' nimitzijli̱jnekij tejté̱ amejwa̱n yej ayéj anjudiyojmej. Nej iyapó̱stol Dios iwá̱n yéj ne̱ti̱tan iga itájto̱l manikpowili yej ayéj judiyojmej, pox nikye̱'ita iwá̱n nikyo̱lmaka iga nikchi̱wa yej ne̱tekimakakej.
45011014	Nikneki iga tokni̱wa̱n yej de nejáme̱npasan judiyojmej makichi̱wasnekika̱n yej amejwa̱n ankichi̱waj iga anki̱xmatij Cristo, iwá̱n ijkó̱n wel mamosalva̱ro̱ka̱n.
45011015	Puej siga kua̱' judiyojmej moyokatijtoyaj wa̱n Dios, ompa pe̱wa' iga yej ayéj judiyojmej wel moyo̱lta̱liáj wa̱n Dios, ¿ix aya̱'taj ma̱jya sej kua̱' yejamej mamokuepaka̱n? Iga ijkó̱n kichi̱waskej, ken ojpa‑isaskej sej ka̱n miktoyaj.
45011016	Puej siga agaj kimaka iga ofrenda Dios yej áchtopa pa̱n yej mochi̱wa iga itixyo trigo, inó̱n kijto̱jneki iga nochi tixti no̱ Dios kiye̱'ita. Iwá̱n siga agaj kimaka iga ofrenda Dios inelwayo se̱ kuawi', no̱ nochi imajma̱' inó̱n kuawi' Dios kiye̱'ita.
45011017	Sekin judiyojmej yej ken imela'majma̱' oli̱vojkuawi', kimajma̱tzontekkej iga Dios ay' kiye̱'ita'. Iwá̱n tej ken se̱ imajma̱' oli̱vojkuawi' yej momati ipan kuayoj yej ípan mitzinjerta̱rojkej. Ijkó̱n iga tej tixwato' ipansan inó̱n inelwayo iwá̱n wel tono' iga san inó̱n iya̱yo.
45011018	E' amo ximomachi̱li iga tej ma̱jya sej que imela'majma̱' olivo, yej kito̱jneki judiyojmej. Siga timomachi̱liá iga tej ma̱jya sej, xikejla̱miki iga ayéj mopan ixwato' inelwayo, sino tej tixwato' pan inelwayo mela'oli̱voj.
45011019	Anka tikijto̱j: “Kena, e' imajma̱' kitzojtzontekkej iga nej mane‑injerta̱ro̱ka̱n ipan oli̱vojkuawi'.”
45011020	Ijkó̱n; e' kitzojtzontekkej iga ayá̱' moconfia̱rojkej ipan Dios, iwá̱n tej ompa tono' iga san timoconfia̱roj ipan Dios. Inó̱n íga amo ximoweyimati, sino que achi xikmajmawili Dios.
45011021	Siga Dios ayá̱' kicho̱kilij imela'majma̱' olivo, welsan no̱ tej ijkó̱n mitzchi̱wili̱j.
45011022	Ta' xikita kén iga Dios pox tacho̱kiliá, e' no̱ kikuesowa yej ayá̱' kichi̱wa ken yéj kijtowa. Ijkó̱n kichij wa̱n ino̱mej yej wetzikej, e' tej pox mitzcho̱kilij. Dios mitzcho̱kiliao' mie̱j timoconfia̱rowa ipan yéj; e' siga ayá̱', tej no̱ yawij mitzo̱ntekitij.
45011023	E' siga judiyojmej sej kicre̱dowaj, yejamej sej ki‑injerta̱ro̱skej pan oli̱vojkuawi'; iga Dios kipiá poder iga sej makichi̱wa.
45011024	Siga tej yej ayéj tijudiyoj, mitzontekkej ipan kuayojoli̱voj, iwá̱n mitzinjerta̱rojkej ipan ye̱'oli̱vojkuawi', malej iga tej ayéj de inó̱mbapa kuawi', ¡ma̱jya sej judiyojmej, yej imela'majma̱' oli̱vojkuawi', yawij ki‑injerta̱ro̱tij ka̱n achto onoyaj!
45011025	Puej nokni̱wa̱n, nikneki xikmatika̱n yej aya momatiá, yej Dios kichi̱wasneki, iga amo ximomachi̱li̱ka̱n iga poxsan antamatij: israeli̱tajmej ayá̱' momela'yo̱ltakua̱wilijkej inochimej, e' ijkó̱n onoskej este que mamasi yej ayéj judiyojmej, yej yawij kicre̱do̱tij ipan Cristo.
45011026	Kua̱' inó̱n mochi̱was, íkua̱' nochi israeli̱tajmej mosalva̱ro̱skej, puej ka̱n ijkuilijto' kijtowa: Yej tasalva̱rowa yawi wi̱kiti de Sion, iwá̱n yej aye̱kti kichijkej israeli̱tajmej, yawij kiperdona̱ro̱tij.
45011027	Iwá̱n iní̱n nikchi̱was wa̱n yejame̱n, kua̱' nikperdona̱rowili̱j yej kichijkej yej aye̱kti.
45011028	Iga judiyojmej akicre̱dojkej ye̱'noti̱ciaj, kijiyakej Dios, ijkó̱n iná̱n mitzojtapowilijkej amejwa̱n yej ayéj anjudiyojmej iga wel xicre̱do̱ka̱n ye̱'noti̱ciaj. E' Dios kinéki‑o' in judiyojmej iga Dios kitapejpen iyikyapatajmej.
45011029	Puej yej Dios te̱maka, ayo' sej te̱kui̱liá, niga yej kino̱tza', ayá̱' ompay kisenkokajte̱wa.
45011030	Amejwa̱n ikya ayá̱' ankichijkej ken kineki Dios, e' iga judiyojmej ayá̱' kichijkej ken Dios kineki, inó̱n iga iná̱n amejwa̱n Dios mitzcho̱kiliáj.
45011031	Ijko̱nsan no̱ yejame̱n iná̱n ayá̱' kichi̱waj ken Dios kineki, e' iga san Dios makine̱xtili iga wel kicho̱kiliáj yejame̱n, kensan no̱ amejwa̱n mitzcho̱kilijkej.
45011032	Dios kikajtej nochi iga makichi̱waka̱n yej aye̱kti, iga iná̱n Dios nochi wel makicho̱kili.
45011033	¡Poxsan weyi itamatilis Dios iwá̱n Yéj pox kojasi yej kichi̱wa! Ayá̱' wel tikojasij ken yéj kejla̱miki, niga wel tikentende̱rowaj yej yéj kichi̱wa.
45011034	Puej, ¿a̱'yéj kimati yej toTe̱ko kejla̱miki? ¿O a̱'yéj kimachtij?
45011035	¿Ix ono' a̱n agaj yej achto kimá' tejté̱ toTe̱ko iga yéj iná̱n kenkua̱' kixta̱wa yej kimakakej?
45011036	Nochi itatki Dios, iga yéj nochi kichij iga yéjsan. ¡Nochipa mamoweyimati̱lti Dios! Ijkó̱nyawa'.
45012001	Nokni̱wa̱n, Dios te̱cho̱kiliá, inó̱n iga nimitztajtaniliáj iga amejwa̱n nochipa xiye̱'nemika̱n ipan iyojwi. Iga ijkó̱n ankichi̱waj, ken tikita ankimakaj Dios se̱ ofrenda yej isato'. Inó̱n Dios kiye̱'ita, ijkó̱n nokta kajasi iga matikye̱'weyimati̱lti̱ka̱n.
45012002	Ayo' xikchi̱waka̱n ken kichijtokej tokni̱mej yej ayá̱' ki̱xmatij Dios, ma̱jwa' ximomakaka̱n iga Dios mamitzyo̱lpataka̱n iga se'ya ken antajla̱mikij, ijkó̱n ankimatiskej yej Dios kineki iga xikchi̱waka̱n, yej pox ye̱kti, yej kiye̱'ita Dios.
45012003	Nikmati iga Dios poxsan ne̱cho̱kilij iga ne̱ta̱lij iga iyapó̱stol, inó̱n iga nimitzijliáj iga sejsé̱ de amejwa̱n, amo agaj mamomachi̱li iga ma̱jya sej que se'. Ma̱jwa' sejsé̱ de amejwa̱n ximomachi̱li̱ka̱n kén amonokej, ke̱'san Dios mitzchi̱waltiáj iga ximoconfia̱ro̱ka̱n ipan yéj.
45012004	Ijkó̱n ken tejamej ayá̱' tikpiáj petz tokxi wa̱n toma̱', sino que tikpiajo' má̱j sekin miembros iwá̱n nochi ino̱mej ayá̱' se̱san itekipano̱lmej kipiáj,
45012005	ijko̱nsan no̱ tejame̱n, malej iga timiakejmej, e' pan Cristo se̱san timochi̱waj, iwá̱n tonochi̱n tise̱titokej ipansan se̱.
45012006	Dios te̱má' se̱se'pa yej wel tikchi̱waj, kensan yéj kiye̱'ita te̱má'. Siga Dios te̱tajto̱lmaka iga matikijto̱ka̱n itájto̱l, matikchi̱waka̱n san ke̱' iga timoconfia̱rowaj pan yéj.
45012007	Siga Dios te̱má' iga wel matikchi̱waka̱n tejté̱ iga agaj, matikye̱'chi̱waka̱n. Siga Dios te̱má' iga wel titamachtiáj, inó̱n nokta matikchijtoka̱n.
45012008	Siga Dios te̱má' iga wel titayo̱lchika̱waj, inó̱n matikchijtoka̱n. Siga Dios te̱má' iga wel matitamako̱kawi̱ka̱n tejté̱, matikyo̱lmakaka̱n iga tikchi̱waj. Yej ono' iga ken tzontekon pan tejté̱ ka̱n Dios kita̱lij, makiye̱'chi̱wa itekipáno̱l; yej kipale̱wiá yej amotapialiáj, mapa̱ki iga kichi̱wa.
45012009	Ximomela'sepannekika̱n wa̱n amokni̱mej. Xikijiyaka̱n yej aye̱kti iwá̱n xikchi̱waka̱n yej ye̱kti.
45012010	Ximosepannekika̱n wa̱n amokni̱n ken se̱san amotaj; xikita mokni̱n ma̱jya sej que tej.
45012011	Amo ximosemakaka̱n, xikyo̱lmakaka̱n yej ankichi̱waj, te xiyo̱lpa̱ktoka̱n iga xikchi̱waka̱n yej Dios kineki.
45012012	Mie̱j ankichi̱xtokej toTe̱ko, xipa̱ktoka̱n. Kua̱' tejté̱ mitzyo̱lmiktiáj, xikijyo̱wi̱ka̱n iwá̱n amo xikajte̱waka̱n iga ankite̱ne̱wiáj toTe̱ko.
45012013	Xikpale̱wi̱ka̱n tokni̱wa̱n yej kitokaj Dios yej amotapialiáj. Xiko̱mema̱wi̱ka̱n wejkacha̱nej yej akipiáj ka̱n kochij.
45012014	Xiktajtanili̱ka̱n Dios iga maye̱'onoka̱n yej mitzikno̱chi̱waj iwá̱n ayá̱' xikma̱lijli̱ka̱n.
45012015	Xipa̱kika̱n wa̱n yej pa̱ktokej, iwá̱n xisencho̱kaka̱n wa̱n yej nemi cho̱kaj.
45012016	Xonoka̱n ken se̱san amoa̱lmaj wa̱n amokni̱wa̱n. Amo ximoweyimatika̱n, ximomachi̱li̱ka̱n kensan ino̱mej yej ayá̱' motapialiáj. Amo pansan amejame̱n ximomachi̱li̱ka̱n iga poxsan antamatij.
45012017	Siga agaj mitzchi̱wiliáj yej aye̱kti, amo no̱ ijkó̱n xikchi̱wili̱ka̱n. Nochipa xikte̱mo̱ka̱n yej ye̱kti iga xikchi̱wili̱ka̱n nochi tokni̱wa̱n.
45012018	Xikchi̱waka̱n este ka̱n má̱j anwelitij iga xonoka̱n tamelá̱ iwá̱n nochi.
45012019	Nokni̱wa̱n yej nimitzpoxnekij, amo ximoma̱ti̱ka̱n kua̱' agaj mitzchi̱wiliáj yej aye̱kti, xikajte̱wili̱ka̱n iga Dios makicastiga̱ro yej mitzchi̱wilijkej yej aye̱kti; iga ijkí̱n kijtowa ka̱n ijkuilijto': “Nejwa' in yej nitacastiga̱rowa; nej nia nimoma̱ti̱ti wa̱n inó̱n yej kichij yej aye̱kti, kijtowa toTe̱ko.”
45012020	Iwá̱n no̱ kijtowa: “Siga yej mitzijiya maya̱na, xiktamaka, siga a̱taneki, xika̱maka; iga inó̱n tikchi̱was, este xajxa̱ygatata̱wiás iga pi̱na̱was.”
45012021	Amo ximoyo̱lyama̱na iga xikchi̱wa yej aye̱kti, ma̱jwa' xikta̱nili yej aye̱kti iga xikchi̱wa yej ye̱kti.
45013001	Nochi tokni̱n makichi̱wa ken tatekimaka tekiwajmej. Iga ateyi nisé̱ tekiwaj yej ayá̱' kita̱lij Dios, iwá̱n yej iná̱n manda̱rowa, Dios kita̱lij.
45013002	Inó̱n iga yej ayá̱' kichi̱wa ken tatekimaka tekiwajmej, ayá̱' nemi kichi̱wa ken Dios tatekimaka. Yej akichi̱wa ken tatekimaka tekiwajmej, inó̱n yawij kicastiga̱ro̱tij.
45013003	Tekiwajmej ayá̱' onokej iga makimajmajti̱ka̱n yej kichi̱waj yej ye̱kti, yejame̱n onokej iga yej kichi̱waj yej aye̱kti. Siga ayá̱' tikneki xikmajmawilijto tekiwajmej, xitawelono, iwá̱n tekiwajmej mitzye̱'itaskej.
45013004	Tekiwajmej nemi kichi̱waj ken Dios kineki iga xitawelono. E' siga ayá̱' tiye̱'nemi, ijkó̱n sí ximajmawi; tekiwaj ayá̱' bá̱ldejsan manda̱rowa, wel no̱ tacastiga̱rowa. Tekiwaj kichijto' ken Dios kineki iga kicastiga̱rowa yej kichi̱wa yej aye̱kti.
45013005	Inó̱n iga matiktajto̱lkuika̱n tekiwajmej, ayejsan iga amo mate̱castiga̱ro, sino que tikmatitokej ipan toa̱lmaj iga matiye̱'nemika̱n nokta.
45013006	Inó̱n íga amejwa̱n ankixta̱waj yej kijliáj impuestos, iga Dios ompa kita̱lij tekiwajmej iga makichi̱waka̱n itekipano̱lmej ken kajasi.
45013007	Nochi yej mo‑ixta̱wa, xikixta̱waka̱n, san katiapa impuesto yej ono', xik‑respeta̱ro̱ka̱n nochi yej kajasi.
45013008	Amo agaj xikdebe̱ro̱ka̱n ni alí̱n, ma̱jwa' ximosepannekika̱n; iga yej kineki iyikni̱n, kíchija ken tatekimaka la ley.
45013009	Ijkí̱n tatekimaka Dios: “Siga tina̱miktito', amo xaj wa̱n se'; amo xitamikti, amo xitachteki, amo xitana̱mo̱lpanti, amo xikpiasneki yej se' itatki”; e' siga “tikneki mokni̱n kensan tej timoneki”, nemi tikchi̱wa nochi ken tatekimaka la ley.
45013010	Yej kineki iyikni̱n awel kichi̱wiliá yej aye̱kti; inó̱n iga, siga tiknekij tokni̱n, pan inó̱n tikchi̱waj ken kijtowa nochi la ley.
45013011	Xikchi̱waka̱n nochi iní̱n iga ankimatij na̱'ya wi̱' toTe̱ko. Akajasi iga matikochtoka̱n, ma̱jwa' matisatoka̱n iga ma̱jya na̱' ono' iga te̱ma̱nawi̱ki Dios que kua̱' iga achto ticre̱dojkej itájto̱l.
45013012	Ken tikita pox tayówaya, iwá̱n ayo' wejká̱j iga tane̱sis; inó̱n iga matikajte̱waka̱n iga tikchi̱waj yej aye̱kti, yej kichi̱wa yej aye̱kti ken kua̱' ono' ka̱n takomichka̱n. Matikchi̱wáka̱nya yej ye̱kti ken kichi̱wa yej nemi ka̱n ta̱wi̱lpan iwá̱n nochi kita.
45013013	Matiye̱'nemíka̱nya ken se̱ nejnemi kua̱' tane̱sto'. Amo matita̱wa̱naka̱n niga matia̱ka̱n ilwitaj ka̱n ta̱wa̱nalo, niga mati‑aja̱panemika̱n iwá̱n amo matikchi̱waka̱n nité̱ yej ajaye̱kti, amo matitakuejkueso̱ka̱n, niga matita‑i̱xitaka̱n.
45013014	Iga ijkó̱n ankichi̱waj, toTe̱ko Jesucristo mitzpale̱wiáj iga anye̱'nemij, iwá̱n amo xikejla̱mikika̱n iga ankichi̱waj yej aye̱kti ken mitzyo̱ltila̱naj amoa̱lmaj.
45014001	Siga se̱ aya momela'confia̱rowa ipan Cristo, xiko̱mema̱wi̱ka̱n iwá̱n amo ximote̱nki̱tzki̱ka̱n íwa̱n igasan ayá̱' kichi̱wa yej amejwa̱n ankiye̱'itaj.
45014002	Sekin kijtowaj iga wel kikuaj nochi tákual, e' sekin yej aya momela'confia̱rowaj ipan Dios, kikuaj petz verdura.
45014003	Yej kikua nochi, amo makipi̱najti yej akikua nochi, iwá̱n yej akikua nochi, amo makijto iga ayompa kichijto' yej kikua nochi, iga Dios ijkó̱n kiye̱'ita inó̱n tokni̱n.
45014004	In tej, ¿te̱ moteki iga tikijtowa iga ayompa kichijto' yej se' itekipanowa̱ni? Siga kichij yej ye̱kti o aye̱kti, ino̱nwa' kimati ite̱ko. Iwá̱n toTe̱ko Dios kena kiye̱'itas inó̱n tokni̱n, iga Dio̱ssan yej wel kichi̱wa iga matiye̱'onoka̱n iyi̱xtaj.
45014005	Ono' sekin yej má̱j kiye̱'itaj se̱ día que se' día, iwá̱n sekin kimatij iga nochi día kensan nochi día. Sejsé̱ makimela'matito iga ijko̱nya ken kejla̱nto'.
45014006	Yej má̱j kiye̱'ita se̱ día que se', ino̱nwa' iga kiweyimati̱ltiá toTe̱ko; iwá̱n yej ayá̱' má̱j kiye̱'ita nisé̱ día, no̱ kiweyimati̱ltiá toTe̱ko. Wa̱n yej nochi kikua yej mókuapa, kua̱' kikua, kiweyimati̱ltiá toTe̱ko iga kimaka gracias Dios; wa̱n yej kíkuasan petz verdura, akikua naka' iga kiweyimati̱ltiá toTe̱ko iwá̱n kimaka gracias Dios.
45014007	Ayagaj de tejamej ono' iga yéjsan mamoweyimati, niga agaj mate̱weyimati̱lti kua̱' timikíkeja.
45014008	Puej siga tisatokej, matonoka̱n iga matikweyimati̱lti̱ka̱n toTe̱ko, iwá̱n siga timikij, mamoweyimati̱lti toTe̱ko. Inó̱n iga siga tisatokej o timiktoskej, tejamej itatki toTe̱ko.
45014009	Inó̱n iga Cristo migui' iwá̱n sej ojpa‑isa', iga mochij iTe̱ko yej miktokej iwá̱n yej isatokej.
45014010	In tej, ¿te iga tikijtowa iga ayompa kichijto' mokni̱n? ¿O te̱ íga tikpi̱najtiá? Tonochi̱n tiawij tonotij iyi̱xtaj Cristo kua̱' yéj yawi te̱juzga̱ro̱ti.
45014011	Ka̱n ijkuilijto' itájto̱l Dios kijtowa ijkí̱n: Niknojma‑ijtowa nokta iga iní̱n mochi̱was, kijtowa toTe̱ko, iga no‑i̱xtaj yawij motankua̱ketzatij nochi, iwá̱n nochi kite̱ne̱wi̱j noto̱ka̱' iga yawij kiweyimati̱lti̱tij.
45014012	Inó̱n iga sejsé̱ de tejamej tiawij tikijto̱tij iyi̱xtaj Dios yej tikchijkej.
45014013	Inó̱n iga ayo' matikijto̱ka̱n iga tokni̱n ayompa kichijto'. Ma̱jwa' xiksenta̱li̱ka̱n amoa̱lmajmej iga amo xikchi̱waka̱n nité̱ yej makikxipolo mokni̱n niga makiki̱xti ipan iyojwi toTe̱ko.
45014014	Nej nikmati iga toTe̱ko Jesús ne̱ne̱xtilij iga ateyi tákual yej ayá̱' nokta mokua; e' siga agaj kejla̱miki iga iley Moisés te‑ijliao' iga se̱ tákual aye̱kti iga mokua, amo makikua.
45014015	Iwá̱n siga yej tej tikua, iga inó̱n tikyo̱lmiktiá mokni̱n, aye̱kti tikchi̱wa iga ompa ne̱si ayo' tikneki mokni̱n. Cristo migui' iga inó̱n mokni̱n, iwá̱n amo xikchi̱wa iga san yej tikua, mapoliwi mokni̱n.
45014016	Amo xikchi̱waka̱n iga mama̱ltajto̱lo iga inó̱n yej amejwa̱n ankiye̱'itaj iga ankichi̱waj.
45014017	Iga iná̱n Dios reina̱rowa pan tejame̱n, ayéj má̱j importante tákual niga yej mooniá, ma̱jwa' matiye̱'nemika̱n, matonoka̱n tamelá̱ iwá̱n matipa̱ktoka̱n. Inó̱n kichi̱wa iyEspí̱ritoj Dios pan tejame̱n.
45014018	Yej ijkó̱n kichi̱wa iga kitoka Cristo, Dios kiye̱'ita iwá̱n tokni̱mej no̱.
45014019	Inó̱n iga matikte̱mo̱ka̱n yej kichi̱wa iga matonoka̱n tamelá̱, iga ijkó̱n wel timosepampale̱wiáj iga má̱j matimoconfia̱ro̱ka̱n ipan Cristo.
45014020	Amo matika̱walti̱ka̱n yej Dios nemi kichi̱wa ipan se' tokni̱n, iga san yej tikuaj. Nochi tákual ye̱kti, e' siga tikua tákual wa̱n se' mitzita yej kimati iga aye̱kti mamokua, iga inó̱n tikchi̱wa, tokni̱n tikchi̱waltiá yej aye̱kti.
45014021	Ye̱kti iga amo mamokua naka', niga mamooni vino, nité̱ amo xikchi̱wa yej mokni̱n makichi̱walti yej aye̱kti. Amo matikchi̱waka̱n nité̱ yej makikxipolo tokni̱n ipan iyojwi toTe̱ko.
45014022	Ken iga timoconfia̱rojto', tej ijkó̱n xikchijto iyi̱xtaj Dios. ¡Mapa̱kto inó̱n ta̱ga' yej kimatito' iga yej nemi kichi̱wa ijko̱nya nokta!
45014023	E' siga agaj kikua tejté̱ iwá̱n ayá̱' kimela'mati iga ye̱kti mamokua, yéj itechko siga kichi̱wa yej aye̱kti iga kikua, iga ayá̱' se̱san iya̱lmaj iga kikua. Iwá̱n nochi yej se̱ kichi̱wa kua̱' kimatito' iga amo makichi̱wa, inó̱n aye̱kti nokta.
45015001	Tejamej yej timoconfia̱rówaja ipan toTe̱ko, matikpale̱wi̱ka̱n tokni̱wa̱n yej aya momela'confia̱rowaj ipan toTe̱ko. Amo matikchi̱waka̱n yejsan tejamej tiknekij.
45015002	Sejsé̱ de tejamej matikchi̱wili̱ka̱n yej tokni̱n kiye̱'ita iga maye̱'ono, iwá̱n matikpale̱wi̱ka̱n iga mamoconfia̱ro má̱j pan Dios.
45015003	Niga Cristo ayá̱' kichij yej yéj kine'; ma̱jwa' mochij ken ka̱n ijkuilijto' Dios itájto̱l: “Yej mitzma̱lijlijkej, iná̱n nej no̱ ne̱ma̱lijlijkej.”
45015004	Puej nochi yej ikyay ijkuilijto' itájto̱l Dios, mo‑ijkuiloj iga matimomachti̱ka̱n iwá̱n te̱pale̱wiá iga amo matimosemakaka̱n. Inó̱n tájto̱l te̱yo̱lchika̱wa wa̱n te̱ne̱xtiliá iga ke̱man Dios te̱makas yej kijtoj.
45015005	Dio̱swa' in yej te̱pale̱wiá iga amo matimosemakaka̱n iwá̱n te̱yo̱lchika̱wa, yéjwa' in yej niktajtaniliá iga mamitzpale̱wi̱ka̱n iga xikpiaka̱n se̱san amoa̱lmaj, ijkó̱n ken kineki Cristo Jesús,
45015006	iga amonochi̱n xisentakui̱kaka̱n iga xikweyimati̱lti̱ka̱n Dios yej iTaj toTe̱ko Jesucristo.
45015007	Inó̱n iga ximosepan‑o̱mema̱wi̱ka̱n, ijkó̱n kensan Cristo no̱ teo̱mema̱wij, iga ijkó̱n Dios makiweyimati̱lti̱ka̱n.
45015008	Puej nimitzijliáj iga Cristo wa̱laj iga makipale̱wi judiyojmej iga mamochi̱wa ken Dios ikya kijlij iyikyapatajwa̱n, iga ijkó̱n Dios kine̱xtij iga kichi̱wa yej kijtoj.
45015009	Cristo wa̱laj no̱ iga yej ayéj judiyojmej makiweyimati̱lti̱ka̱n Dios iga kicho̱kiliáj, ken kijtowa ka̱n ijkuilijto' itájto̱l Dios: Inó̱n iga nia nikpowati motájto̱l ipan pai̱smej, iwá̱n nimitztakui̱kili̱j iga nimitzweyimati̱lti̱j.
45015010	Ono' se' ka̱n ijkuilijto', kijtowa: Xisempa̱kika̱n amejame̱n yej ayéj anjudiyojmej, xipa̱kika̱n iwá̱n ino̱mej yej itatki Dios.
45015011	Ono' se' ka̱n ijkuilijto', kijtowa: Nochi pai̱smej, xiktakui̱kili̱ka̱n toTe̱ko, iwá̱n nochi xikweyimati̱lti̱ka̱n Dios.
45015012	Isaías no̱ kijkuiloj: Ki̱sas ipan ipilowa̱n ipilówa̱mpa Isaí, se̱ yej yawi kigoberna̱ro̱ti yej ayéj judiyojmej; yej ayéj judiyojmej moconfia̱ro̱skej ipansan yéj.
45015013	Niktajtaniliá Dios yej te̱pale̱wiá iga wel timoconfia̱rowaj ipan yéj iga nochi ye̱'ki̱sas, mamitzyo̱lchika̱waka̱n iwá̱n makichi̱wa iga xonoka̱n tamelá̱ iga pan yéj ankisenta̱lijkej amoa̱lmaj. Inó̱n iga wel má̱j anmoconfia̱rowaj ipan yéj iga nochi ye̱'ki̱sas iga mitzpale̱wiáj iyEspí̱ritoj Dios.
45015014	Nokni̱wa̱n nej nikmati iga amejwa̱n poxsan ante‑ijikni̱mej iwá̱n ankimátija itájto̱l Dios iwá̱n welya anmosepanno̱no̱tzaj.
45015015	E' ipan iní̱n a̱ma' nimi̱xe̱wij sej iga nimitzijkuilowilijkej ini̱mej tajto̱lmej iga amo xike̱lka̱waka̱n. Iní̱n nikchi̱wa iga Dios ne̱cho̱kilij iwá̱n ne̱má' iní̱n tekipáno̱l
45015016	iga nej itekipanowa̱ni Jesucristo. Nikui̱guiliá itájto̱l Dios yej ayéj judiyojmej iga inó̱n notekipáno̱l. Ijkó̱n yej ayéj judiyojmej Dios makikui iga ofrenda yej makiye̱'ita. El Espíritu Santo mitztapejpenkej iga xonoka̱n ken ofrenda iga Dios.
45015017	Iga nej Cristo Jesús ne̱tapejpen iwá̱n niyo̱lpa̱ki iga nikchi̱wa itekipáno̱l Dios.
45015018	Yej nikijtowa, petz yej Cristo kichij iga ne̱pale̱wij iga manikchi̱wa, iwá̱n manikpowa itájto̱l iga ijkó̱n yej ayéj judiyojmej makichi̱waka̱n ken kineki Dios. Yej ayéj judiyojmej kicre̱dojkej yej nikijtoj wa̱n yej nikchij.
45015019	Yejame̱n kicre̱dojkej iga kitakej milagro wa̱n yej ayi̱'pa mo‑ita yej mochij iga ipode̱r iyEspí̱ritoj Dios. No̱ya̱n nikpówa'ya itájto̱l Cristo yej tama̱nawiá, nipe̱wa' Jerusalén iwá̱n niajka este ipan íta̱l Ilírico.
45015020	Ijkó̱n nochipa nikne' manikpowa itájto̱l Dios yej tama̱nawiá ka̱n aya i̱' kikakij ito̱ka̱' Cristo, iga amo manitekipano ka̱n se'ya kipe̱waltij tekipáno̱l.
45015021	Ma̱jwa', mochij ken kijtowa ka̱n ijkuilijto' Dios itájto̱l: Yawij kitatij ino̱mej yej ayí̱' kimatikej de yéj, iwá̱n kentende̱ro̱skej yej ayí̱' kikakikej de yéj.
45015022	Inó̱n iga nokta ayá̱' nemi nia nimitzpaxa̱lowili̱tij, malej iga mia' ve̱j nia̱jnekiá.
45015023	E' iná̱n iga niktámija notekipáno̱l nigaj ka̱n ninemi, ay' te̱ ne̱tzakuiliá, iwá̱n íkyaya niknekto' iga manono amowa̱n.
45015024	Kua̱' nia̱j España, nia̱j nimitzpaxa̱lowili̱tij. Nikneki iga ompa manipano iga matisenyo̱lpa̱kika̱n, malej iga nimani̱nsan, iwá̱n kua̱' ni‑ójkuisya, nikijtowa iga achi xine̱pale̱wi̱ka̱n.
45015025	Iná̱n nia Jerusalén, nikui̱ga tomi̱n iga tokni̱wa̱n yej amotapialiáj yej ompa onokej.
45015026	Iga yej cha̱ntitokej estado de Macedonia iwá̱n Acaya kejla̱nkej iga kinechkojkej achi tomi̱n iga kiti̱taniliáj tokni̱wa̱n yej amotapialiáj yej onokej Jerusalén.
45015027	Kiye̱'itakej iga kichi̱waj iní̱n, iwá̱n yejamej nokta kima̱ta̱ntokej in judiyojmej; iga judiyojmej yej kicre̱dowaj Jesús kimako̱katijkej no̱ itájto̱l Dios yej ayéj judiyojmej, iná̱n yejamej no̱ makipale̱wi̱ka̱n iga tomi̱n judiyojmej.
45015028	Inó̱n iga, kua̱' tamis nikchi̱was iní̱n, iwá̱n nikmakáskeja tomi̱n, nia̱jya España, e' ompa nipano̱j iga nimitzpaxa̱lowili̱skej.
45015029	Nikmati iga kua̱' nia̱j ompiga Roma, ayo' te̱polo̱skej nité̱ iga Cristo te̱senyo̱lchika̱was.
45015030	Nokni̱wa̱n, iga timoconfia̱rowaj ipan toTe̱ko Jesucristo, iwá̱n iga iyEspí̱ritoj Dios kichi̱wa iga matimonekika̱n, nimitztajtaniliáj iga achi xine̱pale̱wi̱ka̱n iga xiktajtanili̱ka̱n Dios iga nej.
45015031	Xiktajtanili̱ka̱n Dios iga mane̱ma̱nawi ipan ino̱mej yej akicre̱dowaj Dios yej onokej Judea. Xiktajtanili̱ka̱n no̱ iga iní̱n tomi̱n yej nikui̱guiliá tokni̱wa̱n yej onokej Jerusalén wel mane̱welkui̱li̱ka̱n.
45015032	Iwá̱n siga Dios ijkó̱n kineki, nia nipa̱kti‑asiti wa̱n amejwa̱n iga nimitzitaskej, iwá̱n ompay timoyo̱lchika̱waskej.
45015033	Dios yej kichi̱wa iga matonoka̱n tamelá̱, maono wa̱n amejwa̱n. Ijkó̱nyawa'.
45016001	Nimitzmati̱ltiáj iga xikye̱'itaka̱n la hermana Febe. Yéj kita̱lkej iga makipale̱wi yej kicre̱dowaj Dios yej cha̱ntitokej a̱ltepe̱' Cencrea.
45016002	Xikye̱'o̱mema̱wi̱ka̱n ken kajasi iga mamochi̱wili yej tiksentokaj toDio̱s, iwá̱n xikpale̱wi̱ka̱n siga tejté̱ kipolowa, iga yéj mia'ya kipale̱wij, iwá̱n nej no̱ ne̱pale̱wij.
45016003	Xikijli̱ka̱n la hermana Priscila wa̱n el hermano Aquila iga nikejla̱mikij; iwa̱mej nisentekipanojkej iga nikpojkej itájto̱l Cristo Jesús.
45016004	Yejamej ayá̱' majmawikej iga mamikika̱n kua̱' ne̱ma̱nawijkej. Inó̱n iga nikmakaj gracias, ayejsan nej, nochi tokni̱wa̱n kajká̱n monechko̱lo yej ayéj judiyojmej, yej kitokaj Dios.
45016005	Ijko̱nsan no̱ xikijli̱ka̱n tokni̱wa̱n yej monechkowaj cha̱n Priscila iwá̱n Aquila iga nikejla̱mikij. No̱ xikijli̱ka̱n noami̱goj Epeneto iga nikejla̱miki, yéj achto yej kicre̱doj Cristo ipan estado de Acaya.
45016006	Xikijli̱ka̱n no̱ María iga nikejla̱miki iga yéj poxsan tekipanoj iga amejwa̱n.
45016007	Xikijli̱ka̱n no̱ nikejla̱miki Andrónico iwá̱n Junias, yejame̱n no̱ judiyojmej kensan nej, iwa̱mej nonoyaj ca̱rcelijti'. Poxsan kiye̱'itakej apo̱stolejmej, iwá̱n yejamej má̱j achto kicre̱dojkej Cristo que nej.
45016008	Xikijli̱ka̱n no̱ nikejla̱miki Amplias, yéj noami̱goj yej no̱ kitoka toTe̱ko.
45016009	Xikijli̱ka̱n no̱ nikejla̱miki Urbano, yej íwa̱n nisentekipanojkej iga nikpojkej itájto̱l Cristo Jesús, iwá̱n Estaquis yej nikpoxneki.
45016010	Xikijli̱ka̱n no̱ nikejla̱miki Apeles, yej moné̱xtija iga kisenta̱líjto'ya iya̱lmaj pan Cristo. Iwá̱n xikijli̱ka̱n no̱ nikejla̱miki tokni̱wa̱n yej onokej ícha̱n Aristóbulo.
45016011	Xikijli̱ka̱n no̱ nikejla̱miki Herodión yej no̱ judío kensan nej, iwá̱n yej onokej ícha̱n Narciso, yej kitokaj toTe̱ko.
45016012	Xikijli̱ka̱n no̱ nikejla̱miki Trifena iwá̱n Trifosa, yej tekipanowaj iga kipowaj itájto̱l toTe̱ko, iwá̱n la hermana Pérsida, yej poxsan tekipanoj ipan iyojwi toTe̱ko.
45016013	Xikijli̱ka̱n no̱ nikejla̱miki Rufo yej toTe̱ko kitapejpen iwá̱n xikijli̱ka̱n no̱ nikejla̱miki iye̱', iye̱' Rufo ken tikita noye̱' no̱.
45016014	Xikijli̱ka̱n no̱ nikejla̱miki Asíncrito, Flegonte, Hermas, Patrobas, Hermes iwá̱n tokni̱wa̱n yej onokej iwa̱mej.
45016015	Xikijli̱ka̱n no̱ nikejla̱miki Filólogo iwá̱n Julia, Nereo wa̱n isiwa‑ikni̱n, iwá̱n Olimpas iwá̱n nochi tokni̱wa̱n yej kitokaj toTe̱ko yej onokej iwa̱mej.
45016016	Ximopipitzo̱ka̱n iga ximosaluda̱ro̱ka̱n ken Dios kiye̱'ita. Nochi tokni̱wa̱n yej kitokaj Cristo, no̱ mitzejla̱mikij.
45016017	Nokni̱wa̱n, nimitztajtaniliáj iga amo xikwelkui̱li̱ka̱n itajto̱lmej yej tayojyokatiáj iwá̱n tapojpolowaj, iga tamachtiáj ayéj ijkó̱n ken mitzmachtijkej. Amo ximotokaka̱n iwa̱mej,
45016018	iga ino̱mej ayá̱' kichi̱waj ken kineki toTe̱ko Jesucristo, ma̱jwa' kichi̱waj ken kinekij yejamej, iwá̱n kiyo̱lyama̱naj tokni̱wa̱n yej aya kojasij iyojwi Dios, iga tajto̱lmej yej te tzojtzopé̱li'san este te̱ye̱'asi, e' takajkaya̱waj.
45016019	Nochi kimati iga ankichijkej ken mitztekimakakej. Inó̱n iga nipa̱ki iwá̱n nikneki iga xikye̱'tapejpenaka̱n iga ankichi̱waj yej ye̱kti, e' xikajte̱waka̱n yej aye̱kti.
45016020	Iwá̱n Dios yej kichi̱wa iga matonoka̱n tamelá̱ ay' ke̱' poliwi, yawi kita̱nili̱ti Tzitzimi' iwá̱n kita̱li̱j amokxitan. ToTe̱ko Jesucristo mamitzyo̱lchika̱waka̱n.
45016021	Mitzejla̱mikij no̱ Timoteo yej íwa̱n nisentekipanowa, iwá̱n no̱ Lucio, Jasón wa̱n Sosípater, yej judiyojmej no̱ kensan nej.
45016022	Nej noto̱ka̱' Tercio, yej nemi nikijkuilowa itajto̱lmej Pablo pan iní̱n a̱ma', no̱ nimitzejla̱mikij ipan ito̱ka̱' toTe̱ko.
45016023	Mitzejla̱mikij no̱ Gayo. Nej Pablo nono' ícha̱n Gayo, iwá̱n nij ícha̱n motekinechkowaj nochi tokni̱wa̱n yej nij kitokaj Cristo. No̱ mitzejla̱mikij Erasto yej ke̱na tomi̱n iga tekiwajmej de iní̱n a̱ltepe̱', iwá̱n mitzejla̱mikij no̱ tokni̱n Cuarto.
45016024	ToTe̱ko Jesucristo mamitzyo̱lchika̱waka̱n amonochi̱n. Ijkó̱nyawa'.
45016025	Iná̱n matikweyimati̱lti̱ka̱n Dios yej kichi̱wa iga má̱j ximoconfia̱ro̱ka̱n ipan yéj. Dios mitzpale̱wiáj iga ankicre̱dojkej kua̱' nimitzpowilijkej itájto̱l Jesucristo yej tama̱nawiá. Iní̱n ijko̱nsan ken Dios kine̱xtij yej kichi̱wasnekiá yej aya momatiá, inó̱n i̱ya̱ntoya este pox ikyay este iga aya ono' iní̱n ta̱jli,
45016026	e' iná̱n momátiya. Dios yej nochipa ono', tatekimá' iga profe̱tajmej makijkuilo̱ka̱n itájto̱l Dios iga mamomátiya ipan nochi pai̱smej iga makicre̱do̱ka̱n iwá̱n makichi̱waka̱n ken yéj kineki.
45016027	¡Dios ateyi se' ken yéj, iwá̱n yéj nochi kimati te̱ kichi̱wa; mamoweyimati̱lti nochipa iga yej kichi̱wa Jesucristo! Ijkó̱nyawa'.
46001001	Nej niPablo, ne̱no̱tza' Dios iga kine' manimochi̱wa iyapó̱stol Jesucristo, ken tikijtowaj se̱ yej yéj nokta kiti̱tan. Nej iwá̱n tokni̱n Sóstenes,
46001002	nimitzijkuilowiliáj iní̱n a̱ma' amejwa̱n yej ankitokaj Dios yej amocha̱n a̱ltepe̱' Corinto, yej itátkipa Dios iga anse̱titokej iwá̱n Cristo Jesús. Dios mitzno̱tzakej iga xiye̱'nemika̱n, kensan yej no̱ya̱n kite̱ne̱wiáj ito̱ka̱' toTe̱ko Jesucristo, yej iTe̱komej wa̱n toTe̱ko no̱ tejamej.
46001003	Dios yej toTaj iwá̱n toTe̱ko Jesucristo mamitzmakaka̱n yej ye̱kti, iwá̱n xonoka̱n tamelá̱.
46001004	Nochipa nikmaka gracias Dios iga amejwa̱n, iga Dios mitzmako̱kawijkej Jesucristo.
46001005	Iga anse̱titokej iwá̱n Jesucristo, Dios mitzmakakej nochi yej poxsan ye̱kti, mitzpale̱wijkej iga ankipowaj itájto̱l wa̱n ankiye̱'entende̱rowaj.
46001006	Inó̱n iga yej mopowa de Jesucristo momela'ne̱xtij ipan amejwa̱n.
46001007	Inó̱n iga, mie̱j ankichi̱xtokej iga mawi̱ki toTe̱ko Jesucristo, ayá̱' mitzpolo̱skej nité̱ yej Dios te̱maka.
46001008	Yéj yawi mitzpale̱wijtotij iga xonoka̱n ipan iyojwi este que yéj mawi̱ki, iga kua̱' wi̱' toTe̱ko Jesucristo amo agaj mamitzijli̱ka̱n iga ayá̱' anye̱'nemij.
46001009	Dios nochipa kichi̱wa yej kijtowa, iwá̱n yejwa' in yej mitzno̱tzkej iga xonoka̱n iwá̱n toTe̱ko Jesucristo yej iPiltzi̱n Dios.
46001010	Nokni̱wa̱n, nimitzijliáj ipan ito̱ka̱' toTe̱ko Jesucristo iga xikpiaka̱n se̱san amotájto̱l, amo xiyojyokatitoka̱n. Ma̱jwa' xonoka̱n tamelá̱ iwá̱n se̱san xikejla̱ntoka̱n ken se̱san amoa̱lmajmej.
46001011	Nokni̱wa̱n, iní̱n nimitzijliáj iga iyikni̱wa̱n Cloé ne‑ijlijkej iga anmokuejkuesojtokej.
46001012	Inó̱n nikijto̱jneki iga sejsé̱ de amejwa̱n se̱se'pa ankijtowaj; sekin kijtowaj: “Nej niktoka Pablo”; sekin kijtowaj: “Nej niktoka Apolos”; sekin kijtowaj: “Nej niktoka Pedro”; iwá̱n sekin: “Nej niktoka Cristo.”
46001013	¿Ix yojyokatito' in Cristo? ¿Ix kimiktijkej Pablo ipan cruz iga amejwa̱n? ¿O ix anmobautiza̱rojkej ipan ito̱ka̱' Pablo?
46001014	Nikmaka gracias Dios iga nisé̱ de amejwa̱n ayá̱' nikbautiza̱roj, nikbautizá̱rojsan Crispo iwá̱n Gayo;
46001015	ijkó̱n ayagaj wel kijtowa iga mobautiza̱roj ipan noto̱ka̱'.
46001016	Kena, no̱ nikbautiza̱roj ifami̱liaj Estéfanas, e' ayá̱' nikejla̱miki si agaj má̱j nikbautiza̱roj.
46001017	Iga Cristo ayá̱' ne̱ti̱tan iga manitabautiza̱ro, sino que iga manikpowa itájto̱l iga mamosalva̱ro̱lo, e' ayá̱' nikpowa iga mane̱si iga poxsan wel nitajtowa, siga nikpowa iga nej mane̱ye̱'itaka̱n, iwá̱n ayéj Cristo makiye̱'itaka̱n, ijkó̱n, bá̱ldejsan migui' Cristo ipan cruz.
46001018	Yej poliwiskej akojasij te̱ kijto̱jneki kua̱' mopowa iga Cristo migui' ipan cruz, kijtowaj iga xe̱to'tájto̱l; e' iga tejamej yej tiawij timoma̱nawi̱tij, kijto̱jneki iga Dios nochi wel kichi̱wa.
46001019	Ken kijtowa ka̱n ijkuilijto' ipan itájto̱l Dios: Nia nikchi̱wati iga amo mamochi̱wa yej kejla̱ntokej yej kijtowaj iga tamatij, ayá̱' niktajto̱lkui̱li̱j yej machtitokej.
46001020	Ono' yej kijtowaj iga tamatij, ono' yej kimatij iga wel tamachtiáj iwá̱n ono' yej kijtowaj iga nochi kimatij ipan iní̱n ta̱jli, e' Dios kijtowa iga ini̱mej tamatilismej, xe̱to'tajla̱mikilis.
46001021	Dios, yej kimati te̱ kichi̱wa, kichij iga yej onokej ipan iní̱n ta̱jli amo maki̱xmatika̱n iga itamatilismej; ma̱jwa' kine' Dios iga makima̱nawi yej moconfia̱rowa ípan iga inó̱n ye̱'noti̱ciaj yej mopowa, malej iga yej ayá̱' kicre̱dowaj inó̱n ye̱'noti̱ciaj, ne̱si ken xe̱to'tájto̱l.
46001022	Judiyojmej kinekij makitaka̱n milagro, iwá̱n grie̱gojmej kite̱mowaj tamatilis;
46001023	e' nejamej nikpowaj itájto̱l Jesucristo yej migui' ipan cruz. Ini̱mej tajto̱lmej ayá̱' kiye̱'itaj judiyojmej, iwá̱n yej ayéj judiyojmej kitaj ken xe̱to'nemilis;
46001024	e' iga yej Dios kino̱tza', judiyojmej iwá̱n grie̱gojmej, kimatij iga ipan Cristo mone̱xtiá iga Dios nochi kimati iwá̱n nochi wel kichi̱wa.
46001025	Malej iga itájto̱l Dios wel ne̱si ken xe̱to'nemilis, e' ma̱jya sej tamati que nochi; iwá̱n yej ipan Dios ne̱si ayá̱' kipiá poder, inó̱n yej ma̱jya sej wel kichi̱wa que inochi yej kichi̱wa ta̱ga'.
46001026	Nokni̱wa̱n, xikmatika̱n iga Dios mitzno̱tzkej, malej iga ayá̱' mia' de amejwa̱n yej antamatiáj ken momachtilo ipan iní̱n ta̱jli, iwá̱n ayá̱' mia' yej anmanda̱rowaj, niga mia' de amejwa̱n ayéj ipilówa̱mpa yej motapialiáj.
46001027	E' Dios kitapejpen yej iyi̱xtaj la gente ne̱si iga xe̱tokti' iga makipi̱najti yej tamatij; Dios kitapejpen yej iyi̱xtaj la gente ayéj te̱ iteki iga makipi̱najti yej kipiáj poder.
46001028	Dios kitapejpen yej ipan iní̱n ta̱jli ayá̱' te̱ itekimej iwá̱n kipi̱najtiáj, ken tikijtowaj yej nité̱ nokta itekimej, iga ini̱mej makali̱mpamatika̱n yej tayaka̱ntokej.
46001029	Ijkó̱n ayagaj mokichmatis iyi̱xtaj Dios.
46001030	E' Dios mitzse̱tilijkej wa̱n Cristo Jesús, iga ipan Cristo wel matikmatika̱n yej ye̱kti; iwá̱n iga matiye̱'onoka̱n iyi̱xtaj Dios, tiyokatitókeja iga timochi̱waskej itátkipa Dios iwá̱n ayo' te‑ilpito' yej aye̱kti.
46001031	Ijkí̱n ijkuilijto': “Siga agaj moweyimatisneki, mamoweyimati iga yej kichij toTe̱ko.”
46002001	Nokni̱wa̱n, kua̱' nimitzitato̱yaj iga nimitzpowili̱toj itájto̱l Dios, ayá̱' nitajtoj ken se̱ yej pox ye̱'tajtowa iga mane̱si iga nipoxtamati.
46002002	Kua̱' nonoya iwá̱n amejwa̱n, ayá̱' nikne' manimitzmati̱lti̱ka̱n de se', petz de Jesucristo, inó̱n Jesucristo yej migui' ipan cruz.
46002003	Kua̱' nasi' amote̱noj, nikmachi̱lij iga ayá̱' nitajpalej iwá̱n nikuekuechkatoya iga nimajmawi.
46002004	Iwá̱n kua̱' nimitzta̱tapo̱wijkej iga nimitzpowilijkej itájto̱l Dios, ayá̱' nikne' manimitzyo̱lyama̱naka̱n iga tajto̱lmej ken tajtowaj yej tajto̱lmatij. Ma̱jwa' iyEspí̱ritoj Dios mitzyo̱lyama̱nkej iga ipode̱r.
46002005	Iga amo ximoconfia̱ro̱ka̱n ipan yej kimati tajta̱ga', ma̱jwa' ipan yej Dios wel kichi̱wa.
46002006	E' kua̱' nita̱tapowaj iwá̱n yej kimela'tókaja iyojwi Dios, nitajtowa ken se̱ yej pox tajto̱lmati, e' ayéj iga itamatilis ná̱mo̱l ta̱ga' iwá̱n yej goberna̱rowaj ipan iní̱n ta̱jli, iga ino̱mej tamatilismej yawij poliwitij.
46002007	Ma̱jwa' nitajtowaj de inó̱n tamatilis yej Dios ki̱ya̱ntoya este ikyay kua̱' aya kichi̱wa iní̱n ta̱jli, iwá̱n te̱ne̱xtilij iga wel nochipa matisen‑onoka̱n íwa̱n ka̱n ta̱wijto' iweyipode̱r.
46002008	Nisé̱ yej manda̱rowaj ipan iní̱n ta̱jli kimatiá iní̱n; siga katka kimatiáj, ayá̱' kimiktijkaj ipan cruz toTe̱ko yej nochi te̱makato' vida.
46002009	E', ken kijtowa itájto̱l Dios: Iga yej kitokaj iyojwi, Dios kimakas yej ayí̱' agaj kita iwá̱n yej ayí̱' mokaki, ni agaj akejla̱ntoya.
46002010	Inó̱n Dios te̱ne̱xtilij iga iyEspí̱ritoj, iga iyEspí̱ritoj Dios kita inewi, este no̱ ki̱xmati inewi yej Dios kimati.
46002011	Iga tajta̱ga', ¿a̱'yéj wel kimati yej ono' ipan iya̱lmaj se' ta̱ga'? Petz iyespí̱ritojsan inó̱n ta̱ga' kimati. Ijko̱nsan no̱, petz iyEspí̱ritoj Dios kimati yej kejla̱nto' Dios.
46002012	Iwá̱n tejame̱n ayá̱' te̱makakej espíritu yej ono' ipan iní̱n ta̱jli, ma̱jwa' Espíritu yej wi̱' ipan Dios iga matikmatika̱n yej Dios te̱má' iga te̱poxneki.
46002013	Nejamej nitajtowaj de iní̱n iga tájto̱l yej iyEspí̱ritoj Dios ne̱ne̱xtilijkej, ayéj tajto̱lmej yej ki̱sa ipansan nejamej. Ijkó̱n iyEspí̱ritoj Dios ne̱pale̱wiáj iga nikmachtiáj yej kipiáj iyEspí̱ritoj Dios.
46002014	Yej ayá̱' kipiá iyEspí̱ritoj Dios, ayá̱' kineki yej wi̱' ipan iyEspí̱ritoj Dios, iga yéj kita ken xe̱to'nemilis. Iwá̱n no̱ awel kentende̱rowa, wel kentende̱rówasan yej kipiá iyEspí̱ritoj Dios.
46002015	E' yej kipiá iyEspí̱ritoj Dios wel kijuzga̱rowa inewi yej mochi̱wa ipan iní̱n ta̱jli iwá̱n yéj ayagaj wel kijliá: “Tej ayompa tikchijto'.”
46002016	Pues ipan itájto̱l Dios kijtowa: “¿A̱'yéj kimati te̱ kejla̱nto' toTe̱ko? ¿A̱'yéj wel kimachtiá Dios?” Cristo te̱pale̱wiá iga matitajla̱mikika̱n ken yéj.
46003001	Nokni̱wa̱n, awel nimitzta̱tapo̱wijkej ken yej kimela'tókaja iyojwi Cristo, sino ken anna̱mo̱lmej, iga kenkua̱' aya anyo̱lejkej ipan inó̱n ojti.
46003002	Nimitzmachtijkej ken iga má̱j wel xikentende̱ro̱ka̱n, ken tikita anko̱kone̱mej yej anchí̱chijo' iga amejwa̱n kenkua̱' aya wel antakua̱yaj. Iwá̱n este iná̱n ijkó̱n amonokej,
46003003	iga ankichí̱wajo' ken kineki amoa̱lmaj. Mie̱j anmokuejkuesówajo', anmo‑i̱xitaj, anmoyojyokatiáj, nemi ankichi̱waj ken yej ayá̱' ki̱xmatij Dios, iga ankichi̱waj ken kichi̱wa na̱mo̱lta̱ga'.
46003004	Iga kua̱' se̱ kijtowa: “Nej niktoka Pablo”, iwá̱n se' kijtowa: “Nej niktoka Apolos”, iga ijkó̱n nemi ankichi̱waj ken kichi̱wa na̱mo̱ltokni̱n.
46003005	Puej, ¿a̱'yejtaj in Pablo? ¿A̱'yéj in Apolos? Nejame̱n petz itekipanowa̱nimej Dios yej nimitzpowilijkej itájto̱l toTe̱ko yej ankicre̱dojkej. Sejsé̱ de nejamej nikchijkej notekipano̱lmej ken toTe̱ko ne‑ijlijkej.
46003006	Nej nikto̱ga' iwá̱n Apolos ka̱a̱pachoj, e' Dio̱swa' in yej kiweyaltij.
46003007	Inó̱n iga, niga yej kito̱ka niga yej ka̱a̱pachowa ayéj té̱ iteki; e' Dio̱swa' in yej kichi̱wa nochi, pues yéj kiweyaltiá tato̱'.
46003008	Yej to̱kaj iwá̱n yej taa̱pachowaj ino̱mej petz tekipanowa̱nimej, iwá̱n Dios kixta̱was sejsé̱ de yejame̱n san ke̱' kichijkej.
46003009	Nejamej nisentekipanowaj iga Dios, iwá̱n amejwa̱n ken tikita inó̱n ta̱jli yej Dios nemi kitekipanowa. Wel no̱ nikijtowa iga amejwa̱n kenkua̱' kajli yej Dios nemi kichi̱wa.
46003010	Nej ken ni‑albáñi̱l yej kine' Dios iga manikta̱li ba̱sejmej, iwá̱n se' nemi kalchi̱wa ipan inó̱n ba̱sejmej. E' sejsé̱ makita ken iga kichi̱was iga amo ayompa ki̱sas.
46003011	Ayagaj wel kita̱liá se' base ka̱n chíjto'ya, ino̱nwa' Jesucristo nokta;
46003012	Iyi̱xko inó̱n base, se̱ wel kichi̱wa kajli de oro, plata o de te'ti yej mojmo̱nsajti', de kuawi', de saka' o de ojta'.
46003013	Itekipáno̱l de sejsé̱ ne̱siti kua̱' tajuzga̱ro̱j Dios; iga inó̱n día wi̱' wa̱n ti'ti, iwá̱n ti'ti yawi kine̱xti̱ti katiábapa tekipáno̱l yej kichij sejsé̱.
46003014	Siga agaj kichij se̱ kajli yej ayá̱' tatas, yawij kixta̱watij.
46003015	E' siga inó̱n kajli yej kichij tatas, yawi kipolo̱ti nochi yej kichijka, malej iga yéjsan moma̱nawi̱j kenkua̱' se̱ cholojtiki̱sa ipan tiwelo̱n.
46003016	¿Ix ayá̱' ankimatij iga amejwa̱n íkal Dios, iwá̱n iyEspí̱ritoj Dios cha̱ntito' ipan amejwa̱n?
46003017	Siga agaj kixiti̱na íkal Dios, Dios no̱ kipolo̱j yej taxiti̱na, iga itio̱pan Dios yéj itatki, iwá̱n ino̱nwa' kajli amejame̱n.
46003018	Amo agaj mamokajkaya̱wa. Siga agaj de amejwa̱n momachi̱liá iga tamati ipan ná̱mo̱l tamatilis de iní̱n ta̱jli, mamomachi̱li ken yej ayá̱' kimati nité̱, iga wel makimati yej Dios tane̱xtiliá.
46003019	Pues yej tokni̱mej de iní̱n ta̱jli kijtowaj iga pox tamatij, inó̱n Dios kita ken xe̱to'nemilis. Itájto̱l Dios kijtowa: “Dios kima̱wetzi̱ltiá yej tamatij kua̱' kinekij matakajkaya̱waka̱n.”
46003020	No̱ kijtowa: “ToTe̱ko kimati iga ayá̱' vale̱rowa ni alí̱n yej kejla̱ntokej yej tamatij.”
46003021	Inó̱n iga amo agaj mamoweyimati iga kitoka yej tane̱xtiliá ta̱ga'. Nochi yej ono', amejwa̱n amotatki.
46003022	Pablo, Apolos, Pedro, iní̱n ta̱jli, la vida, la muerte, yej ono' iná̱n iwá̱n yej wi̱'o', nochi amejwa̱n amotatki.
46003023	Iwá̱n amejwa̱n itátkipa Cristo iwá̱n Cristo itatki Dios.
46004001	Amejwa̱n xine‑itaka̱n nejamej ken yej petz nikpale̱wiáj Cristo, yej ne̱tekimakakej iga manitane̱xtili̱ka̱n yej i̱ya̱ntoya, yej Dios kejla̱ntoya iga kichi̱was.
46004002	Iwá̱n yej kitekimakakej iga makichi̱wa tejté̱, mane̱si iga inó̱n nokta kichi̱wa.
46004003	Nej ayá̱' poxsan nikchi̱wiliá caso kén iga anne̱juzga̱rowaj o kén iga ne̱juzga̱rowaj yej manda̱rowaj pan iní̱n ta̱jli. Niga nej, ayá̱' nimojuzga̱rowa.
46004004	Malej iga noa̱lmaj akimati siga nikchij yej aye̱kti, e' inó̱n ayá̱' kijto̱jneki iga niye̱'óno'ya iyi̱xtaj Dios. ToTé̱kowa' in yej yawi ne̱juzga̱ro̱ti.
46004005	Inó̱n iga amo agaj xikjuzga̱ro̱ka̱n, mie̱j aya asi hora; xikchaka̱n este que mawi̱ki toTe̱ko. Yéj yawi kine̱xti̱ti yej i̱ya̱ntoya ka̱n takomichka̱n. ToTe̱ko kine̱xti̱j yej sejsé̱ kejla̱nto' ipan iya̱lmaj. Iwá̱n Dios kixta̱was sejsé̱ kensan iga kichij.
46004006	Nokni̱wa̱n, iní̱n nimitzijliáj iga xiye̱'onoka̱n, nimitzne̱xtiliáj de nej iwá̱n Apolos iga ompa ximi̱xkui̱ti̱ka̱n iga xikchi̱waka̱n ken ijkuilijto' itájto̱l Dios. Amo xikijto̱ka̱n iga nej o Apolos ma̱jya sej que se'.
46004007	¿A̱'yéj kichi̱wa iga tej ma̱jya sej que sekin? Nochi yej tikpiá, ¿ix ayéj Dios mitzmá'? Siga Dios mitzmá' nochi yej tikpiá, ¿te iga timokichmati, iga yej tikpiá kenkua̱' moga̱naj tikasi'?
46004008	Ne̱si amejwa̱n anmotapialiaja, ankipiaja nochi yej ankinekij. Amomachi̱liaja ken anre̱ymej, iwá̱n nejamej ayo' anne‑itasnekij. ¡Ye̱kti katka iga melá̱' nokta xonoka̱n iga anre̱ymej iga achi no̱ manisenreina̱ro̱ka̱n wa̱n amejwa̱n!
46004009	Pues nej nikita iga nejamej yej ni‑apo̱stolemej, Dios ne̱ta̱lkej ken yej ayá̱' vale̱rowa. Nonokej ken ino̱mej tajta̱ga' yej onókeja iga yawij kimikti̱tij iwá̱n kitayawalo̱ltiáj iga makita la gente iwá̱n a̱ngelejmej.
46004010	Nejamej ne‑itaj ken nixe̱to'mej iga niktokaj Cristo, mie̱j amejwa̱n ankijtowaj iga poxsan ankimatij de Cristo. Nejamej ne‑itaj san nikue̱kueta̱nij, e' amejwa̱n pox antajpalejkej. Nejamej pox ne̱pi̱najtiáj, e' amejwa̱n mitzweyimatij.
46004011	Este iná̱n nimaya̱ntokej, na̱tanekij, anikpiáj notzotzolmej; ne̱magaj iwá̱n ayá̱' nikpiáj nokalmej,
46004012	iwá̱n nisiawij iga nitekipanowaj iga nitata̱niáj. Ne‑ijijliáj kuajkuantas, e' nejamej nikye̱'ijliáj. Ne̱mikti̱jnekij iwá̱n nejamej nikijyo̱wiáj.
46004013	Kua̱' agaj ma̱ltajtowa iga nejamej, nejamej niktawelno̱no̱tzaj. Este iná̱n ne‑itaj ken inó̱n tásol yej ayá̱' moneki, ken tejté̱ yej nochi kitajkali.
46004014	Iní̱n nimitzijkuilowiliáj ayéj iga nimitzpi̱najtiáj, sino que iga nimitzno̱no̱tzaj iga ken annopilowa̱n yej pox nimitznekij.
46004015	Pues malej iga xikpiaka̱n diez mil yej mitzmachtiáj ipan itájto̱l Cristo, e' ayá̱' mia' amotaj ankipiáj, iga nej achto nimitzne̱xtilijkej ye̱'noti̱ciaj yej tama̱nawiá, nej ken amotaj iga anmoconfia̱rojkej ipan Cristo Jesús.
46004016	Inó̱n iga nimitztajtaniliáj iga ximi̱xkui̱ti̱ka̱n ipan yej nej nikchi̱wa.
46004017	Inó̱n iga nimitzti̱taniliáj Timoteo yej nikpoxneki ken nopiltzi̱n, yej akikajte̱wa iga moconfia̱rowa ipan toTe̱ko. Yéj yawi mitzejla̱nti̱tij kén iga nej ninejnemi ipan iyojwi toTe̱ko, ijkó̱n ken nitane̱xtiliá no̱ya̱n ka̱n monechkowaj tokni̱wa̱n.
46004018	Sekin de amejwa̱n anmoweyimatij, ankijtowaj a̱n ay'ya nia̱j nimitzitatij;
46004019	e', siga toTe̱ko kineki, ayá̱' wejkatis nia̱j nimitzitatij. Íkua̱', nia nikitati te̱ wel kichi̱waj yej moweyimatij, amo ígasan matajto̱ka̱n.
46004020	Kua̱' Dios reina̱rowa ipan agaj ivi̱daj, ne̱si ipan yej kichi̱wa, ayéj petz tájto̱lsan.
46004021	¿Te ankinekij amejwa̱n? ¿Ix manimitzajajwatij o manimitzye̱'itatij iga nimitznekij?
46005001	Momati iga se̱ de amejwa̱n mote̱ka iwa̱nsan itakpaye̱'. Inó̱n sí pox aye̱kti, niga yej ayá̱' kicre̱dojtokej Dios kichi̱waj ijkó̱n.
46005002	Iwá̱n amejwa̱n ma̱jwa' anmokichmatij. ¡Ma̱jwa' katka ximokno̱matitoka̱n! Ta̱ga' yej ijkó̱n kichijto' mamoki̱xti ka̱n anmonechkowaj.
46005003	Malej iga ayá̱' ompa nono' amowa̱n, e' nimitzejla̱ntokej kenkua̱' ompa nono'. Iwá̱n nikjuzgároja inó̱n yej kichij yej aye̱kti, kenkua̱' ompa nono'.
46005004	Amejwa̱n ximonechko̱ka̱n ipan ito̱ka̱' toTe̱ko Jesucristo, xikejla̱ntoka̱n iga kenkua̱' no̱ ompa nonos iwá̱n amejamej, iwá̱n toTe̱ko Jesucristo mitzne̱xtili̱skej te̱ wel ankichi̱waj.
46005005	Iwá̱n inó̱n ta̱ga' yej mote̱ka iwá̱n itakpaye̱', xikajte̱waka̱n ipan ima̱' Tzitzimi' iga makicastiga̱ro icue̱rpoj iga wel mamosalva̱ro iya̱lmaj kua̱' wi̱' toTe̱ko Jesucristo.
46005006	Amejwa̱n amo ximoweyimatika̱n iga yej mochij. ¿Ix ayá̱' ankimatij yej mojtowa: “Alí̱n levadura kiposa̱waltiá nochi tixti kua̱' mochi̱wa pa̱n”?
46005007	Xiki̱xti̱ka̱n inó̱n ta̱ga' yej ken tikita ikyapa levadura iga amo mitzmopaskej. Ijkó̱n anmochi̱waskej ken pa̱n yej mokua ipan iyilwi la Pascua, yej mochi̱wa iga tixti yej akipiá levadura, ijko̱nwa' nokta in amejwa̱n. Iga Cristo kimiktijkej iga totechko, iga yéj mochij ken Cordero yej kimiktijkej ipan iyilwi la Pascua.
46005008	Inó̱n iga, kua̱' tikchi̱waj ilwi' yej kijliáj la Pascua, amo matikua̱ka̱n pa̱n yej kipiá levadura. Iga inó̱n nikijto̱jneki iga amo matina̱mo̱lnemika̱n. Ma̱jwa' matikchijtóka̱mpa yej ye̱kti wa̱n matikijto̱ka̱n yej mela'cie̱rtoj, ijkó̱n timochi̱waj ken pa̱n yej akipiá ikyapa levadura yej kijto̱jneki yej tikchi̱waj yej aye̱kti.
46005009	Ipan se' a̱ma' yej nimitzijkuilowilijkej, nimitzijlijkej iga amo ximotokaka̱n iwá̱n yej mote̱kaj wa̱n yej ayá̱' íwa̱n na̱miktito'.
46005010	Ayá̱' nikijto̱jneki iga ximoyokati̱ka̱n wa̱n nochi ino̱mej yej ipan iní̱n ta̱jli kichijtokej yej aye̱kti, ken yej kipoxpiasnekij tomi̱n, yej tachtekij, yej kiweyimati̱ltiáj i̱dolojmej; pues iga ximoyojyokati̱ka̱n iwa̱mej, amejwa̱n katka xiki̱saka̱n ipan iní̱n ta̱jli.
46005011	Nimitzijlíjkejwa' iga amo ximotokaka̱n iwá̱n ino̱mej yej kijtowaj iga kitokaj Cristo iwá̱n kichí̱wajo' yej aye̱kti, kipoxpiasnekij tomi̱n, kiweyimati̱ltiáj i̱dolojmej, tapo̱powaj, ta̱wá̱najo', o tachtekij. Iwá̱n ino̱mej niga xitakua̱ka̱n iwa̱mej.
46005012	Iga awel nikijliáj iga kichijtokej yej aye̱kti yej akitokaj Cristo. Amejwa̱n xikjuzga̱ro̱ka̱n yejsan no̱ kitokaj Cristo.
46005013	Porque yej akitokaj Cristo, Dios yawi kijuzga̱ro̱ti ino̱mej. Xiki̱xti̱ka̱n inó̱n ta̱ga' yej kichijto' yej aye̱kti iga amo xisen‑onoka̱n íwa̱n.
46006001	Kua̱' agaj de amejwa̱n kite̱lwi̱jneki agaj, ¿te iga mote̱lwi̱tij iná̱' yej manda̱rowaj yej ayá̱' ki̱xmatij Dios, kua̱'pa wel mayawi iwá̱n tokni̱wa̱n yej kitokaj Dios?
46006002	¿Ix ayá̱' ankimatij iga yej kitokaj Dios yawij kijuzga̱ro̱tij nochi yej onokej ipan iní̱n ta̱jli? Siga amejwa̱n anyawij ankijuzga̱ro̱tij yej onokej ipan iní̱n ta̱jli, ¿ix awel amejwa̱n ankijuzga̱rowaj kua̱' achi mokuejkueso̱lo?
46006003	¿Ix ayá̱' ankimatij iga tejamej no̱ tiawij tikjuzga̱ro̱tij a̱ngelejmej? ¿Te iga yej nij mochi̱wa awel ankijuzga̱rowaj?
46006004	Kua̱' amokuejkuesowaj, ¿te iga anmote̱lwi̱tij iná̱' yej ayá̱' ki̱xmati Dios?
46006005	Nikijtowa iní̱n iga xipi̱na̱waka̱n. ¿Ix ateyi nisé̱ de amejwa̱n yej wel makijuzga̱ro kua̱' mokuejkuesowaj sekin yej kitokaj Cristo?
46006006	¿Ix ye̱kti iga se̱ tokni̱n tate̱lwiá iná̱' yej tajuzga̱rowaj yej ayá̱' kicre̱dojto' Dios?
46006007	E' aye̱kti nokta iga amejwa̱n ximokuejkueso̱ka̱n, iga ijkó̱n ankichi̱waj anmopojpolowaj. ¿Te iga ayá̱' matikijyo̱wi̱ka̱n kua̱' tejté̱ te̱chi̱wiliáj yej aye̱kti? ¿Te iga ayá̱' ximomakaka̱n iga mamitztachteki̱ka̱n?
46006008	E' amejwa̱n, ma̱jwa' ankichi̱waj yej aye̱kti, iwá̱n ankitachtekiáj amokni̱wa̱n.
46006009	¿Ix ayá̱' ankimatij iga yej ayá̱' ye̱'nemij ayá̱' kalakiskej ka̱n reina̱rowa Dios? Amo mamitzkajkaya̱waka̱n; akalakiskej yej mote̱kaj iwá̱n yej ayá̱' íwa̱n na̱miktito', akalakiskej yej kiweyimati̱ltiáj i̱dolojmej, niga yej na̱miktitokej wa̱n moté̱kajo' wa̱n se', niga tajta̱ga' yej mosiwa̱tiliáj, niga tajta̱ga' yej mote̱kaj wa̱nsan ita̱ga‑ikni̱n yej mosiwa̱tiliá,
46006010	niga yej tachtekij, niga yej kipoxpiasnekij tomi̱n, niga yej ta̱wa̱naj, niga yej tama̱lijliáj, niga yej taxijxi̱kowaj, ini̱mej ayá̱' kalakiskej ka̱n reina̱rowa Dios.
46006011	Ijkó̱n katka ankichi̱wayaj sekin de amejwa̱n; e' iná̱n Dios mitzperdona̱rójkeja, mitztapejpenkej iga ximochi̱waka̱n ipilowa̱n, iwá̱n anye̱'onókeja iyi̱xtaj Dios iga yej kichij toTe̱ko Jesucristo iwá̱n iyEspí̱ritoj Dios.
46006012	Mojtowa: “Se̱ wel kichi̱wa yej kineki.” Inó̱n sí kena, e' ayá̱' nochi te̱ye̱'chi̱wa. Kena, se̱ wel kichi̱wa ken kineki, e' nej animomaka iga tejté̱ yej aye̱kti mane‑ilpito.
46006013	Ómpaya ken ankijtowaj, iga tákual iga tojti iwá̱n tojti iga tákual; e' Dios yawi kipolo̱ti iyo̱mexti. E' ayá̱' tikpiáj tocue̱rpoj iga se̱ mamote̱ka wa̱n yej ayá̱' íwa̱n na̱miktito'; tocue̱rpoj tikpiáj iga matikchi̱waka̱n ken kineki toTe̱ko, iga tocue̱rpoj itatki toTe̱ko.
46006014	Ijkó̱n ken Dios ki‑ojpa‑ixitij toTe̱ko, tejamej no̱ yawi te̱ojpa‑ixiti̱ti iga ipode̱r.
46006015	¿Ix ayá̱' ankimatij iga sejsé̱ de amejwa̱n imie̱mbroj icue̱rpoj Cristo? ¿Awel tikuij tájkol de inó̱n icue̱rpoj Cristo iga matikse̱tili̱ka̱n iwá̱n icue̱rpoj siwa̱' yej mote̱ka wa̱n se̱sé̱? ¡Amo ijkó̱n matikchi̱waka̱n!
46006016	¿Ix amejwa̱n ayá̱' ankimatij iga kua̱' se̱ ta̱ga' moseka̱ntiliá iwá̱n se̱ siwa̱' yej mote̱ka wa̱n se̱sé̱, ino̱mej o̱me̱n mochi̱waj se̱san cuerpo? Pues itájto̱l Dios kijtowa: “Iyo̱mextimej mochi̱waskej ken se̱san cuerpo.”
46006017	E' kua̱' agaj mona̱'techowa iwá̱n toTe̱ko, se̱san mochi̱wa iwá̱n toTe̱ko ipan iya̱lmaj.
46006018	Amo nokta nike̱man ximosente̱kaka̱n wa̱n yej ayá̱' íwa̱n anna̱miktitokej. Tejté̱ se' yej mochi̱wa yej aye̱kti yej se̱ kichi̱wa, ayá̱' iga̱naj kichi̱waltiá icue̱rpoj yej aye̱kti, e' yej mote̱ka iwá̱n yej ayá̱' íwa̱n na̱miktito', inó̱n sí iga̱naj kichi̱waltiá icue̱rpoj yej aye̱kti.
46006019	¿Ix ayá̱' ankimatij iga amejwa̱n amocue̱rpoj itio̱pan iyEspí̱ritoj Dios; ino̱nsan Espíritu yej Dios mitzmakakej iwá̱n yej ono' ipan amejwa̱n? Amejwa̱n ayéj amotatki in amocue̱rpoj,
46006020	iga pox patiyoj iga Dios mitzkojkej. Inó̱n iga matikweyimati̱lti̱ka̱n Dios iga tocue̱rpoj iwá̱n iga toespí̱ritoj, iga iyo̱mexti itatki Dios.
46007001	Iná̱n nia nimitzijli̱tij de inó̱n yej amejwa̱n anne̱tajtankej kua̱' anne‑ijkuilowilijkej. Ye̱kti katka iga ta̱ga' amo mamona̱mikti;
46007002	e' iga amo agaj mamote̱ka wa̱n yej ayá̱' iwá̱n na̱miktitokej, sejsé̱ ta̱ga' makipiá se̱ isiwa̱', iwá̱n sejsé̱ siwa̱' makipiá se̱ iwe̱wej.
46007003	Ta̱ga' mamote̱ka iwá̱n isiwa̱' ken kitajtani iya̱lmaj, ijko̱nsan no̱ siwa̱' mamote̱ka iwá̱n iwé̱j ken kitajtani iya̱lmaj.
46007004	Siwa̱' icue̱rpoj ayejsan yéj itatki, no̱ itatki iwe̱wej. Ijko̱nsan no̱ ta̱ga' icue̱rpoj ay' yej yéjsan itatki, sino que no̱ itatki isiwa̱'.
46007005	Amo ximo‑i̱ya̱nili̱ka̱n amocue̱rpoj, petz kua̱' amo̱mexti̱n ankijto̱skej iga ayá̱' amosente̱kaskej se̱ tiempo iga an‑ora̱dojtoskej. Iwá̱n sej ximosente̱kaka̱n iga amo santá̱' ayá̱' ankijyo̱wi̱skej iwá̱n wel mitzta̱niliáj Tzitzimi' iga xikchi̱waka̱n yej aye̱kti.
46007006	Iní̱n nimitzijliáj yej wel xikchi̱waka̱n, ayéj iga nimitztekimakaj.
46007007	Nej niknekiá iga nochi xonoka̱n ken nej iga ayá̱' nina̱miktito'; e' Dios kichij iga ayá̱' sansé̱ iga tiwa̱lkej, sekin mona̱miktiáj iwá̱n sekin sej ayá̱'.
46007008	Iní̱n nikijliáj yej aya mona̱miktiáj iwá̱n no̱ iga yej we̱wejmikikej, ye̱kti katka yejamej amo mamona̱mikti̱ka̱n, ijkó̱n ken nej.
46007009	E' siga awel kijyo̱wiáj iga ise̱lti onokej, mamona̱mikti̱ka̱n, iga má̱j ye̱kti mamona̱mikti̱ka̱n iga amo makichi̱waka̱n yej aye̱kti iga inó̱n san ke̱ejla̱ntokej.
46007010	E' yej na̱miktitókeja, nitatekimaka iga siwa̱' amo makikajte̱wa iwé̱j. Iní̱n ayéj nej nokta nitatekimaka, sino que toTe̱ko.
46007011	E' siga siwa̱' kikajte̱wa iwé̱j, yéj ayo' mamona̱mikti, o sej makitoka iwé̱j. Iwá̱n ijko̱nsan no̱ ta̱ga' amo makikajte̱wa isiwa̱'.
46007012	Iwá̱n iga sekin no̱ nikijliáj, inó̱n sí nej nikijtowa, ayéj toTe̱ko, siga se̱ tokni̱n yej kicre̱dowa toTe̱ko, e' isiwa̱' ayá̱' kicre̱dowa toTe̱ko iwá̱n kineki mana̱miktítoo' íwa̱n, tokni̱n amo makikajte̱wa isiwa̱'.
46007013	Siga se̱ siwa̱' iwé̱j ayá̱' kicre̱dojto' toTe̱ko, iwá̱n yéj kineki mana̱miktítoo' íwa̱n, yéj amo makikajte̱wa iwé̱j.
46007014	Pues ta̱ga' yej ayá̱' kicre̱dojto' Dios, Dios kiye̱'íta'ya iga na̱miktito' iwá̱n siwa̱' yej kitoka Dios; iwá̱n siwa̱' yej ayá̱' kicre̱dojto' Dios, Dios kiye̱'íta'ya iga na̱miktito' iwá̱n iwé̱j yej kitoka Dios. Siga ayéj ijkó̱n, amopilowa̱n mochi̱waskej ken ipilowa̱n ino̱mej yej ayá̱' kicre̱dojtokej Dios, e' iná̱n Dios kiye̱'ítaja amopilowa̱n.
46007015	E' siga ta̱ga' o siwa̱' yej ayá̱' kicre̱dojtokej Dios, kinekij mamoka̱waka̱n, ijkó̱n makichi̱waka̱n. Iga ijkó̱n ta̱ga' o siwa̱' yej kikajtejkej, ká̱wiya ise̱lti, iga Dios te̱no̱tza' iga matonoka̱n tamelá̱.
46007016	Porque tej siwa̱', ¿kén tikmatis siga wel tikma̱nawi̱j mowé̱j?, o tej ta̱ga', ¿kén tikmatis siga wel tikma̱nawi̱j mosiwa̱'?
46007017	Sejsé̱ de amejwa̱n maono ken Dios kimá', ijkó̱n kensan Dios kino̱tza'. Ijkó̱n nitatekimaka no̱ya̱n kajká̱n monechkowaj yej kitokaj Dios.
46007018	Siga Dios kino̱tza agaj yej ono' circuncidado, inó̱n ijkó̱n maono circuncidado; iwá̱n siga Dios kino̱tza agaj yej ayá̱' ono circuncidado, amo mamocircuncida̱ro.
46007019	Até̱ kichij siga ono' circuncidado o ayá̱'. Iná̱n yej má̱j moneki, matikchi̱waka̱n ken Dios te̱tekimaka.
46007020	Sejsé̱ de amejwa̱n maono kensan onoyaj kua̱' Dios mitzno̱tzkej.
46007021	Siga ti‑escla̱voj kua̱' Dios mitzno̱tza' amo xitayo̱koya; e' siga wel tima̱xitomi, inó̱n má̱j ye̱kti.
46007022	Yej katka esclavo kua̱' kicre̱doj itájto̱l toTe̱ko, iná̱n xitómi'ya iwá̱n kichí̱waya ken kitekimaka toTe̱ko; iwá̱n ijko̱nsan no̱ siga se̱ ta̱ga' ayéj katka esclavo kua̱' Dios kino̱tza', iná̱n móchija kenkua̱' iyescla̱voj Cristo, iga kichi̱wa yej Cristo kineki.
46007023	Dios mitzkowa' kua̱' Cristo mi' ipan cruz, inó̱n iga amo matimomakaka̱n iga ta̱ga' mate̱chi̱wa iyescla̱voj.
46007024	Inó̱n iga nokni̱wa̱n, sejsé̱ de amejwa̱n xonoka̱n iyi̱xtaj Dios kensan amonoyaj kua̱' Dios mitzno̱tzkej.
46007025	E' iga ino̱mej yej aya mona̱miktiáj, ayá̱' te̱ ne‑ijlij toTe̱ko; e' wel nikijtowa tejté̱, ken se̱ yej ípan wel anmoconfia̱rowaj iga toTe̱ko ne̱cho̱kilij.
46007026	Nej nikijtowa iga ta̱ga' maka̱wi ken iga ono', iga iná̱n nemi tipanowaj ipan kuajkuajtas yej aye̱kti.
46007027	Siga tina̱miktito' wa̱n mosiwa̱', amo xikajte̱wa; siga ayá̱' tikpiá mosiwa̱', amo xikte̱mo.
46007028	E' siga timona̱miktiá, ayá̱' tikchi̱wa yej aye̱kti; siga se̱ takotzi̱n mona̱miktiá, ayá̱' no̱ kichi̱wa yej aye̱kti. E' yej mona̱miktiáj pano̱skej ipan kuajkuantas yej kiyo̱lmikti̱skej, iwá̱n nej ayá̱' niknekiá ximoyo̱lmikti̱ka̱n.
46007029	Nokni̱wa̱n, ini̱nwa' in yej nimitzijli̱jnekij: Ay' ke̱' poliwi iga wi̱' toTe̱ko. Inó̱n iga iná̱n yej na̱miktitokej maonoka̱n ken tikita yej ayá̱' siwa̱yojkej.
46007030	Yej cho̱katokej manemika̱n ken tikita ayá̱' cho̱katokej. Yej nemi ilwimatij mamomachi̱li̱ka̱n ken kua̱' ayá̱' pa̱ktokej, iwá̱n yej takowaj maonoka̱n ken tikita ayéj itatkimej yej kikojkej.
46007031	Yej motapialiáj ipan iní̱n ta̱jli, maonoka̱n ken kua̱' akipiáj nité̱ iga ayá̱' inó̱n kiyo̱ltila̱nto', iga yej tikitztokej ipan iní̱n ta̱jli ayo' ke̱' poliwi iga támisya.
46007032	Nej nikneki amo xitayo̱koxtoka̱n. Kua̱' se̱ ta̱ga' aya na̱miktito', kejla̱miki iga kichi̱wa ken kineki toTe̱ko iwá̱n kineki iga maye̱'ono iyi̱xtaj;
46007033	e' kua̱' na̱miktíto'ya, tayo̱koya iga kejla̱miki yej ono' ipan iní̱n ta̱jli iwá̱n iga makichi̱wa iga mapa̱kto isiwa̱'.
46007034	Siwa̱' yej na̱miktito' se'pa iga tajla̱miki, iwá̱n yej aya we̱wejyoj se'pa no̱ iga tajla̱miki. Yej aya we̱wejyoj kejla̱miki iga kichi̱wa ken kineki toTe̱ko, iga nochi ivi̱daj yokatito' iga matekipano iga Dios, e' yej we̱wejyoj kejla̱miki yej ono' ipan iní̱n ta̱jli iwá̱n iga makichi̱wa iga mapa̱kto iwé̱j.
46007035	Nimitzijliáj iní̱n iga xiye̱'onoka̱n, ayá̱' nimitztekimakaj iga amo ximona̱mikti̱ka̱n, sino que iga xiye̱'nemika̱n iwá̱n nochipa xikchijtoka̱n ken kineki toTe̱ko.
46007036	E' siga agaj kita iga aye̱kti iga isiwa̱piltzi̱n yej takotzi̱no' némiya cha̱ntakotzi̱ntiá, makina̱mikti siga inó̱n má̱j kiye̱'ita, makichi̱wa ken kiye̱'ita; wel kina̱miktiá, iga inó̱n ayá̱' kichi̱wa yej aye̱kti.
46007037	E' se', ayágajpa kitekimaka, igá̱najsan kichi̱wasneki ken yéj kineki, ipan iya̱lmaj kejla̱nto' nokta iga isiwa̱piltzi̱n ayá̱' yawi mona̱mikti̱ti, ijkó̱n ye̱kti kichi̱wa.
46007038	Inó̱n iga yej kina̱miktiá isiwa̱piltzi̱n, kichi̱wa yej ye̱kti; e' yej ayá̱' kina̱miktiá, inó̱n má̱j kichi̱wa yej ye̱kti.
46007039	Siwa̱' yej na̱miktito', ipan la ley kenkua̱' ilpito' mie̱j iwé̱j ónogo'; e' siga iwe̱wej miki, inó̱n siwa̱' wel mona̱miktiá iwá̱n san a̱' kinekis, yej makicre̱dojto Dios.
46007040	E' inó̱n má̱j ye̱'onos siga ayo' mona̱miktiá. Ijkó̱n nej nikijtowa, iwá̱n nej nikijtowa iga no̱ nikpiá iyEspí̱ritoj Dios.
46008001	Iná̱n nia nimitzijli̱tij iga tákual yej mochi̱wa iga yo̱lka̱mej yej kimiktiliáj i̱dolojmej; melá̱' iga iní̱n nochi tikmatij, e' kua̱' se̱ kimati tejté̱, wel iga inó̱n moweyimati. E' iga matiknekika̱n tokni̱mej, má̱j timopale̱wiáj ipan iyojwi toTe̱ko.
46008002	Siga agaj momachi̱liá iga kimati tejté̱, inó̱n nité̱ aya kimela'mati.
46008003	E' siga agaj kineki Dios, Dios ki̱xmati yéj.
46008004	E', iga tákual yej kichijkej iga yo̱lka̱mej yej kimiktilíjkejpa i̱dolojmej, tikmatij iga ídolo ayá̱' isato', iwá̱n ono' se̱san Dios, ateyi se'.
46008005	Sekin kijtowaj iga ono' yej kijliáj dio̱smej ipan cielo iwá̱n ipan ta̱jli. Malej iga maono mia' yej kijliajpa idio̱smej iwá̱n ite̱komej,
46008006	iga tejamej ateyi se', ono' se̱san Dios, yej tóTajpa, yej kichij nochi yej ono', iwá̱n tejamej tonokej iga yéj. Ono' se̱san toTe̱ko yej ito̱ka̱' Jesucristo, iga yéj ono' nochi, este tejamej no̱ te̱chij.
46008007	E' ayá̱' nochi kimatij iní̱n. Sekin yej iná̱n kitokaj Dios, kitekiweyimati̱ltia̱yaj i̱dolojmej, kíkuajo' tákual yej mochi̱wa iga inakayo yo̱lka̱mej yej kimiktiliáj i̱dolojmej, iga akimatij katiapa ye̱kti iwá̱n katiapa yej aye̱kti iwá̱n momachi̱liáj iga ayompa kichi̱waj kua̱' kikuaj.
46008008	Iga san yej tikuaj, ayá̱' kichi̱wa iga wel tikna̱'techowaj Dios. Ayá̱' má̱j tiye̱'onoskej iga tikuaj, niga ayo' tiye̱'onoskej siga ayá̱' tikuaj.
46008009	Iná̱n iga amejwa̱n ankimatij iga wel ankikuaj nochi, xiye̱'nemika̱n iga amo ankichi̱walti̱skej yej aye̱kti amokni̱wa̱n yej aya táwel kentende̱rowaj ini̱mpa, iga aya motawelconfia̱rowaj ipan Dios.
46008010	Ta' xikaki, siga tej yej tikmátiya ini̱mpa, timota̱liá iga tikua tákual yej chijto' iga inakayo yo̱lka̱mej yej kimiktilijkej i̱dolojmej, iwá̱n mitzita se̱ tokni̱n yej aya motawelconfia̱rowa ipan Dios, inó̱n tokni̱n wel no̱ mi̱xe̱wiá iga kikua tákual yej kimiktilijkej i̱dolojmej, malej iga kejla̱miki iga ayompa kichi̱wa iga kikua.
46008011	Iwá̱n iga inó̱n tikchi̱wa tej yej tikmátiya, tikpojpolowa mokni̱n yej aya kimati iní̱mbapa; iwá̱n Cristo no̱ mi' iga yéj.
46008012	Iwá̱n iga ankipojpolowaj tokni̱wa̱n yej aya motawelconfia̱rowaj ipan Dios, ijkó̱n nemi ankichi̱waj yej aye̱kti iyi̱xtaj Cristo.
46008013	Inó̱n iga, siga notechko nokni̱n kichi̱wa yej aye̱kti iga san yej nikua, má̱j ye̱kti amo manikua naka', iga amo agaj manikpojpolo.
46009001	Nej wel nikchi̱wa ken nikneki. Nej iyapó̱stol Jesucristo iwá̱n kajasi iga no̱ mane‑itaka̱n ken se̱ apóstol iga nikita' Jesús yej toTe̱ko. Ipan amejwa̱n ne̱si yej nikchij iga anne̱tajto̱lkuikej kua̱' nimitzpowilijkej itájto̱l toTe̱ko.
46009002	Anka sekin ayá̱' ne‑itaj ken iyapó̱stol Dios, e' amejwa̱n kajasi iga ijkó̱n xine‑itaka̱n; iga amejwa̱n ankitokaj iyojwi toTe̱ko, ompa ne̱si notekipáno̱l iga nej iyapó̱stol Dios.
46009003	Ijkí̱n nikijliá ino̱mej yej ne̱po̱powaj:
46009004	Nej kajasi iga mane̱makaka̱n tákual iwá̱n yej nikoniá,
46009005	iwá̱n nej kajasi iga manikpiá nosiwa̱' yej kicre̱dojto' Dios iga mayawi nowa̱n ka̱n nipaxa̱lo̱ti, ijkó̱n ken kichi̱waj sekin iyapo̱stolejmej Dios, iwá̱n iyikni̱mej toTe̱ko, iwá̱n Pedro.
46009006	¿Ix amejwa̱n ankijtowaj iga Bernabé iwá̱n nej, nejáme̱nsan nokta yej awel nikajte̱waj ná̱mo̱l tekipáno̱l iga manikpowaka̱n petz itájto̱l Dios?
46009007	¿A̱'yéj ono' iga soldado iwá̱n iga itomi̱n kikowa itákual? ¿A̱'yéj kito̱ka uva iwá̱n ayá̱' kikua ita̱kilka? ¿A̱'yéj kicuida̱rowa borre̱gojmej iwá̱n ayá̱' koniá chi̱chiwala̱' yej kiki̱xtiliá borre̱gojmej?
46009008	Iwá̱n amo ankijto̱skej iga iní̱n nejsan nemi nikijtowa, iga iley Moisés no̱ ijkó̱n kijtowa.
46009009	Ijkí̱n ijkuilijto' ipan iley Moisés: “Amo xikte̱n‑bosa̱lti toro iga amo matakua kua̱' nemi tekipanowa iga kita̱taksa trigo kua̱' nemi ko̱ya.” Dios iní̱n kijtoj ayéj iga kejla̱nto' petz to̱rojmej,
46009010	sino que kijtoj iga matimi̱xkui̱ti̱ka̱n. Iní̱n ley mo‑ijkuiloj iga matiye̱'onoka̱n; ijkó̱n ken yej ki‑ara̱dowa ta̱jli iwá̱n yej kita̱taksa trigo iga ko̱ya, kimatij iga mota̱nili̱skej tejté̱ kua̱' támisya itekipáno̱l.
46009011	Iwá̱n siga nejame̱n nikto̱kkej itájto̱l toTe̱ko ipan amoa̱lmajmej, ¿ix awel achi xine̱makaka̱n yej ne̱polowaj, iga ken kua̱' achi manitapixkaka̱n?
46009012	Siga sekin ankimakaj yej mitztajtaniliáj, nejame̱n má̱j kajasi iga xine̱makaka̱n. E' nejame̱n malej iga kajasi manimitztajtanili̱ka̱n, e' ayí̱' nimitztajtanilijkej nité̱. Ma̱jwa' nikijyo̱wiáj kua̱' ateyi yej moneki, iga amo nité̱ makitzakuili iga mopowa itájto̱l Cristo.
46009013	Amejwa̱n ankimátija iga yej tekipanowa weyitio̱pan, ompa takuaj. Ken tikijtowaj, yej kimiktiáj yo̱lka̱mej ipan altar iga kimakaj Dios iga ofrenda, kikuaj inakayo ino̱mej yo̱lka̱mej.
46009014	Ijko̱nsan no̱, toTe̱ko kijtoj iga yej kipowaj itájto̱l Jesucristo, ipan inó̱n tekipáno̱l matakua̱ka̱n.
46009015	E' nej ayí̱' niktajtan tejté̱ iga nikpowa itájto̱l Dios, nimitzijkuilowiliáj iní̱n ayéj iga xine‑ixta̱waka̱n. ¡Má̱j ye̱kti manimiki que agaj mane̱ka̱walti ken nikchijto'!
46009016	E' nej ayéj iga nimoweyimati iga nikpowa ye̱'noti̱ciaj yej tama̱nawiá, iga inó̱n nokta ne̱ti̱tankej. ¡Lástima iga nej siga ayá̱' nikpowa ye̱'noti̱ciaj!
46009017	Inó̱n iga, siga nikchi̱wa iga nikyo̱lmaka, nia nimota̱nili̱ti tejté̱; e' siga nikpowa iga san ne̱tekimakaj, málejsan nokta Dios ne̱má' iní̱n notekipáno̱l.
46009018	¿Te̱ nimota̱niliá? Pues nimota̱niliá iga nipa̱ki kua̱' nikpowa itájto̱l Dios iwá̱n ayá̱' nicobra̱rowa nité̱, malej kajasi manitakua ipan inó̱n tekipáno̱l.
46009019	Malej iga nej ayagaj katka iyescla̱voj, e' nimochij ken kua̱' iyescla̱voj inochi iga manikpale̱wi má̱j tokni̱wa̱n iga makitokaka̱n Cristo.
46009020	Kua̱' nono' iwá̱n judiyojmej nimochi̱wa ken no̱ nijudiyoj, iga wel manikyo̱lyama̱na yejamej; ken tikijtowaj, yej kichijtokej ken tatekimaka iley Moisés, nej no̱ nikchi̱wa ken yej kichi̱wa ken tatekimaka la ley iga manikyo̱lyama̱naka̱n yejamej, malej iga la ley ayá̱' ne̱manda̱rowa.
46009021	Iwá̱n iga manikpale̱wi yej ayá̱' ki̱xmatij ken tatekimaka iley Moisés, no̱ nimochi̱wa ken yejamej, malej iga iley Dios ne̱manda̱rowa, puej nej ne̱manda̱rowa iley Cristo.
46009022	Kua̱' nono' iwá̱n yej aya táwel moconfia̱rowaj ipan Dios, nimochi̱wa no̱ ken yejamej, iga wel no̱ manikpale̱wi̱ka̱n iga mamosalva̱ro̱ka̱n. Ken tikijtowaj, nej nimochi̱wa ken sejsé̱ de ino̱mej, iga wel manikma̱nawi sekin.
46009023	Nochi iní̱n nikchi̱wa iga mamo‑i̱xmati itájto̱l Dios yej tasalva̱rowa, iga wel no̱ manikita yej ye̱kti ken kijtowa iní̱n ye̱'noti̱ciaj.
46009024	Amejwa̱n ankimatij iga ka̱n motalo̱lo nochi motalowaj, e' sé̱sanwa' in yej kita̱niá. Ijkó̱n no̱ amejwa̱n, ximotalo̱ka̱n iga no̱ xikta̱ni̱ka̱n yej Dios te̱maka.
46009025	Nochi yej momachtiáj iga motalo̱skej, kikajte̱waj nochi yej wel kichi̱wiliáj yej aye̱kti. Iwá̱n yejamej kichi̱waj inó̱n iga san makita̱ni̱ka̱n se̱ corona yej chijto' iga iyiswayomej laurel, yej nimaní̱n pala̱ni; e' tejame̱n tiawij tikta̱ni̱tij yej ayí̱' nokta tamis.
46009026	Iwá̱n nej ayá̱' san nimona̱mo̱ltalowa; ayá̱' nitamaga ken inó̱n yej san tanajna̱mo̱lmaga.
46009027	Ma̱jwa', nikikno̱chi̱wa nocue̱rpoj iwá̱n niktekimaka iga makichi̱wa ken nej nikneki, iga amo santá̱' nika̱wis mal iyi̱xtaj Dios, kua̱'pa nej nikmachtij sekin ken iga mamoconfia̱ro ipan toTe̱ko.
46010001	Nokni̱wa̱n, nikneki xikmatika̱n iga to‑ikyapatajwa̱n ya̱yaj inochi̱n itampa se̱ mixti, iwá̱n inochi̱n kipatilijkej Tata̱'láma̱r.
46010002	Iwá̱n iga inochi̱n senemiáj itampa mixti, iwá̱n iga sempanojkej ipan láma̱r, ken kua̱' mosenbautiza̱rojkej iga makisentokaka̱n Moisés.
46010003	Iwá̱n inochi̱n kikua̱yaj tákual yej Dios kimakayaj,
46010004	iwá̱n inochi̱n konia̱yaj a̱'ti yej Dios kimakayaj. Iga inochi̱n konia̱yaj a̱'ti yej ki̱saya ipan inó̱n weyite'ti yej ya̱ya iwa̱mej. Iwá̱n ino̱nwa' weyite'ti, Cristo.
46010005	E' mia' israeli̱tajmej akichijkej ken Dios kineki, iwá̱n inó̱n iga mikikej ipan desierto.
46010006	Inochi inó̱n mochij iga matimi̱xkui̱ti̱ka̱n, iga amo matikchi̱waka̱n yej aye̱kti ken yejame̱n kichijkej.
46010007	Inó̱n iga amejwa̱n amo xikweyimatika̱n i̱dolojmej, ken sekin de yejame̱n kichijkej. Kijtowa ka̱n ijkuilijto' itájto̱l Dios: “Yejame̱n mota̱lkej iga takuaj iwá̱n a̱tij, iwá̱n mijto̱tijkej.”
46010008	Amo matimote̱kaka̱n wa̱n yej ayá̱' iwá̱n tina̱miktitokej ken sekin de yejame̱n kichijkej iwá̱n veintitrés mil mikikej ipansan se̱ día.
46010009	Amo matikyokachi̱waka̱n yej aye̱kti ka̱nsan matikitaka̱n ke̱' te‑ijyo̱wiá toTe̱ko, ken sekin de yejame̱n kichijkej, iwá̱n mikikej iga kowa̱' kitajtankuajkej.
46010010	Niga xikpo̱powaka̱n Dios, ken sekin de yejame̱n kipo̱pojkej, iwá̱n ipan cielo wa̱laj se̱ ángel yej tamiktiá iwá̱n inochi̱n kimijmiktijkej.
46010011	Nochi iní̱n yej mochij iwá̱n to‑ikyapatajwa̱n iwá̱n mo‑ijkuiloj, iga ompa matimi̱xkui̱ti̱ka̱n tejamej yej iná̱n tonokej kua̱' ayo' wejka wi̱' toTe̱ko.
46010012	Inó̱n iga yej momachi̱liá iga ye̱'nemi, mamocuida̱ro iga amo mawetzi.
46010013	Amejamej ampanowaj ipan inó̱mpasan prueba ken sekin kimachi̱liáj. Iwá̱n wel anmoconfia̱rowaj ipan Dios, yéj ayá̱' kineki iga xikpiaka̱n prueba yej ayá̱' wel ankijyo̱wiáj. Ma̱jwa' Dios mitzpale̱wi̱skej iga wel xiki̱saka̱n ipan prueba.
46010014	Inó̱n iga nokni̱wa̱n, ni alí̱n amo xikejla̱mikika̱n iga xikweyimati̱lti̱ka̱n i̱dolojmej.
46010015	Nimitzijliáj iní̱n iga ankimatij te̱ nemi nimitzijliáj, iwá̱n amejwa̱n wel ankitaj siga yej nikijtowa ómpaya o ayá̱'.
46010016	Kua̱' tikoniáj vino ipan vaso iwá̱n tikmakaj gracias Dios iga Cristo kitoyaj iyesyo iga tejame̱n, tisen‑onokej wa̱n Cristo. Iwá̱n kua̱' tiksenkuaj pa̱n yej tikta̱tajkolowaj, timochi̱waj se̱san ipan icue̱rpoj Cristo.
46010017	Malej iga timiakejmej, tonochi̱n tikuaj ino̱nsan pa̱n, inó̱n iga timochi̱waj ken se̱san cuerpo.
46010018	Ta' ximi̱xkui̱ti̱ka̱n ipan país de Israel: yej kikuaj inakayo yo̱lka̱mej yej kimiktiáj ipan altar iga iyofre̱ndaj Dios, kenkua̱' kisenkuaj wa̱n Dios.
46010019	Iní̱n nikijtowa, ayéj iga ídolo kipiá poder niga inakayo yo̱lka̱' yej kimiktiliáj i̱dolojmej mochi̱wa ma̱jya sej que ná̱mo̱l naka'.
46010020	Nimitzijliajwa' iga kua̱' yej ayá̱' ki̱xmatij Dios kimiktiliáj yo̱lka̱' se̱ ídolo, ino̱nwa' kimiktiliáj ma̱lespi̱ritojmej, ayéj Dios; iwá̱n nej ayá̱' nikneki iga amejwa̱n xiktokaka̱n ma̱lespi̱ritojmej.
46010021	Siga antakuaj iwá̱n ama̱tij ka̱n kilwichi̱wiliáj ma̱lespi̱ritojmej, akajasi iga no̱ xitakua̱ka̱n iwá̱n xa̱tika̱n ka̱n kejla̱mikij iga mi' toTe̱ko Jesucristo iga tejame̱n.
46010022	¿Ix tiknekij matikuejkueso̱ka̱n toTe̱ko iga se' tikweyimati̱ltiáj? ¿Ix tejame̱n má̱j titajpalejkej que yéj?
46010023	Ijko̱nya ken mojtowa, iga se̱ wel kichi̱wa yej kineki, e' ayá̱' nochi te̱ye̱'chi̱wa. Kena, se̱ wel kichi̱wa yej kineki, e' ayá̱' nochi te̱pale̱wiá iga tiktokaj toTe̱ko.
46010024	Matikpale̱wi̱ka̱n sekin, amo tejáme̱nsan matimopale̱wi̱ka̱n.
46010025	Amejame̱n xikua̱ka̱n de inochi yej monamaka ka̱n monamaka naka', niga xitatajtanika̱n iga amo xike̱ejla̱ntoka̱n siga ye̱kti o aye̱kti iga mokua.
46010026	Iga nochi ta̱jli iwá̱n nochi yej ono' ípan, itatki toTe̱ko.
46010027	Siga agaj yej ayá̱' kicre̱dojto' Dios mitzijliá iga xitakua̱ti íwa̱n, iwá̱n amejwa̱n anya̱jnekij, xikua̱ka̱n nochi yej mitzmakaskej, niga xitatajtanika̱n iga amo xike̱ejla̱ntoka̱n siga ye̱kti o aye̱kti.
46010028	E' siga agaj mitzijliáj: “Iní̱n aníma̱l kimiktilijkej i̱dolojmej”, inó̱n amo xikua̱ka̱n, iga amo xikyo̱lmikti̱ka̱n yej kijtoj, iga yéj kimatito' iga aye̱kti.
46010029	Nemi nitajtowa ken kejla̱nto' se', ayéj ken tej tikejla̱nto'. E' agaj wel tatajtani: “¿Te iga se' mane‑ijli iga ayompa nikchi̱wa kua̱' nej nikye̱'ita?”
46010030	Siga nikmaka gracias Dios iga yej nikua, ¿te iga ne̱po̱powaj iga nikua?
46010031	Puej siga antakuaj o ama̱tij o ankichi̱waj tejté̱ iteki, xikchi̱waka̱n nochi iga mamoweyimati̱lti Dios.
46010032	Amo xikchi̱waka̱n tejté̱ iga agaj mamopojpolo: niga judiyojmej, niga yej ayéj judiyojmej, niga yej kitokaj Dios.
46010033	Nej nochi yej nikchi̱wa, nikchi̱wa iga nochi makiye̱'ita, ayéj iga nej manimoye̱'chi̱wa, sino que iga mia' mamoma̱nawi̱ka̱n.
46011001	Amejwa̱n ximi̱xkui̱ti̱ka̱n ipan nej, ken nej no̱ nimi̱xkui̱tiá ipan Cristo.
46011002	Nokni̱wa̱n, pox ye̱kti ankichi̱waj iga nochipa aneejla̱mikij iwá̱n iga nemi ankichi̱waj inochi kensan nimitzne̱xtilijkej.
46011003	E' nikneki xikmatika̱n iga Cristo tzontekon iga nochi ta̱ga', iwá̱n ta̱ga' tzontekon iga siwa̱', iwá̱n Dios tzontekon iga Cristo.
46011004	Siga ka̱n moweyimati̱ltiá Dios, se̱ ta̱ga' mokua̱tzakua kua̱' nemi tajtowa iwá̱n Dios o kua̱' kipowa yej Dios kitajto̱lmaka, inó̱n kali̱mpamati Cristo.
46011005	E' siga se̱ siwa̱' ayá̱' mokua̱tzakua kua̱' ta̱tapowa iwá̱n Dios o kua̱' nemi kipowa yej Dios kitajto̱lmaka, inó̱n kali̱mpamati itzontekon; inó̱n ken tikita motzonki̱xtij.
46011006	Siga se̱ siwa̱' ayá̱' mokua̱tzakua, má̱j yé̱ktiwa' mamotzonki̱xti. E' siga pi̱na̱wa iga motzonki̱xtiá, puej mamokua̱tzákuawa'.
46011007	Ta̱ga' amo mamokua̱tzakua, iga Dios kichij ta̱ga' kensan yéj, iga makiweyimati̱lti Dios. E' siwa̱' mochij iga makiweyimati ta̱ga'.
46011008	Kua̱' Dios kichij ta̱ga', ayá̱' kiki̱xtij ipan siwa̱', sino que siwa̱' ki̱sa' ipan ta̱ga'.
46011009	Siwa̱' mochij iga ta̱ga', ayéj ta̱ga' mochij iga siwa̱'.
46011010	Inó̱n iga siwa̱' mamokua̱tzakua iga mane̱si iga ipan yéj manda̱rowa ta̱ga', iwá̱n iga a̱ngelejmej makiye̱'itaka̱n.
46011011	E' iga tejamej yej tiktokaj Cristo, awel ono ta̱ga' siga ateyi siwa̱', siga ateyi siwa̱', ateyi ta̱ga'.
46011012	Porque ijkó̱n ken achto siwa̱' ki̱sa' ipan se̱ ta̱ga', ijko̱nsan nochi ta̱ga' nace̱rowa ipan siwa̱', e' Dios in yej kichij nochi.
46011013	Amejwa̱n xikijto̱ka̱n siga ye̱kti siwa̱' makite̱ne̱wi Dios ikua̱petzka̱n.
46011014	Tejáme̱nsan timomachi̱liáj iga se̱ ta̱ga' ayá̱' kajasi makiwejweyalti itzónkal,
46011015	e' siwa̱' kajasi iga makiwejweyalti itzónkal, iga inó̱n itzónkal kipiá nokta iga makua̱tzakto.
46011016	Siga agaj akiye̱'ita yej nij nikijtoj, makimati que ni nejamej, niga yej kitokaj iyojwi Dios aki̱xmatij se'pa ken niktekichi̱waj.
46011017	E' iga iní̱n nimitzijkuilowiliáj, awel nimitzye̱'ijliáj iga nikmati kua̱' anmonechkowaj, ayá̱' anmoye̱'chi̱waj.
46011018	Ne‑ijliáj iga kua̱' anmonechkowaj tio̱pan iga ankiweyimati̱ltiáj Dios, anmoyojyokatiáj; iwá̱n anka melá̱' iga ijkó̱n ankichijtokej.
46011019	Pues anka ye̱kti iga ximoyojyokati̱ka̱n iga mane̱si katiapa yej kimela'cre̱dojto' Dios.
46011020	Kua̱' anmonechkowaj iga ankichi̱waj Santa Cena, ayá̱' ankichi̱waj ken kineki toTe̱ko.
46011021	Porque kua̱' antakuaj, sejse̱pa machtowiá iga kikua itákual; mie̱j sekin maya̱ntika̱wij, iwá̱n sekin este tajta̱wa̱naj.
46011022	¿Ix ayá̱' ancha̱nejkej iga ompa xitakua̱ka̱n iwá̱n xa̱tika̱n? Iwá̱n ijkó̱n ankali̱mpamatij yej kitokaj iyojwi Dios, iwá̱n ankichi̱waj iga mopi̱najtiáj yej akipiáj nité̱. ¿Te̱ nimitzijli̱skej? ¿Ix manimitzye̱'ijli̱ka̱n? Iga ijkó̱n ankichi̱waj, ¡awel nimitzye̱'ijliáj!
46011023	Iní̱n yej nemi nimitzne̱xtiliáj, toTe̱ko ne̱ne̱xtilij: inó̱n yówal kua̱' Jesús aya kiki̱tzkiáj, kikui' pa̱n iwá̱n kimá' gracias Dios.
46011024	Kua̱' támi'ya kimá' gracias Dios, kita̱tajkoloj, iwá̱n kijtoj: “Xikua̱ka̱n iní̱n; ini̱nwa' nocue̱rpoj yej mota̱tajkolowa iga amejwa̱n. Xiktekikua̱ka̱n iní̱n iga amo xine‑e̱lka̱waka̱n.”
46011025	Kua̱' tami' takuajkej, kikui' vaso yej kipiá vino, iwá̱n kijtoj: “Iní̱n vaso kijto̱jneki iga nikchi̱wa iga noesyo nuevo pacto wa̱n Dios. Nochipa kua̱' ankoni̱skej, nochipa xineejla̱ntoka̱n.”
46011026	Inó̱n iga nochipa kua̱' ankikua̱skej ini̱mpa pa̱n, iwá̱n xikoni̱ka̱n ini̱mpa vino, antane̱xtilijtoskej iga migui' toTe̱ko, este que yéj mawi̱ki.
46011027	Inó̱n iga yej kikua pa̱n o koniá vino yej teejla̱ntiá iga mi' toTe̱ko, e' aya̱'pa kimajmawiliá Dios, kichi̱wa yej aye̱kti iga kali̱mpamati icue̱rpoj iwá̱n iyesyo Jesús.
46011028	Inó̱n iga sejsé̱ mamomachi̱li siga ayá̱' kichijto' yej aye̱kti, mie̱j aya kikua pa̱n iwá̱n aya koniá vino.
46011029	Dios yawi kicastiga̱ro̱ti agaj yej kikua pa̱n wa̱n koniá vino, siga akimajmawiliá Dios iga ino̱nwa' pan kijto̱jneki icue̱rpoj toTe̱ko.
46011030	Inó̱n iga mia' de amejwa̱n anwe̱titokej iwá̱n ankueta̱ntokej, iwá̱n no̱ sekin mikíkeja.
46011031	E' siga achto matimomachi̱li̱ka̱n ken iga tinemij, toTe̱ko ayá̱' wel te̱castiga̱ro̱j.
46011032	E' siga toTe̱ko kita iga ayompa tinemij, te̱castiga̱rowa, iga matimokajka̱waka̱n ken tikchijtokej, iga ke̱man amo mate̱castiga̱ro̱ka̱n iwá̱n ino̱mej yej ayá̱' ki̱xmatij Dios.
46011033	Inó̱n iga nokni̱wa̱n, kua̱' anmonechkowaj iga ankichi̱waj la santa cena, ximocháka̱no'.
46011034	Siga agaj maya̱na, matakua icha̱n, iga Dios amo mamitzcastiga̱ro̱ka̱n iga ayompa ankichi̱waj kua̱' anmonechkowaj. Kua̱' nasis, niao' nimitzijli̱tij kén anyawij ankichi̱watij yej aya ankimatij.
46012001	Nokni̱wa̱n nikneki xikmatika̱n yej aya ankimatij yej iyEspí̱ritoj Dios te̱maka, yej sejsé̱ de tejamej wel tikchi̱waj.
46012002	Amejwa̱n ankimatij iga kua̱' aya ankicre̱dojtoyaj Dios, mitzchi̱waltia̱yaj iga xikweyimati̱lti̱ka̱n i̱dolojmej yej niga wel tajtowaj.
46012003	Inó̱n iga iná̱n xikmatika̱n iga yej kima̱lijliá Jesús, ayá̱' nemi kitajto̱lmaka iyEspí̱ritoj Dios. Iwá̱n ayagaj wel kijtowa: “Jesús noTe̱ko” siga ayá̱' nemi tajtowa iga iyEspí̱ritoj Dios.
46012004	Ono' se̱se'pa yej se̱ wel kichi̱wa iga tekipanowa iga Dios, e' ino̱nsan iyEspí̱ritoj Dios yej tamaka.
46012005	Ono' se̱se'pa iga titekipanowaj iga Dios, e' ino̱nsan toTe̱ko yej tiktokaj.
46012006	Ono' se̱se'pa yej wel tikchi̱waj, e' ino̱nsan Dios yej tekipanowa ipan nochi tejamej.
46012007	Sejsé̱ de tejame̱n Dios te̱machi̱li̱ltiá iyEspí̱ritoj, iga matikpale̱wi̱ka̱n nochi yej kicre̱dowaj.
46012008	IyEspí̱ritoj Dios kichi̱wa iga sekin wel makimatika̱n te̱ makijto̱ka̱n yej melá̱' nokta, iwá̱n sekin iga ino̱nsan Espíritu wel kipale̱wiá iga se' makentende̱ro yej Dios tane̱xtiliá.
46012009	Sekin iga iyEspí̱ritoj Dios wel moconfia̱rowaj poxsan ipan Cristo, sekin sej iga ino̱nsan Espíritu kichi̱wa iga wel mataachitialti̱ka̱n.
46012010	Sekin sej wel kichi̱waj mila̱grojmej, iwá̱n sekin wel kijtowaj yej Dio̱spa kimakaj iga makijto̱ka̱n. Sekin sej wel kimatij katiapa yej iyEspí̱ritoj Dios iwá̱n katiapa yej na̱mo̱lespí̱ritoj. Ipan sekin sej Dios kichi̱wa iga wel matajto̱ka̱n ipan se̱se'pa tájto̱l, iwá̱n sekin sej wel kichi̱wa iga wel makijto̱ka̱n yej kijtojkej ipan se̱se'pa tájto̱l.
46012011	E' nochi iní̱n kichí̱wasan iyEspí̱ritoj Dios yej tamajmaka se̱se'pa yej wel se̱ kichi̱wa, kensan yéj kineki.
46012012	Ijkó̱n ken tocue̱rpoj se̱san iwá̱n kipiá mia' miembro, e' nochi ino̱mej miembro malej iga mia', mochi̱wa se̱san ipan se̱ cuerpo, ijko̱nsan no̱ Cristo.
46012013	Nochi tejamej, judiyojmej o yej ayéj, escla̱vojmej o yej ayéj, kua̱' timobautiza̱rojkej timochijkej ken se̱san cuerpo ipan se̱san Espíritu, iwá̱n tonochi̱n Dios te̱má' ino̱nsan Espíritu.
46012014	Se̱ cuerpo ayá̱' se̱san miembro kipiá, sino que kipiá mia'.
46012015	Siga ikxi katka makijto: “Nej ayéj nimayi', inó̱n iga nej ayéj de inó̱n cuerpo”, iwá̱n nochi tikmatij iga inó̱n ayá̱' kikajté̱wasya iga sa̱lijtos ipan inó̱n cuerpo.
46012016	Iwá̱n siga nakas makijto: “Nej ayéj nii̱xti inó̱n iga nej ayéj de inó̱n cuerpo”, malej ijkó̱n ayá̱' kikajté̱wasya iga sa̱lijtos ipan inó̱n cuerpo.
46012017	Siga no̱ya̱n ipan tocue̱rpoj maono petz i̱xti, ¿kén titakakiskej? Siga tono̱ya̱n maono nakas, ¿kén tita‑ijnekuiskej?
46012018	E' Dios kita̱lij se̱se'pa miembro ken yéj kine' iga mamochi̱wa se̱ cuerpo.
46012019	Awel maono cuerpo siga akipiá mia' miembro.
46012020	Malej iga tikpiáj mia' tomie̱mbroj, e' sé̱sanwa' in tocue̱rpoj.
46012021	I̱xti awel kijliá mayi': “Ayá̱' nikneki xine̱pale̱wi iga nochi wel nikchi̱wa nose̱lti”; niga no̱ tzontekon awel kijliá ikximej: “Ayá̱' nikneki xine̱pale̱wi iga nochi wel nikchi̱wa nose̱lti.”
46012022	Ma̱jwa' ino̱mej imie̱mbroj tocue̱rpoj yej má̱j ayá̱' tajpalej, má̱j moneki.
46012023	Iwá̱n tomie̱mbroj yej ayá̱' má̱j kajasi iga mamo‑ita, inó̱n yej má̱j motzakua iga tzótzol. Iwá̱n tomie̱mbroj yej ayá̱' tiknekij mane̱si, inó̱n yej má̱j moye̱'tzakua.
46012024	Tomie̱mbroj yej má̱j tikne̱xtiáj, inó̱n yej ayá̱' má̱j tiktzakuaj. Ijkó̱n Dios kichij iga tomie̱mbroj yej ayá̱' má̱j moye̱'ita, inó̱n yej má̱j moneki,
46012025	iga amo mayojyokatito ipan tocue̱rpoj, sino que sejsé̱ tomie̱mbroj mamosepan‑itaka̱n wa̱n se'.
46012026	Siga kanaj ipan tocue̱rpoj kualo, tono̱ya̱n tikmachi̱liáj iga kualo; wa̱n siga kanaj ipan tocue̱rpoj ye̱kti kimachi̱liá, ye̱kti tikmachi̱liáj tono̱ya̱n.
46012027	Pues amejwa̱n icue̱rpoj Cristo, iwá̱n amejwa̱n sejsé̱ mochi̱wa se̱ imie̱mbroj icue̱rpoj Cristo.
46012028	Ijkó̱n Dios kimajmá' itekipano̱lmej sejsé̱ tokni̱wa̱n yej kitokaj Cristo: achto apo̱stolejmej; ono' yej kitajto̱lmaka Dios; de ompa kitoka yej tamachtiáj; de ompa yej kichi̱waj milagro, de ompa yej taachitialtiáj, yej tapale̱wiáj, yej tane̱xtiliáj te̱ mamochi̱wa iwá̱n yej tajtowaj ipan se'pa tájto̱l.
46012029	¿Ix inochi̱n apo̱stolejmej? ¿Ix inochi̱n kijtowaj tájto̱l yej Dio̱spa kimakaj? ¿Ix inochi̱n tamachtiáj? ¿Ix inochi̱n kichi̱waj milagro?
46012030	¿Ix inochi̱n wel kachitialtiáj yej we̱titokej? ¿Ix inochi̱n wel tajtowaj ipan se'pa tájto̱l? ¿Ix inochi̱n wel kijtowaj te̱ kijto̱jneki yej mo‑ijtoj ipan se'pa tájto̱l? Ayá̱'.
46012031	E' amejwa̱n xiktajtanili̱ka̱n Dios iga mamitzwelitialti̱ka̱n iga xikchi̱waka̱n tejté̱ yej pox ye̱kti. E' nej nia nimitzne̱xtili̱tij se̱ ojti yej ma̱jya sej ye̱kti.
46013001	Siga nej katka manitajto ipan mia' tájto̱l ken tajtowaj tajta̱ga' iwá̱n ken tajtowaj a̱ngelejmej, e' ayá̱' nikneki nokni̱n, nimochi̱wa ken we̱we̱' yej san petzna̱wati o campana yej san petztzili̱ni.
46013002	Siga nikijtowa tájto̱l yej Dios ne̱maka iga manikijto iwá̱n manikmati yej Dio̱ssan kimati, iwá̱n manikmati nochi yej ta̱ga' tamachtiá, wa̱n pox nimoconfia̱rowa ipan Dios este wel nike̱na tepe̱yoj ka̱n onokej, e' ayá̱' nikneki nokni̱mej, nej ayéj te̱ noteki.
46013003	Siga nitamajmaka nochi yej nikpiá, iwá̱n siga nimomaka iga mane̱tati̱ka̱n, e' ayá̱' nikneki nokni̱n, iga inó̱n nikchi̱wa ni alí̱n ayá̱' ne̱pale̱wiá.
46013004	Yej kineki iyikni̱n, ayá̱' nimaní̱n kuesiwi; pox te‑ijikni̱n, ayá̱' ta‑i̱xita iwá̱n ayá̱' moweyimati.
46013005	Ayá̱' kuajkuantas kijtowa iwá̱n ayá̱' kineki tejté̱ inochi iga san yéj; ayá̱' kuesiwi niga ayá̱' ino̱nya ke̱ejla̱nto' kua̱' tejté̱ kichi̱wiliáj.
46013006	Ayá̱' pa̱ki kua̱' mochi̱wa yej aye̱kti, petz kipa̱kiliasan yej mela'cie̱rtoj.
46013007	Yej te‑ijikni̱n, ayá̱' mosemaka iga moconfia̱rowa ipan Dios, nochi kimati iga Dios kipale̱wi̱j, iwá̱n siga kikuejkuesowaj, ayá̱' kuesiwi.
46013008	Yej te‑ijikni̱n ayí̱' tami iga kineki iyikni̱n. Yawi asiti kua̱' Dios ayo' agaj kimakas tájto̱l iga makijto, niga tajto̱lo̱j ipan se'pa tájto̱l, nochi yej momati moe̱lka̱was.
46013009	Iná̱n aya nochi tikmatij, iwá̱n aya nochi tikpowaj yej Dios te̱tajto̱lmaka;
46013010	e' kua̱' nochi tikmatiskej, inó̱n yej iná̱n aya nochi tikmatij, yawi tamiti.
46013011	Kua̱' aya niyo̱lej, nitajtowa̱ya iwá̱n nitajla̱mikiá ken yej aya yo̱lej; e' kua̱' niyo̱lasi', nikajtej nochi yej nikchi̱waya kua̱' aya niyo̱lej.
46013012	Ijko̱nsan no̱ iná̱n tejame̱n ayá̱' tiktaweli̱xmatij Dios; ken tikita itó̱nal yej ayá̱' tawelne̱si ipan te̱ska'; e' íkua̱' tikmela'i̱xmatiskej. Iná̱n ka̱kánajsan tikmatij, íkua̱' sí nia nikmela'i̱xmatiti in Dios, ijkó̱n ken yéj nokta ne‑i̱xmati.
46013013	Iná̱n ono' e̱yi yej matikchi̱waka̱n; matimoconfia̱ro̱ka̱n ipan toTe̱ko, matikchi̱xtoka̱n iga toTe̱ko kichi̱was ken kijtoj iwá̱n matiknekika̱n tokni̱n, ini̱mej ayí̱' tami, e' de inó̱n e̱yi, yej má̱j importante, matiknekika̱n tokni̱n.
46014001	Nochipa ximonekika̱n, iwá̱n xiktajtanili̱ka̱n iyEspí̱ritoj Dios iga mamitzmakaka̱n sejsé̱ de amejwa̱n yej wel ankichi̱waj, e' má̱j ye̱kti katka iga xikijto̱ka̱n yej Dios mitztajto̱lmakaj.
46014002	Puej yej tajtowa ipan sé'bapa tájto̱l, tajtowa wa̱n Dios, ayéj wa̱n tokni̱mej, iwá̱n ayagaj kentende̱rowa. Yej yéj kijtowa, kijtowa yej iyEspí̱ritoj Dios kijliá, e' inó̱n ayagaj kimati.
46014003	E' yej kipowa yej Dios kitajto̱lmaka, inó̱n kipowiliá sekin iga má̱j mamoconfia̱ro̱ka̱n ipan Dios, kino̱no̱tzaj iwá̱n kiyo̱lchika̱waj.
46014004	Yej tajtowa ipan se'pa tájto̱l yej ayá̱' moentende̱rowa, isé̱ltisan mopale̱wiá iga má̱j mamoconfia̱ro ipan Dios, e' yej kipowa yej Dios kitajto̱lmaka, inó̱n sí kipale̱wiá nochi yej kitokaj Dios.
46014005	Nej niknekiá iga amonochi̱n xitajto̱ka̱n ipan se'pa tájto̱l yej ayá̱' ankentende̱rowaj; e' yej má̱j nikneki iga wel xikijto̱ka̱n yej Dios mitztajto̱lmakaj; má̱j ye̱kti iga iní̱n xikchi̱waka̱n que iga xitajto̱ka̱n ipan se'pa tájto̱l, iní̱n no̱ ye̱kti katka, e' siga agaj makijto te̱ kijto̱jneki yej ankijtowaj. Ijkó̱n yej kitokaj Cristo, má̱j mamoconfia̱ro̱ka̱n ípan.
46014006	Siga kua̱' nimitzpaxa̱lowiliáj nimitzno̱tzaj ipan se'pa tájto̱l yej ayá̱' moentende̱rowa, ni alí̱n ayá̱' nimitzpale̱wiáj. Wel nimitzpale̱wiáj siga manimitzijli̱ka̱n tejté̱ yej Dios ne̱ne̱xtilij, o manimitzne̱xtili̱ka̱n tejté̱ yej aya ankimatij, o manimitzijli̱ka̱n tejté̱ yej Dios ne̱tajto̱lmaka o manimitzmachti̱ka̱n, inó̱n sí mitzpale̱wiáj.
46014007	Matimi̱xkui̱ti̱ka̱n ipan tejté̱ yej iga toca̱ro̱lo, ken a̱ka o arpa; siga mona̱na̱mo̱lpi̱tza o siga mona̱na̱mo̱ltzotzona ayá̱' moye̱'kaki ina̱wati̱lka.
46014008	Iwá̱n ka̱n momijmiktilo, siga tapí̱tzal ayá̱' ye̱'na̱wati, solda̱dojmej ayá̱' moketzaj iga yawij tamijmikti̱tij.
46014009	Ijko̱nsan no̱ mochi̱wa wa̱n amejwa̱n, siga antajtowaj ipan tájto̱l yej ayá̱' moentende̱rowa, ¿kén yawi momatiti te̱ nemi ankijtowaj? ¡Ijkó̱n kenkua̱' san antabojbobolotzaj!
46014010	Ono' mia' ken iga tajto̱lo ipan iní̱n ta̱jli, iwá̱n nochi yej tajtowaj kimatij te̱ nemi kijtowaj.
46014011	E' siga anikaki te̱ nemi kijtowa ipan itájto̱l kua̱' nemi ne̱no̱tza, iga ijkó̱n iyi̱xtaj inó̱n tokni̱n nimochi̱wa ken wejkacha̱nej wa̱n iga nej no̱ inó̱n tokni̱n mochi̱wa ken wejkacha̱nej.
46014012	Inó̱n iga siga amejwa̱n pox ankiyo̱lmakaj iga xikpiaka̱n yej iyEspí̱ritoj Dios te̱maka, yej sejsé̱ de amejwa̱n wel ankichi̱waj, xikpiasnekika̱n yej wel kipale̱wiáj yej kitokaj Dios.
46014013	Inó̱n iga yej tajtowa ipan tájto̱l yej aki̱xmati, makitajtanili Dios iga makipale̱wi iga wel makijto te̱ kijto̱jneki inó̱n tájto̱l.
46014014	E' siga nikte̱ne̱wiá Dios ipan tájto̱l yej aniki̱xmati, melá̱' iga nemi nikte̱ne̱wiá Dios ipansan noespí̱ritoj, e' ayá̱' nikentende̱rowa te̱ nemi nikijtowa.
46014015	¿Te̱taj nikchi̱was? Manitajto wa̱n Dios iga noespí̱ritoj, e' no̱ manikmati te̱ nemi nikijtowa. Manitakui̱ka no̱ iga noespí̱ritoj, e' no̱ manikmati te̱ nemi nikui̱ka.
46014016	E' siga tikweyimati̱ltijto' Dios ipansan moespí̱ritoj, tokni̱n yej takakto' awel kijtowa “ijkó̱nyawa'” ka̱n nemi titajtowa wa̱n Dios iga tikmaka gracias ipan se'pa tájto̱l, iga ayá̱' kentende̱rowa.
46014017	Anka ómpaya ken tej nemi tikweyimati̱ltiá Dios iga tikmaka gracias, e' se' ayá̱' tikpale̱wiá iga má̱j mamoconfia̱ro ipan Dios.
46014018	Nikmaka gracias Dios iga wel nitajtowa ipan se'pa tájto̱l má̱j sej que amejwa̱n;
46014019	e' ka̱n monechkowaj tokni̱wa̱n anka ye̱kti manikíjtosan cinco tájto̱l yej wel mamoentende̱ro que manikijto diez mil tajto̱lmej ipan tájto̱l yej ayá̱' moentende̱rowa.
46014020	Nokni̱wa̱n, ximochi̱waka̱n ken anko̱kone̱mej iga yejamej aya kichi̱waj yej aye̱kti, e' amo xitajla̱mikika̱n ken yej aya yo̱lej. Xiye̱'tajla̱ntoka̱n ken yej yó̱leja yej kimátiya te̱ kichi̱wa.
46014021	Kijtowa ka̱n ijkuilijto' la ley: “Nia nikno̱tzati noge̱ntej de Israel ipan se'pa tajto̱lmej, nikchi̱was iga mitzno̱tzaskej yej de se' país, e' malej ijkó̱n ayá̱' ne̱tajto̱lkuiskej, kijtowa toTe̱ko.”
46014022	Yej tajtowa ipan se'pa tajto̱lmej yej ayá̱' moentende̱rowa, inó̱n kichi̱wa iga mamadmira̱do̱ka̱n yej ayá̱' kicre̱dowaj Dios, ayéj iga yej kicre̱dojtókeja.
46014023	Siga nochi yej kitokaj Dios monechkowaj séka̱nsan, iwá̱n nochi tajtowaj ipan se'pa tájto̱l yej ayá̱' moentende̱rowa iwá̱n kalakij sekin yej ayá̱' mitzi̱xmatij o ayá̱' kicre̱dojtokej Dios, ¿ix ayá̱' a̱n kijto̱skej iga anlo̱kojtiákeja?
46014024	E' siga se̱ yej aya kicre̱dojto' Dios kalakiti kua̱' nemi ankijtowaj yej Dios mitztajto̱lmakaj, iga inó̱n kikakis, yawi mokui̱ti̱ti iga kichijto' yej aye̱kti.
46014025	Ijkó̱n yej i̱ya̱nto' ipan iya̱lmaj yawi kine̱xti̱ti, iwá̱n yawi motankua̱ketzati iga kiweyimati̱lti̱j Dios, iwá̱n yawi kijto̱ti iga Dios, kena ono' iwá̱n amejwa̱n.
46014026	Iwá̱n iná̱n xikakika̱n yej nimitzijliáj: Kua̱' anmonechkowaj, sekin wel antakui̱kaj, sekin wel antamachtiáj, o ankijtowaj yej Dios íkua̱' mitzne̱xtiliáj, o xitajto̱ka̱n ipan se'pa tájto̱l yej ayá̱' moentende̱rowa, o xikijto̱ka̱n te̱ kijto̱jneki yej sekin kijtojkej ipan sé'bapa tájto̱l; e' nochi inó̱n xikchi̱waka̱n iga má̱j ximoconfia̱ro̱ka̱n ipan Dios.
46014027	Kua̱' antajtowaj ipan se'pa tájto̱l yej ayá̱' moentende̱rowa, matájtosan o̱me o e̱yi, e' sejse̱pa matajto; iwá̱n se̱ de amejwa̱n makijto te̱ kijto̱jneki inó̱n yej kijtojkej.
46014028	Siga ateyi yej wel kijtowa te̱ kijto̱jneki inó̱mbapa tájto̱l, ino̱mej amo matajto̱ka̱n ipan se'pa tájto̱l ka̱n annechkatokej, sino que sejsé̱ mata̱tapowa iwá̱n Dios ipansan iya̱lmaj.
46014029	Siga ono' yej kijtowa tájto̱l yej Dio̱spa nemi kimaka, matajto̱ka̱n este o̱me o e̱yi, e' kua̱' se̱ de ino̱mej nemi tajtowa, sekin sanmatakakika̱n iga makitaka̱n siga melá̱' iga Dio̱spa itájto̱l o ayéj.
46014030	Siga se̱ yej e̱wato', Dios kimaka itájto̱l iga makijto, inó̱n yej achto tajtojtojya, ómpasan matamati iga tajtowa.
46014031	Ijkó̱n amonochi̱n amejwa̱n yej mitztajto̱lmakaj Dios, wel ankijtowaj itájto̱l sejsé̱ sejsé̱ iga amonochi̱n ximomachti̱ka̱n, iwá̱n amonochi̱n ximanima̱ro̱ka̱n.
46014032	Ino̱mej yej Dios kimakaj tájto̱l iga makijto̱ka̱n, yejamej kimatij te hora yawij tajto̱tij,
46014033	iga Dios ayá̱' kiye̱'ita kua̱' nijnijiga o̱yowalo, sino que yéj kichi̱wa iga matonoka̱n tamelá̱. Matikchi̱waka̱n ken kichi̱waj no̱ya̱n ipan tio̱pamej ka̱n monechkowaj yej kitokaj Dios,
46014034	siwa̱tkej amo mata̱tapojtoka̱n kua̱' nechkatolo̱' tio̱pan‑ijti', aye̱kti iga ijkó̱n makichi̱waka̱n, sino que makichi̱waka̱n ken tatekimaka iley Dios.
46014035	Siga kinekij makimatika̱n tejté̱, makitajtanika̱n iwe̱wejmej icha̱mej, iga ayá̱' kajasi iga siwa̱' matajto kua̱' nechkatolo̱' tio̱pan‑ijti'.
46014036	Xikmatika̱n, iga ayéj amejwa̱n yej achto anki̱xmatikej itájto̱l Dios, niga ayéj améjwa̱nsan yej mitzpowilijkej.
46014037	Siga agaj momachi̱liá iga Dios kitajto̱lmaka, o momachi̱liá iga tajtowa iga iyEspí̱ritoj Dios kipale̱wiá, makimati iga yej nemi nimitzijkuilowiliáj, ino̱nwa' ne̱tekimaka toTe̱ko.
46014038	E' siga ayá̱' kiye̱'ita yej nemi nikijkuilowa, amejwa̱n no̱ amo xiktajto̱lkakika̱n.
46014039	Inó̱n iga nokni̱wa̱n xikyo̱lmakaka̱n iga xikijto̱ka̱n tájto̱l yej Dios mitzmakaj, iwá̱n amo xikijto̱ka̱n iga amo matajto̱lo ipan se'pa tájto̱l yej ayá̱' moentende̱rowa.
46014040	E' nochi xikye̱'chi̱waka̱n ken Dios kiye̱'ita.
46015001	Iná̱n nokni̱wa̱n, nikneki xikejla̱mikika̱n itájto̱l Dios yej tasalva̱rowa yej nimitzpowilijkej; iní̱n ye̱'noti̱ciaj yej ankicre̱dojkej iwá̱n iná̱n ankicre̱dojtókejsan.
46015002	No̱ iga iní̱n itájto̱l Dios anmosalva̱rowaj, siga ankicre̱dojtókejsan ijkó̱n kensan nimitzpowilijkej. Siga ay'ya, bá̱ldejsan ankicre̱dojkaj.
46015003	Achto nimitzne̱xtilijkej ye̱'noti̱ciaj yej ne̱ne̱xtilíjkejsan no̱. Nimitzpowilijkej iga Cristo migui' iga totechko, ijkó̱n kijtowa ka̱n ijkuilijto' itájto̱l Dios.
46015004	Iwá̱n kito̱kakej, iwá̱n sej ojpa‑isa' kua̱' asi' e̱yi días, ijkó̱n kijtowa ka̱n ijkuilijto' itájto̱l Dios;
46015005	iwá̱n achto ki̱xne̱xtilij Pedro, iwá̱n despué̱j mi̱xne̱xtij iyi̱xtaj doce apo̱stolejmej.
46015006	Despué̱j ki̱xne̱xtilij má̱j de quinientos tokni̱wa̱n íkua̱'san, iwá̱n mia' de yejamej onókejo', e' sekin mikíkeja.
46015007	Después ki̱xne̱xtilij Jacobo, iwá̱n despué̱j no̱ ki̱xne̱xtilij nochi iyapo̱stolejmej.
46015008	Iwá̱n nej yej ú̱ltimoja ne‑i̱xne̱xtilij, nej ken kua̱' se̱ xo̱lo̱' yej nace̱roj kua̱' aya iyonolis.
46015009	Nej nikmachi̱liá yej má̱j ni‑ali̱mpa de inochi apóstol, iwá̱n aneajasi iga mane‑ijli̱ka̱n apóstol, iga nej nicastiga̱rowa̱yaj yej kicre̱dojtokej Dios.
46015010	Iná̱n ken iga nono', nono' iga Dios ne̱cho̱kilij, iwá̱n ayá̱' bá̱ldejsan iga ne̱cho̱kilij, ma̱jwa' nitekipanoj má̱j que sekin apo̱stolejmej; malej iga ayéj nej, sino que ipode̱r Dios yej ne̱pale̱wiá.
46015011	Ijkó̱n, até̱ kichij siga nej o sekin apo̱stolejmej yej kipojkej itájto̱l Dios; nonochimej nikpojkej itájto̱l Dios yej amejwa̱n ankicre̱dojkej.
46015012	E' siga nimitzpowilijkej iga Cristo ojpa‑isa' ka̱n miktoya, ¿te iga sekin de amejwa̱n kijtowaj iga ayá̱' ojpa‑isaskej yej miktokej?
46015013	Siga ayá̱' ojpa‑isaj yej mikij, Cristo no̱ ayá̱' ojpa‑isa' ka̱n miktoya.
46015014	Iwá̱n siga Cristo ayá̱' ojpa‑isa' ka̱n miktoya, bá̱ldejsanwa' iga nikpowaj itájto̱l, iwá̱n bá̱ldejsan no̱ iga anmoconfia̱rowaj ipan yéj.
46015015	Siga ijkó̱n, nitakajkayá̱wajwa' ipan yej Dios kichij, iga nikijtojkej iga Dios ki‑ojpa‑ixitij Cristo ka̱n miktoya. Siga ayá̱' ojpa‑isaj yej miktokej, ayejwa' cierto iga Dios ki‑ojpa‑ixitij Cristo.
46015016	Siga yej mikij ay'ya sej ojpa‑isaj, niga Cristo no̱ ayá̱' ojpa‑isa'.
46015017	Iwá̱n siga Cristo ayá̱' ojpa‑isa', bá̱ldejsan iga anmoconfia̱rojtokej ipan yéj, iwá̱n áyasanwa' mitzperdona̱rowiliáj yej ankichijkej yej aye̱kti.
46015018	Siga ijkó̱n, yej mikíkeja iwá̱n no̱ kicre̱dojkej Cristo, mela'poliwíkejawa'.
46015019	Siga timoconfia̱rowaj ipan Cristo iga mate̱pale̱wi̱ka̱n petz ipan iní̱n vida, tejamej má̱j kajasi iga mate̱lastimajmatika̱n que inochi gente iga ticre̱dojkej yej ayompa.
46015020	E' Cristo kena ojpa‑isa' ka̱n miktoya, yéj yej achto ojpa‑isa' ka̱n miktolo̱'.
46015021	Ijkó̱n ken ipan se̱ ta̱ga', yej ito̱ka̱' Adán, pe̱wa' iga mikilo ipan iní̱n ta̱jli, no̱ ipan se̱ ta̱ga' pe̱wa' iga ojpa‑isalo.
46015022	Ijkó̱n ken Adán itechko inochi gente mikij, ijkó̱n no̱ iná̱n nochi yej kitokaj Cristo ojpa‑isaskej.
46015023	E' sejse̱pa iga ojpa‑isatiá̱j: Cristo yej achto ojpa‑isa', iwá̱n kua̱' Cristo mawi̱ki, ojpa‑isaskej yej yéj itatki.
46015024	Iwá̱n tamis nochi yej ono' kua̱' Cristo kita̱nílija nochi iyenemi̱gojmej yej espi̱ritojmej yej kipoxpiáj poder. Kua̱' Cristo inóchiya kimanda̱rowa, inó̱n poder yej Cristo kipiá yawi kipano̱ltili̱ti Dios yej toTaj.
46015025	Iwá̱n Cristo yawi manda̱rojtoti, este que makita̱nili inochi iyenemi̱gojwa̱n, iwá̱n inochi makitaksato;
46015026	iwá̱n yej ú̱ltimoja iyenemi̱goj, yej Cristo yawi kita̱nili̱ti, ino̱nwa' mikilis.
46015027	Dios kita̱lij Cristo iga makitaksato nochi iyenemi̱gojmej. E' ka̱n ijkuilijto' itájto̱l Dios kijtowa iga Cristo kitaksatos nochi, mamomati iga kua̱' kijtowa “nochi”, ayá̱' kijtowa iga Cristo no̱ kitaksato' Dios, iga Dio̱swa' in yej nochi kigoberna̱rowa.
46015028	Iwá̱n kua̱' Cristo nóchiya kitaksato' iyenemi̱gojmej, entonces ima̱tika Cristo yej te̱Piltzi̱n, momakas iga makimanda̱ro Dios, yej kita̱lij iga Cristo makitaksato nochi iyenemi̱gojmej. Ijkó̱n Dios nóchiya kimanda̱ro̱j.
46015029	Achi manitajto de sé'paya, sekin mobautiza̱rowaj ipan ito̱ka̱' yej miktokej, ¿te iga ijkó̱n kichi̱waj? Siga yej miktokej ayá̱' ojpa‑isaj ¿téjastaj mobautiza̱rowaj ipan ito̱ka̱' yej miktokej?
46015030	Iwá̱n siga ayá̱' ojpa‑isalo, ¿te iga nochipa nikijyo̱wiáj yej wel ne̱miktiáj?
46015031	Nochipa ne̱mikti̱jnekij, inó̱n sí melá̱' nokni̱wa̱n, kensan melá̱' no̱ iga nipa̱ki iga ankicre̱dojtokej toTe̱ko Jesucristo.
46015032	Ken tikijtowaj nej nimokí̱tzkija iwá̱n te̱kua̱nimej ipan a̱ltepe̱' Éfeso; ¿té̱ nimota̱nilij iga ijkó̱n nikchij? Siga cierto katka iga yej mikij ay'ya ojpa‑isaj, ómpayawa' yej kijtowaj, “Matitakua̱ka̱n, iwá̱n mata̱tika̱n, porque ke̱man tiáwijsan timikitij.”
46015033	Amo ximokajkaya̱waka̱n. Ken mojtowa: “Siga timotokaj wa̱n yej ayá̱' ye̱'nemij, te̱ne̱xtiliáj yej aye̱kti iwá̱n tikajte̱waj iga tikchijtokej yej ye̱kti.”
46015034	Amejwa̱n xiye̱'tajla̱mikika̱n iga wel xiye̱'nemika̱n iwá̱n amo xikchi̱waka̱n yej aye̱kti. Nej nikmati iga sekin de amejwa̱n ayá̱' anki̱xmatij Dios, iní̱n nikijtowa iga xipi̱na̱waka̱n.
46015035	Anka agaj a̱n tatajtanis: “¿Ix kén a̱n ojpa‑isaskej yej miktokej? ¿Ix kémpa a̱n icue̱rpojmej kipiaskej?”
46015036	¡Xe̱to'tajla̱mikilis! Kua̱' moto̱ka tejté̱ íyo̱l, inó̱n pala̱ni nochi inakayo, íxwasan íyi̱x.
46015037	Yej moto̱ka ayéj yej ixwáto'ya iga maojpa‑ixwa, sino que íyo̱l, wel de trigo o de se'pa íyo̱l.
46015038	Iwá̱n ipan inó̱n íyo̱l, Dios kichi̱wa ken yéj kineki, iwá̱n sejsé̱ yawi ne̱siti kensan ikuayo.
46015039	Ayá̱' nochi cuerpo ijkó̱mpasan; icue̱rpoj gente se'pa tachá, iwá̱n anima̱lmej se'pa no̱, iwá̱n de to̱to̱mej se'pa no̱, iwá̱n de michimej se'pa no̱.
46015040	Ijko̱nsan no̱ ono' cue̱rpojmej yej ono' ipan cielo wa̱n yej ono' ipan ta̱jli; e' cue̱rpojmej yej onokej ipan cielo se'pa iga ye̱'ne̱sij, ayéj ken yej onokej ipan ta̱jli.
46015041	To̱nati̱' se'pa ga ta̱wiá, la luna no̱ se'pa ga ta̱wiá, si̱talimej se̱se'pa no̱ iga ta̱wiáj; iwá̱n sejsé̱ si̱talin se̱se'pa iga ta̱wiá.
46015042	Ijko̱nsan no̱ kua̱' ojpa‑isaskej yej miktokej. Moto̱ka tejté̱ yej pala̱ni, iwá̱n ojpa‑isas yej ay'ya miki.
46015043	Moto̱ka cuerpo yej ayá̱' moye̱'ita, iwá̱n kua̱' ojpa‑isa, pox mo̱nsaj. Moto̱ka yej kueta̱nti', iwá̱n ojpa‑isa yej tajpalej.
46015044	Moto̱ka se̱ cuerpo yej nakayoj, e' iga ojpa‑isas, se'pay; onos ken kajasi iga maono ipan cielo. Ijkó̱n ken ono' cuerpo yej nakayoj, no̱ ono' cuerpo yej kajasi iga maono ipan cielo.
46015045	Ijkí̱n kijtowa ka̱n ijkuilijto' itájto̱l Dios: “Yej áchtopa ta̱ga', ito̱ka̱' Adán, kimakakej vida”; ono' se' Adán yej no̱ ito̱ka̱' Cristo, yej tamaka vida iga nochipa matonoka̱n wa̱n Dios.
46015046	E' ayá̱' wa̱laj achto cuerpo yej kajasi iga maono ipan cielo, achto tikpiáj cuerpo yej nakayoj; iwá̱n despué̱j yej tikpiaskej ipan cielo.
46015047	Yej achto ta̱ga', chijto' de ta̱lpíno̱l; iwá̱n se' ta̱ga', yej toTe̱ko, wa̱laj ipan cielo.
46015048	Tonochimej yej tonokej ipan ta̱jli tikpiáj tocue̱rpoj ken kipiá' Adán, yej chijto' iga ta̱jli. Nochi yej ono' ipan cielo kipiáj cuerpo ken kipiá Cristo, yej wa̱laj ipan cielo.
46015049	Ijkó̱n ken tonokej ken inó̱n achto ta̱ga' yej chijto' iga ta̱jli, ijkó̱n no̱ tonoskej ken inó̱n yej wa̱laj ipan cielo.
46015050	Nimitzijli̱jnekij nokni̱wa̱n, iga yej nakayoj iwá̱n omiyoj awel kalakij ka̱n reina̱rowa Dios; iga yej pala̱ni awel yawi ipan cielo ka̱n onokej yej nochipa onoskej.
46015051	E' nikneki xikmatika̱n yej ayagaj kimatiá: Ayá̱' tonochimej timikiskej, e' nochi tiawij timochi̱watij sé'paya,
46015052	nimani̱nsan, ken kua̱' timichpaj, mopatas ken tonokej. Iní̱n mochi̱was kua̱' mokakis yej último tapi̱tzas. Na̱watis tapí̱tzal iwá̱n yej miktokej yawij ojpa‑isatij iwá̱n ayo' mikiskej; iwá̱n tejamej timochi̱waskej sé'paya.
46015053	Pues tonakayo yej pala̱ni, mopatas iga yej ayí̱' pala̱nis, iwá̱n tocue̱rpoj yej miki, mopatas iga yej ayí̱' mikis.
46015054	Iwá̱n kua̱' tonakayo mopatas iga yej ayí̱' pala̱ni, iwá̱n kua̱' tocue̱rpoj yej miki mopatas iga ay'ya mikis, entonces íkua̱'ya mochi̱was ken kijtowa ka̱n ijkuilijto': “Ay'ya agaj mikis iga Dios kita̱nilij yej te̱miktiá.
46015055	Mikilis ayá̱' te̱ta̱niliá. Mikilis até̱ wel te̱chi̱wiliá.”
46015056	Yej ayompa kichijtokej kajasi iga mamikika̱n. Kua̱' atikchi̱waj ken tatekimaka la ley, tikmatij iga ayompa tinemij.
46015057	E' poxsan tikmakaj gracias Dios iga yej kichij toTe̱ko Jesucristo, ijkó̱n mikilis ay'ya te̱ta̱nili̱j iga Cristo mi' iga tejame̱n.
46015058	Inó̱n iga nokni̱wa̱n, nochipa ximoconfia̱rojtoka̱n, xitekipanojtoka̱n nochipa ipan itekipáno̱l toTe̱ko, iga amejwa̱n ankimatij iga inó̱n tekipáno̱l yej ankichi̱waj ayéj bá̱ldejsan.
46016001	Iwá̱n kua̱' ankinechko̱skej tomi̱n iga tokni̱mej yej kitokaj toTe̱ko, xikchi̱waka̱n kensan nikijlijkej makichi̱waka̱n tokni̱wa̱n yej kitokaj Dios yej onokej ipan provincia de Galacia.
46016002	Cada domingo, sejsé̱ de amejwa̱n maka̱na alí̱n tomi̱n según ken iga se̱ kita̱niá, iwá̱n make̱nto iga ijkó̱n kua̱' nasis ayá̱' íkua̱'o' monechkojtos tomi̱n.
46016003	Xiktapejpenaka̱n sekin iga maya̱ka̱n Jerusalén, makiwi̱gaka̱n inó̱n tomi̱n yej ankimakaskej tokni̱wa̱n yej onokej Jerusalén. Kua̱' nasis, nikmakas sejsé̱ iya̱mamej yejamej iga ijkó̱n tokni̱mej de Jerusalén makimatika̱n iga amejwa̱n amotati̱tanimej.
46016004	Siga kajasis iga maniá, anka nia̱j no̱ iwa̱mej.
46016005	Kua̱' nipaxa̱lojtinemis, nipano̱j ipan estado de Macedonia, iwá̱n násisya amoa̱ltepe̱' Corinto.
46016006	Anka achi nika̱wis iwá̱n amejwa̱n, o anka ompiga nikpano̱lti̱j nochi me̱j kua̱' tasektaj, iwá̱n wel anne̱pale̱wi̱skej iga anneojmakaskej.
46016007	Ayá̱' nikneki san manimitzitzte̱waka̱n kua̱' nipano̱j, sino que nikneki maniwejka̱wa iwá̱n amejwa̱n siga toTe̱ko kineki.
46016008	E' nia nika̱witi nigaj Éfeso, este mapano iyilwiyo Pentecostés.
46016009	Iga nigaj ken kua̱' ne̱kaltapowilíjkeja iga mia' wel kicre̱dowa itájto̱l toTe̱ko kua̱' nikpowiliáj, malej ono' mia' yej ne‑ijiyaj.
46016010	Siga asis ompiga Timoteo, xikitaka̱n iga mayo̱lpa̱kto iwá̱n amejwa̱n, amo te̱ makiyo̱lmikti iga yéj no̱ tekipanowa iga kipowa itájto̱l toTe̱ko ken nej nikchi̱wa.
46016011	Inó̱n iga ni agaj amo makali̱mpamati, ma̱jwa' xikpale̱wi̱ka̱n iga maye̱'wi̱ki iga mane‑itaki, iga nigaj nikchi̱xtokej iwá̱n sekin tokni̱wa̱n.
46016012	Tokni̱n Apolos nikteki'ijlij iga mamitzpaxa̱lowili̱tij iwá̱n tokni̱wa̱n, e' iná̱n aya kineki mayawi; yá̱tiki' kua̱' welitis.
46016013	Xisatoka̱n, iwá̱n ximoconfia̱rojtoka̱n ipan Cristo. Xiye̱'nejnemika̱n ipan iyojwi Dios iwá̱n amo ximosemakaka̱n.
46016014	Nochi yej ankichi̱waj, xikchi̱waka̱n iga ankinekij amokni̱wa̱n.
46016015	Iná̱n nokni̱wa̱n, amejwa̱n ankimatij iga Estéfanas ifami̱liaj, yejamej achto yej kicre̱dojkej ye̱'noti̱ciaj ipan estado de Acaya, iwá̱n kipale̱wiáj tokni̱wa̱n yej moconfia̱rowaj ipan toTe̱ko.
46016016	Ijko̱nsan no̱ nimitztajtaniliáj iga xiktajto̱lkakika̱n Estéfanas iwá̱n nochi tokni̱wa̱n yej tekipanowaj iga toTe̱ko.
46016017	Nipa̱ki iga wa̱lkej Estéfanas, Fortunato wa̱n Acaico, yejamej ne̱pale̱wijkej ka̱n amejwa̱n awel ankichijkej iga ayá̱' nigaj amonokej.
46016018	Yejamej ne̱yo̱lchikajkej, kensan amejwa̱n no̱ mitzyo̱lchikajkej, inó̱n iga yejamej kajasi iga xikye̱'itaka̱n.
46016019	Tokni̱wa̱n yej kitokaj toTe̱ko yej onokej ipan provincia de Asia mitzti̱taniliáj saludos. Aquila iwá̱n Priscila iwá̱n inochi yej icha̱n monechkowaj no̱ mitzti̱taniliáj saludos ipan ito̱ka̱' toTe̱ko.
46016020	No̱ inochi tokni̱wa̱n yej de nijpa mitzti̱taniliáj saludos. Ximopipitzo̱ka̱n iga ximosaluda̱ro̱ka̱n ken Dios kiye̱'ita.
46016021	Nej, Pablo, nimitzti̱taniliáj iní̱n saludo yej noma̱tika nikijkuilowa.
46016022	Siga agaj ayá̱' kineki toTe̱ko Jesucristo, inó̱n Dios yawi kicastiga̱ro̱ti. ¡Mawi̱ki toTe̱ko!
46016023	ToTe̱ko Jesucristo mamitzyo̱lchika̱waka̱n.
46016024	Amonochi̱n amejwa̱n nimitznekij iga tise̱titokej wa̱n Cristo Jesús. Ijkó̱nyawa'.
47001001	Nej niPablo, Dios kine' iga manimochi̱wa iyapó̱stol Jesucristo, ken tikijtowaj se̱ yej yéj nokta kiti̱tan. Nej iwá̱n Timoteo nimitzijkuilowiliáj iní̱n a̱ma' iga amejwa̱n yej amonokej Corinto iwá̱n estado de Acaya yej ankicre̱dojtokej Dios.
47001002	Dios yej tóTajpa iwá̱n toTe̱ko Jesucristo mamitzyo̱lchikajtoka̱n iwá̱n makichi̱wa iga xonoka̱n tamelá̱.
47001003	Matikweyimati̱lti̱ka̱n Dios yej iTaj toTe̱ko Jesucristo, iga yéj yej te̱Taj nokta yej te̱cho̱kiliá iwá̱n nochipa te̱yo̱lchikajto'.
47001004	Dios te̱yo̱lchika̱wa kua̱' timokno̱matij iga tejame̱n wel no̱ matikyo̱lchika̱waka̱n yej no̱ mokno̱matij, tikyo̱lchika̱waj no̱ yejame̱n, ijkó̱n kensan Dios te̱yo̱lchika̱wa.
47001005	Siga poxsan tiksufri̱rowaj ijkó̱n ken Cristo kisufri̱roj, ijko̱nsan no̱ Cristo poxsan te̱yo̱lchika̱wa.
47001006	Niksufri̱rowaj iga amejwa̱n xiyo̱lchikajtoka̱n iwá̱n iga ximosalva̱ro̱ka̱n. Siga Dios ne̱yo̱lchika̱waj, inó̱n iga amejwa̱n xiyo̱lchikajtoka̱n iwá̱n wel xikijyo̱wi̱ka̱n kua̱' mitzikno̱chi̱waskej ken nejamej ne‑ikno̱chi̱waj.
47001007	Nimoconfia̱rowaj ipan amejwa̱n, iwá̱n nikmatij siga amejwa̱n no̱ ankisufri̱rowaj, no̱ Dios mitzyo̱lchika̱waj.
47001008	Nokni̱wa̱n, niknekij manimitzmati̱lti̱ka̱n iga onoya yej ne̱yo̱lmiktijtoyaj kua̱' nonoyaj ipan provincia de Asia. Nipanojkej ipan se̱ weyi prueba yej este ay'ya wel nikijyo̱wia̱yaj, iwá̱n nikijtojkaj anka niáwija nimikitij.
47001009	Nimomachi̱liá̱yaj iga yáwija ne̱mikti̱tij. E' iní̱n yej nikmachi̱lijkej, ne̱ne̱xtilikej iga amo manimoconfia̱ro̱ka̱n ipan nejamej, sino que manimoconfia̱ro̱ka̱n ipan Dios yej ki‑ojpa‑ixitiá yej miktokej.
47001010	Dios ne̱ma̱nawijkej iwá̱n nemi ne̱ma̱nawiáj ka̱n ne̱mikti̱jnekij, iwá̱n nimoconfia̱rowaj iga nochipa ne̱ma̱nawi̱skej
47001011	siga amejwa̱n ankitajtaniliáj Dios iga mane̱pale̱wi̱ka̱n. Siga mia' ora̱dowaj iga nejamej, mia' no̱ yawij kimakatij gracias Dios iga kichi̱wa yej motajtaniliá.
47001012	Nipa̱kij iga nikmatij ipan noa̱lmajmej ayá̱' nikchijkej yej aye̱kti iyi̱xtaj la gente, iwá̱n nochipa nikchijkej yej ye̱kti amo‑i̱xtaj, iwá̱n iní̱n ayéj nose̱ltimej nikchijkej, sino que Dios ne̱pale̱wijkej iwá̱n ayí̱' nimitzkajkayajkej. Wel nikchi̱waj ijkí̱n ayéj iga niktokakej ken kiye̱'ita tajta̱ga', sino ken Dios ne̱cho̱kilijkej.
47001013	Ipan a̱mamej yej nimitzijkuilowilijkej ayá̱' nikijkuilojkej tejté̱ yej awel ankilee̱rowaj iwá̱n awel ankentende̱rowaj, ma̱jwa' niknekij iga xikmela'entende̱ro̱ka̱n
47001014	ijkó̱n ken ankentende̱rójkeja ka̱kanaj. Ijkó̱n kua̱' mawi̱ki toTe̱ko Jesús, amejwa̱n ampa̱ktoskej iga nejame̱n, kensan no̱ nejame̱n nipa̱ktoskej iga amejwa̱n.
47001015	Iga nikmatij iga ijkó̱n anne̱ye̱'itaj, nej nikejla̱ntoya iga achto amejwa̱n nia̱yaj nimitzitatij, iwá̱n ijkó̱n nimitzpaxa̱lowilia̱yaj o̱me ve̱j, iga o̱me ve̱j xipa̱kika̱n.
47001016	Nikejla̱ntoya nimitzpaxa̱lowilia̱yaj kua̱' némi‑o' nia estado de Macedonia, iwá̱n sej kua̱' némiya sej niwi̱'. Ijkó̱n amejwa̱n wel anne̱pale̱wia̱yaj iga maniá Judea.
47001017	¿Amejwa̱n a̱n ankijtowaj anka ayá̱' achto nikye̱'ejla̱n yej nia nikchi̱wati? ¿O ix ankijtowaj iga nej ken ino̱mej yej aki̱xmatij Dios, yej kijtowaj, “kena”, malej iga ipan iya̱lmaj kijtojto' iga “ayá̱'”?
47001018	Ayéj ijkó̱n. Dios kimati iga kua̱' nejamej nikijtowaj, “kena”, inó̱n nikchi̱waskej.
47001019	Porque Cristo Jesús, yej iPiltzi̱n Dios, yej nejamej, Silvano, Timoteo wa̱n nej nimitzpowilijkej itájto̱l, ayí̱' kijtoj “kena” kua̱' kijto̱jneki iga “ayá̱'”, iwá̱n nochipa kichi̱wa yej kijtowa.
47001020	Nochi yej Dios kijtoj iga kichi̱was, Cristo kichi̱wa. Inó̱n iga, kua̱' tikweyimati̱ltiáj Dios ipan ito̱ka̱' Jesucristo, tikijtowaj, “Inkó̱nyawa'”.
47001021	Dios kichij iga amejwa̱n iwá̱n nejamej matimoconfia̱rojtoka̱n ipan Cristo. Iwá̱n yéj te̱tapejpen
47001022	iwá̱n te̱marca̱roj iga mane̱si iga tejame̱n imela'tátkiya iwá̱n kita̱lij iyEspí̱ritoj ipan toa̱lmaj, yej kijto̱jneki iga Dios yáwi‑o' te̱makati má̱j.
47001023	E' si aya nia Corinto ken nikejla̱ntoya, inó̱n nikchij iga nimitzcho̱kiliáj, Dios mane̱mikti siga nimitzkajkaya̱waj.
47001024	Ayéj iga manimitztekimakaka̱n katiapa yej xicre̱do̱ka̱n, iga amejwa̱n ankicre̱dojtókeja ipan Cristo. Niáwijsan nimitzyo̱lchika̱watij iga amo ximokno̱matika̱n.
47002001	Inó̱n iga nikijtoj iga aya manimitzpaxa̱lowili̱tij iga anikneki ximokno̱matika̱n.
47002002	Porque siga nimitzikno̱mati̱ltiáj, ¿a̱'ya yéj yawi kichi̱wati iga maniyo̱lpa̱kto? Ayagaj má̱j, petz améjwa̱nsan.
47002003	Inó̱n iga nimitzijkuilowilijkej inó̱n se' a̱ma' ken iga nikchij, porque ayá̱' niknekiá maniá iga san xine‑ikno̱mati̱lti̱ka̱n amejwa̱n, ma̱jwa' amejwa̱n xine̱yo̱lchika̱waka̱n. Nej nikmatiaya siga nej manipa̱ki, amonochi̱n no̱ ampa̱kiskej.
47002004	Kua̱' nimitzijkuilowijkej inó̱n a̱ma', poxsan nimoyo̱lmiktijtoya este nicho̱kaya. Iwá̱n nimitzijkuilowilijkej ayéj iga ximokno̱matika̱n, sino que iga xikitaka̱n iga poxsan nimitznekij.
47002005	E' siga agaj ne‑ikno̱mati̱ltij, ayejsan nej ne̱chi̱wilij, amejwa̱n no̱ amonochi̱n, e' ayá̱' poxsan; nikijtowa “ayá̱' poxsan” iga anikneki manikpoxjuzga̱ro.
47002006	E' acho̱nsan ke̱' ankikno̱chijkej inó̱n tokni̱n ken anmotajto̱ltijkej kua̱' anmonechkojkej, ayo' má̱j xikikno̱chi̱waka̱n.
47002007	Iná̱n xikperdona̱ro̱ka̱n iwá̱n xikyo̱lchika̱waka̱n, amo santá̱' poxsan mokno̱matis iwá̱n menferma̱roj iga poxsan moyo̱lmiktiá.
47002008	Inó̱n iga nimitztajtaniliáj iga xikojpane̱xtili̱ka̱n iga ankinekij inó̱n tokni̱n.
47002009	Nimitzijkuilowilijkej iga manikita siga inochi ankichi̱waj ken nimitztekimakakej.
47002010	Siga amejwa̱n agaj ankiperdona̱rowiliáj tejté̱, nej no̱ nikperdona̱rowiliá. Iwá̱n nikperdona̱rowiliá, siga kichij nokta tejté̱ yej kinekiá mamoperdona̱ro, inó̱n nikchij iga nimitzcho̱kiliáj amejwa̱n iyi̱xtaj Cristo,
47002011	ijkó̱n Tzitzimi' ayá̱' yawi te̱ta̱nili̱ti, iga tikmatij yej yéj nochipa kichi̱wasneki.
47002012	Kua̱' nasi' ipan weyi‑a̱ltepe̱' Troas iga manikpowa ye̱'noti̱ciaj iga Cristo tasalva̱rowa, toTe̱ko kichij iga wel ompa manitekipano,
47002013	e' nimoyo̱lmiktijtoya iga ayá̱' nikasi' tokni̱n Tito. Inó̱n iga niknawatijte̱wa' tokni̱wa̱n iwá̱n niajki estado de Macedonia.
47002014	E' gracias a Dios iga nochipa wel tiye̱'ki̱saj iga Cristo te̱pale̱wiá. Dios te̱pale̱wiá iga tikpowaj itájto̱l iga sekin maki̱xmatika̱n Cristo, inó̱n ken tikita tejté̱ yej no̱ya̱n ajwiya̱ya.
47002015	Iga tejame̱n ken tikita iyajwiya̱xka incienso yej Cristo kimaka Dios, iwá̱n kijnekuij yej moma̱nawi̱skej wa̱n yej mopojpolowaj.
47002016	Iga yej mopojpolowaj, iní̱n iyajwiya̱xka, machá ken yej mikto', e' iga yej moma̱nawiáj, inó̱n iyajwiya̱xka incienso kichi̱wa iga se̱ nochipa maono wa̱n Dios. Ayagaj nokta wel kichi̱wa ini̱mpa tekipáno̱l.
47002017	Nejame̱n ayá̱' niknamakatinemij itájto̱l Dios, ken kichi̱waj sekin; ma̱jwa' niknojma‑ijtowaj iyi̱xtaj Dios iga nejame̱n itati̱tanimej Dios iga nise̱titokej iwá̱n Cristo.
47003001	Kua̱' iní̱n nikijtowaj, ¿ix ankikakij iga nemi nimoweyimatij nose̱ltímejsan? Ono' yej kineki a̱ma' yej makijto iga se̱ ye̱'nemi iga maki‑o̱mema̱wi̱ka̱n, ¿ix ankinekij manimitzne̱xtili̱ka̱n a̱ma' ka̱n ne̱tajtowiliáj o amejwa̱n manimitztajtanili̱ka̱n ken sekin kichi̱waj?
47003002	Améjwa̱nwa' in annoca̱rtajmej, amejwa̱n an‑ijkuilijtokej ipan noa̱lmajmej iwá̱n nochi wel kita wa̱n kilee̱rowa.
47003003	Améjwa̱nwa' ken ica̱rtaj Cristo yej nejame̱n nikijkuilojkej, ayéj iga tinta, sino que iga iyEspí̱ritoj Dios yej isato'; ayá̱' mo‑ijkuiloj ipan patachte'ti, sino que ipan iya̱lmajmej tokni̱mej.
47003004	Wel nikijtowaj iga melá̱' nokta nochi iní̱n, iga Cristo ne̱pale̱wiáj iga nimoconfia̱rowaj ipan Dios.
47003005	Ayéj iga nimokichmatij iga noma̱tikamej wel nikchi̱waj tejté̱, sino que inochi yej nikchi̱waj, Dios ne̱pale̱wiáj.
47003006	Yéj kichij iga wel manitamachti̱ka̱n ipan nuevo pacto, e' ayéj iga matikchi̱waka̱n tejté̱ yej tatekimaka ka̱n ijkuilijto', ma̱jwa' matikchi̱waka̱n ken te̱ne̱xtiliá iyEspí̱ritoj Dios. La ley yej ijkuilijto' kijtowa: Siga tikchi̱waj yej aye̱kti, ino̱nsan nokta ley kijtowa iga matimikika̱n; e' iyEspí̱ritoj Dios te̱maka vida.
47003007	Siga iní̱n ley yej ijkuilijtoya ipan patachte'ti, wa̱laj iwá̱n poder iwá̱n este pe̱peta̱niá, este israeli̱tajmej ni alí̱n awel kixa̱ygatachi̱lia̱yaj Moisés iga poxsan peta̱niá este ta‑i̱xse̱wia̱ya, malej iga inó̱n yej pe̱peta̱niá se̱wiasan. E' inó̱n ley yej te̱miktiá kua̱' tikchi̱waj yej aye̱kti, wa̱laj iwá̱n weyi poder,
47003008	¡ma̱jya sej kipiá poder in ye̱'noti̱ciaj yej te̱wajliguiliá iyEspí̱ritoj Dios!
47003009	Siga kipiá' poder iga wa̱laj inó̱n ley yej te̱castiga̱rowa kua̱' tikchi̱waj yej aye̱kti, ¡ma̱jya sej kipiá poder inó̱n yej kichi̱wa iga tiye̱'onókeja iyi̱xtaj Dios!
47003010	Iwá̱n inó̱n poder yej xo̱taya ipan ixa̱ya' Moisés ken kua̱' ay'ya vale̱rowa ken inó̱n yej iná̱n poxsan kipiá poder, inó̱n yej nuevo pacto.
47003011	Siga wa̱laj iwá̱n weyi poder inó̱n ley yej tamiasan, ma̱jya sej kipiá poder inó̱n pacto yej te̱salva̱rowa iwá̱n nochipa onos.
47003012	Iwá̱n iga tikmatij iga mela'cie̱rtoj nochi iní̱n, ayá̱' timajmawij iga tikpowaj itájto̱l toTe̱ko.
47003013	Iwá̱n ayá̱' timoxa̱ygatzakuaj iga se̱ tzótzol ken kichi̱waya Moisés iga israeli̱tajmej amo makitaka̱n kén iga se̱wiá inó̱n yej xo̱tatoya, yej ayá̱' wel nochipa xo̱tatos.
47003014	E' yejamej ayá̱' kentende̱rowa̱yaj. Este ina̱nsan kua̱' kilee̱rowaj inó̱n ikyapa pacto áyasan kentende̱rowaj, iga kenkua̱' ki̱xtzaktokej inó̱n tzótzol. Inó̱n yej ki̱xtzaktokej aya kope̱wi, inó̱n kope̱wi siga timoconfia̱rowaj ipan Cristo.
47003015	Este ina̱nsan kua̱' kilee̱rowaj iley Moisés, aya̱'san kentende̱rowaj, ken kua̱' inó̱n tzótzol ki̱xtzaktokej.
47003016	E' kua̱' se̱ kicre̱dówaya toTe̱ko, inó̱n tzótzol kopé̱wiya.
47003017	Porque toTé̱kowa' in Espíritu, iwá̱n ka̱n momati iyEspí̱ritoj toTe̱ko, ay'ya majmawilo.
47003018	Inó̱n iga nochi tejamej yej ticre̱dojtokej Cristo, ay'ya ti‑i̱xtzaktokej iga tzótzol iwá̱n ne̱si ipode̱r Dios ipan toxa̱ya', toxa̱ya' ken tikita se̱ espejo. Iwá̱n iyEspí̱ritoj toTe̱ko kipatatiá tovi̱dajmej este que timochi̱waj kensan Yéj.
47004001	Dios ne̱cho̱kilijkej iwá̱n kine' iga manikpowaka̱n itájto̱l, inó̱n iga ayá̱' nimosemakaj.
47004002	Nejamej ayá̱' nikchi̱waj yej mochi̱wa ichtákasan, yej wel ne̱pi̱najtiáj; iwá̱n ayagaj nikajkaya̱wasnekij. Niga nitane̱xtiliáj sé'paya itájto̱l Dios. Ma̱jwa' iyi̱xtaj Dios nikijtowaj yej cierto iwá̱n yej ne‑i̱xmatij kimatij iga ayá̱' nitakajkaya̱waj.
47004003	E' siga ye̱'noti̱ciaj yej tasalva̱rowa yej nikpowaj, ayá̱' moentende̱rowa, inó̱n akentende̱rowaj yejsan yawij poliwitij.
47004004	Iga Tzitzimi', yej manda̱rojto' ipan iní̱n ta̱jli, ken kua̱' ki̱xtzaktokej yej akicre̱dowaj itájto̱l Dios. Iwá̱n ijkó̱n akitaj ken te̱ta̱wiá in ye̱'noti̱ciaj yej tajtowa de Cristo; Cristo in yej kine̱xtiá ken nokta in Dios.
47004005	Kua̱' nikpowaj itájto̱l Cristo, ayá̱' nitajtowaj de nejamej, sino que nikpowaj iga Cristo nokta toTe̱ko. Jesús te̱neki wa̱n yéj ne̱ti̱tankej iga manimitzpale̱wi̱ka̱n.
47004006	Kua̱' Dios pe̱wa' kichij iní̱n ta̱jli, kijtoj: “Maxo̱ta ti'ti ka̱n takomichka̱n.” Yéjsan no̱ kita̱lij yej xo̱ta ipan toa̱lmaj, iga ijkó̱n matiki̱xmatika̱n ipode̱r Dios yej xo̱ta ipan ixa̱ya' Jesucristo.
47004007	Iní̱n tájto̱l yej Dios te̱má' ken tejté̱ yej pox vale̱rowa, e' tejame̱n ken tikita ná̱mo̱l a̱ko̱mi', iga mane̱si iga inó̱n poder wi̱' ipan Dios, ayéj ipan tejamej.
47004008	Inó̱n iga malej iga ono' yej te̱yo̱lmiktiá, e' inó̱n panówasan; iwá̱n siga timoyo̱lmiktijtokej, e' malej ijkó̱n ayí̱' timosemakaj.
47004009	Malej ono' yej te̱mikti̱jnekij, Dios ayá̱' te̱senkoka̱jte̱wa. Malej ono' yej te̱wetzi̱ltiáj este ta̱lpan, e' ayá̱' te̱polowaj.
47004010	Ka̱nsan tia̱skej, nó̱ya̱nsan te̱mikti̱jnekij ken Jesús kichi̱wilijkej, iga no̱ mane̱si iga ipan tejamej ono' Jesús.
47004011	Tejame̱n mie̱j aya timikij nochipa te̱mikti̱jnekiskej iga ticre̱dojtokej toTe̱ko Jesucristo, iwá̱n ijkó̱n ne̱si iga Jesucristo ono' ipan tejamej.
47004012	Ijkó̱n malej ono' yej ne̱mikti̱jnekij iga nikpowaj itájto̱l Dios, inó̱n amejwa̱n mitzpale̱wiáj iga xonoka̱n nochipa wa̱n toTe̱ko.
47004013	Ka̱n ijkuilijto' itájto̱l Dios kijtowa: “Nicre̱doj itájto̱l Dios, inó̱n iga nitajtoj.” Ijko̱nsan no̱ nejamej, nicre̱dowaj wa̱n nikpowaj ye̱'noti̱ciaj.
47004014	Porque tikmatij iga Dios yej ki‑ojpa‑ixitij toTe̱ko Jesús ka̱n miktoya, inó̱n Dios no̱ teojpa‑ixiti̱skej ken kichij wa̱n Jesús iwá̱n yawi te̱wi̱gati ite̱noj.
47004015	Inochi yej nejame̱n niksufri̱rojkej, mochi̱wa iga amejwa̱n xiye̱'onoka̱n. Porque mie̱j má̱j komati de amejwa̱n ankicre̱dowaj Cristo, má̱j no̱ miakiá yej kimakaj gracias Dios, iwá̱n má̱j no̱ kiweyimati̱ltiáj Dios.
47004016	Inó̱n iga ayí̱' nimosemakaj, malej iga nocue̱rpojmej nemi we̱wejtiá, e' noa̱lmajmej cada día nemi má̱j nue̱vojtiá.
47004017	Yej iná̱n tiksufri̱rowaj páno̱jsan; e' iga tiksufri̱rowaj alí̱n, inó̱n ayá̱' tiketi̱'matij kua̱' tikmatij iga tonoskej se̱ día ipan cielo, iwá̱n nike̱man ay'ya timikiskej.
47004018	Inó̱n iga ayá̱' tiktachi̱liáj yej mo‑ita, sino que yej awel mo‑ita, iga yej mo‑ita panówasan, e' yej awel mo‑ita, inó̱n nochipa onos.
47005001	Tikmatij iga tocue̱rpoj ken se̱ kajli ka̱n iná̱n tonokej ipan iní̱n ta̱jli iwá̱n yáwisan xiti̱niti, e' Dios te̱pialiá se̱ kajli yej ayí̱' xiti̱nis, iwá̱n inó̱n kajli ayéj tama̱chí̱wal.
47005002	Inó̱n iga mie̱j nigaj tonokej ipan ini̱mpa tókal, titenaj; e' tejáme̱nwa' magui' matiá̱ka̱nya ipan inó̱n kajli yej Dios te̱pialiá ipan cielo.
47005003	Ijkó̱n kua̱' tikpiaskej sé'paya tocue̱rpoj, toespí̱ritoj ayéj iga akipiás icue̱rpoj, ma̱jwa' toespí̱ritoj ken taajakijtos iga amo matonoka̱n topetzka̱n.
47005004	Mie̱j tonokej ipan iní̱n kajli yej tocue̱rpoj, titenaj iwá̱n tisiawij, e' ayéj iga tiknekij matimikika̱n iga tikajte̱waj iní̱n tocue̱rpoj. Tiknékijwa' matikpiaka̱n ino̱mpa tocue̱rpoj yej nochipa onos.
47005005	Dios inó̱n nokta kichi̱was iga makipata tocue̱rpoj, iwá̱n te̱ma'ya iyEspí̱ritoj, ompa te̱ne̱xtiliá iga melá̱' iga kichi̱was iga nochipa tonoskej.
47005006	Inó̱n iga timoconfia̱rojtokej nochipa. Tikmatij iga mie̱j matonoka̱n nigaj ipan iní̱n tocue̱rpoj, wejka tonokej iga toTe̱ko.
47005007	Iwá̱n malej awel tikitaj, e' timoconfia̱rowaj ipan yéj.
47005008	Amo matimokno̱matika̱n, malej iga tiknekij matikajte̱wáka̱nya katka iga nij tonokej ipan iní̱n tocue̱rpoj, iga matimocha̱ntí̱tija ka̱n ono' toTe̱ko.
47005009	Inó̱n iga nochipa matikte̱mo̱ka̱n iga tikchi̱waj yej toTe̱ko kiye̱'ita, siga nij ticha̱ntitokej o siga ticha̱ntitokej ka̱n ono' toTe̱ko.
47005010	Porque tonochi̱n tiawij tonotij iyi̱xtaj Cristo ka̱n tajuzga̱rowa, iga sejsé̱ de tejame̱n mate̱makaka̱n yej timota̱nilijkej, kensan iga tikchijkej ipan iní̱n vida, yej ye̱kti o yej aye̱kti.
47005011	Inó̱n iga nejame̱n nikmajmawiliáj wa̱n nikweyimatij toTe̱ko, iwá̱n itájto̱l nikpowiliáj la gente iga no̱ makicre̱do̱ka̱n Dios. Dios ne̱mela'i̱xmatij nejame̱n, iwá̱n nikneki iga amejwa̱n no̱ xine‑i̱xmatika̱n.
47005012	Iní̱n ayéj iga nejáme̱nsan nemi nimoweyimatij, sino que niknekij xiyo̱lpa̱kika̱n iga nejamej. Ijkó̱n xikmatika̱n te̱ ankijli̱skej ino̱mej yej moweyimatij iga momachi̱liáj iga sekin kiye̱'itaj, malej iga ipan iya̱lmajmej ateyi yej Dios kiye̱'ita.
47005013	Siga ne̱si iga nilo̱kojmej, inó̱n iga nitekipanowaj iga Dios. Iwá̱n siga niye̱'tajla̱mikij, inó̱n iga amejwa̱n manimitzpale̱wi̱ka̱n.
47005014	Iga Cristo ne̱nekij, nikchi̱waj ken yéjsan tatekimaka, puej nikmela'matij iga Cristo migui' iga tonochi̱n, inó̱n iga ken tonochi̱n timikikej.
47005015	Iwá̱n Cristo migui' iga tonochi̱n, inó̱n iga yej tonokej ay'ya matonoka̱n iga tejamej, sino que matonóka̱nsan iga Cristo, yej migui' iwá̱n ojpa‑isa' iga tejame̱n.
47005016	Inó̱n iga nejamej desde iná̱n, ay'ya nikjuzga̱rowaj ni agaj petz iga ken ne̱si. Malej iga ikya ijkó̱n nikjuzga̱rojkej in Cristo, iná̱n ay'ya ijkó̱n nikejla̱mikij de yéj.
47005017	Yej se̱tito' iwá̱n Cristo, ken se'ya tokni̱n mochi̱wa. Yej ikya kichijtoya, támi'ya; ta' xikita, iná̱n pe̱wa sé'paya vida.
47005018	Inochi iní̱n kichi̱wa Dios iwá̱n te̱ye̱'ítaya iga migui' Cristo, iwá̱n yéj te̱no̱tza' tejame̱n iga itájto̱l matikpowili̱ka̱n nochi yej aya kimatij, iga no̱ wel maye̱'onoka̱n iyi̱xtaj Dios.
47005019	Ini̱nwa' in yej Dios ne‑ijlijkej iga manikpowaka̱n; Dios nemi kichi̱wa ipan Cristo iga maye̱'onolo iyi̱xtaj, iwá̱n kiperdona̱rowili̱skej inochi yej aye̱kti kichijkej.
47005020	Nejame̱n itati̱tanimej Cristo iwá̱n ima̱tika Dios mitzno̱tzaj ipan nejame̱n. Ipan ito̱ka̱' Cristo nimitzijliáj xicre̱dó̱ka̱nya iga Dios wel mamitzye̱'itaka̱n.
47005021	Cristo ayí̱' kichij nité̱ yej aye̱kti; e' iga san totechko, Dios kita̱lij ípan inochi yej tejamej tikchijkej yej aye̱kti. Ijkó̱n iga tise̱titokej wa̱n Cristo wel tonoj iyi̱xtaj Dios ken kua̱' ayá̱' tikchijkej yej aye̱kti.
47006001	Nejame̱n nisentekipanowaj wa̱n Dios, nimitzijliáj iga iná̱n ankimatij iga Dios mitzcho̱kiliáj, amo bá̱ldejsan xikmatika̱n.
47006002	Porque Dios kijtowa: Kua̱' asi' hora iga manimitzcho̱kili, nimitzkagui'; kua̱' nokta tiknektoya iga manimitzma̱nawi, nimitzpale̱wij. Iná̱n Dios kineki mamitzo̱mema̱wi̱ka̱n; a̱man wel mitzma̱nawiáj.
47006003	Nejamej aniknekij agaj makipo̱powa notekipano̱lmej. Inó̱n iga ayá̱' nikchi̱waj nité̱ yej agaj makiki̱xti ipan iyojwi toTe̱ko.
47006004	Ma̱jwa' nimomela'ne̱xtiáj iga nejame̱n itekipanowa̱nimej Dios, nikijyo̱wiáj kua̱' ne‑ikno̱chi̱waj, kua̱' ayá̱' nikpiáj nité̱, iwá̱n kua̱' ono' tejté̱ yej ne̱yo̱lmiktiáj.
47006005	Ne̱magakej iwá̱n ne̱pre̱sojwijkej. Ne‑ikno̱chijkej kua̱' ne̱se̱sempo̱lojkej. Poxsan nitekipanowaj, a veces senyówal ayá̱' nikochij iwá̱n a veces ayá̱' nitakuaj.
47006006	Malej iga nipanowaj ipan nochi iní̱n, niye̱'nemij. Niki̱xmatij itájto̱l Dios iwá̱n nikijyo̱wiáj nochi yej ne̱yo̱lmiktiáj. Nite‑ijikni̱mej, iga ipan nejamej ono' iyEspí̱ritoj Dios wa̱n nikmela'nekij nokta tokni̱mej.
47006007	Dios ne̱pale̱wiáj iga nikpowaj ye̱'noti̱ciaj. Kua̱' nimote̱nki̱tzkiáj wa̱n agaj, iga nikma̱nawiáj ye̱'noti̱ciaj, nikijtowaj yej mela'cie̱rtoj.
47006008	Ono' ka̱n ne̱ye̱'itaj, kanaj ne̱po̱powaj, kanaj ye̱'tajto̱lo iga nejamej, kanaj ayá̱' ye̱'tajto̱lo iga nejamej, kanaj ne‑ijliáj iga nitakajkaya̱waj, malej iga nejamej nikijtowaj petz yej cierto.
47006009	Malej ne‑i̱xmatij, e' ne‑itaj ken ayá̱' ne‑i̱xmatij. Kanaj ne̱mikti̱jnekij, e' malej ijkó̱n, nonókejo'. Ne‑ikno̱chi̱waj, e' ayá̱' ne̱mela'miktiaja.
47006010	Né̱siki' nimokno̱matij, e' nochipa niyo̱lpa̱ktokej. Malej animotapialiáj, e' mia'ya ye̱'onokej iyi̱xtaj toTe̱ko iga nejamej nikpowilijkej de Cristo. Né̱siki' ayá̱' nikpiáj nité̱, sie̱mpa nikpiáj nochi.
47006011	Nokni̱wa̱n yej ancha̱ntitokej Corinto, nimitznojma‑ijlijkej yej cierto; nochi yej nikpiayaj ipan noa̱lmajmej, ankimátija.
47006012	Nejamej ayá̱' nikajte̱waj iga nimitznekij, e' ne̱si amejwa̱n ayá̱' ijko̱nsan no̱ iga anne̱nekij.
47006013	Nimitzteki'tajtaniliáj ken tikita nej amotaj, iga xine̱nekika̱n kensan nejame̱n nimitznekij.
47006014	Amo ximose̱tili̱ka̱n iwá̱n yej ayá̱' kicre̱dojtokej Cristo. ¿Ix wel sen‑onos se̱ yej kichi̱wa yej ye̱kti wa̱n se̱ yej kichijto' yej aye̱kti? ¿o ix wel sen‑onos ta̱wi̱lyo̱' wa̱n tako̱mitilyo̱'?
47006015	¿Ix Cristo wel moye̱'ita wa̱n Tzitzimi'? Niga yej kicre̱dojto' Dios awel kipiá se̱san iya̱lmaj wa̱n yej ayá̱' kicre̱dojto' Dios.
47006016	Iwá̱n ka̱n itio̱pan Dios awel no̱ ono i̱dolojmej, porque tejame̱n ken kua̱' itio̱pan Dios yej isato' iwá̱n yéj kijtoj: Nia nicha̱ntitoti iwá̱n yejame̱n wa̱n nia ninemiti iwá̱n yejame̱n; nej nimochi̱was iDio̱s iwá̱n yejame̱n yawi mochi̱watij notatki.
47006017	Inó̱n iga ijkí̱n kijtowa toTe̱ko: Xiki̱saka̱n ka̱n amonokej itza̱la̱n yejamej, ximoyokati̱ka̱n; amo xikchijchimika̱n yej aye̱kti. Iwá̱n nej nia nimitzo̱mema̱wi̱tij.
47006018	Iwá̱n nej nimochi̱was amotaj, iwá̱n amejwa̱n anmochi̱waskej nopilowa̱n. Kijtowa toTe̱ko yej nochi wel kichi̱wa.
47007001	Nokni̱wa̱n, iní̱n yej Dios kijtowa iga kichi̱wa iga tejamej. Inó̱n iga matikajte̱waka̱n yej aye̱kti ken yej welpa te̱mopa iga tikchi̱waj iwá̱n tikejla̱mikij. Matikchi̱waka̱n iga má̱j matiye̱'nemika̱n ken kineki Dios iga tikmajmawiliáj.
47007002	¡Nejamej nimitztajtaniliáj iga achi xineejla̱ntoka̱n! Ayagaj nemi nikchi̱wiliáj yej aye̱kti, niga nikchi̱waltiáj yej aye̱kti, niga ayagaj nemi nikajkaya̱waj.
47007003	Iní̱n nikijtowa ayéj iga nemi nimitzijliáj iga ankichijtokej yej aye̱kti; ken nimitzijlíjkeja iga nejamej nimitznekij, malej iga matisen‑onoka̱n o matisenmikika̱n.
47007004	Poxsan nimoconfia̱rowa ipan amejwa̱n iwá̱n niyo̱lpa̱ki iga amejwa̱n. Poxsan nipa̱ki malej ne‑ikno̱chi̱waj.
47007005	Desde que nasikej estado de Macedonia, ayá̱' nemi nimose̱wiáj. Ma̱jwa' niksufri̱rowaj iga nó̱ya̱nsan nikasikej yej ne‑ijiyaj iwá̱n nimajmawikej.
47007006	E' Dios yej kiyo̱lchika̱wa yej mosemakasnekij, ne̱yo̱lchikajkej kua̱' asi' Tito.
47007007	Iwá̱n ayejsan iga asi', sino que iga nikmati' iga amejwa̱n poxsan ankiyo̱lchikajkej. Tito ne‑ijlijkej iga amejwa̱n poxsan ankinekij xine‑itaka̱n, iwá̱n ne‑ijlijkej iga anmokno̱matij iwá̱n anne̱yo̱koyaj, iwá̱n iga inó̱n nikagui', poxsan niyo̱lpa̱gui'.
47007008	Malej iga inó̱n a̱ma' yej nimitzijkuilowilijkej mitzikno̱mati̱ltijkej, e' iná̱n ayá̱' nimoyo̱lmiktiá iga nikchij. Achto kena ne̱yo̱lmiktij iga nikita' iga inó̱n yej nimitzijkuilowilijkej poxsan mitzikno̱mati̱ltijkej, e' pánojsan.
47007009	Iná̱n niyo̱lpa̱ki, ayéj iga anmokno̱matikej, sino que iga kua̱' anmokno̱matikej, kichij iga anmoyo̱lpatakej iga ankejla̱mikikej ken Dios kineki. Amejwa̱n anmokno̱matikej ijkó̱n ken iga kiye̱'ita Dios. Iwá̱n nejame̱n ayá̱' nimitzchi̱wilijkej nité̱ yej aye̱kti iga ijkó̱n nimitzijkuilowilijkej.
47007010	Kua̱' se̱ mokno̱mati iwá̱n kichi̱wa ken Dios kiye̱'ita, inó̱n kichi̱wa iga moyo̱lpata iwá̱n ijkó̱n wel mosalva̱rowa, iwá̱n inó̱n ayá̱' te̱yo̱lmiktiá. E' yej mokno̱mati iga tejté̱ yej ono' ipan iní̱n ta̱jli; inó̱n sí, te̱miktiá.
47007011	Ye̱ktia̱ iga amejwa̱n anmokno̱matikej ken iga Dios kiye̱'ita, ¡iwá̱n xikitaka̱n iná̱n este ka̱n an‑asikej! Iná̱n ankiyo̱lmákaja iga ankichi̱waj yej nimitztekimakakej, iwá̱n anne̱tajtowilijkej. No̱ ankuesiwikej iga yej mochij yej pox aye̱kti, wa̱n anmajmawikej. Ankinekij magui' xine‑itáka̱nya, wa̱n ankikno̱chijkej yej kichij yej aye̱kti. Ijkí̱n ankine̱xtijkej iga amejwa̱n até̱ nemi ankichi̱waj yej aye̱kti.
47007012	Inó̱n iga kua̱' nimitzijkuilowilijkej inó̱n a̱ma', aya̱'san nikejla̱ntoya ipan yej kichij yej aye̱kti, niga ipan yej kichi̱wilijkej yej aye̱kti, sino que iga mane̱si iyi̱xtaj Dios iga anne̱yo̱koyaj nejamej.
47007013	Iga inó̱n poxsan anne̱yo̱lchikajkej nejamej. E' ayejsan iga anne̱yo̱lchikajkej, no̱ nipa̱ki iga Tito yo̱lpa̱kto' iga amejwa̱n ankipale̱wijkej iga amo mamoyo̱lmiktijto.
47007014	Nej nikijlijkay Tito iga nikye̱'ita ken ankichi̱waj, iwá̱n Tito ijkó̱n nokta kita' iga ankichijtokej. Kensan nochi yej nejamej nimitzijlijkej mela'cie̱rtoj, ijko̱nsan no̱ Tito kita' iga nochi yej nikijlij de amejwa̱n, no̱ mela'cie̱rtoj.
47007015	Iwá̱n yéj má̱j mitznekij kua̱' kejla̱miki iga amejwa̱n amonochi̱n ankichijkej yej mitztajtanilia̱yaj, iwá̱n kejla̱miki ken iga ankiye̱'itakej, iwá̱n anki‑o̱mema̱wijkej.
47007016	Niyo̱lpa̱ki iga nochipa wel nimoconfia̱rowa ipan amejwa̱n.
47008001	Iná̱n nokni̱wa̱n, niknekij manimitzpowili̱ka̱n ken iga tokni̱mej yej kicre̱dowaj Dios, yej onokej estado de Macedonia kine̱xtilijkej sekin kén iga Dios te̱cho̱kiliá.
47008002	Malej iga yejame̱n pox onoya yej kiyo̱lmiktijkej, e' yejame̱n poxsan pa̱ktokej; iwá̱n malej iga amotapialiáj, e' kimakaj komati tomi̱n iga iyofre̱ndajmej, ken tikita yej motapialiáj.
47008003	Iwá̱n nej ompa nonoya iwá̱n nikita' iga kimakakej iyofre̱ndajmej iga inochi iya̱lmajmej este ka̱n má̱j welitij kimakakej, este inejnewiyoy.
47008004	Ne̱tejteki'ijlijkej igaki' achi manikui̱gaka̱n tomi̱n yej monechkoj iga kinekij no̱ makipale̱wi̱ka̱n tokni̱wa̱n yej onokej Jerusalén.
47008005	Iwá̱n kichijkej este póxsanya de lo que nejame̱n ayá̱' nikmatitoyaj. Achto kijtojkej iga kichi̱waskej ken kineki toTe̱ko iwá̱n no̱ kijtojkej iga kichi̱waskej ken nejamej niknekij. Ijkó̱n kichijkej ken iga Dios kiye̱'ita.
47008006	Kua̱' nikitakej iní̱n yej kichijkej tokni̱mej de Macedonia, nikijlijkej Tito iga manimitztajtanili̱ka̱n sej iga xiktami̱ka̱n iga ankinechkowaj ofrenda yej yéj pe̱' kinechkoj wa̱n amejwa̱n.
47008007	Amejwa̱n nochi wel ankichi̱waj: poxsan anmoconfia̱rowaj ipan Dios, anye̱'tajtowaj, anmachtitokej, iwá̱n ankiyo̱lmakaj iga ankipale̱wiáj tokni̱mej wa̱n anne̱nekij nejamej; ijko̱nsan no̱ xikyo̱lmakaka̱n iga xikmakaka̱n ofrenda.
47008008	Iní̱n nimitzijliáj ayéj iga nimitztekimakaj; sino que iga xikitaka̱n ken iga sekin tokni̱mej ofrenda̱rowaj iwá̱n iga mane̱si iga amejwa̱n melá̱' iga ante‑ijikni̱mej.
47008009	Porque amejwa̱n ankimátija iga toTe̱ko Jesucristo ye̱'onoya ipan cielo iwá̱n kua̱' wa̱laj pan ta̱jli, mochij ken yej amotapialiá iga mitznekij, iwá̱n iga yéj amotapialij, mochij iga amejwa̱n xiye̱'onoka̱n ipan cielo.
47008010	Iní̱n nimitzijliáj iga amejwa̱n ximoye̱'chi̱waka̱n. Yase̱xiwi' amejwa̱n achto yej an‑ofrenda̱rojkej, iwá̱n ankichijkej iga inochi amoa̱lmaj.
47008011	Ijkó̱n ken ankiyo̱lmakakej kua̱' ampejkej iga ankinechkowaj tomi̱n, ijkó̱n xiktami̱ka̱n iná̱n. Xikmakaka̱n ke̱'san iga anwelitij.
47008012	Porque siga agaj kiyo̱lmakato' iga ofrenda̱ro̱jneki, Dios kikui inó̱n ofrenda yej kimaka ke̱' iga se̱ kipiá. Dios ayá̱' kitajtaniliá se̱ yej ayá̱' kipiá.
47008013	Ayéj a̱n iga agaj ankipale̱wi̱skej iga tomi̱n, amejwa̱n ay'ya anyawij ankipiatij nité̱.
47008014	Nikijtowa iná̱n amejwa̱n ankipiáj iwá̱n wel ankimakaj achi yejame̱n; anka ke̱man se' ve̱j wel amejwa̱n sej ayá̱' ankipiaskej iwá̱n yejame̱n sej wel mitzpale̱wiáj, iwá̱n siga katka ijkó̱n ankichi̱waskej, ajacho̱nsan ankipiaskej.
47008015	Iga ijkí̱n kijtowa ka̱n ijkuilijto' itájto̱l Dios: “Yej kipejpen má̱j komati, nochi kitamij; yej ali̱ntzi̱n kipejpen, kimá' iga kikuajkej.”
47008016	Nikmaka gracias Dios iga Tito no̱ mitzyo̱koyayaj kensan no̱ nej nimitzyo̱koyaj.
47008017	Tito kiyo̱lmakatoya iga mamitzpaxa̱lowili̱ka̱n, inó̱n iga mote̱má' kua̱' niktajtanilij iga mayawi, wa̱n iná̱n yawi mitzpaxa̱lowili̱tij.
47008018	Nimitzti̱taniliáj se̱ tokni̱n wa̱n Tito. Iní̱n tokni̱n kiye̱'itaj inochi yej kicre̱dowaj Cristo iga yéj tekipanowa iga kipowa itájto̱l Dios yej tasalva̱rowa.
47008019	Iwá̱n tokni̱wa̱n yej kicre̱dowaj Cristo kitapejpenkej iní̱n tokni̱n iga íwa̱n manisenya̱ka̱n Jerusalén iga manikui̱gaka̱n tomi̱n yej kimakakej tokni̱wa̱n. Inó̱n tomi̱n niawij nika̱wili̱tij tokni̱wa̱n yej onokej Jerusalén. Iga ijkó̱n nikchi̱waskej moweyimati̱ltiá toTe̱ko iwá̱n yawi ne̱siti iga tejamej tikyo̱lmakaj iga titapale̱wiáj iga tomi̱n.
47008020	Iga ayá̱' niknekij agaj mane̱po̱powaka̱n iga kén nemi nikchi̱waj wa̱n iní̱n komati tomi̱n yej ankinechkojkej.
47008021	Niknekij manikchi̱waka̱n yej ye̱kti, ayejsan iyi̱xtaj Dios, sino que no̱ iyi̱xtaj nochi.
47008022	No̱ iwá̱n yejamej nimitzti̱taniliáj se' tokni̱n yej niki̱xmatij iga ye̱'nemi iyi̱xtaj Dios iwá̱n poxsan kiyo̱lmaka iga tapale̱wiá. Iná̱n má̱j kineki mamitzpale̱wi̱ka̱n iga poxsan moconfia̱rowa ipan amejwa̱n.
47008023	Siga agaj tatajtani iga Tito, xikijli̱ka̱n iga íwa̱n nisenemi iwá̱n nisentekipanowaj iga manimitzpale̱wi̱ka̱n amejwa̱n. Siga tatajtanij iga ino̱mej o̱me̱n tokni̱wa̱n, xikijli̱ka̱n iga kiti̱tankej tokni̱wa̱n yej kicre̱dowaj Cristo iwá̱n ino̱mej no̱ kiweyimati̱ltiáj Cristo.
47008024	Inó̱n iga xikne̱xtili̱ka̱n iga ankinekij tokni̱wa̱n yej yawij asitij, iga mane̱si te iga nipa̱kij iga amejwa̱n iwá̱n te iga nikijtowaj iga poxsan ante‑ijikni̱mej.
47009001	Iga ankimakaskej tomi̱n tokni̱mej yej kicre̱dojtokej Cristo, ayo' kajasi manimitzijkuilowili̱ka̱n
47009002	iga nikmátiya iga amejwa̱n poxsan ankiyo̱lmakaj iga ankipale̱wiáj tokni̱mej. Nikíjlija tokni̱wa̱n yej cha̱ntitokej estado de Macedonia iga amejwa̱n yej amonokej estado de Acaya yase̱xíwi'ya ankiyo̱lmakatokej iga ankiti̱tanij tomi̱n, yejame̱n no̱ majanima̱rojkej iga kikakij ken ankichi̱waj.
47009003	E' malej ijkó̱n nimitzti̱taniliáj Tito wa̱n o̱me tokni̱mej iga makitaka̱n ix ankinechkójkeja tomi̱n. Ijkó̱n ne̱sis iga ompay ken nitajtojkej de amejwa̱n iga poxsan ante‑ijikni̱mej.
47009004	Xikejla̱mikika̱n iga kén katka ne̱pi̱najtia̱yaj, iwá̱n amejwa̱n má̱j ampi̱na̱wayaj siga sekin tokni̱mej de Macedonia maya̱ka̱n nowa̱n iwá̱n manimitzasitij aya ankinechkowaj tomi̱n.
47009005	Inó̱n iga nikye̱'itakej iga maya̱ka̱n yejame̱n achto que nej. Ijkó̱n yejame̱n wel mitzpale̱wiáj iga xiknechko̱ka̱n tomi̱n. Iwá̱n iga ijkí̱n ankichi̱waskej yawi ne̱siti iga ankimakakej iga inochi amoa̱lmajmej, ayá̱' ankitejteki'makakej.
47009006	Xikejla̱mikika̱n iní̱n: Yej kito̱ka alí̱n táyo̱l, alí̱n kipixka; yej kito̱ka komati, komati kipixka.
47009007	Sejsé̱ makimaka ke̱' iga ipan iya̱lmaj kimachi̱liá kimakasneki. Amo makimaka siga ayá̱' kimakasneki, niga makitekimakáka̱mpa. Dios kineki yej pá̱kto'pa kua̱' kimaka iyofre̱ndaj.
47009008	Dios wel mitzmako̱kawiáj nochi yej ye̱kti iga xikpiaka̱n nochipa yej ankinekij, este ka̱wi‑o' má̱j iga wel agaj xikpale̱wi̱ka̱n.
47009009	Kijtowa ka̱n ijkuilijto', ka̱n tajtowa iga yej tapale̱wiá iga tomi̱n: Kimá' komati yej amotapialiáj; Iwá̱n nochipa kichijtos yej ye̱kti.
47009010	Dios te̱maka semilla yej moto̱ka iwá̱n no̱ te̱maka nochi yej tikuaj. Yéj kichi̱was iga pi̱wis yej ankipiáj iga wel xikmakaka̱n yej amotapialiáj.
47009011	Amejwa̱n anmotapiali̱skej iga wel nochipa xitapale̱wi̱ka̱n. Iwá̱n kichi̱was iga tokni̱wa̱n makimakaka̱n gracias Dios kua̱' nikentrega̱rowa inó̱n tomi̱n yej anne̱ti̱taniliáj nejamej.
47009012	Iga nikui̱guiliáj iní̱n tomi̱n tokni̱wa̱n, ayéj petz kipale̱wi̱skej iga kipiaskej yej kipolowaj, sino que kichi̱was iga yejamej má̱j makimakaka̱n gracias Dios.
47009013	Iwá̱n yejamej kiweyimati̱lti̱skej Dios, puej iga ankipale̱wiáj ankine̱xtiliáj iga ankichi̱waj ken kijtowa itájto̱l Cristo. No̱ yejamej yawij kiweyimati̱lti̱tij Dios iga komati ankimakakej yejamej wa̱n iga yej ankimakakej sekin.
47009014	No̱ yawij pa̱ktotij iga kite̱ne̱wi̱skej Dios iga amejwa̱n iga poxsan mitznekij iwá̱n iga Dios poxsan mitzcho̱kiliáj.
47009015	¡Matikmakaka̱n gracias Dios iga yej te̱má'. Poxsan ye̱kti este ateyi tájto̱l iga tikijkuilowaj!
47010001	Nej niPablo nimitztajtaniliáj iga xine̱kakika̱n. Nimitztajtaniliáj ipan ito̱ka̱' Cristo yej ayá̱' moweyimati iwá̱n te̱neki. Malej sekin kijtowaj iga nej pox nimajmawi iga ayá̱' nimi̱xe̱wiá iga nimitzajajwaj kua̱' nono' wa̱n amejwa̱n, e' ki' nimitzjikuilowiliáj tájto̱l yej taajajwatiapa kua̱' wejka nono'.
47010002	Nikmati iga ono' yej ne̱po̱powaj iga nikchí̱wajki' kensan kichi̱waj yej aki̱xmatij Dios. Kua̱' nasis anka nikajajwaskej in ino̱mej, e' amo xikchi̱waka̱n ijkó̱n iga no̱ manimitzajajwaka̱n.
47010003	Melá̱' iga nicha̱ntitokej ipan iní̱n ta̱jli, e' ayá̱' nikchi̱waj ken kichi̱waj yej ayá̱' ki̱xmatij Dios.
47010004	Ayá̱' nimoma̱nawiáj iga tejté̱ yej ono' ipan iní̱n ta̱jli, sino que Dios ne̱makaj yej iga wel nikxi̱xiti̱naj nochi yej ajaye̱kti, ijkó̱n nikta̱niliáj yej kijiyaj itájto̱l Dios, iwá̱n ijkó̱n tamis iga ne̱po̱powaj nejamej.
47010005	Nikte̱nkuepiliáj yej moweyimatij iga makipolo̱ka̱n. Iwá̱n nikta̱niliáj nochi yej akinekij iga tokni̱mej maki̱xmatika̱n Dios. Yej ayompa kejla̱mikij, nikyo̱lyama̱naj iga makicre̱do̱ka̱n Cristo.
47010006	Kua̱' nikitaskej iga amejwa̱n ankichí̱waja nochi ken kijtowa Cristo, niawij nicastiga̱ro̱tij nochi yej ayá̱' tacre̱dowaj.
47010007	Amejwa̱n ankicre̱dowaj yejsan wel ankitaj. Si agaj momela'confia̱rowa iga kitoka Cristo, makimati no̱ iga nejamej no̱ niktokaj Cristo kensan yéj.
47010008	Anka achi nipanowa kua̱' nipoxtajtowa iga toTe̱ko ne̱má' iga manimanda̱ro ipan amejamej. E', inó̱n ne̱má' iga manimitzpale̱wi̱ka̱n iga má̱j ximoconfia̱ro̱ka̱n ipan Yéj, ayéj iga manimitzpojpolo̱ka̱n.
47010009	Anikneki xikijto̱ka̱n iga nimitzmajmajti̱jnekij kua̱' nimitzijkuilowiliáj.
47010010	Sekin kijtowaj iga ipan notajkuilo̱lmej nitaajájwajpa, e' kua̱' nono' amo‑i̱xtaj né̱siki' awel nitaajajwa wa̱n ken iga nitajtowa, aya̱'ki' ken yej tajto̱lmati.
47010011	Iní̱n makimatitoka̱n ino̱mej tokni̱mej iga kua̱' nia̱j nimitzitatij, ijko̱nsan iga niyo̱ltakuakti' kensan ne̱si ipan notajkuilo̱lmej yej nimitzti̱taniliáj este wejka ka̱n nono'.
47010012	Nejamej nike̱man ayá̱' nimomachi̱li̱skej ken ino̱mej yej moweyimati̱ltiáj ima̱tikamej. Ayá̱' ye̱'tajla̱mikij iga moweyimatij ise̱ltímejsan, wa̱n mocompara̱dowaj wa̱n yejáme̱nsan.
47010013	Nejamej ayá̱' nimokichmatij iga yej ayá̱' nikchijkej. Siga ipan tejté̱ niawij niyo̱lpa̱kitij, niyo̱lpa̱kiskej ipan tekipáno̱l yej Dios ne̱makakej iga manikchi̱waka̱n. Iwá̱n iga inó̱n tekipáno̱l Dios kichij iga manasika̱n a̱ltepe̱', Corinto te ka̱n amonokej.
47010014	Ayá̱' niawij nimokichmatitij poxsan, sino que ke̱'san iga nikchijkej. Siga ayéj katka nejamej achto nimitzpaxa̱lowilijkej, awel manimokichmatika̱n, e' nejamej yej achto nimitzpowilijkej ye̱'noti̱ciaj de Cristo.
47010015	Ayá̱' no̱ nia nimoweyimatitij iga tekipáno̱l yej sekin kichijkej, ma̱jwa' niknekij má̱j manitekipano̱ka̱n wa̱n amejwa̱n, según ken iga nemi anmoconfia̱rojtiawij ipan Dios. Inó̱n yej niknekij manikchi̱waka̱n.
47010016	No̱ niknekij manikpowaka̱n ye̱'noti̱ciaj iyi̱ka̱mpa Corinto ka̱n aya agaj i̱' yawi. Ijkó̱n ayagaj wel ne‑ijli̱skej iga nimokichmatitinemij iga se' itekipáno̱l.
47010017	Siga agaj kineki mamoweyimati, mamoweyimati iga yej kichij toTe̱ko.
47010018	Yej ima̱tika moweyimati akajasi iga mamoye̱'ita, e' yej toTe̱ko kiye̱'ita, inó̱n kajasi iga makiweyimati̱lti̱ka̱n.
47011001	Maséj achi xine‑ijyo̱wi̱ka̱n, malej anka ne̱si iga nixe̱tokti'. Ijko̱nya xine‑ijyo̱wijtoka̱n.
47011002	Dios kichij iga manimitzyo̱koyaka̱n amejwa̱n. Nikneki iga amejwa̱n nochipa xiktokaka̱n Cristo; amejwa̱n ken tikita se̱ yej takótzi̱no' yej yawi mona̱mikti̱ti, yej aya yawi wa̱n se', wa̱n nej ken yej nia nimitzna̱mikti̱ti wa̱n se̱san yej ito̱ka̱' Cristo.
47011003	Iwá̱n nimajmawi iga inó̱n kowa̱wé̱j yej kikajkayaj Eva, wel no̱ mitzkajkaya̱waj, iwá̱n ay'ya anye̱'tajla̱mikiskej iwá̱n ankikajte̱waskej iga anmomela'confia̱rowaj ipan Cristo.
47011004	Amejwa̱n ankitajto̱lkuij nochi yej asij wa̱n mitzta̱tapo̱wiáj de se' Jesús, ayéj yej nejamej nimitzpowilijkej. Iwá̱n ankikuij se'pa espíritu ayéj iyEspí̱ritoj Dios yej achto ankipiakej, iwá̱n ankiye̱'kakij se' tájto̱l, ayéj inó̱n ye̱'noti̱ciaj yej ankicre̱dojkej achto.
47011005	E' nej, ni alí̱n ayá̱' nimoali̱mpamati kua̱' antajtowaj de ino̱mej apo̱stolejmej yej poxsan moweyimatij.
47011006	Malej ayá̱' pox wel nitajtowa ken yejamej, e' nikmati má̱j que yejamej. Inó̱n amejwa̱n mia' ve̱j nimitzne̱xtilijkej.
47011007	Kua̱' nimitzpowilijkej ye̱'noti̱ciaj de Dios iwá̱n ayá̱' nimitztajtanilijkej tomi̱n, ¿ix a̱n nikchij yej aye̱kti iga nimoali̱mpamati', iga achi nite̱paltekipanoj iga manitakua, iga ijkó̱n wel nimitzpale̱wijkej?
47011008	Nikui̱lij itomi̱mej se' tokni̱mej yej kitokaj Cristo; ne‑ixta̱wakej iwá̱n iga inó̱n nimitzpale̱wijkej.
47011009	Kua̱' nonoya wa̱n amejamej wa̱n niknekiá tejté̱, ayí̱' nimitztajtanilijkej iga xine̱pale̱wi̱ka̱n. Tokni̱wa̱n yej wa̱lkej estado de Macedonia ne̱wajliguilijkej yej ne̱polowa̱ya. Nikchij iga amo manimitzkuejkueso̱ka̱n amejwa̱n iwá̱n ijkó̱n nia nikchijtoti.
47011010	Nej nicre̱dowa itájto̱l Cristo wa̱n yej nikijtowa mela'cie̱rtoj. Ijkó̱n nikijtowa iga ayí̱' nikui̱li̱j itomi̱mej yej cha̱ntitokej estado de Acaya.
47011011	¿Té iga ijkó̱n nikijtowa? ¿Ix iga ayá̱' nimitznekij? Dios kimati iga kena nimitznekij.
47011012	Nia nikchijtoti ken nemi nikchi̱wa iga amo wel mamoweyimatika̱n ino̱mej yej ayompa tamachtiáj, ijkó̱n yej moweyimatisnekij, makichi̱waka̱n no̱ ken nejamej.
47011013	Iga iní̱mejwa' ayéj mela'apo̱stolejmej, yejámejwa' tekipanowa̱nimej yej takajkaya̱waj, mopajpantiáj iga iyapo̱stolejmej Cristo.
47011014	Inó̱n momátiya iga ijkó̱n, iga Tzitzimi' wel mochi̱wa iga mane̱si kenya nokta se̱ iyá̱ngel Dios.
47011015	Ijko̱nsan no̱ yej kipale̱wiáj Tzitzimi', mopajpantiáj ken yej kichi̱waj yej ye̱kti. E' ke̱man kikno̱chi̱waskej iga kichijkej yej aye̱kti.
47011016	Sej nimitzijliáj iga amo agaj mane‑ijli iga ayá̱' niye̱'tajla̱miki; iwá̱n siga ayá̱' niye̱'tajla̱miki, amejwa̱n ijkó̱n xineo̱mema̱wi̱ka̱n, iga ijkó̱n achi manikpowa yej nikchij.
47011017	Nia achi nimitzijli̱tij tejté̱, e' iní̱n ayéj toTe̱ko ne‑ijlij iga manikijto. Nikmati iga ayá̱' ye̱'ne̱si siga noma̱tíkasan niye̱'tajtowa iga nej.
47011018	E' ono' mia' yej ima̱tikámejsan ye̱'tajtowaj iga yejamej, ¿in nej, te íga awel no̱ ijkó̱n nikchi̱wa?
47011019	Amejwa̱n poxsan ankua̱yama̱nikej, e' anki‑o̱mema̱wiáj yej ayompa tamachtiáj.
47011020	Este ankijyo̱wiáj yej mitztekimakaj ken an‑escla̱vojmej, mitzkuiliáj yej amotatkimej, mitzkajkaya̱waj, mitzpi̱najtiáj o este ken mitzxa̱ygatatzi̱naj iga mitziji̱xko‑ijliáj.
47011021	Nipi̱na̱wa iga nikijtowa, e' nejamej ayá̱' nimi̱xe̱wijkej iga ijkó̱n manimitzchi̱wili̱ka̱n. E' siga sekin mi̱xe̱wiáj iga moweyimatij, nej no̱ nia nikchi̱wati, malej ino̱nwa' xe̱to'nemilis.
47011022	¿In yejamej ix hebreos? Nej no̱. ¿Ix israeli̱tajmej? Nej no̱. ¿Ix yejamej ipilówa̱mpa Abraham? Nej no̱.
47011023	¿Ix tekipanowaj iga Cristo? Nej má̱j nitekipanoj que yejamej, malej nemi nitajtowa ken nixe̱to'. Ne̱magakej iga látigo má̱j que yejamej, ne̱pre̱sojwijkej mia' ve̱j, iwá̱n nej mia' ve̱j este ne̱mikti̱jnekiáj.
47011024	Cinco ve̱j, judiyojmej yej manda̱rowaj ne̱magakej treinta y nueve azotes iga látigo.
47011025	E̱yi ve̱j ne̱magakej iga kuawi' iwá̱n se̱ ve̱j ne̱tewijkej. E̱yi ve̱j a̱wetzi' weyi á̱ka̱l ka̱n nemi nia̱ya, iwá̱n alí̱n poliwiá iga ni‑a̱mikiá, nipanoj se̱ yówal wa̱n se̱ día ni‑a̱ajkitinemiá ipan tajkoláma̱r.
47011026	Nej poxsan nijnijiga niajka, kanaj este ken ni‑a̱mikisnekiaya, kanaj este ne̱tachteki̱jnekiaja, no̱ este ne̱mikti̱jnekiáj tokni̱wa̱n yej judiyojmej iwá̱n no̱ yej ayéj. No̱ ne̱mikti̱jnekiáj ipan weyi‑a̱ltepe̱', ipan ojti iwá̱n ipan láma̱r. No̱ ne̱mikti̱jnekiáj yej mopajpantiáj iga kitokaj toTe̱ko.
47011027	Poxsan nitekipanoj iwá̱n nisiawi'. Mia' yówal anikochi', nimaya̱na' wa̱n ni‑a̱tanegui', nisese'migui' iga ayá̱' má̱j nitzotzolyoj.
47011028	Ayejsan iga ipan inó̱n nipanoj, no̱ nochipa ne̱yo̱lmiktiá iga anka ayá̱' ye̱'onokej nochi tokni̱wa̱n yej kitokaj Cristo.
47011029	Kua̱' agaj ayá̱' tajpalej, nikmachi̱liá ken kua̱' nej no̱ anitajpalej. Iwá̱n nipi̱na̱wa wa̱n nikuesiwi kua̱' agaj kichi̱waltiá se' iga makichi̱wa yej aye̱kti.
47011030	Iwá̱n siga achi nimokichmatis, nia nimokichmatiti iga nimomachi̱liá iga nej awel nochi nikchi̱wa.
47011031	Dios yej iTaj toTe̱ko Jesucristo yej kajasi iga mamoweyimati̱lti, kimati iga nej ayá̱' nemi nitakajkaya̱wa.
47011032	Ipan a̱ltepe̱' Damasco onoya gobernador yej kita̱lij el rey yej ito̱ka̱' Aretas. Kua̱' ompa nonoya, inó̱n gobernador kita̱lij yej matacuida̱ro ipan ipue̱rtajyomej imo̱rojyo weyi‑a̱ltepe̱' iga mane̱pre̱sojwi̱ka̱n.
47011033	E', sekin ne̱temowijkej ipan pa̱nchikiwé̱j, ne̱ki̱xtijkej ipan iventa̱najyo imo̱rojyo weyi‑a̱ltepe̱' iwá̱n ijkó̱n wel nicholoj, iga ken kua̱' nonoyay ipan ima̱' gobernador.
47012001	Até̱ mota̱niliá yej igá̱najsan ye̱'tajtowa iga yéj, e' nej ijkó̱n nia nikchi̱wati. Iná̱n nia nimitzpowili̱tij visio̱mej yej nikita', iwá̱n yej toTe̱ko Jesucristo ne̱mati̱ltij.
47012002	Niki̱xmati se̱ ta̱ga' yej kitoka Cristo, yej kiwí̱gaya catorce años iga kiwi̱gakej ipan tercer cielo ka̱n pox ajko. Anikmati siga yajki wa̱n icue̱rpoj o ipansan iyespí̱ritoj; Dios kimati.
47012003	E' nikmati iga inó̱n ta̱ga' yajki (anikmati siga wa̱n icue̱rpoj o ipansan iyespí̱ritoj, Dios kimati),
47012004	iwá̱n kiwi̱gakej ka̱n pox taye̱ka̱n, iwá̱n ompa kiká' tajto̱lmej yej i̱ya̱nto', ino̱mej tajto̱lmej nisé̱ ta̱ga' amo makijto.
47012005	Nej wel katka nimokichmatis iga nejwa' in inó̱n ta̱ga', e' awel noga̱naj nimokichmati, san nikijtowa iga nej ken se̱ ná̱mo̱l ta̱ga' yej ayá̱' wel nochi kichi̱wa.
47012006	Malej siga niknekiá manimokichmati, inó̱n ayéj xe̱to'nemilis iga nemi nikijtowa yej cierto. E' ay'ya má̱j niye̱'tajto̱j de nej, iga amo agaj makijto má̱j de lo que kitaj iga nikchi̱wa wa̱n kikakij iga nikijtowa.
47012007	Ino̱mej visio̱mej yej Dios ne̱ne̱xtilij este poxsay sej iga nimadmira̱doj. Iwá̱n iga amo manimoweyimati, iná̱n nikualo, ken tikita itati̱tan Tzitzimi' ne̱solowa iga witzti iga ne‑ikno̱chi̱wa.
47012008	E̱yi ve̱j niktajtanilij Dios iga makichi̱wa iga mapachiwi ka̱n nikualo̱to',
47012009	e' ne‑ijlij: “Iga nimitzcho̱kiliá, ayá̱' mitzpolowa nité̱; kua̱' ay'ya titajpalej, nopode̱r mone̱xtiá ipan tej.” Inó̱n iga nimokichmati kua̱' ayá̱' nitajpalej, ijkó̱n ipode̱r Cristo mone̱xtiá ipan nej.
47012010	Niyo̱lpa̱ki kua̱' nikue̱kueta̱nto', kua̱' kuajkuantas ne‑ijliáj yej ajaye̱kti, kua̱' kuajkuantas ne̱polowa, kua̱' ne̱mikti̱jnekij, kua̱' ono' yej ne̱yo̱lmiktiá; nochi iní̱n niksufri̱rowa iga niktoka Cristo. Niyo̱lpa̱ki kua̱' nikue̱kueta̱nto' iga nikmachi̱liá iga má̱j nitajpalej.
47012011	Nimochij ken yej xe̱tokti' iga nimokichmati, e' amejwa̱n ken kua̱' anne̱tekimakakej iga ijkó̱n manikchi̱wa. Améjwa̱nwa' katka in xiye̱'tajto̱ka̱n iga nej, iga nej acho̱nsan nivale̱rowa ken ino̱mej apo̱stolejmej yej moweyimatij; malej nejki' ayéj te̱ noteki.
47012012	Kua̱' nonoya amowa̱n, nimitzne̱xtilijkej iga nej nimela'apó̱stol iga ankitakej yej nikchij, mila̱grojmej wa̱n nochi yej mochij iga ipode̱r Dios wa̱n ayí̱' nimosemá' niga nikuesiwi'.
47012013	Yej nikchij iga sekin iglesias, no̱ nikchij iga amejwa̱n. Poliwiasan iga manimitztajtanili̱ka̱n iga achi xine̱pale̱wi̱ka̱n iga tomi̱n. ¡Siga inó̱n iga nimitzyo̱lmiktijkej, achi xine̱perdona̱ro̱ka̱n!
47012014	Iná̱n nóchiya nikpiá iga nia̱j nimitzpaxa̱lowili̱tij, iga iní̱n másisya e̱yi ve̱j iga nia, iwá̱n iná̱n ayá̱' no̱ nimitztajtanili̱skej iga xine̱pale̱wi̱ka̱n iga tomi̱n. Nej ayá̱' nikte̱mowa yej amejwa̱n ankipiáj, sino que amejwa̱n nokta, iga té̱tajwa' in kinechkowa tomi̱n iga ipilowa̱n, ayéj te̱pilowa̱n iga te̱taj.
47012015	Iwá̱n nipa̱ki iga manigasta̱ro yej nikpiá, iwá̱n este nej nemi nitami iga amejwa̱n xiye̱'onoka̱n. ¿Ix iga má̱j nimitznekij, amejwa̱n má̱j alí̱n anne̱nekij?
47012016	Amejwa̱n ankimatij iga ayá̱' nikneki ximoyo̱lmikti̱ka̱n iga xine̱makaka̱n tomi̱n. Malej ono' sekin yej kijtowaj iga nikyokachij iga nimitzma̱wetzi̱ltijkej ipan trampa.
47012017	E' nej ayá̱' nimitzkajkayajkej kua̱' nimitzti̱tanilijkej tokni̱mej.
47012018	Tito niktajtanilij iga mamitzpaxa̱lowili̱tij wa̱n se' tokni̱n. ¿Ix mitzkajkayajkej Tito iga mamitzki̱xtili̱ka̱n tomi̱n? Amejwa̱n ankimatij iga Tito wa̱n nej sansé̱ iga ninejnemij iwá̱n iga nitajla̱mikij.
47012019	Anka amejwa̱n ankijtowaj iga nejamej nemi nimotajtowiliáj anmo‑i̱xtaj, ayéj ijkó̱n, ma̱jwa' nemi nitajtowaj iyi̱xtaj Dios ken yej itátkipa Cristo. Nokni̱mej, nochi yej nikchijkej, nikchijkej iga manimitzpale̱wi̱ka̱n iga má̱j ximoconfia̱ro̱ka̱n ipan Cristo.
47012020	Nimoyo̱lmiktiá iga kua̱' nia̱j nimitzitatij, anka ayá̱' nimitzasitij ken nej niknekiá, anka amejwa̱n ayá̱' no̱ anne‑itaskej ken amejwa̱n ankinekij. Nimajmawi iga nimitzasitij anka anmokuejkuesojtoskej, o anka anmo‑i̱xitztoskej, ankuejkuesitoskej, anmoyojyokatijtoskej, anmo‑ijistakawijtoskej, anmopo̱pojtoskej, anmoweyimatitoskej wa̱n ayá̱' tamelá̱ amonoskej.
47012021	No̱ nimoyo̱lmiktiá iga kua̱' sej nimitzpaxa̱lowili̱tij, anka noDio̱s kichi̱was iga manipi̱na̱wa iwá̱n nicho̱kas iga mia' de amejamej aya̱'san ankikajte̱waj yej ikyay ankichijtiwa̱lkej yej aye̱kti, ma̱jsan anmote̱kaj wa̱n yej ayá̱' íwa̱n anna̱miktitokej. Ankichi̱waj iyi̱xtaj tokni̱wa̱n yej aye̱kti este ay' ampi̱na̱waj.
47013001	Iga nia̱j sej nimitzitatij, masis e̱yi ve̱jya iga nimitzpaxa̱lowiliáj. Xikejla̱mikika̱n ken kijtowa itájto̱l toTe̱ko: Iga agaj mamote̱lwi, kineki ompa maono o̱me o e̱yi yej makijto̱ka̱n iga kitakej yej ayompa mochij.
47013002	Iga sej nimitzpaxa̱lowili̱to̱yaj nimitzno̱no̱tzkej iga ayá̱' nia nimitzcho̱kili̱tij amejwa̱n wa̱n sekin siga ayá̱' ankikajte̱waj iga ankichi̱waj yej aye̱kti. Malej wejka iná̱n nono', sej nimitzno̱no̱tzaj ken kua̱' nono' amote̱noj.
47013003	Amejwa̱n ankinekij xikitaka̱n siga kua̱' nej nitajtowa, melá̱' iga Cristo ne̱tajto̱lmaka. Cristo ayéj iga awel mitzchi̱wiliáj tejté̱ iga mamitzcastiga̱ro̱ka̱n, sino que ipan amejwa̱n mone̱xtiá iga kipiá poder.
47013004	Melá̱' iga kua̱' kiclava̱rojkej Cristo ipan cruz, ayá̱' katka tajpalej, e' iná̱n isato' iga ipode̱r Dios. Ijko̱nsan no̱ ken onoya Cristo, nejamej ayá̱' nitajpalejkej, e' iga nise̱titokej wa̱n Cristo, nisatoskej iga ipode̱r Dios iga manimitzpale̱wi̱ka̱n amejwa̱n.
47013005	Améjwa̱nsan ximomachi̱li̱ka̱n siga anmoconfia̱rojtokej ipan toTe̱ko. ¿Ix ayá̱' ankimatij iga ipan amejwa̱n ono' Jesucristo? Siga ayá̱' anmomela'confia̱rojtokej ipan Cristo, ijkó̱n sí anmopojpolójkeja.
47013006	Nejamej nikijtowaj iga ankimela'matij iga nejamej ayá̱' nemi nimoma̱polowaj.
47013007	Iwá̱n niktajtaniliáj Dios iga amejwa̱n iga amo xikchi̱waka̱n nité̱ yej aye̱kti. Ayéj iga nejamej manimone̱xtika̱n iga niye̱'nemij, sino que iga amejwa̱n xikchi̱waka̱n yej ye̱kti, malej iga mane̱si iga nejamej aniwelitiakej.
47013008	Nejamej awel nikchi̱waj tejté̱ yej kitzakuiliá iga mamokaki itájto̱l toTe̱ko, welsan nikchi̱waj tejté̱ iga mapi̱wi itájto̱l toTe̱ko yej mela'cie̱rtoj.
47013009	Inó̱n iga, si amejwa̱n má̱j antajpalejkej, nejamej nipa̱kij iga ayá̱' nitajpalejkej. Iwá̱n ni‑ora̱dowaj iga má̱j xiye̱'nemika̱n ipan iyojwi Cristo.
47013010	Nimitzijkuilowiliáj iní̱n a̱ma' kua̱' aya nia nimitzitatij iga weljo' ximoyo̱lpataka̱n, ijkó̱n kua̱' nasis ayá̱' nimitzajajwaskej. Dios ne̱má' iga manimanda̱ro iga manimitzpale̱wi̱ka̱n ayéj iga manimitzpolo̱ka̱n.
47013011	Ino̱nsan nimitzijliáj nokni̱wa̱n iga nimonawatiá iwá̱n amejwa̱n. Nimitztajtaniliáj iga xipa̱ktoka̱n, xikchi̱waka̱n iga má̱j xiye̱'nemika̱n, se̱san amoa̱lmajmej wa̱n sekin, iwá̱n xonoka̱n tamelá̱, iwá̱n Dios yej te̱poxneki onos wa̱n amejwa̱n.
47013012	Ximopipitzo̱ka̱n iga ximosaluda̱ro̱ka̱n ken Dios kiye̱'ita.
47013013	Nochi tokni̱wa̱n yej kitokaj Cristo mitzejla̱mikij.
47013014	ToTe̱ko Jesucristo mamitzcho̱kili̱ka̱n, Dios mamitznekika̱n iwá̱n iyEspí̱ritoj maono wa̱n amejwa̱n. Ijkó̱nyawa'.
48001001	Nej, niPablo, yej itati̱tan Jesucristo. Ne̱tapejpen Jesucristo iwá̱n Dios yej toTaj yej ki‑ojpa‑ixitij Jesús ka̱n miktoya. Ayá̱' ne̱tapejpen niga ne̱ti̱tan ta̱ga' iga iní̱n tekipáno̱l.
48001002	Nej iwá̱n nochi tokni̱wa̱n yej kitokaj Jesucristo yej nij íwa̱n nonokej, nimitzijkuilowiliáj iní̱n a̱ma' amejwa̱n yej ankitokaj Jesucristo yej amonokej ipan estado de Galacia.
48001003	Dios yej toTaj iwá̱n toTe̱ko Jesucristo mamitzmakaka̱n yej ye̱kti iga xonoka̱n tamelá̱.
48001004	Jesucristo kichij ken kine' Dios yej toTaj wa̱n mote̱má' iga mi' iga totechko, iga mate̱ma̱nawi iga ay'ya matikchi̱waka̱n yej aye̱kti ken kitekichi̱waj yej onokej iná̱n ipan iní̱n ta̱jli.
48001005	¡Nochipa mamoweyimati̱lti Dios! Ijkó̱nyawa'.
48001006	Anikojasi te íga amejwa̱n nimani̱nsan ankikajtéjkeja Dios yej mitzno̱tzkej iga Cristo mitzcho̱kiliáj, iwá̱n nemi ankitokaj sé'paya tamachtilis yejki' tama̱nawiá.
48001007	Ayéj iga ono' se' ye̱'noti̱ciaj yej tama̱nawiá. Nimitzijliáj iní̱n iga ono' sekin yej mitzkuejkuesowaj iwá̱n kipatasnekij ye̱'noti̱ciaj de Cristo yej te̱ma̱nawiá.
48001008	E' siga agaj mitzpowiliáj sé'paya ye̱'noti̱ciaj ayéj ken yej nimitzpowilijkej, inó̱n Dios makikno̱chi̱wa nochipa, até̱ kichij siga manimitzpowili̱ka̱n nejame̱n o se̱ ángel yej wi̱' ipan cielo.
48001009	Ken nikíjtoja sej, iná̱n sej nikijtowa: A̱'san ne̱si mitzpowiliáj sé'paya ye̱'noti̱ciaj, ayéj ken nimitzpowilijkej, inó̱n Dios kikno̱chi̱was ka̱n tawewelkato'.
48001010	Kua̱' nikijtowa iní̱n, ¿ix iga mane̱ye̱'itaka̱n o iga mane̱ye̱'ita Dios? Ayá̱' nikneki mane̱ye̱'itaka̱n. Siga niknéki‑o' mane̱ye̱'ita la gente, nej ayo' katka nikchi̱waya ken ne̱tekimaka Cristo.
48001011	Xikmatika̱n nokni̱wa̱n iga ye̱'noti̱ciaj yej tama̱nawiá yej nikpowa, ayéj tájto̱l yej kejlánkejpa tajta̱ga';
48001012	iga nej ayá̱' ne̱machtij se̱ ta̱ga', niga agaj ne̱ne̱xtilij, ma̱jwa' Jesucristo ima̱tika ne̱ne̱xtilij.
48001013	Amejwa̱n ankimátija ken iga ninemiá kua̱' nikchi̱waya ken tane̱xtiliáj judiyojmej. Amejwa̱n ankimatij ken iga poxsan nikuejkuesitinemiá kua̱' nikte̱mowa̱ya yej kitokaj Dios iga manikpolo̱ka̱n.
48001014	Wa̱n nej má̱j nikchij nochi ken tane̱xtiliáj judiyojmej que sekin yej íkua̱'san nimoskaltijkej. Nej nokta yej má̱j nikchijtoya ken tamachtia̱yaj no‑ikyapatajwe̱wetkej.
48001015	E' Dios ne̱tapejpen este kua̱' ne̱talaxwíjtogo' noye̱' iwá̱n ne̱no̱tza' iga ne̱poxcho̱kilij. Iwá̱n kua̱' yéj ijkó̱n kine',
48001016	nej ne̱ne̱xtilij iPiltzi̱n iga manikpowa itájto̱l yej tama̱nawiá, manikpowili yej ayéj judiyojmej. Wa̱n kua̱' iní̱n mochij, ayá̱' niájkiya niktajtanito agaj,
48001017	niga niajki Jerusalén iga manikitatij yej achto Cristo kiti̱tan kua̱' aya ne̱no̱tza. Ma̱jwa' niajki ipan íta̱l Arabia, iwá̱n niajki sej a̱ltepe̱' Damasco.
48001018	Ayá̱' niajki Jerusalén este que panoj e̱yi año; iwá̱n ompa niki̱xmati' Pedro, iwá̱n quince días nisen‑onoyaj íwa̱n.
48001019	E' ayá̱' nikita' sekin iyapo̱stolejmej Jesús, petz Jacobo yej iyikni̱n toTe̱ko Jesús.
48001020	Iní̱n yej nemi nimitzijkuilowiliáj, nimitznojma‑ijliáj iyi̱xtaj Dios iga ayá̱' nemi nimitzkajkaya̱waj.
48001021	Má̱j má̱j niajki ipan íta̱l estado de Siria iwá̱n estado de Cilicia.
48001022	Iwá̱n tokni̱wa̱n yej kitokaj Cristo yej onokej ipan íta̱l Judea aya ne‑i̱xmatiáj,
48001023	san kikakiáj iga kijtowaj: “Yej ikya te̱te̱mowa̱ya iga te‑ikno̱chi̱wa, iná̱n kipojtinemi ye̱'noti̱ciaj yej ikya kinekiá mapoliwi.”
48001024	Iwá̱n kiweyimati̱ltia̱yaj Dios iga ne̱yo̱lpata'.
48002001	Kua̱' panoj catorce año, sej niajki Jerusalén iwá̱n Bernabé iwá̱n nikui̱ga' no̱ Tito.
48002002	Niajki iga Dios ne̱ne̱xtilij iga maniá ompiga. Ompa Jerusalén, nimonechkojkej wa̱n sekin yej momati iga kimachtia̱yaj yej kitokaj Jesús. Nimonechkojkej noyokámejsan, wa̱n nikijlijkej nokta ken iga nikpowa ye̱'noti̱ciaj yej tama̱nawiá yej nikpowiliá yej ayéj judiyojmej wa̱n yejamej ne̱tajto̱lkuikej. Ijkó̱n nikchij iga amo agaj makijto iga bá̱ldejsan tekipáno̱l yej nikchij wa̱n yej nikchijto'.
48002003	E' yejamej ayá̱' kitekimakakej iga mamocircuncida̱ro Tito malej iga ayéj judío. Tito no̱ nemiá nowa̱n.
48002004	De iní̱n nitajtojkej iga sekin yej mopajpantiáj iga kitokaj Cristo, ichtakakalakkej ka̱n nonoyaj, wa̱n kinekiáj iga Tito mamocircuncida̱ro. Ini̱mej kalakkej iga tapi̱piáj, iga makitaka̱n ken iga Cristo Jesús te̱ma̱nawiá iga ay'ya te‑ilpitokej iley Moisés. Yejame̱n kinekiáj sej mate̱chi̱waka̱n ken escla̱vojmej iga matikchi̱waka̱n nochi yej kijtowa la ley.
48002005	E' ni alí̱n ayá̱' niktajto̱lkui̱lijkej iga niknekikej iga mela'ye̱'noti̱ciaj yej mitzma̱nawiáj nochipa maono wa̱n amejwa̱n.
48002006	Wa̱n yej ki̱xmatij iga tayaka̱ntokej, ayá̱' ne‑ijlijkej iga manikpata ken iga nikpowa ye̱'noti̱ciaj. Malej iga ayá̱' nikmatisneki te̱ iteki in yejamej, iga Dios ayá̱' se̱san má̱j kiye̱'ita.
48002007	Ma̱jwa' yejamej até̱ ne‑ijlijkej iga kitakej Dios ne̱má' notekipáno̱l iga manikpowili ye̱'noti̱ciaj yej ayéj judiyojmej, kensan Dios kitekimá' Pedro iga makipowili judiyojmej.
48002008	Iga ino̱nsan Dios yej kiti̱tan Pedro iga makipowili ye̱'noti̱ciaj yej judiyojmej, nej no̱ ne̱ti̱tan iga manikpowili yej ayéj judiyojmej.
48002009	Jacobo, Pedro iwá̱n Juan yej má̱j tayaka̱ntokej, kitakej iga Dios ne̱má' iní̱n tekipáno̱l, inó̱n iga ne̱ma̱ki̱tzkijkej nej iwá̱n Bernabé. Iní̱n kichijkej iga mane̱si iga ne̱ye̱'itakej, iga mane̱si iga no̱ kiye̱'itaj iga mania̱ka̱n manitekipano̱tij ka̱n onokej yej ayéj judiyojmej, mie̱j yejamej yawij tekipano̱tij wa̱n judiyojmej.
48002010	Ne̱tajtanilíjkejsan iga manikpale̱wi̱ka̱n yej amotapialiáj, inó̱n nokta yej nochipa nikchijtiwi̱'.
48002011	E' kua̱' Pedro asi' ipan weyi‑a̱ltepe̱' Antioquía, nikiji̱xko‑ijlij iga ayompa kichijtoya.
48002012	Achto Pedro takua̱ya iwá̱n yej ayéj judiyojmej, e' kua̱' asikej sekin yej kiti̱tan Jacobo, Pedro moyokatij wa̱n ayo' takua̱ya iwa̱mej, iga kimajmawilia̱ya ino̱mej judiyojmej.
48002013	Iwá̱n sekin judiyojmej yej kitokaj Cristo kichijkej ken kichij Pedro malej iga kimatij iga ayompa. Este Bernabé no̱ kichij ken yejamej iga atakua̱ya wa̱n yej ayéj judiyojmej.
48002014	Kua̱' nikita' iga yejamej ayá̱' nemi kichi̱waj ken tatekimaka mela'ye̱'noti̱ciaj yej tama̱nawiá, nikijlij Pedro iyi̱xtaj nochi: “Ken tej tijudiyoj, iwá̱n atikchijtoya ken tatekimaka iley Moisés; ¿te iga tikne̱xtiliá yej ayéj judiyojmej iga makichi̱waka̱n yej judiyojmej kitekichi̱waj?”
48002015	Tejamej totékiya iga tijudiyojmej, iwá̱n tikijtowaj iga ayá̱' tikchi̱waj yej aye̱kti ken kichi̱waj yej ayéj judiyojmej.
48002016	Tikmatij iga ayagaj wel ye̱'onos iyi̱xtaj Dios iga kichi̱wa ken tatekimaka iley Moisés. Wel tiye̱'onoj iyi̱xtaj Dios iga timoconfia̱rowaj ipan Jesucristo. Inó̱n iga no̱ tejamej timoconfia̱rojkej ipan Jesucristo iga matiye̱'onoka̱n iyi̱xtaj Dios iga timoconfia̱rówajsan, ayéj iga tikchi̱waj ken tatekimaka la ley. Iga ayagaj wel ye̱'ono iyi̱xtaj Dios iga kichí̱wasan ken tatekimaka la ley.
48002017	Iná̱n siga tiknekij matiye̱'onoka̱n iyi̱xtaj Dios iga timoconfia̱rowaj ipan Cristo, wa̱n timomakaj de cuenta iga tejamej no̱ tikchi̱waj yej aye̱kti, inó̱n ayá̱' kijto̱jneki iga Cristo te̱chi̱waltiáj yej aye̱kti. ¡Ayéj ijkó̱n!
48002018	Siga nikijtowa iga la ley ayá̱' ne̱pale̱wiá iwá̱n sej nimoconfia̱rowa iga wel nikchi̱wa ken la ley tatekimaka, iga ijkó̱n nikchi̱wa nokta yej aye̱kti.
48002019	Kua̱' nikchi̱wasnekiá ken la ley kijtowa, nikita' iga awel nikchi̱wa ken Dios kiye̱'ita. Wa̱n iyi̱xtaj la ley nimigui', iga wel manono iga Dios.
48002020	Nej nimígui'ya pan cruz wa̱n Cristo; inó̱n iga ayo' nej in yej nisato', Cristo isato' nopan, iwá̱n iná̱n iga nono', nono' iga nimoconfia̱rowa ipan iPiltzi̱n Dios yej ne̱negui' iwá̱n migui' iga nej.
48002021	Dios te̱poxcho̱kiliá malej iga ayá̱' teajasi iwá̱n awel niktepo'maka, wa̱n siga agaj wel ye̱'ono iyi̱xtaj Dios iga kichí̱wasan ken kijtowa la ley, bá̱ldejsanwa' migui' Cristo.
48003001	¡Amejwa̱n yej ancha̱ntitokej Galacia, ni alí̱n ayá̱' anye̱'tajla̱ntokej! ¿A̱'yéj mitzkajkayajkej iga amo xikchi̱waka̱n ken kijtowa ye̱'noti̱ciaj? Kua̱' nimitzpowilijkej ye̱'noti̱ciaj nimitznojma‑ijlijkej ken iga kimiktijkej Jesucristo ipan cruz, ankentende̱rojkej ken kua̱' katka amonoyaj kua̱' mochij.
48003002	Ta' xine‑ijli̱ka̱n iní̱n: ¿Ix Dios mitzmakakej iyEspí̱ritoj iga ankichi̱waj ken tatekimaka iley Moisés, o iga ankicre̱dojkej kua̱' ankikakikej ye̱'noti̱ciaj?
48003003	¿Te iga ayá̱' anye̱'tajla̱ntokej? Kua̱' ampe̱wakej iga ankitokaj Cristo, mitzpale̱wijkej iyEspí̱ritoj Dios, ¿iná̱n ix ankinekij amosé̱ltisan xikchi̱waka̱n ken kineki Cristo?
48003004	¿Ix bá̱ldejsan ankijyo̱wijkej iga mitzikno̱chijkej iga ankitokaj Cristo? Masej amo katka bá̱ldejsan.
48003005	Kua̱' Dios mitzmakaj iyEspí̱ritoj iwá̱n kichi̱wa ipan amejwa̱n yej ayi̱'pa mo‑ita, ¿te iga kichi̱wa? Ayá̱' kichi̱wa iga amejwa̱n ankichi̱waj ken la ley tatekimaka, sino que iga ankicre̱dowaj ye̱'noti̱ciaj yej ankikakikej.
48003006	Xikejla̱mikika̱n iga Abraham moconfia̱roj ipan Dios, iwá̱n iga moconfia̱roj, inó̱n iga Dios kita' ken yej ayá̱' kichij yej aye̱kti.
48003007	Inó̱n iga amejwa̱n xikmatika̱n iga yej moconfia̱rowaj ipan Dios, inó̱mejwa' in ipilowa̱n Abraham.
48003008	Wa̱n Dios kijtowa ka̱n ijkuilijto' itájto̱l iga kiye̱'itas yej ayéj judiyojmej iga moconfia̱rowaj ipan yéj; ikyay ijkí̱n kijlij Abraham iní̱n ye̱'noti̱ciaj: “Iga tej nochi gente ipan ta̱jli yawij ye̱'onotij.”
48003009	Ijkó̱n iga yej moconfia̱rowaj ipan Dios, Dios kichi̱was iga maye̱'onoka̱n ijkó̱n kensan Abraham ye̱'onoya iga moconfia̱roj ipan Dios.
48003010	Yej moconfia̱rowaj iga wel kichi̱waj ken tatekimaka iley Moisés, Dios kikno̱chi̱was iga itájto̱l kijtowa: “Yej ayá̱' kichi̱wa nochi ken tatekimaka iley Moisés, inó̱n Dios kikno̱chi̱was.”
48003011	Xikmela'matika̱n iga ayagaj ye̱'onos iyi̱xtaj Dios iga kichi̱wa ken tatekimaka la ley; itájto̱l Dios kijtowa: “Yej moconfia̱rowa ipan Dios, Dios kiye̱'ita iwá̱n yawi onoti nochipa wa̱n yéj.”
48003012	Yej kitoka iley Moisés, nochipa makichi̱wa ken tatekimaka inó̱n ley, ayéj iga moconfia̱rowa ipan Dios. Iga itájto̱l Dios kijtowa: “Siga tikneki iga nochipa xono, xikchi̱wa nochi yej tatekimaka iley Moisés.”
48003013	Malej iga tejamej awel tikchi̱waj nochi ken tatekimaka iley Moisés, Cristo te̱ma̱nawij kua̱' mi' ipan cruz; kikno̱chijkej totechko. Ken ijkuilijto' ipan itájto̱l Dios: “Yej miki pi̱pilójto'pa ipan kuawi', inó̱n tokni̱n, Dios kiye̱'ita iga kikno̱chijkej.”
48003014	Mi' Cristo iga Dios makichi̱wa iga wel maye̱'onoka̱n yej ayéj judiyojmej, ijkó̱n ken kijlij Abraham. Iwá̱n tonochi̱n iga timoconfia̱rowaj ipan Cristo Jesús wel matikpiaka̱n iyEspí̱ritoj Dios yej kijtoj iga te̱makas.
48003015	Nokni̱wa̱n, nia nimitzne̱xtili̱tij ka̱n ximi̱xkui̱ti̱ka̱n ipan yej kichi̱waj tokni̱wa̱n: Kua̱' se̱ ta̱ga' motajto̱ltiá iwá̱n agaj iwá̱n kichi̱waj se̱ a̱ma' ka̱n ne̱si iga motajto̱ltíjkeja iwá̱n kifirma̱rowaj, ayagaj wel kijtowa iga amo mamochi̱wa niga wel kita̱liliá se' tájto̱l.
48003016	Puej Dios kijlij Abraham iwá̱n ipiltzi̱n ipilówa̱mpa iga kimakas yej ye̱kti. Ka̱n ijkuilijto' ayá̱' kijtowa iga “ipilowa̱n ipilówa̱mpa” kenkua̱' nemi kijliá mia' gente, sino que kijtowa: “ipiltzi̱n ipilówa̱mpa”, inó̱n kijto̱jneki se̱san, ino̱nwa' Cristo.
48003017	Ini̱nwa' in yej nikijto̱jneki: Dios motajto̱ltij iwá̱n Abraham iwá̱n Dios kijtoj iga kichi̱was ken motajto̱ltijkej. Inó̱n iga iley Moisés, yej wa̱laj kua̱' pánoja cuatrocientos treinta años, awel kijtowa iga ómpaya matami ken iga motajto̱ltijkej. Siga ijkó̱n, bá̱ldejsan yej Dios kijtoj iga kichi̱was.
48003018	Siga Dios te̱maka yej pox ye̱kti iga tikchí̱wajsan ken tatekimaka iley Moisés, ayéj katka iga matimoconfia̱ro̱ka̱n ipan yej Dios kijtoj. E' yej Dios kimá' Abraham, kimá' iga kijlij iga kimakas, ayéj iga Abraham kitá̱nijpa.
48003019	Iwá̱n ¿téjastaj in iley Moisés? Inó̱n kimakakej iga mane̱si iga mochi̱wa yej aye̱kti. Inó̱n ley tami' este que wa̱laj inó̱n “iPiltzi̱n” yej Dios kijtoj iga wi̱'. Dios kimá' inó̱n ley a̱ngelejmej iga yejame̱n makimakaka̱n Moisés, wa̱n Moisés kimá' judiyojmej.
48003020	E' kua̱' Dios kijlij Abraham yej kimakas, Dios akite̱moj agaj iga makipowili iga ima̱tika nokta kijlij. Dios se̱san wa̱n wel kichi̱wa isé̱ltisan ken kineki.
48003021	¿In iní̱n ix kijto̱jneki iga iley Moisés ono' ico̱ntraj yej Dios kijtoj iga kichi̱was? Ayéj ijkó̱n. E' siga Dios te̱makaka se̱ ley yej wel kichi̱wa iga matonoka̱n, ijkó̱n wel tiye̱'onoyaj iyi̱xtaj Dios iga san tikchi̱waj yej tatekimaka la ley.
48003022	E' ijkuilijto' ipan itájto̱l Dios iga nochi gente ilpito' iga kichijto' yej aye̱kti; ijkó̱n iga petz yej kicre̱dowa ipan Jesucristo wel makipiá yej Dios kijtoj iga tamakas.
48003023	Kua̱' aya wi̱' yej ípan timoconfia̱rowaj, kenkua̱' te‑ilpitoya la ley, tikchi̱xtoyaj iga matiki̱xmatika̱n yej ípan matimoconfia̱ro̱ka̱n.
48003024	La ley ken se̱ yej teojmá' iga te̱wi̱ga' ka̱n ono' Cristo, iga mate̱ye̱'ita Dios iga timoconfia̱rówajsan ipan Jesucristo.
48003025	E' iná̱n iga ási'ya yej ípan timoconfia̱rowaj, ayo' teojmaka la ley.
48003026	Iga anmoconfia̱rowaj ipan Cristo Jesús, amejwa̱n nochi ipilowa̱n Dios.
48003027	Nochi amejwa̱n anmose̱tilijkej iwá̱n Cristo iga anmobautiza̱rojkej. Iná̱n annémija wa̱n Cristo kenkua̱' yéj amotzótzol.
48003028	Até̱ kichij siga se̱ judío o yej ayéj, esclavo o yej ayéj, ta̱ga' o siwa̱'; iga anse̱titokej iwá̱n Cristo Jesús, kenkua̱' se̱san amonokej.
48003029	Siga amejwa̱n itatki Cristo, amejwa̱n ipilowa̱n ipilówa̱mpa Abraham, iwá̱n amotatki no̱ mochi̱was yej Dios kijlij Abraham iga kimakas.
48004001	Iní̱n yej nikijto̱jneki: Mie̱j aya yo̱lej se̱ te̱piltzi̱n yej kimakaskej nochi iga itatkiijyas, ne̱si ken se̱ na̱mo̱ltekipanowa̱ni yej ono' icha̱n malej iga yéj nochi itatki.
48004002	Ono' yej kiskaltiá inó̱n te̱piltzi̱n iwá̱n ono' yej kita nochi yej itatki, este kua̱' kijto̱j itaj iga kimakas yej kikuis.
48004003	Ijko̱nsan no̱ tejamej, kua̱' aya tiki̱xmatiáj Cristo, ken kua̱' aya tiyo̱lejkej, tikchijtoyaj ken kitekimakaj yej kitokaj yej ayéj mela'dio̱smej.
48004004	E' kua̱' asi' tiempo yej Dios kijtoj, kiti̱tan iPiltzi̱n, yej onoko ipan se̱ siwa̱' iwá̱n kichij ken tatekimaka iley Moisés.
48004005	Wa̱laj iga te̱xitomako ka̱n te̱tekimakatoya la ley, iga Dios mateo̱mema̱wi ken ipilowa̱n.
48004006	Iwá̱n iná̱n iga amejamej ipilówa̱nya Dios, kiti̱tan iPiltzi̱n iyEspí̱ritoj ipan amoa̱lmajmej; iwá̱n iga iyEspí̱ritoj wel tikijliáj Dios: “¡TinoTaj, noPáj!”
48004007	Iná̱n iga tej ipiltzi̱n Dios, iná̱n ayo' mitztekimaka la ley. Iwá̱n iga tej ipiltzi̱n Dios, yawi mitzmakati yej pox ye̱kti iga ticre̱dowa ipan Cristo.
48004008	E' kua̱' amejwa̱n aya anki̱xmatiáj Dios, an‑ilpitoyaj iga ankitokayaj yej ayéj mela'dio̱smej.
48004009	Iná̱n iga anki̱xmatij Dios, o matikijto̱ka̱n, Dios mitzi̱xmatij amejwa̱n, ¿te iga sejo' anmoconfia̱ro̱jnekij ipan yej ayéj mela'dio̱smej yej awel te̱ kichi̱waj iwá̱n anmote̱makaj iga mamitzilpitoka̱n iga ankitokasnekij sej?
48004010	Ankinekij iga Dios mamitzye̱'itaka̱n iga té̱ ankichi̱waj ipan sekin día, meses, fecha iwá̱n año.
48004011	Nimajmawi iga bá̱ldejsan nochi yej nimitzmachtijkej.
48004012	Nokni̱wa̱n, nimitzijliáj iga ximochi̱waka̱n ken nej, iga nej no̱ nimochij ken amejwa̱n iga ayo' ne̱tekimakato' la ley. Amejwa̱n ayá̱' annechi̱wilijkej nité̱ yej aye̱kti.
48004013	Ankimátija, kua̱' achto nimitzpowilijkej ye̱'noti̱ciaj yej tama̱nawiá, nika̱wi' wa̱n amejwa̱n iga aye̱kti nikmachi̱lia̱ya.
48004014	Iwá̱n iga aye̱kti nikmachi̱lia̱ya, amejwa̱n wel katka ayá̱' anne̱ye̱'itayaj, e' malej ijkó̱n amejwa̱n ayá̱' anne̱pi̱najtijkej niga anne̱semakakej. Ma̱jwa' anneo̱mema̱wijkej ken se̱ iyá̱ngel Dios; ken kua̱' nemi anko̱mema̱wiáj Jesucristo nokta.
48004015	¿Te iga iná̱n ayo' ampa̱kij? Wel nikijtowa iní̱n iga nimitztajtowiliáj, siga wel katka este anne̱makayaj amoyi̱x.
48004016	Iwá̱n iná̱n, ¿ix anne‑ijíyaja iga nimitzijlijkej yej ompay nokta?
48004017	Yej kinekij iga xikchi̱waka̱n ken tatekimaka iley Moisés, ayéj iga mitzye̱'ojmakaj. Yejamej kinekij mamitzyokati̱ka̱n iwá̱n nejamej, iwá̱n yejámejsan xikye̱'itaka̱n.
48004018	Ye̱kti iga xiknekika̱n iga xikpale̱wi̱ka̱n sekin, siga yej ankichi̱wiliáj nokta yej ye̱kti, e' xikchi̱waka̱n nochipa, ayéj kua̱'san nono' amowa̱n.
48004019	Amejwa̱n yej nimitznekij ken nokta annopilowa̱n, sej nimokno̱chijto' iga amejwa̱n, ken tikita se̱ te̱ye̱' kua̱' kualo̱to' iga taonoltiá; iwá̱n ijkó̱n nia nimokno̱chijtoti este que xikmela'tokaka̱n Cristo.
48004020	¡Niknekiskia̱ya magui' sémiya nokta manono amowa̱n iga manimitztzojtzope̱li'no̱tzaka̱n, puej ayo' nikmati te̱ nikchi̱wa wa̱n amejwa̱n!
48004021	Amejwa̱n yej ankichi̱wasnekij ken tatekimaka iley Moisés, xine‑ijli̱ka̱n iní̱n: ¿Ix ayí̱' ankikakikej ken kijtowa inó̱n ley?
48004022	Kijtowa iga Abraham kipiá' o̱me isiwa̱', se̱ yej imela'siwa̱' yej ito̱ka̱' Sara, iwá̱n se' yej isirvie̱ntaj Sara yej ito̱ka̱' Agar. Sejsé̱ isiwa̱' kita' se̱ ipiltzi̱n.
48004023	E' ipiltzi̱n sirvienta onoko iga ta̱ga' kine', mie̱j ipiltzi̱n yej ayéj sirvienta onoko iga mochij yej kijtoj Dios.
48004024	Iní̱n ta̱tapowalis ka̱n mami̱xkui̱tilo. Ino̱mej o̱me siwa̱tkej kijto̱jneki o̱me pacto yej Dios kichij. Se̱ de inó̱n pacto mochij ipan tepe̱' Sinaí, iwá̱n inó̱n te̱ne̱xtiliá de Agar; nochi ipilowa̱n Agar onoj iga escla̱vojmej iga kipiáj ite̱ko yej la ley.
48004025	Agar kijto̱jneki inó̱n tepe̱' yej ito̱ka̱' Sinaí yej ono' Arabia, inó̱n kijto̱jneki Jerusalén yej iná̱n ono' ipan ta̱jli, iga yej ompa cha̱ntitokej wa̱n ipilowa̱n kitekimakatokej iley Moisés.
48004026	E' Sara kijto̱jneki se' Jerusalén yej ono' ajko ipan cielo, ino̱nwa' ayéj esclava, iwá̱n tejamej ipilowa̱n.
48004027	Iga itájto̱l Dios kijtowa: Xipa̱ki tej siwa̱' yej ayá̱' tipilowa; xitzajtzi iga tipa̱ki, tej yej ayí̱' tipilkualo. Iga siwa̱' yej kikajtejkej yawi kipiati má̱j ipilowa̱n, má̱j que inó̱n siwa̱' yej we̱wejyoj.
48004028	Nokni̱wa̱n, tejamej ken tikita Isaac yej ipiltzi̱n Sara; tejamej te̱pilowa̱n yej Dios kijtoj iga onoskej.
48004029	E' ijkó̱n ken ikya ipiltzi̱n Agar, yej onoko iga ta̱ga' kine', kikno̱chij ipiltzi̱n Sara, yej onoko iga kine' iyEspí̱ritoj Dios; ijkó̱n no̱ iná̱n, yej kichi̱wasnekij ken tatekimaka iley Moisés, te‑ikno̱chi̱waj tejamej yej tonokej iga iyEspí̱ritoj Dios.
48004030	E', ¿te̱ kijtowa Dios ipan itájto̱l? Kijtowa: “Xiki̱xti esclava iwá̱n ipiltzi̱n, iga ipiltzi̱n esclava awel kikui yej itatkiijyas ipiltzi̱n yej ayéj esclava.”
48004031	Inó̱n iga nokni̱wa̱n, tejamej ayéj ken ipilowa̱n yej esclava yej kitekimakato' iley Moisés, ma̱jwa' tejamej ipilowa̱n yej ayéj esclava iga timoconfia̱rowaj ipan Cristo.
48005001	Cristo te̱xiton iga ayo' mate̱tekimakato la ley. Inó̱n iga xixitontoka̱n, iwá̱n ayo' ximote̱makaka̱n iga sej mamitztekimakatoka̱n la ley.
48005002	Ta' xine̱kakika̱n, nej niPablo, nimitzijliáj siga amejwa̱n anmocircuncida̱rowaj, ayá̱' mitzpale̱wiáj iga migui' Cristo.
48005003	Nimitzijliáj sej iga nochi yej mocircuncida̱rowa, yawi onoti iga makichi̱wa nochi ken tatekimaka iley Moisés.
48005004	Amejwa̱n yej ankijtowaj iga anye̱'onokej iyi̱xtaj Dios iga san ankichi̱waj ken tatekimaka la ley, anmoyokatijkej de Cristo iwá̱n ankikajtejkej Dios yej te̱cho̱kiliá.
48005005	E' iga nejamej, iyEspí̱ritoj Dios ne̱ne̱xtiliáj iga nejamej niawij niye̱'onotij iyi̱xtaj Dios iga nimoconfia̱rowaj ipan Cristo.
48005006	Siga tise̱titokej iwá̱n Cristo Jesús, até̱ kichij siga tonokej circuncida̱doj o ayá̱', monékisan iga matimoconfia̱ro̱ka̱n ipan Dios, iwá̱n siga timoconfia̱rowaj, tiknekískeja tokni̱wa̱n.
48005007	Amejwa̱n ómpaya ken ankichijtoyaj. ¿A̱'yéj mitzka̱waltijkej iga ayo' xikchi̱waka̱n ken kijtowa mela'ye̱'noti̱ciaj?
48005008	Ayéj Dios yej mitzka̱walti̱jnekij, iga Dios nokta yej mitzno̱tzaj.
48005009	Amo xike̱lka̱waka̱n iga “alí̱n levadura kiposa̱wayaltiá nochi tixti kua̱' mochi̱wa pan.” Ijkó̱n se̱ yej ayompa tamachtiá wel kichikoki̱xtiá komati tokni̱wa̱n.
48005010	Nej nimoconfia̱rowa ipan toTe̱ko iga amejwa̱n ankitokaskej ken nimitzmachtijkej, e' Dios yawi kicastiga̱ro̱ti yej mitzkuejkuesowaj, a̱'san ne̱sis.
48005011	Nokni̱wa̱n, siga nej katka manitatekimakátoo' iga mamocircuncida̱ro̱lo, judiyojmej ayá̱' ne‑ikno̱chi̱wayaj iwá̱n ayá̱' kikuejkuesowa̱yaj kua̱' kikakij iga nikpowa te iga Cristo migui' ipan cruz.
48005012	E' ino̱mej yej mitzkuejkuesojtinemij iga ximocircuncida̱ro̱ka̱n, ¡masejwa' nochi yejamej mamomela'tekíka̱nya!
48005013	Nokni̱wa̱n, Dios mitzno̱tzkej iga ayo' mamitztekimakatoka̱n la ley. Malej iga ijkó̱n, amo xikchi̱waka̱n ayompa kensan kineki amoa̱lmaj, ma̱jwa' ximosepampale̱wi̱ka̱n iga mane̱si iga anmonekij.
48005014	Iga nochi yej tatekimaka la ley wel mochi̱wa ipan iní̱n yej ijkí̱n kijtowa: “Xikneki mokni̱n kensan tej timoneki.”
48005015	Nimitzijliáj, siga anmotankuaj iwá̱n anmokuaj améjwa̱nsan, anyawij anmosepantami̱tij.
48005016	Iní̱n yej nimitzijliáj: Xinemika̱n ken kineki iyEspí̱ritoj Dios, iwá̱n amo xinemika̱n ayompa ken kineki amoa̱lmaj.
48005017	Iga nochi yej aye̱kti tikchi̱wasnekij, akiye̱'ita iyEspí̱ritoj Dios, iwá̱n iyEspí̱ritoj Dios akiye̱'ita yej aye̱kti tikchi̱wasnekij. Iyo̱mextimej ayá̱' moye̱'itaj, inó̱n iga amejamej awel ankichi̱waj yej ankinekij.
48005018	E' siga iyEspí̱ritoj Dios mitzojmakaj, ayo' mitztekimakatokej la ley.
48005019	Né̱sisan yej ayompa kichi̱waj ken kinekij iya̱lmajmej, ijkí̱n kichi̱waj: kochij wa̱n yej ayá̱' íwa̱n na̱miktitokej, kichi̱waj yej pox aye̱kti, este ayo' pi̱na̱waj iga ayompa kichi̱waj,
48005020	kiweyimatij i̱dolojmej, taachisa̱rowaj, ta‑ijiyaj, pox takuejkuesowaj, kikui̱li̱jnekij yej se' itatki, pox kuejkuesiwij, kinekij yejámejsan mamoye̱'chi̱waka̱n, moyojyokatiáj iwá̱n monechkowaj wa̱nsan yej moye̱'itaj,
48005021	ta‑i̱xitaj, tamiktiáj, senta̱wa̱naj ka̱n pox tajtakuaj iga ilwichi̱waj, iwá̱n kichi̱waj sékino' yej ijkó̱mpasan. Nimitzno̱no̱tzaj amejwa̱n kensan achto nimitzijlijkej, yej ijkó̱n kichi̱waj, ayá̱' wel kalakiskej ka̱n reina̱rowa Dios.
48005022	E' iyEspí̱ritoj Dios kichi̱wa ipan toa̱lmaj iga matimonekika̱n, matipa̱ktoka̱n, matonoka̱n tamelá̱, amo nimaní̱n matikuesiwika̱n, matite‑ijikni̱mej, matikye̱'chi̱wili̱ka̱n sekin, nochipa matikchi̱waka̱n ken tikijtowaj iga tikchi̱waskej,
48005023	matiyo̱ltzope̱likmej, iwá̱n matimoyo̱ltakua̱wili̱ka̱n kua̱' tikchi̱wasnekij yej aye̱kti. Ateyi nisé̱ ley yej tatekimaka iga amo matikchi̱waka̱n ijkí̱n.
48005024	Iwá̱n yej tiktokaj Jesucristo, tikmiktijkej ipan cruz nochi yej aye̱kti yej kichi̱wasneki toa̱lmaj.
48005025	Ya que iyEspí̱ritoj Dios kichij iga wel matiye̱'onoka̱n, matikchi̱waka̱n nochi ken te̱ne̱xtiliá.
48005026	Amo matimoweyimatika̱n, amo matimokuejkueso̱ka̱n niga matimosepan‑i̱xitaka̱n.
48006001	Nokni̱wa̱n, siga ankitaj agaj kichij yej aye̱kti, amejwa̱n yej má̱j ankimatij ken kineki iyEspí̱ritoj Dios, xikpale̱wi̱ka̱n iga sej maye̱'nemi. Tamelá̱ xikno̱tzaka̱n; amo ximoweyimatika̱n. Amo santá̱' tej no̱ tikchi̱wasnekis yej aye̱kti.
48006002	Ximosepampale̱wi̱ka̱n kua̱' ay'ya ankojasij ken ankichi̱waj ipan tejté̱ yej mitzyo̱lmiktijtokej. Iga ijkó̱n, ankichi̱waj ken tatekimaka iley Cristo.
48006003	Si agaj momachi̱liá iga kipiá itekiyo kua̱' ayéj te̱ iteki, inó̱n igá̱najsan mokajkaya̱wa.
48006004	Sejsé̱ ima̱tika mamo‑ita ken iga nemi, iwá̱n siga kita iga ómpaya ken kichijto', iyá̱lmajsan makimatito iga ye̱'ono'. E' amo makijto iga yéj má̱j ye̱'nemi que se'.
48006005	Puej sejsé̱ kimati te̱ tekipáno̱l Dios kimá' iga makichi̱wa.
48006006	Yej nemi momachtiá ipan itájto̱l Dios, yej quipiá, achi makimako̱kati itamachtia̱ni.
48006007	Amo ximokajkaya̱waka̱n: ayagaj wel kaja̱wilmati Dios. Yej kichi̱wiliá agaj tejté̱, inó̱n yawi mokuepati iyakapan.
48006008	Siga agaj kichi̱wa yej ajaye̱kti, iga inó̱n yej kichij yawi mela'poliwiti. E' yej kichi̱wa yej ye̱kti ken kineki iyEspí̱ritoj Dios, iyEspí̱ritoj Dios yawi kichi̱wati iga nochipa maono iyi̱xtaj Dios.
48006009	Inó̱n iga amo matisiawika̱n iga tikchi̱waj yej ye̱kti. Siga ayá̱' timosemakaskej, wi̱' día kua̱' te̱makaskej yej teajasi.
48006010	Inó̱n iga kua̱' wel, matikchi̱wili̱ka̱n yej ye̱kti nochi, iwá̱n inó̱n má̱j matikchi̱wili̱ka̱n tokni̱wa̱n yej no̱ moconfia̱rowaj ipan Cristo.
48006011	Ta' xikitaka̱n kejke̱'pa le̱trajwe̱wetkej nemi nimitzijkuilowiliáj noma̱tika.
48006012	Ino̱mej yej mitztekimakaj iga ximocircuncida̱ro̱ka̱n, kichi̱waj iga san makiye̱'itaka̱n, iwá̱n iga amo makijiyaka̱n iga kitokaj Cristo yej mi' pan cruz.
48006013	E' niga yej onokej circuncidado ayá̱' kichi̱waj nochi ken tatekimaka la ley. E' mitztekimakaj iga ximocircuncida̱ro̱ka̱n iga mamokichmatika̱n iga mitzchi̱waltijkej iga ximotekika̱n.
48006014	E' nej iga nité̱ yej nikchi̱wa ayá̱' nimoweyimati, petz nimoweyimati iga niktoka toTe̱ko Jesucristo yej mi' ipan cruz. Jesucristo mi' iga nej, ijkó̱n nochi yej ono' ipan iní̱n ta̱jli ay' ne̱yo̱ltila̱na ken kua̱' míkto'ya iwá̱n nej ken no̱ nimíkto'ya iga ay' nikchi̱wa ken mochi̱wa pan iní̱n ta̱jli.
48006015	Iga tise̱titokej iwá̱n Cristo Jesús, até̱ kichij siga timocircuncida̱rowaj o ayá̱', monékisan iga Dios mate̱yo̱lpata.
48006016	Dios makichi̱wa iga maonoka̱n tamelá̱ iwá̱n makicho̱kili̱ka̱n nochi yej kichi̱wa ken nemi nimitzijliáj, inó̱mejwa' nokta in ipilowa̱n Dios.
48006017	Iná̱n nike̱man anikneki agaj mane̱yo̱lmikti; ipan nokajlo̱' ne̱si notákal iga ne‑ikno̱chijkej iga niktoka toTe̱ko Jesús.
48006018	Nokni̱wa̱n, niktajtaniliá toTe̱ko Jesucristo iga makichi̱wa yej ye̱kti ipan amejwa̱n. Ijkó̱nyawa'.
49001001	Nej niPablo, iyapó̱stol Jesucristo, ken tikijtowaj, se̱ yej yéj kiti̱tan, iga Dios ijkó̱n kine'. Nimitzijkuilowiliáj iní̱n a̱ma' yej ankitokaj Dios iwá̱n ankicre̱dowaj Jesucristo yej ancha̱ntitokej a̱ltepe̱' Éfeso.
49001002	Dios yej toTaj iwá̱n toTe̱ko Jesucristo mamitzyo̱lchika̱waka̱n iwá̱n makichi̱waka̱n iga pan amoa̱lmaj xonoka̱n tamelá̱.
49001003	Matikweyimati̱lti̱ka̱n yej iDio̱s iwá̱n iTaj toTe̱ko Jesucristo iga Dios te̱ma'ya ipan toespí̱ritoj nochi yej ye̱kti yej ono' ipan cielo iga tise̱titokej iwá̱n Cristo.
49001004	Dios te̱tapejpen áchtosan, este kua̱' aya mochi̱waya iní̱n ta̱jli, iga matise̱titoka̱n iwá̱n Cristo, iga matimochi̱waka̱n de yéjpasan iwá̱n iga matikchijtoka̱n iyi̱xtaj yej yéj kineki.
49001005	Dios iga te̱poxnegui', kejla̱n este ikyay iga te̱tapejpen iwá̱n kiti̱tan Jesucristo iga matimochi̱waka̱n nokta ipilowa̱n, ijkó̱n Dios kiye̱'ita.
49001006	Dios poxsan te̱cho̱kilij iga teo̱mema̱wij iga yej kichij ipiltzi̱n yej poxsan kineki, ijkó̱n kajasi iga matikweyimati̱ltijtoka̱n.
49001007	Iga iyesyo Cristo kitoyaj kua̱' migui', te̱ma̱nawij iwá̱n tee̱lka̱wilij yej aye̱kti tikchijkej, inó̱n kichij iga te̱poxcho̱kilij.
49001008	Dios iga te̱poxneki, te̱mati̱ltij yej matikchi̱waka̱n iwá̱n iga matiki̱xmatika̱n iyojwi.
49001009	Te̱ne̱xtilij yej i̱ya̱ntoya, yej yéj kejla̱ntoya iga tejame̱n, ken yéj kiye̱'ita' iga ipan Cristo kine' mamochi̱wa.
49001010	Dios yawi kichi̱wati kua̱' yéj nokta kinekis iga kise̱tili̱tij nochi yej ono' ipan cielo iwá̱n yej ono' ipan ta̱jli iga Cristo makimanda̱ro.
49001011	Iwá̱n iga tise̱titokej wa̱n Cristo iná̱n timotapialiaja, iga Dios te̱má' yej yéj itatki, te̱tapejpentoyay iga Dios ijkó̱n nokta kejla̱ntoya, iga kichi̱wa ken yéj kiye̱'ita.
49001012	Ijkó̱n Dios kichij iga nejamej nijudiyojmej áchtosan maniksenta̱li̱ka̱n noa̱lmajmej pan Cristo iwá̱n manikweyimati̱lti̱ka̱n.
49001013	Amejwa̱n no̱ ankikakikej mela'ye̱'noti̱ciaj yej tasalva̱rowa iwá̱n ankicre̱dojkej Cristo. Dios mitzmakakej iyEspí̱rito Santo iga mané̱siya iga amejwa̱n itátkiya yéj, yej ikyay kijtoj iga yawi mitzmakatij.
49001014	Iga Dios te̱má' iyEspí̱ritoj, te̱ne̱xtiliá iga yéj yawi te̱makati ma̱jo' yej yéj itatki. Íkua̱' kisalva̱rowa nochi tokni̱wa̱n yej yejpa itatki iwá̱n nochi kiweyimati̱ltiáj.
49001015	Inó̱n iga nej, kua̱' nikagui' iga amejwa̱n anmoconfia̱rowaj ipan toTe̱ko Jesucristo iwá̱n anmonekij wa̱n yej kitokaj Dios,
49001016	ayá̱' nikajte̱wa iga nikmaka gracias Dios iga amejwa̱n. Nochipa nimitzejla̱mikij kua̱' nitajtowa wa̱n Dios.
49001017	Niktajtaniliá iDio̱s toTe̱ko Jesucristo, toTaj yej kipoxpiá poder, iga mamitzmakaka̱n iyEspí̱ritoj iga xikmatika̱n te̱ xikchi̱waka̱n iwá̱n xiki̱xmatika̱n má̱j Dios.
49001018	No̱ niktajtaniliá Dios iga mamitzta̱wi̱ka̱n pan amoa̱lmajmej iga xikmatika̱n te̱ iga mitzno̱tzkej, iwá̱n xikmatika̱n no̱ yej pox ye̱kti yej Dios yawi kimakati ino̱mej yej yéj itatki.
49001019	Nikneki xikmatika̱n iweyi poder yej akipiá ka̱n tanto', inó̱n te̱pale̱wiá kua̱' tiksenta̱lijtokej toa̱lmaj pan Cristo. Ini̱nsan iweyi poder yej Dios kine̱xtij
49001020	kua̱' kojpa‑ixitij Cristo iga miktoya iwá̱n kita̱lij ila̱doj iye̱'ma̱' ipan cielo.
49001021	Ompa kita̱lij Cristo iga má̱j mamanda̱ro que nochi espi̱ritojmej yej kipiáj poder iwá̱n nochi yej manda̱rowaj pan cielo, ipan iní̱n ta̱jli yej iná̱n ono' iwá̱n yej wi̱'o'.
49001022	Dios kita̱lij Cristo iga makimanda̱ro nochi, iwá̱n no̱ kita̱lij iga maono ken tzontekon pan nochi tokni̱wa̱n yej kitokaj toTe̱ko.
49001023	Yej tiktokaj Cristo, tejamej icue̱rpoj. Yej tiktokaj Cristo atikpolowaj nité̱ iga yéj no̱ya̱n ono wa̱n nochi kipiá.
49002001	Cristo mitzojpa‑ixitijkej iga anmiktoyaj iyi̱xtaj Dios iga ankichijtoyaj yej aye̱kti.
49002002	Inó̱n ankichijtoyaj ikya, kensan kichi̱waj yej aki̱xmatij Dios, san ken kineki Tzitzimi' yej manda̱rowa ipan ejeka', iwá̱n yej no̱ kichi̱waltiá yej aye̱kti ino̱mej yej akichi̱waj ken kineki Dios.
49002003	Ikya nochi tejamej ijkó̱n no̱ tinemiáj, tikchi̱wayaj san ken kinekiá toa̱lmaj, iwá̱n san ken tikejla̱mikiáj, inó̱n iga teajasiá iga Dios mate̱castiga̱ro kensan sekin.
49002004	E' Dios pox te̱cho̱kiliá iga pox te̱neki,
49002005	malej iga tejame̱n timiktoyaj iyi̱xtaj Dios iga tikchijtoyaj yej aye̱kti, Dios teojpa‑ixitij wa̱n Cristo. Dios ken te̱mako̱kawiá iga tiye̱'onoskej wa̱n kiye̱'ita iga mate̱ma̱nawi.
49002006	Dios teojpa‑ixitij wa̱n Cristo Jesús, iwá̱n tee̱wato̱ltij ite̱noj ka̱n ono' ipan cielo.
49002007	Ijkó̱n kichij iga makine̱xti pan mia' xiwi' yej wi̱'o', iga te̱poxye̱'ita iwá̱n pox te̱cho̱kiliá iga timoconfia̱rowaj ipan Cristo Jesús.
49002008	Dios mitzma̱nawijkej iga mitznekij iga ípan anmoconfia̱rojkej; iwá̱n iní̱n ayéj iga amoga̱naj ankichijkej, sino que Dios mitzyokamako̱kawijkej.
49002009	Iní̱n ayéj iga tejté̱ tikchijkej iga tikta̱nkej, iga amo agaj mamoweyimati.
49002010	Tejame̱n Dios teojpachij iga matisenemika̱n wa̱n Cristo Jesús, iga matikchi̱waka̱n yej ye̱kti, iga ijkó̱n yéj áchtosan kejla̱n ken matinemika̱n.
49002011	Inó̱n iga amo xike̱lka̱waka̱n iga amejwa̱n ayéj anjudiyojmej; judiyojmej mitzijlia̱yaj “incircuncisos” iga yejamej nochi tajta̱ga' mojliáj “circuncidados” iga yejame̱n inó̱n kitekichi̱waj.
49002012	Íkua̱' amejwa̱n aya anki̱xmatiáj Cristo, judiyojmej mitzitakej iga anwejkacha̱nejkej, ayá̱' anki̱xmatiáj te̱ motajto̱ltijkej Dios wa̱n israeli̱tajmej niga yej kijtoj iga yawi kichi̱wati. Amose̱lti amonoyaj ipan iní̱n ta̱jli iga ayá̱' anki̱xmatiáj Dios wa̱n ayá̱' ankimatiáj siga wel anmoma̱nawia̱yaj.
49002013	E' iná̱n iga ansenemij wa̱n Cristo Jesús, amejwa̱n yej amonoyaj wejka iga Dios, ankina̱'techójkeja iga migui' Cristo iga amejwa̱n.
49002014	Cristo kichij iga matonóka̱nya tamelá̱. Yéj kichij iga judiyojmej iwá̱n yej ayéj judiyojmej mamochi̱waka̱n ken se̱san, iga Dios kixi̱xíti̱nya inó̱n yej tayojyokatijtoya iga mo‑i̱xitayaj.
49002015	Kua̱' mi' Cristo, ompa tami' iley Moisés wa̱n nochi yej tatekimaka. Yej judiyojmej iwá̱n yej ayéj judiyojmej mochij ken se̱san ta̱ga' iga kisentokaj Cristo. Ijkó̱n kichij iga matonóka̱nya tamelá̱.
49002016	Kua̱' mi' ipan cruz, Cristo kichij iga matami iga mo‑ijiyayaj yej judiyojmej iwá̱n yej ayéj judiyojmej iwá̱n mochijkej ken se̱san ta̱ga'. Iná̱n wel tonochimej tonoskej tamelá̱ iyi̱xtaj Dios.
49002017	Cristo wa̱laj iwá̱n kipowa' ye̱'noti̱ciaj ken wel matonoka̱n tamelá̱ iyi̱xtaj Dios tonochimej, yej ayéj judiyojmej yej wejkatitoyaj iga Dios iwá̱n judiyojmej yej ken na̱'san onoyaj wa̱n Dios.
49002018	Iga Jesucristo mi' iga tejame̱n, tonochi̱n yej tijudiyojmej iwá̱n yej ayéj, iná̱n wel tasij ite̱noj toTaj iga ino̱nsan iyEspí̱ritoj Dios.
49002019	Inó̱n iga iná̱n amejwa̱n ay'ya anwejkacha̱nejkej, niga ayo' amonokej ipan ta̱jli yej ayéj amotatki. Iná̱n anse̱tiakej iwá̱n ino̱mej yej itatki Dios iwá̱n no̱ anmochíjkeja ipilowa̱n Dios.
49002020	Wa̱n amejwa̱n iná̱n ken se̱ weyi kajli yej taksato' pan yej te̱ne̱xtilij apo̱stolejmej wa̱n profe̱tajmej, iwá̱n Jesucristo nokta ken tikita achto te'ti ka̱n tajtaksato' inó̱n kajli.
49002021	Iga tise̱titokej wa̱n Cristo, ken yo̱li' yo̱li' tejkatiá kajli te que ye̱ka̱wi se̱ tio̱pan yej yokachijto' iga toTe̱ko.
49002022	Ijko̱nsan no̱ amejwa̱n, iga anse̱titokej wa̱n Cristo, anmosenechkowaj iga mamitzchi̱waka̱n ken se̱ kajli ka̱n maono iyEspí̱ritoj Dios.
49003001	Inó̱n iga nej Pablo, nipre̱sojtito' iga nikchi̱wa ken kineki Cristo Jesús; nitekipanowa iga xiye̱'onoka̱n amejwa̱n yej ayéj anjudiyojmej.
49003002	Ankimátija iga Dios ne̱cho̱kilij iga ne̱má' iní̱n tekipáno̱l iga manimitzpale̱wi̱ka̱n.
49003003	Dios ne̱ne̱xtilij yej i̱ya̱ntoya iwá̱n ne̱mati̱ltij, ijkó̱n ken nimitzijkuilowilíjkeja achi ipan iní̱n a̱ma'.
49003004	Kua̱' anki̱xpowaskej iní̱n, ankimatiskej iga nikmátiya yej i̱ya̱ntoya, yej Cristo kichi̱wako.
49003005	Inó̱n yej to‑ikyapatajwa̱n ayá̱' kimatikej; e' iná̱n Dios, iga iyEspí̱ritoj kine̱xtilij iyapo̱stolejmej iwá̱n iprofe̱tajmej.
49003006	Ini̱nwa' in yej aya momatiá: Jesucristo no̱ wel kima̱nawiá yej ayéj judiyojmej iga mamochi̱waka̱n se̱san wa̱n judiyojmej; iyo̱mexti̱n mochi̱waskej ken tikita se̱san ta̱ga' iga Dios kimakas nochi yej kijlij judiyojmej iga yawi kimakatij.
49003007	Malej iga aneajasi, Dios ne̱cho̱kilij iwá̱n ne̱ta̱lij iga wel manitekipano iga manikpowa ye̱'noti̱ciaj.
49003008	Nej yej má̱j até̱ noteki que nochi yej kitapejpen Dios iga itatki; e' yéj kiye̱'ita iga manikpowili ye̱'noti̱ciaj yej ayéj judiyojmej. Inó̱n ye̱'noti̱ciaj te̱mati̱ltiá yej kichij Cristo iga tejame̱n, yej pox vale̱rowa iwá̱n ayagaj wel kaxiliá ipatiyo.
49003009	Dios, yej kichij nochi yej tikitaj, kine' iga manikne̱xtili nochi gente ken yéj kichi̱was, yej desde ikya ayagaj kimatiá.
49003010	Ijkó̱n a̱ngelejmej yej onokej ipan cielo iwá̱n espi̱ritojmej yej kipiáj poder, kitaj ipan tokni̱mej yej kitokaj Dios, iga Dios nokta kipoxmati te̱ kichi̱wa.
49003011	Dios kichij ijkó̱n kensan kejla̱ntoya pox ikyay, inó̱n kichij iga kiti̱tan toTe̱ko Cristo Jesús.
49003012	Iga tiktokaj Cristo, iná̱n ayá̱' tipi̱na̱waj iga tikna̱'techowaj Dios, iga timoconfia̱rowaj ipan yéj.
49003013	Inó̱n iga nimitzijliáj, amo ximokno̱matika̱n iga nemi ne‑ikno̱chi̱waj iga amejwa̱n. Iní̱n iga amejwa̱n xiye̱'onoka̱n.
49003014	Inó̱n iga nimotankua̱ketza iyi̱xtaj iTaj toTe̱ko Jesucristo,
49003015	yej kimaka vida nochi yej ono' pan cielo iwá̱n pan ta̱jli.
49003016	Niktajtaniliá toTaj yej nochi wel kichi̱wa iga mamitzmakaka̱n amotájpal iga iyEspí̱ritoj iga amo ximosemakaka̱n ipan iyojwi.
49003017	No̱ niktajtaniliá Dios iga Cristo maono ipan amejamej iga anmoconfia̱rowaj ipan yéj, iwá̱n ijkó̱n xiknekika̱n Dios wa̱n ximonekika̱n iga inochi amoa̱lmajmej.
49003018	Ijkó̱n amejwa̱n wa̱n nochi yej kitokaj Dios, wel xikmela'matika̱n ken iga Cristo te̱poxneki.
49003019	Niktajtaniliá iga xikmatika̱n ken iga te̱neki, malej iga ayagaj wel kimati nochi ken iga Cristo te̱neki, ijkó̱n anmomela'confia̱rojtoskej ipan Dios.
49003020	Mamoweyimati̱lti Dios yej pox wel nochi kichi̱wa, kichi̱wa ma̱jya sej que yej tiktajtaniliáj. Awel niga tikojasij yej Dios wel kichi̱wa ipan tejamej iga te̱pale̱wiá.
49003021	¡Tonochimej yej tiktokaj Cristo Jesús matikweyimati̱lti̱ka̱n Dios nochipa! Ijkó̱nyawa'.
49004001	Inó̱n iga nej nipre̱sojtito' iga niktoka toTe̱ko, nimitztajtaniliáj iga xiye̱'nemika̱n ken kajasi manemika̱n yej Dios kino̱tza, kensan mitzno̱tzkej amejwa̱n.
49004002	Ximoali̱mpamatika̱n, xite‑ijikni̱mej; amo nimaní̱n xikuesiwika̱n, ximosepancho̱kili̱ka̱n iga anmonekij,
49004003	xikte̱mo̱ka̱n nochipa iga xonoka̱n tamelá̱, se̱san amoa̱lmajmej ken kineki iyEspí̱ritoj Dios.
49004004	Tejame̱n yej tiktokaj Cristo tonokej ken se̱san cuerpo, ono' se̱san Espíritu, ijkó̱n ken Dios mitzno̱tzkej iga ipan sansé̱ xikchi̱xtoka̱n yej mitzsalva̱rowaj.
49004005	Ono' se̱san toTe̱ko, ipansan se̱san ka̱n timoconfia̱rowaj iwá̱n pan se̱san toTe̱ko timobautiza̱rowaj.
49004006	Ono' se̱ Dios yej nochi iTaj, yéj kimanda̱rowa nochi, nochi kichi̱wa yej yéj kineki iwá̱n ono' no̱ya̱n.
49004007	E' sejsé̱ de tejamej te̱má' iga wel matikchi̱waka̱n totekiyo̱' kenya iga Cristo kine'.
49004008	Inó̱n iga itájto̱l Dios kijtowa: Tejkaj ajko, kiwi̱ga' no̱ pre̱sojmej, yej iyenemi̱gojmej, iwá̱n kimako̱kawij tajta̱ga' yej ye̱kti.
49004009	¿Té̱ kijto̱jneki iga “tejkaj”? Kijto̱jneki iga achto temoj ipan iní̱n ta̱jli, te iyijtiko yajka.
49004010	Yej temojka, yejsan sej tejkaj má̱j ajko iyi̱xko cielo, inó̱n iga yéj iná̱n no̱ya̱n ono', ipan cielo iwá̱n pan ta̱jli.
49004011	Yéjsan kita̱lij iga sekin maonoka̱n apo̱stolejmej, sekin yej Dios kitajto̱lmaka, sekin yej kipowiliáj itájto̱l Dios yej aya ki̱xmatij, sekin pasto̱rmej iwá̱n no̱ sekin yej tamachtiáj.
49004012	Ijkó̱n yéj kichij iga nochi yej kitokaj wel matekipano̱ka̱n pan itekipáno̱l Dios, iga wel no̱ makipale̱wi̱ka̱n tokni̱wa̱n,
49004013	te que tonochi̱n matimochi̱waka̱n se̱san ipan Dios iwá̱n iga matiki̱xmatika̱n iPiltzi̱n. Ijkó̱n ajachi ajachi tiye̱'tajlantia̱skej iwá̱n matiye̱'nemika̱n iga tonoskej kensan Cristo.
49004014	Ayo' matinemika̱n ken ko̱kone̱' yej nijnijiga kiwi̱gaj ejeka' kua̱' nejnemij. Ono' nokta yej tamachtiáj iga takajkaya̱waj iwá̱n kinekij mate̱kajkaya̱waka̱n iwá̱n mate̱wi̱gaka̱n pan yej ayéj ye̱'ojti. Amo ijkó̱n mate̱chi̱wili̱ka̱n.
49004015	Iga timonekij, matikijto̱ka̱n yej mela'cie̱rtoj, ijkó̱n nochi tikchijtia̱skej ken Cristo te̱ne̱xtiliá, iga yéjwa' in totzontekon.
49004016	Cristo ken totzontekon nochi yej tiktokaj, wa̱n tejame̱n ken icue̱rpoj. Sejsé̱ tikpiáj totekiyo, wa̱n tisen‑onokej, tisentekipanowaj wa̱n nemi tikuij totájpal iga timosepannekij.
49004017	Iní̱n iná̱n nimitzijliáj iwá̱n nimitztajtaniliáj ipan ito̱ka̱' toTe̱ko Jesús iga ay'ya má̱j xikchijtoka̱n ken kichi̱waj yej ayá̱' ki̱xmatij Dios. Yejame̱n san kixe̱to'chi̱waj ken kineki iya̱lmajmej.
49004018	Yejame̱n ayá̱' ye̱'tajla̱mikij iga onokej ken ka̱n takomichka̱n, yejame̱n ayá̱' kipiáj vida yej Dios te̱maka tejame̱n iga yo̱ltakuaktikej, inó̱n iga ayá̱' niga ki̱xmatij.
49004019	Yejame̱n ken ay'ya xa̱ya'yojkej iga ayo' pi̱na̱waj, kimela'yo̱lmakákeja iga kichi̱waj yej pox ayejye̱kti iwá̱n ino̱nsan kiyo̱ltila̱ntokej.
49004020	E' amejame̱n, kua̱' ankicre̱dojkej Cristo, ayéj ijkó̱n mitzmachtijkej,
49004021	siga mela̱'wa' ankikakikej yej mitzpowilijkej de Jesús, iwá̱n siga mitzmachtijkej kensan Jesús tane̱xtiliá.
49004022	Xikajte̱wáka̱nya ken ikya ankichijtoyaj; xiki̱xti̱ka̱n ipan amoa̱lmaj yej mitzyo̱ltila̱ntoyaj iga ankichijtoyaj yej aye̱kti, inó̱n mitzpojpolojtoyaj iga anmokajkayajtoyaj.
49004023	Ximomakáka̱nya iga Dios mamitzyo̱lpataka̱n wa̱n ken iga antajla̱mikij,
49004024	iwá̱n xikchijtóka̱nya yej ye̱kti ken kineki Dios iwá̱n né̱sisya iga melá̱' anye̱'némija.
49004025	Inó̱n iga ayo' xitakajkaya̱waka̱n, sejsé̱ de amejwa̱n amo makikajkaya̱wa iyikni̱n, iga tejáme̱mpasan iga pansan se̱ cuerpo tise̱titokej.
49004026	Siga ankuesiwij, amo iga inó̱n xikchi̱waka̱n yej aye̱kti iwá̱n amo xikuesitoka̱n semilwi'.
49004027	Niga ximomakaka̱n iga Tzitzimi' makalaki pan amoa̱lmaj.
49004028	Yej tachtekiá, ayo' matachteki, mapé̱waya ga maye̱'tekipano iga matata̱ni, iga wel makipale̱wi yej ayá̱' motapialiá.
49004029	Amo xikijto̱ka̱n tájto̱l yej ajaye̱kti. Ma̱jwa' xikijto̱ka̱n yej ye̱'tájto̱l yej makipale̱wi̱ka̱n yej kitokaj toTe̱ko.
49004030	Amo xikchi̱waka̱n iga mamokno̱mati Dios iyEspí̱ritoj. Mitzmakakej iyEspí̱ritoj iga mané̱siya iga amejwa̱n itátkiya yéj este kua̱' wi̱' Cristo iga mitzsalva̱ro̱kij.
49004031	Amo xiyo̱lchichi̱xtoka̱n iga ankuesiwij, amo xitajtawe̱ltajto̱ka̱n, amo xiktza̱tzajtzili̱ka̱n amokni̱n, niga xikma̱lijli̱ka̱n agaj, iwá̱n xikajte̱waka̱n nochi yej aye̱kti.
49004032	Ma̱jwa' xite‑ijikni̱mej, ximocho̱kili̱ka̱n, ximoperdona̱rowili̱ka̱n yej anmochi̱wiliáj, ijkó̱n ken Dios ipan Cristo Jesús mitzperdona̱wilijkej nochi yej ankichijkej yej aye̱kti.
49005001	Amejwa̱n ipilowa̱n Dios yej mitzpoxnekij; xikte̱mo̱ka̱n iga xikchi̱waka̱n kensan yéj kichi̱wa.
49005002	Ximosepannekika̱n, kensan Cristo te̱neki, iwá̱n mote̱má' iga mi' ga tejame̱n. Kua̱' mi' Cristo, Dios kiye̱'ita' ken kua̱' se̱ yo̱lka̱' kimiktiliáj iwá̱n ajwiya̱' kua̱' tata.
49005003	Amejwa̱n yej Dio̱spay itatki, ni alí̱n ayo' xikijto̱ka̱n iga agaj mote̱ka iwá̱n yej ayá̱' íwa̱n na̱miktito', niga nokta xikijto̱ka̱n yej ajaye̱kti, niga xikejla̱mikika̱n iga ankipoxpiasnekij kuajkuantas.
49005004	Amo xikijto̱ka̱n tájto̱l yej tipi̱na̱waj iga tikakij, niga xe̱to'tajto̱lmej, niga tajto̱lmej yej pox aye̱kti iga mamo‑ijto, iga nochi iní̱n ayá̱' kajasi iga xikijto̱ka̱n, ma̱jwa' xikmakaka̱n gracias Dios.
49005005	Ankimátija siga agaj mote̱ka iwá̱n yej ayá̱' na̱miktito', o kichi̱wa tejté̱ yej aye̱kti o kipoxpiasneki kuajkuantas, ino̱nwa' kenkua̱' kiweyimati ídolo iwá̱n ayá̱' kajasi iga Cristo iwá̱n Dios marreina̱ro ipan yéj.
49005006	Amo agaj mamitzkajkaya̱waka̱n iga xe̱to'tajto̱lmej, inó̱n iga Dios yawi kicastiga̱ro̱tij yej ayá̱' ta̱gatakakij.
49005007	Amejwa̱n amo ximotokaka̱n iwá̱n ino̱mej yej kichi̱waj yej aye̱kti.
49005008	Amejwa̱n ikya amonoyaj kenkua̱' ka̱n tamichka̱n, e' iná̱n amonókeja ka̱n taxo̱talpa̱n iga anki̱xmatij toTe̱ko; xinejnemíka̱nya ken yej nemij nokta ka̱n taxo̱tato'.
49005009	Iga yej kipiá iyEspí̱ritoj Dios pox te‑ijikni̱n, ye̱'nemi, iwá̱n atakajkaya̱wa.
49005010	Xiki̱xmatika̱n yej kiye̱'ita toTe̱ko.
49005011	Amo ximotokaka̱n wa̱n yej onokej ken ka̱n takomichka̱n iga kichi̱waj yej ayá̱' teo̱nki̱xtiá, ma̱jwa' xikne̱xtili̱ka̱n iga ayompa kichijtokej.
49005012	Te tipi̱na̱waj iga tikpowaj yej yejame̱n kichtakachi̱waj.
49005013	E' kua̱' nóchiya momati, nité̱ ayo' i̱ya̱ntos, iga inó̱n yej kita̱wiá, kine̱xtiá siga se̱ ye̱'nemi o ayá̱'.
49005014	Inó̱n iga mojtowa: Xisa, tej yej tikochto'; xi‑ojpa‑isa iga timikto', iwá̱n Cristo yawi mitzta̱wi̱ti.
49005015	Inó̱n iga ximo‑itaka̱n ken iga annemij. Amo xonoka̱n ken yej ayá̱' ki̱xmati yej ye̱kti, sino que ken yej kimati te̱ mochi̱wa iga nochi maye̱'ki̱sa.
49005016	Amo xikne̱mpolo̱ka̱n kua̱' wel agaj ankichi̱wiliáj yej ye̱kti, iga ini̱mej día pox ono' yej aye̱kti kichi̱waj.
49005017	Amo ximoxe̱to'tili̱ka̱n; xikmatika̱n katiapa yej Dios kineki iga xikchi̱waka̱n.
49005018	Amo xita̱wa̱naka̱n, iga yej ta̱wa̱na mopojpolowa, ma̱jwa' ximomakaka̱n iga iyEspí̱ritoj Dios mamitznenti̱ka̱n.
49005019	Kua̱' anmonechkowaj, xikui̱kaka̱n yej ijkuilijto' ipan salmos, iwá̱n takui̱' yej kajasi iga mokui̱kiliá Dios wa̱n te̱pale̱wiá iga timoconfia̱rowaj pan yéj. Xiktakui̱kili̱ka̱n iwá̱n xikweyimati̱lti̱ka̱n toTe̱ko iga nochi amoa̱lmajmej.
49005020	Nochipa xikmakaka̱n gracias toTaj Dios iga nochi yej te̱maka, ipan ito̱ka̱' toTe̱ko Jesucristo.
49005021	Ximosepancre̱do̱ka̱n iwá̱n ijkó̱n ne̱sis iga ankimajmawiliáj Dios.
49005022	Siwa̱' yej we̱wejyoj makicre̱do iwé̱j, ijkó̱n kensan kicre̱dowa yej tatekimaka toTe̱ko Jesucristo.
49005023	Iga ta̱ga' tzontekon iga isiwa̱', ijkó̱n kensan Cristo tzontekon iga nochi yej kitokaj. Cristo kima̱nawiá yej kitokaj wa̱n yejame̱n ken icue̱rpoj.
49005024	Ijkó̱n ken yej kitokaj Dios kichi̱waj ken kineki Cristo, ijko̱nsan no̱ siwa̱' nochipa makichi̱wa ken kineki iwé̱j.
49005025	Ta̱ga', xikneki mosiwa̱', ijkó̱n ken Cristo kine' yej kitokaj Dios iwá̱n mi' iga nochi tejamej.
49005026	Cristo kichij iga tejamej matimochi̱waka̱n itátkisan; te̱pajpa̱' iga a̱'ti wa̱n iga itájto̱l.
49005027	Inó̱n kichij iga tejame̱n yej tiktokaj matonoka̱n ken isiwa̱' Cristo. Wa̱n mate‑ita iga tipoxye̱'nemij iga atikpiáj nité̱ nokta yej yéj akiye̱'ita wa̱n tonóskejsan iga yéj.
49005028	Ijkó̱n no̱ se̱ ta̱ga' makineki isiwa̱' kensan yéj moneki. Yej kineki isiwa̱', yéj no̱ moneki.
49005029	Iga ayagaj mo‑ijiya igá̱najsan, ma̱jwa' motamaka iwá̱n mocuida̱rowa, ken Cristo kichi̱wa wa̱n yej ípan kicre̱dowaj;
49005030	iga tejame̱n yej tiktokaj Cristo, icue̱rpoj nokta, tejame̱n inakayo iwá̱n iyomiyomej.
49005031	Ijkí̱n kijtowa itájto̱l Dios: “Inó̱n iga ta̱ga' kikajte̱was itaj iwá̱n iye̱' iga mose̱tili̱j iwá̱n isiwa̱', iwá̱n inó̱n o̱me mochi̱was se̱san.”
49005032	Yej iní̱n te̱machtiáj, pox vale̱rowa iwá̱n ay' i̱ya̱nto'; nej nikijtowa iga iní̱n tajtowa de Cristo iwá̱n tejamej yej tiktokaj.
49005033	E' no̱ nikijtowa iga xikneki mosiwa̱' kensan tej timoneki, iwá̱n siwa̱' makiye̱'ita iwé̱j.
49006001	Te̱pilowa̱n, xita̱gatakakika̱n kua̱' te̱ mitzijliáj amotaj amoye̱', xikchi̱waka̱n iga toTe̱ko ankitokaj, iga iní̱n sí ye̱kti.
49006002	Ono' diez mandamientos; sekin te̱ne̱xtiliá iga Dios kimakas tejté̱ agaj yej ijkó̱n kichi̱wa. Yej achto mandamiento yej ijkó̱n te̱ne̱xtiliá, ijkí̱n ijkuilijto': “Xikye̱'ita motaj iwá̱n moye̱',
49006003	ijkó̱n tiye̱'onos, iwá̱n tiwejka̱was iga tonos ipan iní̱n ta̱jli.”
49006004	Iwá̱n amejwa̱n te̱tajmej, amo xikuejkueso̱ka̱n amopilowa̱n, ma̱jwa' xikno̱no̱tzaka̱n iwá̱n xikojkui̱lti̱ka̱n pan iyojwi toTe̱ko.
49006005	Amejwa̱n yej an‑escla̱vojmej, xikchi̱waka̱n yej mitztekimakaj amote̱ko yej ono' ipan iní̱n ta̱jli, xikye̱'itaka̱n, xik‑respeta̱ro̱ka̱n iwá̱n amo xikajkaya̱waka̱n, xitekipano̱ka̱n ken kua̱' nemi antekipanowaj iga Cristo.
49006006	Xitekipano̱ka̱n iga yejamej aya̱'san kua̱' mitzitztokej iga mamitzye̱'itaka̱n, xikchi̱waka̱n ken kua̱' Cristo itekipáno̱l nemi ankichi̱waj, xikyo̱lmakaka̱n iga xikchi̱waka̱n ken Dios kineki.
49006007	Xiyo̱lpa̱kika̱n iga antekipanowaj ken kua̱' nemi antekipanowaj iga toTe̱ko, ayéj iga agaj.
49006008	Ankimátija iga sejsé̱ de amejwa̱n, an‑escla̱vojmej o ayéj, mitzmakaskej toTe̱ko kensan ankichijkej yej ye̱kti.
49006009	Amejamej ite̱komej escla̱vojmej, ijko̱nsan no̱ xikchi̱waka̱n wa̱n amoescla̱vojmej, amo xikijto̱ka̱n: “Nia nimitzmagati siga atikchi̱wa motekipáno̱l.” Xikejla̱mikika̱n iga yejamej iTe̱ko, yejsan no̱ amejáme̱mpa amoTe̱ko yej ono' ipan cielo, yej ayá̱' se̱san kiye̱'ita.
49006010	Iwá̱n iná̱n nokni̱wa̱n, ximomela'confia̱ro̱ka̱n ipan toTe̱ko iga yéj nokta mitzpale̱wiáj iga iweyi poder.
49006011	Ximotaajaki̱ka̱n iga ken armadura yej kakiáj iga moma̱nawiáj yej yawij ka̱n momijmiktilo; e' ini̱mpa ayá̱' mo‑ita, iní̱n ipode̱r Dios yej mitzmakaj iga amo mamitzkajkaya̱waka̱n Tzitzimi'.
49006012	Iga ayá̱' nemi tikchi̱waj iga matikta̱nili̱ka̱n agaj yej nakayoj iwá̱n omiyoj, sino que nemi tikchi̱waj iga matikta̱nili̱ka̱n Tzitzimi' iwá̱n iya̱ngelejmej yej onokej pan cielo, yej manda̱rowaj ipan iní̱n ta̱jli ka̱n mochijto' yej aye̱kti.
49006013	Inó̱n iga xikuíka̱nya nochi iga yej amoma̱nawiáj, yej Dios mitzmakaj, iga wel ximoma̱nawi̱ka̱n kua̱' Tzitzimi' mitzchi̱wili̱jnekij yej aye̱kti, iwá̱n kua̱' nóchiya ankijyo̱wijkej, anye̱'isatoskej ipan iyojwi Dios.
49006014	Xiye̱'isatoka̱n; nochipa xikijto̱ka̱n yej mela'cie̱rtoj iwá̱n ijkó̱n kenkua̱' antajko‑ilpitokej iga anmoma̱nawiáj, iwá̱n nochipa xikchi̱waka̱n yej ye̱kti iwá̱n ijkó̱n kenkua̱' anmoe̱ltzakuaj iga kua̱chti de tepos.
49006015	Ken se̱ soldado nochipa kakijto' iga', ijkó̱n no̱ amejwa̱n nochipa xikpowaka̱n itájto̱l Dios yej kichi̱wa iga maonolo tamelá̱.
49006016	No̱ ximoconfia̱ro̱ka̱n pan Dios, iga ijkó̱n ken kua̱' ankipiáj amoescu̱doj iga ximoma̱nawi̱ka̱n kua̱' Tzitzimi' kinekis mamitzmi̱maka̱n iga mitzikno̱chi̱waj.
49006017	Iwá̱n no̱ xikejla̱ntoka̱n pan amoa̱lmaj iga amejamej Dio̱sya mitzma̱nawijkej, ini̱nwa' ken kua̱' se̱ kita̱liá ika̱skoj ipan itzontekon iga moma̱nawiá. Xiknenti̱ka̱n itájto̱l Dios pan amoa̱lmaj, ino̱nwa' espada yej iyEspí̱ritoj Dios mitzmakaj.
49006018	Nochipa xikte̱ne̱wi̱ka̱n Dios wa̱n xiktajtanili̱ka̱n ken iyEspí̱ritoj mitztajto̱lmakaj. Ijko̱nsan nochipa xikchijtoka̱n, wa̱n xiktajtanilijtoka̱n Dios iga nochi yej kicre̱dojtokej pan yéj maye̱'onoka̱n.
49006019	Xiktajtanili̱ka̱n Dios no̱ iga nej, iga mane̱tajto̱lmaka iwá̱n kua̱' nitajtowa amo manimajmawi, iwá̱n iga wel manikmati te̱ manikijto kua̱' nikpowa ye̱'noti̱ciaj yej ne̱mati̱ltij.
49006020	ToTe̱ko ne̱ti̱tan iga manikpowa ye̱'noti̱ciaj, inó̱n iga iná̱n nipre̱sojtito'. Achi xiktajtanili̱ka̱n Dios iga mane̱pale̱wi iga amo manimajmawi iga nikpowa ye̱'noti̱ciaj ken kajasi.
49006021	Tíquico, yej tókni̱mpa yej nikpoxnekij, ayá̱' kikajte̱wa iga ne̱pale̱wiá ipan itekipáno̱l toTe̱ko, yéj yawi mitzta̱tapo̱wi̱tij de nej iwá̱n yej te̱ nemi nikchi̱wa.
49006022	Inó̱n iga nimitzti̱taniliáj Tíquico, iga mamitzijli̱ka̱n ken nonokej iwá̱n iga mamitzyo̱lchika̱waka̱n.
49006023	Dios yej toTaj iwá̱n toTe̱ko Jesucristo makichi̱wa iga xiye̱'onoka̱n iwá̱n xonoka̱n tamelá̱.
49006024	Ken iga Dios kiye̱'ita makichi̱wa ipan nochi yej ayí̱' kikajte̱waj iga kipoxnekij toTe̱ko Jesucristo. Ijkó̱nyawa'.
50001001	Nej niPablo iwá̱n tokni̱n Timoteo yej nikchi̱waj ken ne̱tekimakaj Jesucristo, nimitzijkuilowiliáj yej amocha̱n Filipos nochi yej ankitokaj Cristo Jesús, nochi pasto̱rmej wa̱n dia̱conojmej.
50001002	ToTaj Dios iwá̱n toTe̱ko Jesucristo mamitzcho̱kili̱ka̱n iwá̱n makichi̱waka̱n iga xonoka̱n tamelá̱.
50001003	Nochipa kua̱' nimitzejla̱mikij nikmaka gracias noDio̱s,
50001004	iwá̱n poxsan nipa̱ki kua̱' niktajtaniliá Dios iga amejwa̱n,
50001005	iga nikmati iga este kua̱' achto ankikakikej ye̱'noti̱ciaj iwá̱n este iná̱n, anne̱pale̱wiáj iga ankipowaj inó̱n ye̱'noti̱ciaj.
50001006	Nej nikmati iga Dios iná̱n kipe̱waltij iga kichi̱wa iye̱'tekipáno̱l ipan amejwa̱n, iga ankitokaj iyojwi, iwá̱n Dios inó̱n ye̱'tekipáno̱l kichijtos este maye̱'ki̱sa kua̱' wi̱' Jesucristo.
50001007	Kajasi iga inó̱n nikijtowa de amejwa̱n iga nimitzpoxnekij. Amejwa̱n anne̱pale̱wijkej ipan tekipáno̱l yej Dios ne̱má' iga nikpowa ye̱'noti̱ciaj yej tasalva̱rowa, ino̱nsan tekipáno̱l yej nemi nikchi̱wa nij ka̱n nipre̱sojtito' iga nikne̱xtiliáj yej aya kicre̱dowaj iga mela'cie̱rtoj inó̱n ye̱'noti̱ciaj.
50001008	Dios kimati iga poxsan nimitzitasnekij. Nimitznekij ijko̱nsan ken Jesucristo mitznekij.
50001009	Kua̱' ni‑ora̱dowa iga amejwa̱n, niktajtaniliá Dios iga má̱j ximosepannekika̱n iwá̱n wel nochi nokta xikmatika̱n
50001010	ken iga wel nochipa xiktapejpenaka̱n yej má̱j ye̱kti yej ankichi̱waskej. Ijkó̱n wel anye̱'nemiskej, iwá̱n ijkó̱n kua̱' wi̱' Cristo, ayagaj wel mitzijli̱skej iga ayompa ankichijkej.
50001011	Pues amejamej, iga mitzpale̱wiáj Jesucristo, ankichi̱waskej yej ye̱kti iga tokni̱wa̱n makiweyimati̱lti̱ka̱n Dios.
50001012	Nokni̱wa̱n, nikneki xikmatika̱n iga yej ne̱chi̱wilijkej yej aye̱kti, inó̱n tapale̱wij iga má̱j mopowa' ye̱'noti̱ciaj.
50001013	Nochi solda̱dojmej yej onokej ipan palacio, iwá̱n sekin, kimatij iga nipre̱sojtito' iga niktoka Cristo.
50001014	Iwá̱n iga momati iga nipre̱sojtito', mia' tokni̱wa̱n kipowaj itájto̱l Dios iga kiyo̱lmakaj, ayá̱' majmawij, iwá̱n má̱j moconfia̱rowaj ipan toTe̱ko.
50001015	Melá̱' iga sekin kipowaj ye̱'noti̱ciaj de Cristo iga ta‑i̱xitaj iwá̱n kijtowaj iga yejamej má̱j kimatij que nejamej, e' sekin kipowaj ye̱'noti̱ciaj iga kiyo̱lmakaj iwá̱n kinekij no̱ya̱n mamomati.
50001016	Sekin kipowaj itájto̱l Cristo iga san mane̱si iga no̱ kichi̱waj ino̱mpa tekipáno̱l, ayéj iga kimela'tokaj Cristo, kinekij mane̱yo̱lmikti̱ka̱n iga kimatij nono' preso;
50001017	e' sekin kipowaj ye̱'noti̱ciaj iga ne̱nekij, iga kimatij niktajtowiliá itájto̱l Cristo yej tama̱nawiá.
50001018	E' até̱ kichij siga kiye̱'powaj o ayá̱', e' ye̱kti iga tajtowaj de Cristo; iga inó̱n kichi̱waj, nej niyo̱lpa̱ki. Iwá̱n ma̱jo' nia niyo̱lpa̱kiti
50001019	iga nej nikmati iga ipan inochi nia niye̱'ki̱sati iga amejame̱n an‑ora̱dowaj iga nej, iwá̱n iga ne̱pale̱wiá iyEspí̱ritoj Jesucristo.
50001020	Nej nikneki nokta iga ayí̱' manikchi̱wa tejté̱ yej Cristo akiye̱'ita, ijkó̱n anipi̱na̱was iyi̱xtaj. Ma̱jwa' amo manimajmawi iga nikpowa itájto̱l Cristo iwá̱n nochipa mamone̱xti ipode̱r ipan nej, até̱ kichij siga nimikto' o nisato'.
50001021	Siga nono', manikchi̱wa yej Cristo kineki, iwá̱n siga nimiki, nikta̱niaya yej ne̱makas Cristo.
50001022	E' siga nisato' má̱j wel nitekipanowa iga toTe̱ko, anikmati katiá niktapejpena.
50001023	Iyo̱mexti̱n wel niktapejpena: nikneki magui' manimíkiya iga manónoya iwá̱n Cristo, iga nej inó̱n má̱j ye̱kti katka;
50001024	e' iga amejwa̱n, má̱j ye̱kti iga manisato.
50001025	E' nikmati iga ma̱jo' nisatos, nonos iwá̱n amejwa̱n iga nimitzpale̱wi̱skej iga má̱j xikyo̱lmakaka̱n iga ankitokaj toTe̱ko, iwá̱n xiyo̱lpa̱ktoka̱n iga anmoconfia̱rowaj ipan yéj.
50001026	Iwá̱n wel sej nonos iwá̱n amejwa̱n iga xiyo̱lpa̱ktoka̱n iga yej kichij Jesucristo iga ne̱pale̱wij.
50001027	E' nimitzijliáj iga xiye̱'nemika̱n ijkó̱n ken te̱ne̱xtiliá itájto̱l Cristo. Ijkó̱n siga nimitzitatij o wejka nonos, nikneki mane̱mati̱lti̱ka̱n iga amejwa̱n ankitókajo' Cristo, iwá̱n se̱san amoa̱lmajmej iwá̱n ansentekipanojtokej iga ankipowaj ye̱'noti̱ciaj yej tama̱nawiá,
50001028	iwá̱n amo xikmajmawili̱ka̱n yej mitzijiyaj. Ijkó̱n ne̱si iga yejamej yawij poliwitij, e' kine̱xtiá iga amejwa̱n anyawij anmosalva̱ro̱tij, ino̱nwa' kichi̱was Dios.
50001029	E' iga ankitokaj Cristo, ayejsan iga ankipetzcre̱dowaj, sino que no̱ mitzikno̱chi̱waj iga yéj ankitokaj.
50001030	Iná̱n wel tisentekipanowaj iga tikpowaj ye̱'noti̱ciaj. Ankitakej kén iga ne‑ikno̱chijkej wa̱n iná̱n ankimatij iga ne‑ikno̱chijtókejo'.
50002001	Nej nikmati iga Cristo mitzpale̱wiáj iga wel xikyo̱lchika̱waka̱n sekin. IyEspí̱ritoj Dios ono' amowa̱n iga ante‑ijikni̱mej iwá̱n antacho̱kiliáj,
50002002	inó̱n iga nimitztajtaniliáj amonochi̱n iga xikchi̱waka̱n iga manipoxpa̱kto iga xonoka̱n ken se̱san, iwá̱n ximopoxnekika̱n, se̱san amoa̱lmaj iwá̱n se̱san xikejla̱ntoka̱n.
50002003	Amo xikchi̱waka̱n tejté̱ ka̱nsan mane̱si iga pox anwelitij, niga ximoweyimatika̱n, ma̱jwa' ximoali̱mpamatika̱n, iwá̱n xikijto̱ka̱n: “Se' tokni̱n ma̱jya sej que nej.”
50002004	Ni agaj makite̱mo yej ye̱kti iga yéjsan, ma̱jwa' makite̱mo no̱ iga sekin maye̱'onoka̱n.
50002005	Amejwa̱n xitajla̱ntoka̱n ijko̱nsan ken Cristo Jesús.
50002006	Cristo, malej iga yéj nochipa ijko̱nsan ken Dios, ayá̱' moteki'tilij iga maono ken Dios,
50002007	ma̱jwa' kikajtej ka̱n manda̱rojtoya wa̱n mochij ken se̱ ta̱ga' yej tapale̱wiá iga wa̱laj ken tejamej,
50002008	iwá̱n kua̱' onoyay ken nochi ta̱ga', moali̱mpamati', iwá̱n kichij kensan Dios kine', mote̱má' iga makimikti̱ka̱n, este mi' ipan se̱ cruz.
50002009	Inó̱n iga Dios kita̱lij iga poxsan makiweyimati̱lti̱ka̱n, iwá̱n kita̱lilij se̱ ito̱ka̱' yej ateyi se' ijko̱mpa iga kiweyimatij.
50002010	Iga kua̱' makikakika̱n ito̱ka̱' Jesús, nochi mamotankua̱ketza, yej onokej ipan cielo, pan ta̱jli iwá̱n yej onokej ta̱ltampa,
50002011	iwá̱n nochi makijto̱ka̱n iga Jesucristo yéj nokta toTe̱ko, iwá̱n mamoweyimati̱lti Dios yej toTaj.
50002012	Inó̱n iga nokni̱wa̱n, ijkó̱n ken amejwa̱n nochipa ankichijkej yej nimitzijlijkej kua̱' nonoya amowa̱n, iná̱n iga ayá̱' nono' amowa̱n, má̱j xikchi̱waka̱n yej nimitzijliáj, xikchijtoka̱n yej ye̱kti iga mane̱si iga Dios mitzsalva̱rójkeja wa̱n ankimajmawiliáj.
50002013	Iga Dio̱swa' in yej mitzejla̱ntiáj iga xikchi̱waka̱n yej ye̱kti, iwá̱n yéj mitzpale̱wiáj iga xikchi̱waka̱n ijkó̱n ken yéj kineki.
50002014	Nochi yej ankichi̱waj, xikye̱'chi̱waka̱n, e' amo xikteki'chi̱waka̱n niga ximokue̱kuesojtóka̱npa,
50002015	iga amo agaj wel makijto iga ankichijtokej yej aye̱kti. Wa̱n amo ximoweyimatika̱n, iga amejwa̱n ipilowa̱n Dios, xiye̱'nemika̱n iyi̱xtaj la gente yej kipoxchi̱waj yej aye̱kti. Amejwa̱n ken si̱talimej yej ankita̱wiáj yej onokej ka̱n takomichka̱n
50002016	iga ankipowiliáj itájto̱l Dios yej tane̱xtiliá ken iga wel nochipa maonolo wa̱n Dios. Ijkó̱n kua̱' wi̱' Cristo, nej niyo̱lpa̱ktos iga amejwa̱n, iga nikmatis iga ayéj balde notekipáno̱l iga nimitzpowilijkej ye̱'noti̱ciaj.
50002017	Malej iga katka mane̱mikti̱ka̱n iga manimochi̱wa ken ofrenda yej ankimakaj Dios iga anmoconfia̱rowaj ípan, nej nipa̱ki, iwá̱n nikneki no̱ manipa̱ki amowa̱n.
50002018	Xipa̱kika̱n no̱ amejwa̱n, iga matisempa̱kika̱n.
50002019	Siga toTe̱ko Jesús kineki, ayá̱' wejkatis ompiga nikti̱tanis Timoteo iga mamitzitatij, iga manipa̱ki iga nikmatis ken amonokej.
50002020	Iga ateyi se' ken yéj yej makejla̱miki kensan nej, yej melá̱' iga kitasneki iga amejwa̱n xiye̱'onoka̱n;
50002021	iga nochi kite̱mowaj iga yejámejsan mamoye̱'chi̱waka̱n iwá̱n ayá̱' kiyo̱lmakaj iga makichi̱waka̱n yej kineki Cristo Jesús.
50002022	E' amejwa̱n ankimátija ken iga ye̱'nemi Timoteo iwá̱n ankimatij iga ne̱pale̱wij iga nikpowaj itájto̱l Dios, yéj ne̱pale̱wij ken se̱ te̱piltzi̱n kipale̱wiá itaj.
50002023	Inó̱n iga nia nimitzti̱tanili̱tij Timoteo, e' manikmáti‑o' siga niki̱sas ipan cárcel,
50002024	wa̱n nimoconfia̱rowa ipan toTe̱ko iga ayá̱' wejkatis nia̱ti nimitzitatij.
50002025	Ye̱kti iga Epafrodito anne̱ti̱tanilijkej iga mane̱pale̱wi ipan yej ne̱polowa. Yéj pox tekipanoj nowa̱n iga nikpojkej ye̱'noti̱ciaj. Ye̱kti iná̱n manimitzti̱tanili̱ka̱n sej.
50002026	Yéj magui' mamitzitáka̱nya amonochi̱n iwá̱n yéj poxsan mitzejla̱ntokej, iga ankimatikej iga yéj we̱titoya.
50002027	Mela̱'wa' nokta iga we̱titoya, este mikisnekiaya; e' Dios kicho̱kilij, ayejsan yéj, nej no̱ ne̱cho̱kilij iga ayo' pox manimokno̱mati.
50002028	Inó̱n iga nikneki manimitzti̱tanili̱ka̱n tokni̱n iga xipa̱kika̱n kua̱' sej ankitaskej, iga ayo' má̱j manimokno̱matito.
50002029	Xikye̱'o̱mema̱wi̱ka̱n ken kajasi yej kitoka toTe̱ko iwá̱n xipa̱kika̱n. Iwá̱n nochipa xikye̱'itaka̱n yej ijkó̱n tekipanowa ken yéj
50002030	iga yéj kimiktia̱yaj iga san kitoka Cristo. Yéj kisenta̱lij iya̱lmaj iga mamiki iga san ne̱pale̱wiá, ka̱n amejwa̱n awel anne̱pale̱wia̱yaj amoma̱tika.
50003001	Iná̱n nokni̱wa̱n, xipa̱kika̱n iga anse̱titokej wa̱n toTe̱ko. Nej ayá̱' nisiawi iga nimitzojpa‑ijkuilowiliáj yej ankimátija, iga inó̱n wel mitzpale̱wiáj.
50003002	Amo xiktajto̱lkuika̱n yej nemij ken pe̱lomej, wa̱n yej ayompa kipowaj itájto̱l Dios, wa̱n kinekij mamitzcircuncida̱ro̱ka̱n.
50003003	Tejámejwa' in yej tonokej nokta circuncidado yej tikweyimati̱ltiáj Dios iga te̱pale̱wiá iyEspí̱ritoj iwá̱n tipa̱kij iga tiktokaj Cristo Jesús, iwá̱n ayá̱' timoconfia̱rowaj ipan yej tejámejpa tikchi̱waj.
50003004	Malej iga nej kajasi no̱ iga manimoconfia̱ro ipan inó̱n. Ayagaj má̱j kajasi ken nej iga manimoconfia̱ro ipan yej nikchij;
50003005	iga ne̱circuncida̱rojkej kua̱' kipiá ocho día iga ninace̱roj, iga nej ni‑israeli̱taj yej itrí̱bojpa Benjamín, nej nimela'hebreo, iwá̱n nej no̱ katka nifariseo iga nitamachtia̱ya ipan iley judiyojmej.
50003006	Poxsan nikchij ken nej nikne', iga nikmatiá iga nemi nikchi̱wa ken tatekimaka iley Moisés, este nikte̱mowa̱ya yej kitokaj Cristo iga nikikno̱chi̱wayaj. Iwá̱n nikmatiá iga niye̱'nemiá iga nikchijtoya ken kijtowa la ley, este ayagaj wel te̱ ne‑ijlia̱ya.
50003007	E' nochi iní̱n yej ikya iga nej pox vale̱rowa̱ya, iná̱n nikita ken yej ay'ya vale̱rowa ni alí̱n iga niktókaya Cristo.
50003008	Ayejsan iga inó̱n, nochi yej nikitaya pox ye̱kti, iná̱n nikita ken yej avale̱rowa iga má̱j vale̱rowa iga niki̱xmátiya Cristo Jesús yej noTe̱ko. Nochi yej nikchi̱waya nikájteja iga niktóga'ya Cristo, inó̱n iná̱n nikítaya ken tásol.
50003009	Iwá̱n iga nise̱títo'ya iwá̱n yéj, ayéj iga niye̱'nemi iga nikchi̱wa ken tatekimaka la ley. Niye̱'ono' iyi̱xtaj Dios iga nimoconfia̱rowa ipan Cristo.
50003010	Nej nikneki má̱j maniki̱xmati Cristo, nikneki manikmachi̱li inó̱n poder yej kojpa‑ixitij Cristo ka̱n miktoya iwá̱n no̱ maniksufri̱ro ken yéj kisufri̱roj iwá̱n nikneki no̱ manimiki ken yéj,
50003011	iwá̱n ijko̱nsan no̱ Dios ne̱ojpa‑ixiti̱j ka̱n nimiktos.
50003012	Ayá̱' nikijtowa iga nóchiya nikye̱'chij, niga nikijtowa iga póxsanya niye̱'nemi; e' ayá̱' nikajte̱wa iga niktoka Cristo Jesús iga ke̱man ne̱makas yej yéj kijtoj, iga inó̱n nokta Cristo achto ne̱no̱tza'.
50003013	Nokni̱wa̱n, ayá̱' nikijtowa iga ninémiya ken Cristo kineki; e' ay'ya nikejla̱miki nochi yej pánoja, iná̱n nikyo̱lmaka iga nemi nikchi̱wa yej ne̱polówao'
50003014	iga wel manasi ka̱n nikneki iwá̱n manikta̱ni yej Dios ne̱makas ipan cielo iga nise̱tito' wa̱n Cristo Jesús.
50003015	Nochi yej timomela'confia̱rojtokej ipan Cristo inó̱n matikejla̱ntoka̱n. Si agaj se'pa kejla̱miki, Dios yawi kitajla̱nti̱ti no̱.
50003016	E' ijkó̱n ken tinejnentóyaja ipan iyojwi Dios, ómpasan matinemika̱n iwá̱n matikpiaka̱n se̱san toa̱lmaj.
50003017	Nokni̱wa̱n, ximi̱xkui̱ti̱ka̱n nopan, iwá̱n no̱ ximi̱xkui̱ti̱ka̱n ipan ino̱mej yej nemij kensan nimitzmachtijkej.
50003018	Nimitzijlíjkeja mia' ve̱j, iwá̱n iná̱n sej nimitzijliáj este nicho̱kato', ono' mia' yej kali̱mpamatij yej Cristo kichij iga mi' ipan cruz.
50003019	Kua̱' nóchiya tamis, ini̱mej yawij poliwitij. Iga yejamej yej kitajtani iya̱lmajmej mokuepa ken idio̱smej, iwá̱n moweyimatij ipan yej kajasiá iga mapi̱na̱waka̱n. Yejamej kejla̱ntókejsan yej ono' ipan iní̱n ta̱jli.
50003020	E' tejamej tocha̱n ipan cielo, iwá̱n tikchi̱xtokej yej wi̱' ipan cielo iga te̱ma̱nawi̱ki; ino̱nwa' toTe̱ko Jesucristo
50003021	yej kichi̱was iga tocue̱rpoj yej iná̱n kueta̱ni wa̱n mikisneki, maono kensan yéj icue̱rpoj yej ayí̱' mikis. Inó̱n kichi̱was Cristo iga yéj nochi wel kichi̱wa.
50004001	Inó̱n iga nokni̱wa̱n yej nimitzpoxitasnekij, amejwa̱n yej anne̱yo̱lchika̱waj iwá̱n nipoxpa̱ki iga anye̱'nemij. Xiksenta̱li̱ka̱n amoa̱lmaj iga ankitokaj toTe̱ko, amejwa̱n yej nimitzpoxnekij.
50004002	Niktajtaniliáj Evodia wa̱n Síntique iga makipiaka̱n se̱san iya̱lmajmej ken kajasi iga kitokaj toTe̱ko.
50004003	E' tej nokni̱n Sícigo, yej atikajte̱wa iga tikchijto' inó̱mpasan tekipáno̱l ken nej, nimitztajtaniliá iga xikpale̱wi ino̱mej siwa̱tkej yej ne̱pale̱wijkej kua̱' nikpowa' itájto̱l toTe̱ko yej tasalva̱rowa. Ne̱pale̱wijkej no̱ Clemente iwá̱n sekin yej tekipanojkej iwá̱n nej. Ito̱ka̱mej ijkuilíjto'ya ipan libro ka̱n ono' ito̱ka̱mej yej yawij mosalva̱ro̱tij.
50004004	Nochipa xipa̱kika̱n iga anse̱titokej wa̱n toTe̱ko. Sej nikojpa‑ijtowa: ¡Xipa̱kika̱n!
50004005	Nochi mamitzi̱xmatika̱n iga pox ante‑ijikni̱mej. ToTe̱ko ay'ya ke̱' poliwi iga wi̱'ya.
50004006	Nité̱ amo mamitzyo̱lmikti̱ka̱n, ma̱jwa' nochi xiktajtanili̱ka̱n Dios yej mitzpolowaj iwá̱n xikmakaka̱n gracias kua̱' antajtowaj íwa̱n.
50004007	Ijkó̱n Dios yawi kichi̱wati iga xonoka̱n tamelá̱. Ayagaj wel kentende̱rowa ken Dios kichi̱wa iga matonoka̱n tamelá̱, iwá̱n kua̱' toa̱lmaj ono' tamelá̱, ay' te̱ kimajmawiliá niga kejla̱miki yej aye̱kti iga te̱cuida̱rowa Cristo Jesús.
50004008	Nokni̱wa̱n, yáwiya tamiti yej nemi nimitzijkuilowiliáj; xikejla̱mikika̱n ipansan yej mela'cie̱rtoj, yej kajasi mamoye̱'ita, nochi yej ómpaya nokta ken mochi̱wa, nochi yej Dios kiye̱'ita, nochi yej kiye̱'asi toa̱lmaj, nochi yej ayagaj wel kipo̱powa. Xikejla̱mikika̱n ipan nochi yej ye̱kti iwá̱n yej kajasi makiweyimati̱lti̱ka̱n.
50004009	Xikchi̱waka̱n ijkó̱n kensan nimitzmachtijkej. Xikchi̱waka̱n ken ankikakikej nikijtoj, iwá̱n ankitakej iga nikchij: xikchi̱waka̱n ijkó̱n, iwá̱n toDio̱s yej kichi̱wa iga maonolo tamelá̱, onos amowa̱n.
50004010	ToTe̱ko poxsan ne̱yo̱lchika̱wa iga amejwa̱n sej anneejla̱mikij. Ayá̱' nikijtowa iga annee̱lkajtoyaj, e' nikmati iga ayá̱' wel anne̱pale̱wia̱yaj.
50004011	Ayá̱' nikijtowa iga poxsan nikneki xine̱pale̱wi̱ka̱n, iga nej nochipa nipa̱kto' ke̱'ya iga nikpiá.
50004012	Wel niye̱'ono kua̱' ayá̱' nimotapialiá iwá̱n wel niye̱'ono kua̱' nimotapialiá. Kensan ne̱si' nipa̱kto', kua̱' nixwito' o kua̱' nimaya̱nto', kua̱' nikpoxpiá iwá̱n kua̱' ayá̱' nikpiá nité̱.
50004013	Nochi wel nikchi̱wa iga Crí̱stojwa' in yej ne̱pale̱wiá.
50004014	E' amejwa̱n ompay ken ankichijkej iga anne̱pale̱wijkej kua̱' nimoyo̱lmiktijtoya iga kuajkuantas ne̱polowa̱ya.
50004015	Amejwa̱n yej ancha̱ntitokej Filipos no̱ ankimatij kua̱' pe̱wa' nikpowa' ye̱'noti̱ciaj yej tasalva̱rowa, kua̱' niki̱sa' estado de Macedonia, nisé̱ iglesia ne̱pale̱wij, petz améjwa̱nsan iga anne̱ti̱tanilijkej tomi̱n.
50004016	Iwá̱n kua̱' nonóyao' Tesalónica, amejwa̱n anne̱ti̱tanilijkej tomi̱n. Ayá̱' se̱san ve̱j anne̱pale̱wijkej pan yej ne̱polowa̱ya.
50004017	Ayéj iga nikejla̱nto' xine̱makaka̱n tejté̱, niknékiwa' iga mane̱si iga ankichijtokej yej ye̱kti iyi̱xtaj Dios.
50004018	Pues nej nikpiaya nochi, ay' te̱ ne̱polowa. Inó̱n tomi̱n yej anne̱ti̱tanilijkej iwá̱n Epafrodito ken tikita incienso yej ajwiya̱' yej kitatiliáj Dios, iwá̱n Dios inó̱n kipoxye̱'ita.
50004019	Niktajtaniliá noDio̱s iga mamitzmakaka̱n nochi yej mitzpolowaj. Wel mitzmakaj iga anse̱titokej wa̱n Cristo Jesús, puej Dios poxsay sej motapialiá.
50004020	¡Nochipa mamoweyimati̱lti toTaj Dios! Ijkó̱nyawa'
50004021	Ipan ito̱ka̱' Jesucristo xikijli̱ka̱n nochi yej kitokaj iyojwi Dios ga nikejla̱mikij. Tokni̱wa̱n yej nigaj iwa̱mej nisen‑onokej, kinekij iga xiye̱'onoka̱n.
50004022	Nochi yej nigaj onokej yej kitokaj Dios, yej tekipanojtokej cha̱n rey César de Roma, no̱ mitzti̱taniliáj saludos.
50004023	ToTe̱ko Jesucristo mamitzpale̱wi̱ka̱n amonochi̱n amejwa̱n. Ijkó̱nyawa'.
51001001	Nej niPablo, iyapó̱stol Jesucristo, ken tikijtowaj, se̱ yej yéj kiti̱tan, iga Dios ijkó̱n kine'. Nej iwá̱n tokni̱n Timoteo
51001002	nimitzijkuilowiliáj iní̱n a̱ma' amejwa̱n nokni̱mej yej amonokej Colosas yej Dios mitztapejpenkej, iwá̱n ayá̱' ankikajte̱waj iga ankitokaj iyojwi Cristo. Dios yej toTaj mamitzyo̱lchika̱waka̱n iwá̱n makichi̱wa iga xonoka̱n tamelá̱.
51001003	Nochipa kua̱' ni‑ora̱dowaj iga amejwa̱n, nikmakaj gracias Dios yej ítajpa toTe̱ko Jesucristo.
51001004	Iga ne̱mati̱ltijkej iga amejwa̱n anmopoxconfia̱rowaj ipan Cristo Jesús iwá̱n ankinekij tokni̱wa̱n yej Dios kitapejpen.
51001005	Ijkó̱n ankichi̱waj iga ankimatij iga mitzpialiaja ka̱n ke̱man amonoskej nochipa wa̱n Dios ipan cielo. Inó̱n ankimatikej kua̱' mitzpowilijkej itájto̱l Dios yej ayá̱' takajkaya̱wa, inó̱n ye̱'noti̱ciaj yej tasalva̱rowa.
51001006	Iní̱n ye̱'noti̱ciaj yej mitzpowilijkej ken tikita kuawi' yej nemi weyá iwá̱n ta̱ktiaya, iga nemi momati no̱ya̱n ipan ta̱jli. Ijko̱nsan no̱ kua̱' amejwa̱n ankimatikej iga mela'cie̱rtoj kua̱' mitzpowilijkej ken iga Dios te̱poxcho̱kiliá.
51001007	Iní̱n mitzne̱xtilijkej tokni̱n yej tikpoxnekij yej ito̱ka̱' Epafras yej íwa̱n nisentekipanowaj; yéj akikajte̱wa iga mitzpale̱wiáj ipan iyojwi Cristo.
51001008	Yéj ne̱ta̱tapo̱wijkej de amejwa̱n, ken iga el Espíritu Santo mitzne̱xtiliáj iga ximosepannekika̱n.
51001009	Inó̱n iga nejamej, desde que nikmatikej iga anmoconfia̱rojkej pan Cristo, ayá̱' nemi nikajte̱waj iga niktajtaniliáj Dios iga mamitzpale̱wi̱ka̱n iga xikmatika̱n ken nokta yéj kineki, iwá̱n ken iga xiye̱'nemika̱n, iwá̱n iga wel xikmela'matika̱n yej el Espíritu Santo tane̱xtiliá.
51001010	Ijkó̱n annemiskej ken kajasi iga manemika̱n yej kitokaj toTe̱ko iga nochipa ankichi̱waj ken yéj kineki, iwá̱n ankichi̱waskej nochi yej ye̱kti iwá̱n má̱j anki̱xmatitia̱skej Dios.
51001011	Niktajtaniliáj toDio̱s iga iweyipode̱r mamitztajpalmakaka̱n ipan amoa̱lmajmej, ijkó̱n wel ankijyo̱wi̱skej nochi yej mitzyo̱lmiktiáj iwá̱n ayá̱' anmosemakaskej ipan iyojwi Dios. Iwá̱n ampa̱ktoskej kua̱'
51001012	ankimakaskej gracias toTaj Dios, iga yéj kine' iga matisen‑onoka̱n íwa̱n ipan cielo ka̱n yéj reina̱rowa wa̱n nochi tokni̱mej yej yéj itatki.
51001013	Dios te̱ma̱nawij ipan ipode̱r Tzitzimi', iwá̱n te̱wi̱ga' iga mate̱manda̱ro Dios iPiltzi̱n yej kipoxneki.
51001014	Yéj te̱salva̱roj kua̱' migui' ipan cruz iwá̱n te̱perdona̱rowilij yej tikchijkej yej aye̱kti.
51001015	Ipan Cristo mone̱xtiá ken in Dios yej ayí̱' mo‑ita. Cristo onoyay este kua̱' aya onoya iní̱n ta̱jli.
51001016	Dios kijtoj iga iPiltzi̱n makichi̱wa nochi yej ono'. Kichij yej ono' ipan cielo iwá̱n ipan ta̱jli, yej wel mo‑ita iwá̱n yej ayá̱' wel mo‑ita. Kichij nochi yej manda̱rowaj pan ta̱jli iwá̱n espi̱ritojmej yej tatekimakaj iga kipiáj poder. IPiltzi̱n Dios kichij nochi yej ono'. Iwá̱n yej ono', te̱Piltzi̱n kichij iga makiweyimati̱lti̱ka̱n.
51001017	Cristo onoyay kua̱' aya onoya nité̱ yej iná̱n tikitaj. Iwá̱n iga yéj nochi ojonókejsan.
51001018	Cristo ken tikita tzontekon iga tonochi̱n yej timoconfia̱rowaj ipan yéj, iwá̱n tejame̱n ken tikita icue̱rpoj. Yéj onoyay kua̱' pe̱wa' iga mochi̱wa yej ono'. Yéj yej achto ojpa‑isa' iga mane̱si iga yéj nokta yej má̱j tayaka̱nto'.
51001019	Puej Dios kiye̱'ita' iga nochi ipode̱r maono ipan Cristo.
51001020	Iwá̱n iga yej kichij Jesucristo, inochi yej ono' seja wel maono tamelá̱ wa̱n Dios, yej ono' ipan iní̱n ta̱jli, iwá̱n yej ono' ipan cielo. Iní̱n mochij kua̱' Cristo eski̱sa' iga mi' ipan cruz.
51001021	Ikya amejwa̱n wejka amonoyaj iga Dios iwá̱n ankijiyayaj ipan amoa̱lmajmej iga ankichijtoyaj yej aye̱kti. E' iná̱n Dios kíchija iga yéj mamitzye̱'itaka̱n
51001022	iga mi' Cristo kua̱' onoya nigaj ipan ta̱jli. Inó̱n kichij iga amejwa̱n xiye̱'onoka̱n iyi̱xtaj, este anyo̱lchipaktikej ken yej ayí̱' kichij yej aye̱kti.
51001023	Cristo iní̱n kichi̱was siga anmoconfia̱rojtoskej ípan, iwá̱n amo xikajte̱waka̱n iga xikchi̱xtoka̱n yej ke̱man mitzmakaskej, inó̱n yej kijtowa inó̱n ye̱'noti̱ciaj yej tasalva̱rowa, yej ankikakikej. Ini̱nya in ye̱'noti̱ciaj yej mopowa no̱ya̱n, iwá̱n nej Pablo nitekipanowa iga nikpowa inó̱n ye̱'noti̱ciaj.
51001024	Iná̱n nipa̱ki iga ne‑ikno̱chi̱waj iga amejwa̱n, puej yej iga nej nemi ne‑ikno̱chi̱waj, iga inó̱n nemi nikmaxitiá yej icue̱rpoj Cristo kikno̱chi̱waskej; icue̱rpoj Cristo kijto̱jneki nochi tokni̱wa̱n yej kicre̱dowaj Cristo.
51001025	Dios ne̱ta̱lij iga manikpowa itájto̱l, iwá̱n yéj ne̱má' iní̱n tekipáno̱l iga amejwa̱n xiye̱'onoka̱n, iwá̱n iga no̱ya̱n mamomati itájto̱l.
51001026	Inó̱n ye̱'noti̱ciaj yej ikyay nokta Dios ki̱ya̱ntoya, iná̱n kimatí̱ltija yej moconfia̱rowaj ipan yéj.
51001027	Dios kine' iga makine̱xtili̱ka̱n yejamej inó̱n tájto̱l yej kajasi mamoye̱'ita, inó̱n yej aya kimatiáj yej ayéj judiyojmej. Inó̱n yej aya momatiá, tajtowa de Cristo, yej iná̱n íwa̱n anse̱titokej, iwá̱n ankimatij iga anyawij amonotij íwa̱n pan cielo.
51001028	Nejame̱n nochi nikpowiliáj itájto̱l Jesucristo, nitano̱no̱tzaj iwá̱n nitaye̱'machtiáj ken Dios ne̱tajla̱ntiáj iga nokta maye̱'nemilo iga niknekij nochi maye̱'onoka̱n iyi̱xtaj Dios iga mase̱titoka̱n wa̱n Cristo.
51001029	Iga inó̱n nokta nipoxtekipanowa; nochi iní̱n nikchi̱wa iga Cristo ne̱tajpalmaka.
51002001	Nikneki xikmatika̱n iga nej poxsan ni‑ora̱dowa iga amejwa̱n, iwá̱n iga tokni̱wa̱n yej cha̱ntitokej a̱ltepe̱' Laodicea, iwá̱n iga inochi yej ayí̱' ne‑ita.
51002002	Iní̱n nikchi̱wa iga xiyo̱lchikajtoka̱n iwá̱n ximosepannekika̱n, ijkó̱n wel xikmela'matika̱n yej pox ye̱kti, inó̱n yej Dios ayagaj kimati̱ltia̱ya, ino̱nwa' Cristo.
51002003	Ipan yéj ono' inochi itamatilis Dios yej ken tikita tejté̱ yej i̱ya̱nto' yej pox vale̱rowa.
51002004	Iní̱n nimitzijliáj iga amo agaj mamitzkajkaya̱waka̱n iga tájto̱l yej wel mitzyo̱lyama̱naj.
51002005	Malej iga ayá̱' nono' iwá̱n amejwa̱n, e' nochipa nimitzejla̱ntokej, iwá̱n nipa̱ki iga nikmati iga anye̱'nemij iwá̱n iga poxsan anmoconfia̱rojtokej ipan Cristo.
51002006	Inó̱n iga, ijkó̱n ken ankicre̱dojkej Jesucristo iga amoTe̱ko, ijkó̱n xinemika̱n ipan iyojwi.
51002007	Xise̱titoka̱n wa̱n Cristo, ken tikita kuawi' yej ye̱'to̱kto' ipan ta̱jli. Ximoconfia̱rojtoka̱n ipan Yéj, ijkó̱n ken nimitzne̱xtilijkej, iwá̱n nochipa xikmakaka̱n gracias Dios.
51002008	Amo agaj mamitzkajkaya̱waka̱n iga ina̱mo̱ltajto̱lmej tajta̱ga', ino̱mpa tájto̱l ayá̱' mitzpale̱wiáj. Puej yejamej tamachtiáj ken kitekichi̱waj na̱mo̱ltajta̱ga', iwá̱n ayá̱' nejnemij iwá̱n Cristo. Ini̱mej tamachtiáj ken tatekimaka Tzitzimi' yej manda̱rowa ipan iní̱n ta̱jli.
51002009	Cristo, malej iga kipiaya se̱ icue̱rpoj ken tejáme̱mpa, yéjwa' nokta Dios no̱.
51002010	Amejwa̱n até̱ mitzpolowaj iyi̱xtaj Dios iga anse̱titokej iwá̱n Cristo. Iwá̱n Cristo kimanda̱rowa nochi espi̱ritojmej yej kipiáj poder iwá̱n manda̱rowaj.
51002011	Iga anse̱titokej iwá̱n Cristo, amejwa̱n amonokej circuncidado ipan amoa̱lmajmej; e' ayéj ino̱mpa circuncisión yej kichi̱waj israeli̱tajmej, sino que iga tikajté̱waja iga tikchi̱waj yej aye̱kti. Iní̱n circuncisión yej kichi̱wa Cristo.
51002012	Kua̱' anmobautiza̱rojkej, ken kua̱' anmikikej iwá̱n anmoto̱kkej iwá̱n Cristo. Iwá̱n an‑ojpa‑isakej iwá̱n Cristo iga anmoconfia̱rojkej ipan ipode̱r Dios yej ki‑ojpa‑ixitij Cristo.
51002013	Ikya amejwa̱n ken kua̱' anmiktoyaj iyi̱xtaj Dios iga ankitekichijtoyaj yej aye̱kti, iwá̱n ayá̱' amonoyaj circuncidado ken israeli̱tajmej yej igé̱ntejpa Dios. E' iná̱n Dios mitzojpa‑ixitijkej iwá̱n Cristo iwá̱n ipan yéj, Dios te̱perdona̱rowilij inochi yej tikchijkej yej aye̱kti.
51002014	Dios kichij iga ayo' matikixta̱waka̱n yej tidebe̱rowa̱yaj iga ayá̱' tikchijkej ken ijkuilijto' ipan iley. Inó̱n tamito kua̱' Jesús kiclava̱rojkej ipan cruz.
51002015	Cristo kita̱nij, kita̱nilij ma̱lespi̱ritojmej yej kipiáj poder iwá̱n manda̱rowaj, iwá̱n kichij iga makali̱mpamatika̱n iyi̱xtaj mia' gente, kua̱' Cristo kita̱nilij ma̱lespi̱ritojmej ipan cruz.
51002016	Inó̱n iga amo xiknakasmakaka̱n yej mitzpo̱powaj iga yej wel ankikuaj o iga yej wel ankoniáj, iwá̱n iga ayá̱' an‑ilwichi̱waj ken kichi̱waj judiyojmej, o iga ayá̱' ankilwichi̱wiliáj kua̱' seliá la luna, o yej ankichi̱waj ipan día kua̱' mose̱wilo.
51002017	Nochi iní̱n te̱ne̱xtilijtoya yej wi̱tzéyao', ino̱nwa' Cristo nokta.
51002018	Amo mamitzki̱xti̱ka̱n ipan iyojwi toTe̱ko in ino̱mej yej takajkaya̱waj iga kinekij mane̱si iga ayá̱' moweyimatij, e' kiweyimati̱ltiáj a̱ngelejmej ken idio̱smej. Yejame̱n kijtowaj iga má̱j kimatij iga kitaj visio̱mej, moweyimatij ima̱tikámejsan, e' bá̱ldejsan, iga tajla̱ntokej ken na̱mo̱lmej.
51002019	Yejamej ayo' kitokaj Cristo. Crí̱stojwa' in ken tzontekon iga nochi tejamej yej ticre̱dojtokej itájto̱l iwá̱n tejámejwa' in icue̱rpoj iwá̱n yéj ken kua̱' te̱tamakato'. Wa̱n malej iga timiakejmej, yéj kichi̱wa iga se̱san toa̱lmaj matikpiaca̱n iwá̱n nemi tikomatiáj ijkó̱n ken Dios kineki.
51002020	Amejwa̱n ken kua̱' anmikíkeja iwá̱n Cristo, iwá̱n ay'ya mitztekimakaj espi̱ritojmej yej manda̱rowaj ipan iní̱n ta̱jli. ¿Te ígataj ankichi̱waj ken yej akicre̱dojtokej Dios iga ankitajto̱lkuiliajo' kua̱' mitzijliáj
51002021	ken iní̱n: “amo xikui iní̱n, amo xikua iní̱n, amo xikchijchimi iní̱n”?
51002022	Inewi ini̱mej, tá̱ga'pa kijtowa iga mamochi̱wa, iwá̱n yawi tamiti kensan tami totákual kua̱' tikuaj.
51002023	Ini̱mej mandamie̱ntojmej né̱siki' melá̱' nokta iga ye̱kti iga mamochi̱wa, iga tamachtiáj kén se̱ makiweyimati̱lti Dios, iga se̱ amo mamoweyimati iwa̱nki' se̱ makikno̱chi̱wa icue̱rpoj, e' ayá̱' te̱pale̱wiá iga matikajte̱waka̱n iga tikchi̱waj yej aye̱kti ken te̱yo̱ltila̱na toa̱lmaj.
51003001	An‑ojpa‑isákeja iwá̱n Cristo ka̱n anmiktoyaj, inó̱n iga xikte̱mo̱ka̱n iga xikchi̱waka̱n yej Cristo kiye̱'ita, yéj ono' ajko ipan cielo, e̱wato' ka̱n manda̱rowa ila̱doj iye̱'ma̱' Dios.
51003002	Xikejla̱ntoka̱n ipan inó̱n yej ono' ajko ipan cielo, amo yej ono' ipan ta̱jli.
51003003	Iga amejwa̱n kenkua̱' anmikíkeja, iwá̱n iná̱n anse̱titokej iwá̱n Cristo yej ono' iná̱' Dios.
51003004	Kua̱' wi̱' sej Cristo yej mitzmakakej vida, amejwa̱n no̱ ompa amonoskej íwa̱n, ankitztoskej iweyipode̱r.
51003005	Inó̱n iga amejwa̱n xika̱waka̱n iga ankichi̱waj nochi yej aye̱kti, amo agaj mamasi iwá̱n yej ayá̱' íwa̱n na̱miktito', amo xikchi̱waka̱n tejté̱ yej aye̱kti, iwá̱n amo xikejla̱mikika̱n yej aye̱kti, iwá̱n amo xikpoxpiasnekika̱n tomi̱n, ijkó̱n kenkua̱' nemi ankiweyimati̱ltiáj ídolo.
51003006	Yej ijkó̱n kichi̱waj, Dios poxsan kikuesowiliá iwá̱n kicastiga̱ro̱j yej ayá̱' kichi̱wa ken yéj kineki.
51003007	Amejwa̱n no̱ ijkó̱n ankichi̱wayaj kua̱' aya anki̱xmatiáj itájto̱l Dios.
51003008	E' iná̱n xikajte̱waka̱n inewi ini̱mej: amo xikuesiwika̱n, amo agaj xikijiyaka̱n, amo xikchi̱waka̱n yej aye̱kti, niga xikma̱lijli̱ka̱n agaj, amo xikijto̱ka̱n kuajkuantas yej ajaye̱kti.
51003009	Amo ximosepankajkaya̱waka̱n, porque amejwa̱n ankikajtéjkeja ken ikya annemiáj.
51003010	Iná̱n amejwa̱n Cristo mitzpatákeja iga se'ya anmonemilismej, iwá̱n Dios, yej achto mitzchijkej, iná̱n mitzchijtiawij iga amonoskej ken yéj. Ijkó̱n ajachi ajachi ankimela'i̱xmatitia̱skej nokta in Dios.
51003011	Até̱ kichij iga se̱ judío o ayéj, o yej ono' circuncidado o yej ayá̱', o yej wejkacha̱nej, yej tamiktia̱yaj, yej esclavo o yej ayéj; Crí̱stojwa' in yej tonochi̱n toTe̱ko, iwá̱n ono' iwá̱n nochi tejamej.
51003012	Dios mitzpoxnekij, iwá̱n mitztapejpenkej iga ximochi̱waka̱n itatki. Inó̱n iga nochipa xiye̱'nemika̱n iwá̱n xitacho̱kili̱ka̱n, xite‑ijikni̱mej, amo ximoweyimatika̱n, xiyo̱lyama̱nikmej iwá̱n amo nimaní̱n xikuesiwika̱n.
51003013	Siga anmokuejkuesowaj, ximosepan‑ijyo̱wi̱ka̱n, iwá̱n ximosepamperdona̱ro̱ka̱n kua̱' tejté̱ anmochi̱wiliáj, ijkó̱n ken Cristo mitzperdona̱rojkej, ijko̱nsan no̱ amejwa̱n xikchi̱waka̱n wa̱n amokni̱mej.
51003014	E' de inochi ini̱mej, má̱j ye̱kti iga ximopoxnekika̱n, ijkó̱n nochipa amonoskej ken kua̱' se̱san amoa̱lmajmej.
51003015	Cristo kichi̱wa iga xonoka̱n tamelá̱ kua̱' ankejla̱ntokej ken iga Cristo kineki. Inó̱n iga nokta mitztapejpenkej iga xonoka̱n tamelá̱ pan icue̱rpoj Cristo iga anse̱titokej íwa̱n. Iwá̱n nochipa xikmakaka̱n gracias Dios.
51003016	Iwá̱n itájto̱l Cristo maono nochipa ipan amoa̱lmajmej, ijkó̱n ankimatiskej ken iga anyawij anmosepamachti̱tij iwá̱n ken iga anmono̱no̱tzaskej. Xikmakaka̱n gracias Dios iga inewi amoa̱lmajmej, xikui̱kili̱ka̱n yej ijkuilijto' ipan salmos iwá̱n takui̱' yej no̱ kajasi iga mokui̱kiliá Dios.
51003017	Iwá̱n nochi yej ankichi̱waj o yej ankijtowaj, xikchi̱waka̱n iga anmoconfia̱rowaj ipan toTe̱ko Jesús iwá̱n ipan ito̱ka̱' xikmakaka̱n gracias Dios yej toTaj.
51003018	Siwa̱tkej yej anwe̱wejyójkeja, xikchi̱waka̱n yej mitztekimakaj amowé̱j, iga ijkó̱n kineki toTe̱ko.
51003019	Tajta̱ga', xiknekika̱n amosiwa̱' iwá̱n amo xikuejkuesino̱tzaka̱n.
51003020	Te̱pilowa̱n, xicre̱do̱ka̱n amotaj iwá̱n amoye̱', iga ijkó̱n kiye̱'ita toTe̱ko.
51003021	Te̱tajmej iwá̱n te̱ye̱mej, amo xikpox‑ajajwaka̱n amopilowa̱n, iga ijkó̱n ankichi̱wiliáj, ay'ya kiyo̱lmakaj iga kichi̱waj yej ankitekimakaj.
51003022	Escla̱vojmej, xikchi̱waka̱n nochi yej mitztekimakaj amote̱komej yej ankipiáj ipan iní̱n ta̱jli, amo kua̱'san yejamej mitztachi̱lijtokej iga san mamitzitaka̱n iga ankichi̱waj yej mitzijliáj, ma̱jwa' xikchi̱waka̱n kesiá kua̱' ayá̱' mitzitztokej iga ankimajmawiliáj toTe̱ko.
51003023	Inewi yej ankichi̱waj, xikyo̱lmakaka̱n kua̱' ankichi̱waj, ken kua̱' toTe̱ko nemi ankichi̱wiliáj, ayéj tajta̱ga'.
51003024	Iga ankimatij iga toTe̱ko Dios yawij mitzmakatij yej kimakaskej yej tekipanowaj iga toTe̱ko Cristo.
51003025	E' yej kichi̱waj yej aye̱kti, yawij kikno̱chi̱watij, iga Dios sansé̱ iga kijuzga̱rowa a̱'san ne̱si.
51004001	Amejwa̱n yej ankipiáj amoescla̱vojmej, xikye̱'itaka̱n iwá̱n xikchi̱wili̱ka̱n yej ye̱kti amoescla̱vojmej. Xikejla̱mikika̱n iga amejwa̱n no̱ ne‑iga ipan cielo ankipiáj amoTe̱ko Dios.
51004002	Nochipa xitajto̱ka̱n wa̱n Dios, iwá̱n xisatoka̱n iga anye̱'tajla̱ntokej, iwá̱n xikmakatoka̱n gracias Dios.
51004003	No̱ xiktajtanili̱ka̱n Dios iga nejamej, iga toTe̱ko makichi̱wa iga wel maono yej manikpowili̱ka̱n itájto̱l Cristo yej aya momatiá, inó̱n nokta iga nipre̱sojtito'.
51004004	Iwá̱n xiktajtanili̱ka̱n Dios iga kua̱' nikpowa itájto̱l, nochi wel mane‑entende̱ro̱ka̱n.
51004005	Xiye̱'nemika̱n iyi̱xtaj yej aya ki̱xmatij itájto̱l Dios. Amo xikne̱mpolo̱ka̱n amotie̱mpoj, ma̱jwa'
51004006	xikpowaka̱n itájto̱l toTe̱ko. Xiye̱'ta̱tapowaka̱n iga mamitzkakisnekika̱n yej nemi ankita̱tapo̱wiáj, iwá̱n xikmatika̱n te̱ anyawij ankijto̱tij kua̱' agaj tejté̱ mitztajtani.
51004007	Tokni̱n Tíquico yej nikpoxnekij, ayá̱' kikajte̱wa iga ne̱pale̱wiá ipan itekipáno̱l toTe̱ko, yéj yawi mitzmati̱lti̱tij ken nono'.
51004008	Inó̱n nokta iga nikti̱tani iga mayawi ompiga iga mamitzijli̱ka̱n ken iga nonokej, iwá̱n mamitzanima̱ro̱ka̱n.
51004009	Senya̱ti iwá̱n tokni̱n Onésimo yej nikpoxnekij, yej de améjwa̱mpasan, yej akikajte̱wa iga moconfia̱rowa ipan toTe̱ko. Yejamej yawij mitzpowili̱tij yej nijiga sucede̱rowa.
51004010	Aristarco, yej no̱ pre̱sojtito' nowa̱n, mitzejla̱mikij; kensan Marcos no̱ mitzejla̱mikij, yej ipri̱moj Bernabé. Mitzijlíjkeja siga ya̱j yéj mitzpaxa̱lowili̱tij, xiko̱mema̱wi̱ka̱n.
51004011	No̱ mitzejla̱mikij Jesús, yej no̱ ito̱ka̱' Justo. De inochi judiyojmej yej kicre̱dojtokej Dios, iní̱mejsan in yej tekipanowaj nowa̱n iga kipowaj ken iga reina̱rowa Dios, iwá̱n poxsan ne̱yo̱lchika̱waj.
51004012	No̱ mitzejla̱mikij Epafras yej de améjwa̱mpa, yéj no̱ tekipanowa iga kipowa itájto̱l Cristo iwá̱n nochipa kua̱' tajtowa wa̱n Dios, kitajtaniliá iga amejwa̱n amo xikajte̱waka̱n iyojwi Dios, iwá̱n wel xikchijtoka̱n ken nokta Dios kineki.
51004013	Nej nikita kén iga Epafras poxsan mitzyo̱koyaj iwá̱n no̱ kiyo̱koyaj yej kicre̱dowaj toTe̱ko yej onokej a̱ltepe̱' Laodicea iwá̱n yej onokej a̱ltepe̱' Hierápolis.
51004014	No̱ mitzejla̱mikij Lucas yej médico yej tikpoxnekij, iwá̱n no̱ mitzejla̱mikij Demas.
51004015	Xikijli̱ka̱n tokni̱wa̱n yej onokej a̱ltepe̱' Laodicea iga nej nikejla̱mikij. No̱ nikejla̱miki Ninfas, iwá̱n tokni̱wa̱n yej monechkowaj ícha̱n iga kiweyimati̱ltiáj Dios.
51004016	Kua̱' támi'ya ankilee̱ro̱skej iní̱n a̱ma' yej nemi nimitzijkuilowiliáj, xikti̱tanika̱n a̱ltepe̱' Laodicea iga makilee̱rowili̱ka̱n tokni̱wa̱n yej no̱ kicre̱dowaj itájto̱l Dios iwá̱n se' a̱ma' yej nikti̱tanilij yejame̱n, amejwa̱n sej xiklee̱ro̱ka̱n.
51004017	Ijkí̱n xikijli̱ka̱n Arquipo: “Amo xikajte̱wa motekipáno̱l yej Dios mitzmá'.”
51004018	Nej Pablo, noma̱tika nimitzijkuilowiliáj ini̱mej tájto̱l: Amo xike̱lka̱waka̱n iga nej nipre̱sojtito'. Dios mamitzyo̱lchika̱waka̱n. Ijkó̱nyawa'.
52001001	Nej niPablo, wa̱n Silvano iwá̱n Timoteo nimitzijkuilowiliáj iní̱n a̱ma' amejwa̱n nokni̱wa̱n yej ankitokaj Dios yej ancha̱ntitokej Tesalónica, yej anse̱titokej iwá̱n toTaj Dios iwá̱n toTe̱ko Jesucristo. Dios yej toTaj iwá̱n toTe̱ko Jesucristo mamitzyo̱lchika̱waka̱n iwá̱n makichi̱waka̱n iga tamelá̱ xonoka̱n.
52001002	Nochipa kua̱' nejamej ni‑ora̱dowaj nimitzejla̱mikij, iwá̱n nikmakaj gracias Dios iga amejwa̱n.
52001003	Nikmakaj gracias toTaj Dios iga yej ankichi̱waj yej ye̱kti, ijkó̱n anmone̱xtiáj iga anmoconfia̱rojtokej pan toTe̱ko. Iwá̱n no̱ nikmakaj gracias Dios iga poxsan ante‑ijikni̱mej, ankipale̱wijkej sekin, iwá̱n iga ankichi̱xtokej toTe̱ko Jesucristo, inó̱n mitzpale̱wiáj iga nochipa xikchi̱xtoka̱n.
52001004	Nokni̱wa̱n, Dios mitzpoxnekij, iwá̱n nikmatij iga yéj nokta mitztapejpenkej.
52001005	Kua̱' nejame̱n nimitzpowilijkej ye̱'noti̱ciaj yej tasalva̱rowa, ayejsan iga petz tájto̱l, sino que iga ipode̱r iyEspí̱ritoj Dios yej ne̱makaj, inó̱n yej nimitzpowilijkej melá̱' nokta. Ankimátija kén ninemikej amo‑i̱xtaj iga amejwa̱n nimitzpale̱wijkej.
52001006	Amejwa̱n anmi̱xkui̱tijkej ipan nejamej wa̱n ipan toTe̱ko, iga kua̱' ankicre̱dojkej itájto̱l toTe̱ko, iyEspí̱ritoj Dios mitzyo̱lchikajkej malej iga onoyaj yej mitzijiyaj iwá̱n poxsan mitzikno̱chijkej.
52001007	Iwá̱n ijko̱nsan no̱ ipan amejwa̱n mi̱xkui̱tijkej tokni̱wa̱n yej kitokaj Dios yej icha̱mej estado de Macedonia iwá̱n estado de Acaya.
52001008	Pe̱wa' ipan amejwa̱n iga itájto̱l toTe̱ko nijnijiga momati'. Ayejsan estado de Macedonia wa̱n Acaya mopowa', sino que nó̱ya̱nya momati, iwá̱n no̱ no̱ya̱n momati kén iga amejwa̱n anmoconfia̱rowaj ipan Dios, inó̱n iga nejamej ay'ya te̱ má̱j nikijtowaj.
52001009	Ma̱jwa', yejáme̱nsan nokta tajtowaj iga nimitzpaxa̱lowiliáj iwá̱n ta̱tapowaj kén iga anne̱ye̱'o̱mema̱wijkej, iwá̱n kén iga ankikajtéjkeja iga ankiweyimati̱ltiáj i̱dolojmej iga ankitókaja Dios iwá̱n ampe̱wakej iga ankichi̱waj ken kineki mela'Dio̱s yej isato'.
52001010	Yejamej no̱ kipowaj kén iga amejwa̱n ankichi̱xtokej iga mawi̱ki sej ipan cielo Jesús, yej iPiltzi̱n Dios, yej Dios ki‑ojpa‑ixitij ka̱n miktoya. Yéj nokta yej te̱salva̱ro̱j kua̱' kicastiga̱ro̱j yej kichijtokej yej aye̱kti.
52002001	Nokni̱wa̱n, amejwa̱n nokta ankimatij iga ayéj bá̱ldejsan nimitzpaxa̱lowili̱toj.
52002002	Amejwa̱n ankimátija iga achto ne‑ijijlijkej kuajkuantas yej ajaye̱kti iwá̱n ne‑ikno̱chijkej ipan a̱ltepe̱' Filipos, e' Dios ne̱pale̱wijkej iga ayá̱' nimajmawikej iga manimitzpowili̱ka̱n ye̱'noti̱ciaj yej tasalva̱rowa, malej iga mia' ne‑ijiyaj.
52002003	Iga kua̱' nimitzpowilijkej ye̱'noti̱ciaj ayá̱' nimitzmachtijkej yej aye̱kti, niga nimitzkajkayajkej, niga ayá̱' nita̱tapojkej iga manimitzpojpolo̱ka̱n.
52002004	Ma̱jwa' Dios kiye̱'ita' yej nikchijkej iwá̱n ne̱ta̱lkej iga manikpowaka̱n ye̱'noti̱ciaj yej tama̱nawiá, ijkó̱n iga nejamej nita̱tapowaj. Ayéj iga la gente mane̱ye̱'itaka̱n, sino que mane̱ye̱'itaka̱n Dios, yej ki̱xmati toa̱lmaj.
52002005	Amejwa̱n ankimatij, ayí̱' nimitztzojtzope̱li'no̱tzakej iga manimitzyo̱lyama̱naka̱n. Ayá̱' nikchijkej nité̱ igasan manikta̱ni̱ka̱n tomi̱n, kitzto' Dios.
52002006	Ayí̱' nikchijkej iga mane̱weyimati̱lti̱ka̱n, niga amejwa̱n, niga agaj se'. Malej wel katka nimitztekimakayaj iga no̱ nimanda̱rowaj iga ne̱ti̱tankej Cristo.
52002007	Ma̱jwa', amejwa̱n nimitznekikej, nejamej ken se̱ te̱ye̱' yej kiskaltiá iwá̱n kicuida̱rowa ipilowa̱ntzitzi̱n.
52002008	Poxsan nimitznekij este ayejsan itájto̱l Dios wel nimitzmakaj, sino este wel nimikij iga amejwa̱n. Poxsan nimitzikni̱matij.
52002009	Nokni̱wa̱n, amejwa̱n ankimatij nokta ken iga pox nisiawikej iga nitekipanojkej iga nitata̱nijkej iga nitakuajkej. Nitekipanojkej semilwi' wa̱n senyówal, iga amo ni agaj de amejwa̱n mane̱makaka̱n iga manitakua̱ka̱n mie̱j nimitzpowilia̱yaj itájto̱l Dios.
52002010	Amejwa̱n anne‑itakej, iwá̱n Dios no̱ ne‑itakej, iga nikchijkej ken Dios kineki iwá̱n niye̱'nemiáj amo‑i̱xtaj amejwa̱n yej ankitokaj Dios iga amo agaj makijto iga nikchi̱waj yej aye̱kti.
52002011	Iwá̱n ankimatij no̱ kén iga sejsé̱ de amejwa̱n nimitzno̱no̱tzkej, iwá̱n nimitzyo̱lchikajkej ken kichi̱wa se̱ te̱taj iwá̱n ipilowa̱n.
52002012	Nimitzijlijkej iga xiye̱'nemika̱n ken kajasi iga nemij yej kitokaj Dios, yej mitzno̱tzkej iga xonoka̱n ite̱noj ka̱n pox taye̱ka̱n, ka̱n yéj reina̱rowa.
52002013	Inó̱n iga nochipa nikmakaj gracias Dios, iga kua̱' ankikakikej itájto̱l Dios yej nejamej nimitzpowilijkej, ankikuikej ken nokta itájto̱l Dios, ayéj ken itájto̱l tajta̱ga'. Iga se'pay annemij, ne̱si iga inó̱n tájto̱l tekipanowa pan amejwa̱n yej ankicre̱dowaj.
52002014	Nokni̱wa̱n, ken mitzikno̱chijkej yej ómpasan no̱ cha̱ntitokej Tesalónica, ijko̱nsan no̱ kichi̱wilijkej tokni̱wa̱n yej kitokaj Dios yej onokej Judea yej moconfia̱rowaj ipan Cristo Jesús. Sekin Judiyojmej yej de yejáme̱mpasan de Judea kikno̱chijkej yej kicre̱dowaj Cristo Jesús.
52002015	Ino̱mej judiyojmej kimiktijkej toTe̱ko Jesucristo, kensan ikyay sekin judiyojmej kimiktijkej profe̱tajmej, iwá̱n iná̱n nejame̱n no̱ sekin judiyojmej ne̱teki'ki̱xtijkej pan iya̱ltepe̱mej. Ino̱mpa judiyojmej ayá̱' kichi̱waj ken kineki Dios wa̱n kijiyaj nochi gente.
52002016	Iwá̱n ayá̱' kinekij iga nejamej manikta̱tapo̱wi̱ka̱n yej ayéj judiyojmej iga no̱ mamoma̱nawi̱ka̱n. Iwá̱n iga ijkó̱n kichi̱waj, má̱j kichi̱waj yej aye̱kti. Inó̱n iga iná̱n, Dios poxsan kuesiwi' iwa̱mej iwá̱n yáwiya kicastiga̱ro̱ti.
52002017	Nokni̱wa̱n, kua̱' ne̱ki̱xtijkej ka̱n amejame̱n amonokej, wejkaj ayá̱' nimitzitayaj, malej ijkó̱n nochipa nimitzpiayaj pan noa̱lmajmej, iwá̱n poxsan niknekiáj manimitzitatij.
52002018	Nia̱jnekiáj nejamej. Iwá̱n noma̱tika nej niPablo, mia'ya ve̱j niknekiá iga maniá, e' Tzitzimi' nochipa ne̱tzakuilijkej.
52002019	Nimokichmatij iga amejwa̱n ankicre̱dowaj Cristo wa̱n nipoxpa̱kij iga nikmatij iga amejwa̱n ansen‑onoskej nowa̱mej kua̱' wi̱' toTe̱ko Jesucristo.
52002020	Niyo̱lchikajtokej iwá̱n niyo̱lpa̱ktokej iga amejwa̱n anye̱'nemij.
52003001	Iwá̱n como ayo' má̱j nikijyo̱wijkej iga animitzitaj, nikijtojkej iga ni‑o̱mémejsan manika̱wika̱n Atenas
52003002	iwá̱n nimitzti̱tanilijkej tokni̱n Timoteo iga mamitzitatij, yéj tekipanowa iga Dios iwá̱n ne̱pale̱wiáj nejamej iga nikpowaj ye̱'noti̱ciaj yej tajtowa de Cristo. Timoteo mitzpale̱wiáj iga xikmela'senta̱li̱ka̱n amoa̱lmaj pan Jesucristo.
52003003	Ijkó̱n ayagaj makikajte̱wa iga kitoka Dios iga kuajkuantas yej aye̱kti nemi mitzchi̱wiliáj. Puej amejwa̱n ankimátija iga ipan iyojwi toTe̱ko, te‑ikno̱chi̱waj.
52003004	Kua̱' tisen‑onoyaj, nimitzijlíjkeja iga yawij te‑ikno̱chi̱watij, iwá̱n ijkó̱n mochij ken ankimatitóyaja.
52003005	Inó̱n iga, nej ayo' nikijyo̱wij iga animitzitaj. Iwá̱n nikti̱tan Timoteo iga manikmati ix ankisenta̱lijtókejsan amoa̱lmaj ipan Jesucristo. Nimitzyo̱koyayaj iga Tzitzimi' wel mitzchi̱waltiáj yej aye̱kti iwá̱n wel bá̱ldejsan nitekipanojkej.
52003006	E' iná̱n Timoteo wá̱laja iga yajka ipan amoa̱ltepe̱' Tesalónica, iwá̱n ne̱mati̱ltijkej iga ankise̱nta̱ltókejsan amoa̱lmaj pan Jesucristo iwá̱n anmosepannekij. Iwá̱n ne‑ijlij iga nochipa anneejla̱mikij iga anne̱nekij, iwa̱nki' poxsan anne‑itasnekij, ijkó̱n ken nejamej no̱ nimitzitasnekij.
52003007	Inó̱n iga nokni̱wa̱n, malej iga nemi tipanowaj pan kuajkuantas yej ajaye̱kti iwá̱n te‑ikno̱chi̱waj, pox anne̱yo̱lchika̱waj kua̱' nikmatikej iga anmoconfia̱rojtókejsan pan toTe̱ko Jesucristo.
52003008	Iná̱n iga nikmátija iga anmoconfia̱rojtókejsan pan toTe̱ko, anne̱yo̱lchika̱waj iga manikyo̱lmakaka̱n ipan notekipano̱lmej.
52003009	Poxsan nipa̱ktokej iga amejwa̱n, este anikásijo' tájto̱l iga nikmakaj gracias toDio̱s iga amejwa̱n.
52003010	Semilwi' iwá̱n tayowaka̱n niktajtanilijtokej Dios iga wel noma̱tikamej manimitzitatij, iga achi má̱j manimitzpale̱wi̱ka̱n iga ximoconfia̱ro̱ka̱n pan toTe̱ko.
52003011	Niktajtaniliáj Dios yej toTaj iwá̱n toTe̱ko Jesucristo iga mane̱pale̱wi̱ka̱n iga wel manimitzpaxa̱lowili̱tij.
52003012	Iwá̱n niktajtaniliáj toTe̱ko mamitzpale̱wi̱ka̱n iga cada ve̱j má̱j ximosepannekika̱n, iwá̱n ijkó̱n xiknekika̱n nochi, ijkó̱n kensan nejamej nimitznekij amejwa̱n.
52003013	Niktajtaniliáj toTe̱ko Jesús iga mamitzpale̱wi̱ka̱n iga má̱j ximoconfia̱ro̱ka̱n iga inewi amoa̱lmajmej, iwá̱n iga xiye̱'nemika̱n iyi̱xtaj Dios yej toTaj. Ijkó̱n anye̱'onoskej kua̱' toTe̱ko Jesús wi̱' iwá̱n onos iwá̱n nochi yej yéj kitapejpen.
52004001	Nokni̱wa̱n, manimitzijlí̱ka̱no' tejté̱; nejamej nimitzne̱xtilíjkeja iga xinemika̱n ken Dios kiye̱'ita, iwá̱n amejwa̱n ijko̱nya ankichijtokej, iná̱n ipan ito̱ka̱' toTe̱ko Jesús nimitzijliáj iga má̱j xikchijtia̱ka̱n nochipa yej nimitzne̱xtilíjkeja.
52004002	Iwá̱n amejwa̱n ankimátija kén iga nimitzne̱xtilijkej, kensan tatekimá' toTe̱ko Jesús.
52004003	Dios kineki iga xikchijtoka̱n ken yéj kineki; amo agaj mamote̱ka wa̱n yej ayá̱' íwa̱n na̱miktito'.
52004004	Sejsé̱ makiye̱'piá isiwa̱', ken kajasi iga maye̱'ono, ijkó̱n ken Dios kineki.
52004005	Amo xikchi̱waka̱n yej aye̱kti ken kineki amoa̱lmaj; ken kichi̱waj yej aki̱xmatij Dios.
52004006	Amo agaj makixijxi̱ko se' tokni̱n, niga makikajkaya̱wa pan nité̱, iga toTe̱ko yawi kicastiga̱ro̱ti yej ijkó̱n kichi̱wa, ijkó̱n ken nejame̱n nimitzijlíjkeja.
52004007	Iga Dios ayá̱' te̱no̱tza' iga matikchijtoka̱n yej aye̱kti, sino que matiye̱'nemika̱n iyi̱xtaj yéj.
52004008	Inó̱n iga yej kijiya yej nimitzne̱xtilijkej, inó̱n ayéj ta̱ga' kijiya, sino que Dios, yej te̱má' no̱ iyEspí̱rito Santo.
52004009	Ayá̱' kajási‑o' iga nimitzijkuilowiliáj iga ximosepannekika̱n iwá̱n amokni̱mej, iga Dios nokta mitzne̱xtilíjkeja ken iga ximonekika̱n.
52004010	Amejwa̱n ijkó̱n nochipa ankichi̱waj wa̱n nochi tokni̱wa̱n yej icha̱mej estado de Macedonia yej kitokaj toTe̱ko. Iná̱n nimitzijliáj, nokni̱wa̱n, iga ma̱jya sej ximonekika̱n.
52004011	Xikchi̱waka̱n iga xonoka̱n tamelá̱ iwá̱n xikchijtoka̱n sejsé̱ amotekipáno̱l. Xitekipano̱ka̱n iga xitata̱ni̱ka̱n ken nimitzijlijkej,
52004012	iga mamitzye̱'itaka̱n yej aki̱xmatij Dios, iwá̱n iga amo mamitzpolo̱ka̱n nité̱.
52004013	Nokni̱wa̱n, niknekij xikmatika̱n te̱ mochi̱was wa̱n yej mikij, iga amo ximokno̱matika̱n ken sekin yej ayá̱' kimatij yej Dios kichi̱was.
52004014	Ijkó̱n ken ticre̱dowaj iga Jesús migui' iwá̱n ojpa‑isa', ijko̱nsan no̱ ticre̱dowaj iga Dios iwá̱n Jesús yawi ki‑ojpa‑ixiti̱tij ino̱mej yej mikikej iwá̱n kicre̱dojkej ipan yéj.
52004015	Inó̱n íga nejamej nimitzijliáj, ken te̱ne̱xtiliá toTe̱ko, iga tejamej yej tonóskejo' te kua̱' wi̱' toTe̱ko, ayá̱' timachtowi̱skej iga ino̱mej yej mikikej.
52004016	Iga toTe̱ko ima̱tika yawi temo̱ti ipan cielo iwá̱n ipansan itájto̱l mokakis nokta iga manda̱rowa, iwá̱n tajto̱j se̱ ángel yej manda̱rowa, iwá̱n na̱watis itapí̱tzal Dios. Iwá̱n yej mikikej iwá̱n kicre̱dojkej Cristo, yejamej achto yawij ojpa‑isatij.
52004017	Iwá̱n yej tisatóskejo', yawij te̱senwi̱gatij iwá̱n yejamej ka̱n ono' mixti iga tiki̱xna̱mikitij toTe̱ko ipan ejeka'. Iwá̱n ijkó̱n nochipa tonoskej iwá̱n toTe̱ko.
52004018	Iga ini̱mej tájto̱l, ximosepanyo̱lchika̱waka̱n.
52005001	Nokni̱wa̱n, e' iga ké̱manya nokta wi̱' toTe̱ko, ayejo' iga manimitzijkuilowili̱ka̱n.
52005002	Amejwa̱n ankimátija nokta iga toTe̱ko asiki kua̱' ayá̱' tikchi̱xtokej, ken kua̱' asi yej tachteki tayowaka̱n.
52005003	Kua̱' la gente kijtojtoskej: “Tamela̱ya tonokej iwá̱n tiye̱'onokej”, íkua̱'ya nokta poliwilo̱j niga momatitos, inó̱n día asis ijkó̱n ken kua̱' se̱ siwa̱' pilkualo̱te̱wa. Iwá̱n ayagaj wel cholo̱j kua̱' poliwilo̱j.
52005004	E' amejwa̱n nokni̱wa̱n ayo' amonokej ken ka̱n takomichka̱n, inó̱n iga toTe̱ko ayá̱' mitzwe̱jasikij ken kua̱' asi se̱ yej tachteki.
52005005	Iga nochi amejwa̱n amonokej ipan ta̱wi̱lyo̱' iga mitzi̱xtapójkeja toTe̱ko itájto̱l. Ayá̱' tonokej tayowaka̱n niga ka̱n takomichka̱n.
52005006	Inó̱n iga amo matikochika̱n ken sekin, sino que matisatoka̱n iwá̱n matiye̱'tajla̱ntoka̱n.
52005007	Yej kochij, kochij tayowaka̱n, iwá̱n yej ta̱wa̱naj, ta̱wa̱naj tayowaka̱n.
52005008	E' tejamej ayá̱' tonokej ken ka̱n takomichka̱n, tonokej ipan ta̱wi̱lyo̱'. Inó̱n iga nochipa matiye̱'tajla̱ntoka̱n. Iwá̱n matimoconfia̱ro̱ka̱n pan Dios iwá̱n matiknekika̱n tokni̱wa̱n; iga tikchi̱waj iní̱n, timochi̱waj ken tikita se̱ soldado yej kakiá ikua̱ch de tepos iga moe̱ltzakua iga moma̱nawiá. Iwá̱n iga tikmatitokej ipan toa̱lmaj iga Cristo te̱salva̱rowa, iga inó̱n tikejla̱mikij, ken tikita tikta̱liáj se̱ casco yej iga se̱ soldado mokua̱tzakua.
52005009	Iga Dios ayá̱' te̱tapejpen iga mate‑ikno̱chi̱waka̱n, sino iga toTe̱ko Jesucristo mate̱ma̱nawi.
52005010	Jesucristo migui' iga tejamej iga wel matonoka̱n wa̱n yéj, até̱ kichij siga kua̱' wi̱', tisatoskej o timiktoskej.
52005011	Inó̱n iga ximosepan‑anima̱ro̱ka̱n iwá̱n ximosepampale̱wi̱ka̱n, ijkó̱n ken ankichijtokej.
52005012	Nokni̱wa̱n nimitzijliáj iga xikye̱'itaka̱n yej tekipanowaj iga Dios iga mitzpale̱wiáj, yej mitzojkui̱ltiáj pan iyojwi toTe̱ko wa̱n mitzno̱no̱tzaj.
52005013	Amejwa̱n poxsan xikye̱'itaka̱n yejamej iwá̱n xiknekika̱n iga inó̱n tekipáno̱l yej kichi̱waj. Tamelá̱ xonoka̱n wa̱n amokni̱n.
52005014	Nokni̱wa̱n no̱ nimitzijliáj iga xikno̱no̱tzaka̱n yej atekipano̱jnekij iga kinekij iga san mapa̱nkotzotajtoka̱n, xikanima̱ro̱ka̱n yej mosemakasnékija, xikpale̱wi̱ka̱n yej aya momela'confia̱rowaj pan toTe̱ko Jesús, iwá̱n xikijyo̱wi̱ka̱n kua̱' mitzkuejkuesowaj.
52005015	Amo agaj de amejwa̱n mamoma̱ti kua̱' mitzchi̱wiliáj yej aye̱kti. Ma̱jwa' nochipa ximosepanchi̱wili̱ka̱n yej ye̱kti, ijkó̱n xikchi̱waka̱n wa̱n nochi.
52005016	Nochipa xiyo̱lpa̱ktoka̱n.
52005017	Nochipa xitajto̱ka̱n wa̱n Dios.
52005018	Xikmakaka̱n gracias Dios iga inochi yej mitzpasa̱rowaj, ijkó̱n Dios kineki iga xikchi̱waka̱n amejwa̱n yej ankicre̱dojtokej Cristo Jesús.
52005019	Amo xikajte̱waka̱n iyEspí̱ritoj Dios, iga ijkó̱n ken kua̱' ankise̱wiáj yej we̱welo̱nto' ipan amoa̱lmaj.
52005020	Kua̱' Dios agaj kitajto̱lmaka, amo xikali̱mpamatika̱n inó̱n tájto̱l.
52005021	Xikakika̱n inewi iwá̱n xikitaka̱n siga ómpaya ken kijtowa, iwá̱n xiktapejpenaka̱n yej ye̱kti.
52005022	Xikajte̱waka̱n iga ankichi̱waj nochi yej aye̱kti.
52005023	Niktajtaniliáj Dios yej kichi̱wa iga maonolo tamelá̱, makichi̱wa iga xikchijtoka̱n yej yéj kineki. Iwá̱n mamitzpale̱wi̱ka̱n ipan nochi amovi̱daj, ipan amoespí̱ritoj, ipan amoa̱lmaj iwá̱n amocue̱rpoj iga kua̱' wi̱' toTe̱ko Jesucristo, ayagaj kijto̱j iga ankichi̱waj yej aye̱kti.
52005024	Yej mitztapejpenkej nochipa kichi̱wa ken kijtowa, iwá̱n nochi iní̱n kichi̱was.
52005025	Nokni̱wa̱n, xiktajtanili̱ka̱n Dios iga mane̱pale̱wi̱ka̱n.
52005026	Ximopipitzo̱ka̱n iga ximosaluda̱ro̱ka̱n ken Dios kiye̱'ita.
52005027	Nimitztekimakaj iga iní̱n a̱ma' xiklee̱rowili̱ka̱n nochi tokni̱wa̱n yej kitokaj Cristo, iga ijkó̱n kineki toTe̱ko.
52005028	Niktajtaniliá toTe̱ko Jesucristo iga nochipa maono iwá̱n amejwa̱n. Ijkó̱nyawa'.
53001001	Nej niPablo, wa̱n Silvano iwá̱n Timoteo, nimitzijkuilowiliáj amejwa̱n nokni̱mej yej ankitokaj Dios, yej ancha̱ntitokej Tesalónica, yej anse̱titokej iwá̱n toTaj Dios iwá̱n toTe̱ko Jesucristo.
53001002	Dios yej toTaj iwá̱n toTe̱ko Jesucristo mamitzyo̱lchika̱waka̱n iwá̱n makichi̱waka̱n iga tamelá̱ xonoka̱n.
53001003	Nokni̱wa̱n, nochipa nikmakaj gracias Dios iga amejwa̱n, iga ijkó̱n kajasi manikchi̱waka̱n, iga nemi má̱j anmoconfia̱rowaj pan toTe̱ko iwá̱n sejsé̱ de amejwa̱n ma̱jya anmosepannekij.
53001004	Inó̱n iga iná̱n nejamej niye̱'ta̱tapowaj iyi̱xtaj tokni̱wa̱n kajká̱n monechkowaj yej kitokaj Cristo, kén iga ankijyo̱wiáj kua̱' mitzikno̱chi̱waj iwá̱n yej mitzchi̱wiliáj kuajkuantas yej aye̱kti, amejwa̱n ayá̱' anmosemakaj ipan iyojwi toTe̱ko, ma̱jwa' anmoconfia̱rowaj ípan.
53001005	Ompa ne̱si iga Dios ómpaya ken kichi̱wa kua̱' tajuzga̱rowa, iga mitztapejpenkej iga xikalakika̱n ka̱n reina̱rowa yéj, inó̱n iga iná̱n nemi mitzikno̱chi̱waj.
53001006	Iwá̱n kajasi iga Dios ke̱man makikno̱chi̱wa yej amejwa̱n mitzikno̱chi̱waj,
53001007	iwá̱n amejwa̱n yej mitzikno̱chi̱waj, támisya iga mitzikno̱chi̱waskej kensan nejamej ay' ne‑ikno̱chi̱waskej. Iní̱n mochi̱was kua̱' ipan cielo wi̱' toTe̱ko Jesús ipan tiwelo̱n iwá̱n iya̱ngelejmej yej kipiáj poder.
53001008	ToTe̱ko Jesús kicastiga̱ro̱ki yej ayá̱' mote̱makakej iga Dios makimanda̱ro̱ka̱n niga kicre̱dowaj ken kijtowa iye̱'noti̱ciaj toTe̱ko Jesucristo.
53001009	Ino̱mej kicastiga̱ro̱skej iga mela'poliwiskej iwá̱n ayí̱' onoskej ka̱n ono' toTe̱ko iga mapa̱kika̱n wa̱n yéj, niga kitaskej iweyipode̱r.
53001010	Iní̱n mochi̱was kua̱' wi̱' toTe̱ko. Ipan inó̱n día yej kicre̱dojtokej yawij kiweyimati̱lti̱tij wa̱n madmira̱do̱skej. Amejwa̱n ompa no̱ amonoskej iga no̱ ankicre̱dojkej itájto̱l Dios yej nimitzpowilijkej.
53001011	Inó̱n iga nejame̱n nochipa ni‑ora̱dowaj iga amejwa̱n, niktajtanilijtokej toDio̱s iga makita iga mitzajasij iga mitztapejpenkej. Iwá̱n no̱ niktajtaniliáj Dios iga ipode̱r mamitzpale̱wi̱ka̱n iga xikchi̱waka̱n nochi yej ye̱kti yej ankejla̱ntokej iga anmoconfia̱rowaj ipan toTe̱ko.
53001012	Ijkó̱n ito̱ka̱' toTe̱ko Jesucristo yawi moweyimati̱lti̱ti iga amejwa̱n anye̱'nemij, iwá̱n toTe̱ko no̱ mitzweyimatiskej iga ijkó̱n mitzcho̱kiliáj toDio̱s iwá̱n toTe̱ko Jesucristo.
53002001	Nokni̱wa̱n, iga kua̱' wi̱' toTe̱ko Jesucristo, nimitzmati̱ltiáj iga Cristo yawij te̱senechko̱tij iga matonoka̱n íwa̱n. Nimitztajtaniliáj
53002002	iga amo imaní̱n ximoyo̱lyama̱naka̱n, niga ximomajti̱ka̱n kua̱' agaj mitzijli̱skej iga ási'ya toTe̱ko, niga agaj yej mitzijliáj iga Dios iyEspí̱ritoj kijtoj iga ási'ya toTe̱ko, niga yej pan a̱ma' ijkuilijto' yej né̱siski' nejamej nikijkuilojkej iga ásisya a̱man toTe̱ko, amo xiktajto̱lkui̱li̱ka̱n.
53002003	Amo mamitzkajkaya̱waka̱n nikeno' má̱j. Iga kua̱' wi̱' toTe̱ko, achto sekin tokni̱wa̱n yej kicre̱dowaj Dios ay' yawij kichi̱watij ken kineki Dios, íkua̱' yawi mi̱xne̱xti̱ti inó̱n ta̱ga' yej wi̱' kichi̱waki yej ajaye̱kti. Inó̱n óno'ya iga yawij kitati̱tij.
53002004	Inó̱n ta̱ga' kijiya Dios iwá̱n kijiya nochi yej kajasi iga mamoweyimati̱lti. Iwá̱n yéj, este mota̱liá itio̱pan‑ijti' Dios wa̱n kijtowa iga yéjya in Dios.
53002005	¿Ix áyo'taj ankejla̱mikij kua̱' nej nimitzta̱tapo̱wia̱yaj de iní̱n, kua̱' nonóyajo' wa̱n amejwa̱n?
53002006	Iná̱n amejwa̱n ankimatij te íga aya wi̱' inó̱n ta̱ga', iga amo mami̱xne̱xti kua̱' aya asi itie̱mpoj.
53002007	Inó̱n yej kichtakaejla̱ntoya iga kichi̱wasneki yej aye̱kti, némiya kichi̱wa; iná̱n políwisan iga inó̱n yej ki‑ojtzakto' maki̱sa ompa iga mapano inó̱n ta̱ga'.
53002008	Kua̱' sí ya̱jya, yáwiya mi̱xne̱xti̱ti inó̱n ta̱ga' yej kichi̱wa pox aye̱kti, iwá̱n toTe̱ko Jesús ke̱man kimikti̱j iga san itájto̱l iwá̱n ijkó̱n nokta kimela'polo̱j iga ita̱wi̱lyo kua̱' wi̱'.
53002009	Tzitzimi' kipale̱wi̱j ga maasi inó̱n ta̱ga' yej kichi̱was yej aye̱kti, iwá̱n inó̱n ta̱ga' pox kipiás poder iwá̱n kichi̱was pox kuajkuantas iwá̱n no̱ yej ayi̱'pa mo‑ita kichi̱was, ka̱nsan wel matakajkaya̱wa.
53002010	Yawi kichi̱wati kuajkuantas yej ne̱sis ken ye̱kti ka̱nsan makikajkaya̱wa yej yawij poliwitij, iga akiye̱'itakej iga makicre̱do̱ka̱n toTe̱ko itájto̱l yej melá̱' nokta iga mamosalva̱ro̱ka̱n.
53002011	Inó̱n iga, Dios kisenkokajte̱was iga mamokajkaya̱waka̱n ipan yej kichi̱was inó̱n ta̱ga'.
53002012	Ijkó̱n iga Dios nochi yawi kikno̱chi̱wati yej ayá̱' kicre̱dojkej itájto̱l yej melá̱' nokta, iga kiye̱'matikej má̱j makichi̱waka̱n yej aye̱kti.
53002013	E' nejamej nochipa nikmakaj gracias Dios iga amejwa̱n, nokni̱mej yej mitzpoxnekij toTe̱ko, iga Dios poxsan ikyay mitztapejpenkej iga mamitzsalva̱ro̱ka̱n. IyEspí̱ritoj Dios kichi̱wa iga xonóka̱nsan iga yéj iwá̱n no̱ mitzpale̱wijkej iga ankicre̱dojkej itájto̱l Dios.
53002014	Ijkó̱n Dios mitzno̱tzkej kua̱' nimitzpowilijkej ye̱'noti̱ciaj yej tasalva̱rowa iga wel ansen‑onoskej ka̱n reina̱rowa toTe̱ko Jesucristo iwá̱n ankitaskej iweyipode̱r.
53002015	Inó̱n iga nokni̱wa̱n ijkó̱n xicre̱dojtoka̱n iwá̱n amo xike̱lka̱waka̱n yej nimitzmachtijkej noma̱tikamej iwá̱n yej nimitzijkuilowilíjkejpa.
53002016	Dios yej tóTajpa te̱neki wa̱n te̱cho̱kiliá. Te‑ijliá iga tiawij tonotij nochipa wa̱n yéj, iwá̱n tikmatij iga te̱makaskej yej ye̱kti. Nejamej niktajtaniliáj toTe̱ko Jesucristo iwá̱n Dios yej tóTajpa
53002017	iga mamitzyo̱lchikajtoka̱n iwá̱n mamitzpale̱wi̱ka̱n iga nochipa xikijto̱ka̱n iwá̱n xikchi̱waka̱n yej ye̱kti. 3
53003001	Ini̱nsan iná̱n nimitztajtaniliáj nokni̱wa̱n, achi xi‑ora̱do̱ka̱n iga nejamej, iga amo mawejka̱wa iga no̱ya̱n manikpowaka̱n itájto̱l toTe̱ko, iwá̱n poxsan makiye̱'itaka̱n, ijkó̱n ken amejwa̱n ankiye̱'itakej.
53003002	Xiktajtanili̱ka̱n toTe̱ko no̱ iga nejamej amo mane̱chi̱wili̱ka̱n tejté̱ ino̱mej tajta̱ga' yej kichi̱waj kuajkuantas yej aye̱kti, tikmatij iga ayá̱' nochi kicre̱dowa itájto̱l toTe̱ko.
53003003	E' toTe̱ko nochipa kichi̱wa ken kijtowa, yéj yawi mitzpale̱wi̱tij iga ximoconfia̱rojtóka̱nsan ípan, iwá̱n mitzma̱nawi̱skej iga amo mamitzchi̱wili̱ka̱n yej aye̱kti.
53003004	Nejame̱n niksenta̱liáj noa̱lmaj pan toTe̱ko iga amejwa̱n ankichi̱waj wa̱n ankichijtoskej ken nimitztekimakakej.
53003005	ToTe̱ko mamitzpale̱wi̱ka̱n iga xiknekika̱n tokni̱mej ken Dios te̱neki iwá̱n xikijyo̱wi̱ka̱n kua̱' mitzikno̱chi̱waj kensan Cristo kijyo̱wij kua̱' kikno̱chijkej.
53003006	Nokni̱wa̱n, nimitztekimakaj ipan ito̱ka̱' toTe̱ko Jesucristo, iga amo ximotokaka̱n iwá̱n tokni̱n yej ayá̱' kineki tekipanowa iwá̱n ayá̱' kichijto' ijkó̱n ken nimitzne̱xtilijkej.
53003007	Amejwa̱n ankimátija ken xonoka̱n iga xikchijtoka̱n ken nimitzne̱xtilijkej kua̱' nonoyaj amowa̱n; nejamej nochipa nitekipanowa̱yaj,
53003008	ayí̱' nikua̱lijkej agaj itakualmej siga ayá̱' manikixta̱waka̱n. Ma̱jwa' nitekipanojkej semilwi' iwá̱n senyówal iga amo agaj san mane̱petztamakatoka̱n.
53003009	Malej iga nejame̱n katka kajasiá iga manimitztajtanili̱ka̱n iga xine̱pale̱wi̱ka̱n, e' ayá̱' ijkó̱n nikchijkej, ma̱jwa' nitekipanojkej iga ximi̱xkui̱ti̱ka̱n ipan nejame̱n.
53003010	Kua̱' nonoyaj iwá̱n amejwa̱n, ijkí̱n nimitztekimakakej: Yej ayá̱' tekipano̱jneki, amo matakua.
53003011	E' nikmatikej iga sekin de amejwa̱n san‑onokej, ayá̱' tekipanowaj, ma̱jwa' taaja̱papojtinemij.
53003012	Yej ijkó̱n nemij, nikno̱no̱tzaj iwá̱n niktekimakaj ipan ito̱ka̱' toTe̱ko Jesucristo, iga makikuika̱n iga nochipa matekipano̱ka̱n iga wel matata̱ni̱ka̱n.
53003013	E' amejwa̱n, nokni̱wa̱n, amo xisiawika̱n iga ankichi̱waj yej ye̱kti.
53003014	Siga agaj ayá̱' kiye̱'ita iní̱n yej nimitzijkuilowilijkej, xikitaka̱n a̱'yéj, iwá̱n amo ximotokaka̱n íwa̱n iga mapi̱na̱wa.
53003015	E' amo xikijiyaka̱n, ma̱jwa' xikno̱no̱tzaka̱n ken amokni̱n.
53003016	Iwá̱n toTe̱ko yej kichi̱wa iga se̱ maono tamelá̱, makichi̱wa iga nochipa xonoka̱n tamelá̱ ka̱nsan anyawij. ToTe̱ko maono iwá̱n amejwa̱n.
53003017	Nej niPablo noma̱tika nimitzijkuilowiliáj ini̱mej tájto̱l ka̱n nimitzsaluda̱rowaj. Ijkó̱n nochipa nikchi̱wa kua̱' agaj nikijkuilowiliáj.
53003018	ToTe̱ko Jesucristo mamitzyo̱lchika̱waka̱n amonochi̱n. Ijkó̱nyawa'.
54001001	Nej niPablo, iyapó̱stol Jesucristo, ken tikijtowaj, se̱ yej yéj kiti̱tan, iga ijkó̱n kine' Dios yej te̱salva̱rowa iwá̱n toTe̱ko Jesucristo, yej ípansan wel timoconfia̱rowaj.
54001002	Timoteo, tej yej ken tinomela'piltzi̱n iga nimitzne̱xtilij iga ximoconfia̱ro ipan Cristo, nimitzijkuilowiliá iní̱n a̱ma'. Nikneki iga Dios yej toTaj iwá̱n toTe̱ko Cristo Jesús, mamitzyo̱lchika̱wa, mamitzcho̱kili iwá̱n makichi̱wa iga xono tamelá̱.
54001003	Ken nimitzijlijté̱' kua̱' niki̱sa' iga niajki estado de Macedonia iga xika̱wi a̱ltepe̱' Éfeso, iga xikijli̱ka̱n yej ayompa tamachtiáj iga ay' má̱j ijkó̱n makichi̱waka̱n.
54001004	Niga no̱ makinagasmakaka̱n cuento yej mote̱nchí̱wapa, niga makiyo̱ltila̱ntoka̱n iga makimatika̱n ito̱ka̱mej to‑ikyapatajwa̱n. Inó̱n tachi̱waltiá iga mamokuejkueso̱lo iwá̱n ayá̱' te̱pale̱wiá iga tikchi̱waj ken Dios kineki, inó̱n welsan tikchi̱waj iga timoconfia̱rowaj ípan.
54001005	Nimitztajtaniliá iga xitane̱xtili iga mamomela'sepannekilo. Petz yejsan kimatitokej iga kichi̱waj yej ye̱kti iwá̱n momela'confia̱rowaj pan Dios, wel ijkó̱n monekij.
54001006	Sekin kikajtéjkeja nochi iní̱n wa̱n mopojpolójkeja ipan xe̱to'tajto̱lmej.
54001007	Kinekij matamachti̱ka̱n ipan iley Dios, e' niga yejamej ayá̱' kimatij te̱ kijto̱jneki yej kijtowaj, niga yej tane̱xtiliáj.
54001008	Tikmatij iga la ley ye̱kti, e' siga tikentende̱rowaj tejas iga mo‑ijkuiloj.
54001009	Matikmatika̱n iga la ley ayá̱' ono' iga yej ye̱'nemij, sino iga ino̱mej yej yo̱ltakuaktikej iwá̱n yej ayá̱' tacre̱dowaj, iga yej pox kichi̱waj yej aye̱kti, iga yej ayá̱' kitajto̱lkuij Dios iwá̱n kima̱lijliáj, yej kimiktiá itaj iwá̱n iye̱', iwá̱n inochi yej tamiktiáj,
54001010	iwá̱n iga yej mosente̱ka iwá̱n yej ayá̱' iwá̱n na̱miktito' o mote̱ka iwa̱nsan ita̱ga‑ikni̱n, iga yej kichteki se̱ tokni̱n iwá̱n kitajtani tomi̱n iga makimajka̱wa, iga yej tayokakajkaya̱waj iwá̱n iga yej kijtowaj “kitzto' Padre”, malej iga kimatij iga nemi takajkaya̱waj. La ley no̱ ono' iga nochi yej ayá̱' kichi̱waj ken tane̱xtiliá itájto̱l Dios.
54001011	Iní̱n itájto̱l Dios ino̱nya ye̱'noti̱ciaj yej tama̱nawiá yej Dios ne̱tekimá' iga manikpowa.
54001012	Nikmaka gracias toTe̱ko Jesucristo iga ne̱ye̱'ita' iga manikchi̱wa itekipáno̱l.
54001013	Malej iga nej ikya nima̱ltajtowa̱ya de Cristo, iwá̱n kuajkuantas nikijlia̱ya yej kitokaj Cristo, nikpre̱sojwia̱yaj iwá̱n nikikno̱chi̱wayaj; e' Dios ne̱cho̱kilij iga aya nikmatiá te̱ nikchi̱waya iga aya nicre̱dowa̱ya ipan Cristo.
54001014	Dios poxsan ne̱cho̱kilij iwá̱n ne̱pale̱wij iga manimoconfia̱ro ipan Cristo Jesús wa̱n manikneki tokni̱wa̱n.
54001015	Iní̱n yej nia nimitzijli̱tij ijko̱nya nokta iwá̱n kajasi iga inochi gente makicre̱do: Jesucristo wa̱laj ipan iní̱n ta̱jli iga kima̱nawi̱ko yej ayompa nemij, e' nejwa' in yej má̱j ayompa ninemiá.
54001016	E' Dios ne̱cho̱kilij iga ipan nej, yej má̱j ayompa ninemiá, mone̱xtiá iga Jesucristo ayá̱' nimaní̱n kuesiwi'. Iwá̱n ijkó̱n iga mami̱xkui̱ti̱ka̱n ipan nej iwá̱n no̱ mamoconfia̱ro̱ka̱n ipan Jesucristo, ijkó̱n wel nochipa onoskej ite̱noj Dios.
54001017	Inó̱n iga mamoweyimati̱lti toDio̱s yej nochipa manda̱rowa, yej nike̱man ayá̱' miki, yej atikitaj iwá̱n yéjsan ise̱lti Dios yej nochi nokta kimati. Ijkó̱nyawa'.
54001018	Timoteo yej ken tinopiltzi̱n, nimitztekimaka iga xikchi̱wa ken kijtojkej tokni̱mej yej Dios kitajto̱lmá' iga tej. Siga ijkó̱n tikchi̱was, tonos ken se̱ soldado yej ayá̱' mosemaka pan itekipáno̱l.
54001019	Amo xikajte̱wa iga ximoconfia̱ro ipan Dios, xikchi̱wa yej ye̱kti ken mitzne̱xtiliá moa̱lmaj. Sekin iga ayá̱' kichijkej yej ye̱kti ken kimatitoyaj ipan iya̱lmajmej, kikajtejkej iga moconfia̱rojkej ipan Dios.
54001020	Ijkó̱n kichijkej Himeneo iwá̱n Alejandro, yej nikti̱tan ipan ima̱' Tzitzimi' iga makichi̱wili̱ka̱n ken yéj kineki iga makimatika̱n iga aye̱kti iga makima̱lijli̱ka̱n Dios.
54002001	Iní̱n yej má̱j nikneki mamochi̱wa, nochipa mamotajtanili Dios iga tamelá̱ maonolo, iwá̱n mamomaka gracias Dios.
54002002	Matiktajtanili̱ka̱n Dios iga inochi re̱yejmej iwá̱n inochi tekiwajmej, iga matonoka̱n tamelá̱ iwá̱n wel matiye̱'nemika̱n iyi̱xtaj Dios iwá̱n wel mate̱ye̱'ita.
54002003	Pox ye̱kti iga ijkí̱n tikte̱ne̱wiáj Dios, inó̱n kipoxye̱'ita Dios yej te̱ma̱nawiá,
54002004	iga yéj kineki iga nochi mamoma̱nawi̱ka̱n iwá̱n makimela'matika̱n yej melá̱' nokta.
54002005	Ono' se̱san Dios, iwá̱n ono' se̱san yej wel te̱tajtowiliá ite̱noj Dios: ino̱nwa' Jesucristo yej ta̱ga'
54002006	yej mote̱má' iga mi' iga nochi tokni̱mej wel mamosalva̱ro, iní̱n momatiko kua̱' nokta Dios kine'.
54002007	Ijkó̱n iga Dios ne̱tapejpen iga nikpowa' itájto̱l, iga inó̱n nokta ne̱ti̱tankej iga manikmachti̱ka̱n yej ayéj judiyojmej iga no̱ mamoconfia̱ro̱ka̱n ipan yej melá̱' nokta. Ayá̱' nitakajkaya̱wa, nikijtowa yej cierto.
54002008	Nikneki iga no̱ya̱n ka̱n mote̱ne̱wiá Dios, tajta̱ga' yej ye̱'nemij makajkokuika̱n ima̱mej, amo makuesitoka̱n iwá̱n amo agaj íwa̱n mamokuejkuesojtoka̱n.
54002009	Iwá̱n siwa̱tkej iga mane̱si iga ye̱'nemij, amo makaki̱ka̱n wí̱pi̱l yej akajasi iga makaki̱ka̱n yej kitokaj toTe̱ko. Amo mamotzijtzikui̱ka̱n ka̱nsan póxsanya iga maye̱'ne̱sika̱n, iwá̱n amo makita̱li̱ka̱n yej xojxo̱ta, ken oro niga perla,
54002010	sino que siwa̱tkej makichi̱waka̱n yej ye̱kti iga mane̱si iga ye̱'nemij ken kineki Dios.
54002011	Kua̱' ta̱ga' tamachtiá ipan itájto̱l Dios, siwa̱' amo matajto, wa̱n matacre̱do.
54002012	Ayá̱' nikneki iga siwa̱' matamachti, niga makimanda̱ro ta̱ga'. Sino que san matakakto.
54002013	Iga Dios achto kichij Adán iwá̱n después kichij Eva.
54002014	Iwá̱n ayéj Adán yej kikajkayajkej, É̱vajwa' in yej kikajkayajkej, iwá̱n kichij yej aye̱kti.
54002015	E' siwa̱' moma̱nawi̱j siga kiye̱'iskaltiá ipilowa̱n, siga moconfia̱rowa ipan Dios, siga te‑ijikni̱n, siga ye̱'nemi iyi̱xtaj Dios iwá̱n ayá̱' kichi̱wa yej aye̱kti.
54003001	Siga se̱ ta̱ga' mochi̱wasneki pastor, inó̱n kena kichi̱wasneki ye̱'tekipáno̱l.
54003002	Yej óno'ya iga pastor maye̱'nemi iga ijkó̱n awel kipo̱powaj, makipiá se̱san isiwa̱', nochipa makichi̱wa yej ye̱kti, maye̱'tajla̱nto, makiye̱'itaka̱n, nochipa icha̱n maki‑o̱mema̱wi paxa̱lowa̱nimej iwá̱n wel matamachti ipan itájto̱l Dios.
54003003	Amo mata̱wa̱na, niga matakuejkueso, niga makineki tomi̱n yej ayompa mota̱niá, ma̱jwa' mate‑ijikni̱n, iwá̱n mayo̱ltzope̱li' iwá̱n amo makipoxpiasneki tomi̱n.
54003004	Wel makichi̱wa iga maye̱'nemika̱n nochi yej onokej icha̱n; ipilowa̱n matacre̱do̱ka̱n iwá̱n matamajmawili̱ka̱n.
54003005	Siga awel kichi̱wa iga maye̱'nemika̱n isiwa̱' iwá̱n ipilowa̱n, ¿kén wel kichi̱was iga maye̱'nemika̱n yej yéjpa kicuida̱rowa, yej kitokaj Dios?
54003006	Awel mochi̱was pastor yej kicré̱dojo' Dios, amo santá̱' moweyimatis iwá̱n ya̱ti ka̱n tawewelkato' ka̱n ya̱ti Tzitzimi'.
54003007	No̱ se̱ yej mochi̱wasneki pastor, maye̱'tajto̱ka̱n iga yéj ken iga nemi. Maye̱'tajto̱ka̱n no̱ iga yéj yej ayá̱' kitokaj toTe̱ko iga amo agaj makipo̱powa, iwá̱n amo mamokxipolo ipan iyojwi toTe̱ko ken kichi̱walti̱jneki Tzitzimi'.
54003008	Ijko̱nsan no̱ dia̱conojmej makiye̱'itaka̱n; amo matakajkaya̱waka̱n, amo mata̱wa̱naka̱n, amo makinekika̱n tachte'tomi̱n.
54003009	Makichijtoka̱n ken kijtowa itájto̱l Dios, iwá̱n makimatitoka̱n ipan iya̱lmajmej iga ayo' kichijtokej yej aye̱kti.
54003010	Achto mamo‑ita siga ye̱'nemij, ijkó̱n wel mochi̱waskej diácono siga kiye̱'itaj.
54003011	Ijko̱nsan no̱ siwa̱tkej maye̱'nemika̱n iga makiye̱'itaka̱n, amo matapo̱powaka̱n, iwá̱n amo makichi̱waka̱n yej aye̱kti siga ijkó̱n kineki iya̱lmajmej iwá̱n nochipa matawelnemika̱n.
54003012	Dia̱conojmej makipiaka̱n se̱san isiwa̱mej, iwá̱n wel makichi̱wa iga maye̱'nemika̱n ipilowa̱n iwá̱n nochi yej ono' icha̱mej.
54003013	Iga dia̱conojmej yej kiye̱'chi̱waj itekipáno̱l, ye̱'tajto̱skej iga yejamej, iwá̱n sekin má̱j wel kitajto̱lkakiskej kua̱' kipowaskej ken iga moconfia̱rowaj ipan Cristo Jesús.
54003014	Nimitzijkuilowiliá iní̱n a̱ma'; e' ayá̱' wejkatis nia̱j nimitzitati
54003015	e' siga awel nimaní̱n nimitzpaxa̱lowili̱ti, iná̱n tikmátiya ken iga matiye̱'nemika̱n tejamej yej ipilowa̱n Dios yej isato'; ken tikijtowaj, nochi yej tiktokaj Dios. Tejame̱n tikijtowaj iwá̱n tikma̱nawiáj yej melá̱' nokta.
54003016	Tikmela'matij iga iní̱n yej aya momatiá, yej ticre̱dowaj pox ye̱kti: Dios wa̱laj ken se̱ ta̱ga'; IyEspí̱ritoj Dios kinojma‑ijtoj iga ayí̱' kichij yej aye̱kti, iwá̱n a̱ngelejmej kitakej, iwá̱n no̱ya̱n ipan pai̱smej mopowa', iwá̱n no̱ya̱n ipan iní̱n ta̱jli kicre̱dojkej, iwá̱n tejkaj sej ipan cielo.
54004001	IyEspí̱ritoj Dios kinojma‑ijtowa iga kua̱' ay'ya wejka iga wi̱' toTe̱ko, sekin yawij kikajte̱watij iga kitokaj Dios, iwá̱n kitokaskej ma̱lespi̱ritojmej yej takajkaya̱waj wa̱n yej tamachtiáj ken Tzitzimi' kineki.
54004002	Kitajto̱lkuiskej yej né̱siki' kitokaj Dios, sie̱mpa nemi takajkaya̱waj, este ay'ya momachi̱liáj ipan iya̱lmajmej iga ayompa nemij.
54004003	Yejame̱n tamachti̱skej iga ayé̱ktiki' mamona̱miktilo, iwá̱n áy'yaki' mamokua sekin tákual. E' Dios kichij nochi yej wel mokua, iwá̱n matikmakaka̱n gracias iga inó̱n tákual tonochi̱n yej timoconfia̱rowaj ipan yéj, wa̱n tiki̱xmatij kén nokta tamachtiá itájto̱l.
54004004	Iga nochi yej Dios kichij ye̱kti iwá̱n awel tikijto̱skej iga aye̱kti, sino que wel tikuaj, e' achto matikmakaka̱n gracias Dios.
54004005	Iga yej Dios kijtoj iwá̱n iga tikmakaj gracias Dios, yé̱ktiya iga mokua.
54004006	Siga iní̱n tikne̱xtiliá tokni̱mej, tiye̱'tekipano̱j iga Jesucristo, siga timomachtiá wa̱n tikchi̱wa ken kijtowa ye̱'tájto̱l, inó̱n kenkua̱' tiye̱'takua.
54004007	Amo xiknakasmaka xe̱to'ta̱tapowalis yej tá̱ga'pa kijtowa. Ma̱jwa' xikchijto ken Dios kineki.
54004008	Ye̱kti iga xikchi̱wa ejercicio, e' má̱j ye̱kti iga xikchijto ken Dios kineki, inó̱n mitzpale̱wiá ipan iní̱n ta̱jli iwá̱n no̱ kua̱' tonos ka̱n ono' Dios.
54004009	Iní̱n sí ijko̱nya nokta, iwá̱n ye̱kti iga inochi makicre̱do.
54004010	Inó̱n iga anisiawij iga titekipanowaj wa̱n te‑ikno̱chi̱waj iga timoconfia̱rowaj ipan Dios yej isato' yej kisalva̱rowa nochi gente, e' má̱j kisalva̱rowa yej kicre̱dowaj ípan.
54004011	Xitane̱xtili iní̱n yej nimitzijlij iwá̱n xitatekimaka iga mamochi̱wa.
54004012	Amo agaj mamitzali̱mpamati iga aya tiyo̱lej; ma̱jwa' wel ipan tej mami̱xkui̱ti̱ka̱n ken iga titajtowa, ken iga tinemi, ken iga tite‑ijikni̱n, tiyo̱lyama̱ni', ken iga timoconfia̱rowa pan Dios wa̱n iga ateyi nité̱ yej aye̱kti ipan moa̱lmaj.
54004013	Mie̱j násiso' ompiga, xiklee̱rowilijto itájto̱l Dios tokni̱wa̱n, xikno̱no̱tzaka̱n iwá̱n xikmachti̱ka̱n.
54004014	Amo xike̱lka̱wa iga pasto̱rmej mitzta̱lilijkej ima̱mej pan motzontekon kua̱' Dios kitajto̱lmakakej, iwá̱n kijtojkej iga Dios mitzpale̱wiá iga xikchi̱wa motekipáno̱l.
54004015	Nochipa xikchijto yej nimitzijliá, iga nochi makita iga tikchijtiá ken Dios kineki.
54004016	Xikita ken iga tinemi iwá̱n ken iga titamachtiá, iwá̱n ijkó̱n xikchijto, siga ijkó̱n tikchi̱wa, timoma̱nawi̱j, iwá̱n no̱ moma̱nawi̱skej yej mitzkakiskej.
54005001	Se̱ totajwé̱j yej kicre̱dowa Cristo, siga ayompa kichi̱wa, amo xikajajwa; ma̱jwa' xikno̱no̱tza ken tikchi̱waya siga tikno̱no̱tzaya motaj, iwá̱n chokomej xikita ken mokni̱wa̱n.
54005002	Toy'elamatkej xikita ken moye̱', iwá̱n takomej ken tikita mosiwa‑ikni̱wa̱n, amo xikejla̱mikili yej aye̱kti.
54005003	Xikpale̱wi siwa̱' yej mi'ya iwé̱j, yej ayagaj kipale̱wiá.
54005004	E' siga se̱ yej we̱wejmi'ya, kipiá ipilowa̱n o inie̱tojmej, ini̱mej achto yej makipale̱wi̱ka̱n iye̱mej, iga ijkó̱n kenkua̱' kikuepaj iga moskaltijkej, ijkó̱n ye̱kti iwá̱n kiye̱'ita Dios.
54005005	E' yej mi'ya iwé̱j, iwá̱n ká̱wi'ya nokta ise̱lti, inó̱n kisenta̱liá iya̱lmaj ipan Dios, semilwi' wa̱n tayowaka̱n kite̱ne̱wiá Dios.
54005006	E' yej mi'ya iwé̱j iwá̱n moyo̱lpolojto' ipan yej kuajkuantas yejsan kineki iya̱lmaj, ino̱nwa' kenkua̱' mikto' malej iga isato'.
54005007	Inó̱n iga xitano̱no̱tza ipan ini̱mej yej nimitzijlij iga amo agaj makipo̱powaka̱n.
54005008	Si agaj ayá̱' kipale̱wiá yej de ifamí̱liajpa, inó̱n ayá̱' nemi kichi̱wa ken kijtowa Dios, iwá̱n mochi̱wa ma̱jya sej que yej ayá̱' kicre̱dojto' Dios.
54005009	Xikijkuilo̱ka̱n ipan a̱ma' ito̱ka̱mej yej mi'ya iwé̱j, yejsan kipiá sesenta iya̱ñoj o má̱j, iwá̱n yej se̱san iwé̱j kipiá'.
54005010	Yej momati iga kichij yej ye̱kti, kiye̱'iskaltij ipilowa̱n, ko̱mema̱wij icha̱n yej kipaxa̱lowiliáj, kijikxipa̱ga' tokni̱mej yej kicre̱dojtokej Dios, kiyo̱lchikaj yej mokno̱matij iwá̱n kiyo̱lmá' iga kichij nochi yej ye̱kti.
54005011	E' yej mi'ya iwé̱j yej aya kipiá iní̱n edad, amo xikijkuilo ito̱ka̱', amo santá̱' ipan iya̱lmaj kinekis sej mamona̱mikti, wa̱n ijkó̱n ke̱lka̱was iga kitoka Cristo,
54005012	iwá̱n ijkó̱n kichi̱wa yej aye̱kti iga kikajte̱wa ken achto moconfia̱rowa̱ya ipan Cristo.
54005013	Iwá̱n no̱ nentinemi ipan cada kajli, ay' kiyo̱lmaka te̱ kichi̱wa, ayéj san iga inó̱n, sino que tapo̱pojtinemi, iwá̱n tate̱nte̱mowa iwá̱n kijtowa yej ayá̱' kajasi iga mamo‑ijto.
54005014	Nikneki iga yej we̱wejmikikej mamona̱mikti̱ka̱n, makipiaka̱n ipilowa̱n, matacuida̱ro̱ka̱n icha̱mej, ijkó̱n awel te̱ma̱lijliáj yej te‑ijiya.
54005015	Sekin viu̱dajmej mopojpolójkeja iwá̱n kitokákeja iyojwi Tzitzimi'.
54005016	Si agaj yej kicre̱dojto' Dios kipiá icha̱n se̱ isiwa‑ikni̱n yej mi'ya iwé̱j, yéj makimakato te̱ kipolowa, amo tokni̱wa̱n yej kicre̱dojtokej Dios makimakatoka̱n, ijkó̱n tokni̱wa̱n wel kipale̱wiáj yej ay'ya nokta kipiá a̱' kipale̱wiá.
54005017	Pasto̱rmej yej kiye̱'ojkui̱ltiáj tokni̱wa̱n, kajasi iga pox makiye̱'itaka̱n, mamo‑ita ijkó̱n yej tekipanowaj iga kipowaj iwá̱n tamachtiáj ipan itájto̱l Dios.
54005018	Iga ijkí̱n kijtowa itájto̱l Dios: “Amo xikte̱n‑ilpi toro kua̱' nemi ko̱ya trigo iga iyikxi.” Ijko̱nsan no̱: “Yej tekipanowa kajasi iga makixta̱waka̱n.”
54005019	Amo xiktajto̱lkui̱li yej kite̱lwiá se̱ pastor siga yej tate̱lwiá ayá̱' nemi iwá̱n o̱me o e̱yi yej no̱ kinojma‑itakej yej mochij.
54005020	E' siga se̱ pastor kichijto' yej aye̱kti, xikno̱no̱tza iyi̱xtaj tokni̱mej yej kitokaj toTe̱ko iga maye̱'nemi, iga ijkó̱n sekin no̱ mamajmawika̱n iga amo makichi̱waka̱n yej aye̱kti.
54005021	Nimitzijliá iyi̱xtaj Dios, iwá̱n iyi̱xtaj Jesucristo iwá̱n iyi̱xtaj iya̱ngelejmej yej Dios kitapejpen, iga xikchi̱wa kensan nimitzijlij. Kua̱' titajuzga̱rowa amo se̱san xikye̱'ita.
54005022	Kua̱' tiktapejpena se̱ ta̱ga' iga matekipano iga Dios, amo xikta̱li moma̱' ipan itzontekon iga ti‑ora̱dowa siga ayá̱' tikmati ken iga nemi. Amo santá̱' ayá̱' ye̱'nemi, iwá̱n kijto̱skej iga tikye̱'ita yej kichijto'. Nochipa xikchi̱wa yej ye̱kti.
54005023	Iga ayá̱' tiye̱'ijtiyoj, amo á̱'tisan xikoni̱to, no̱ xikoni alí̱n vino.
54005024	Ono' sekin yej ne̱si iga kichijtokej yej aye̱kti malej iga aya agaj kijuzga̱rowaj, e' ono' sekin yej aya ne̱si siga kichijtokej yej aye̱kti, inó̱n ne̱siti kua̱' Dios yawi tajuzga̱ro̱ti.
54005025	Ijko̱nsan no̱ ono' sekin yej ne̱si iga kichi̱waj yej ye̱kti, e' ono' yej kichijto' yej ye̱kti iwá̱n ane̱si, e' inó̱n ayá̱' nochipa i̱ya̱ntos.
54006001	Inochi tekipanowa̱nimej yej escla̱vojmej, makirrespeta̱ro̱ka̱n ite̱komej, ijkó̱n ayagaj wel kima̱lijliá Dios niga wel kijto̱skej iga ayompa titamachtiáj.
54006002	Siga se̱ esclavo kipiá ite̱ko yej kicre̱dojto' Dios, amo iga inó̱n makali̱mpamati iga no̱ kitoka Dios. Ma̱jwa' makiye̱'chi̱wili itekipáno̱l iga inó̱n yej nemi kichi̱wiliá no̱ kitoka Dios iwá̱n makineki ken iyikni̱n. Iní̱n xikpowa iwá̱n xitamachti.
54006003	Siga agaj ayompa tamachtiá, ayéj ken tane̱xtiliá itájto̱l toTe̱ko Jesucristo, niga ayá̱' tane̱xtiliá iga matiye̱'nemika̱n iyi̱xtaj Dios,
54006004	ini̱nwa' moweyimati iwá̱n akimati nité̱. Ini̱nwa' itekiy iga mopoxkuesowa iga san kikaki tejté̱; iwá̱n ompa pe̱wa iga ta‑i̱xita, kuejkuesiwi iwá̱n kuajkuántasya kijtowa iwá̱n ayá̱' moconfia̱rowa ipan agaj,
54006005	mokuejkuesowa iwá̱n sekin, pox ayompa tajla̱miki wa̱n ayá̱' ki̱xmati ken nokta tane̱xtiliá itájto̱l Dios. Iwá̱n ini̱mej yej ayompa tamachtiáj, kejla̱mikij siga tamachtiáj ipan itájto̱l Dios wel matata̱ni̱ka̱n. Iwá̱n inó̱mejpa amo ximotoka.
54006006	Kena, siga se̱ ye̱'nemi ipan iyojwi Dios, kenkua̱' kasi yej poxsan patiyoj, e' mayo̱lpa̱kto ke̱'ya iga kipiá.
54006007	Iga nité̱ ayá̱' tikuajligakej ipan iní̱n ta̱jli, iwá̱n nité̱ ayá̱' tikui̱gaskej kua̱' timikiskej.
54006008	Siga tikpiáj totzótzol iwá̱n tikpiáj te̱ tikuaj, matiyo̱lpa̱któka̱nya.
54006009	Iga yej motapiali̱jnekij, akijyo̱wiáj kua̱' Tzitzimi' kine̱xtiliáj iga makichi̱waka̱n yej aye̱kti, wa̱n wetzij ipan itra̱mpaj. Kiyo̱ltila̱naj xe̱to'nemilis yej tapojpolowa, iwá̱n ipan inó̱n mia' mopojpolowaj.
54006010	Kua̱' se̱ kipoxpiasneki tomi̱n, ómpaya pe̱wa iga kichi̱wa mia' yej ajaye̱kti. Iwá̱n ono' sekin iga kipoxpiasnekij tomi̱n, kikajté̱waja iyojwi Dios, iwá̱n ima̱tikámejsan pox mokno̱chi̱waj.
54006011	E' tej Timoteo yej tiktoka Dios, amo ijkó̱n xikchi̱wa. Xiye̱'nemi, xikchi̱wa ken Dios kineki, ximoconfia̱ro ipan Dios, xite‑ijikni̱n, amo nimaní̱n xikuesiwi iwá̱n xiyo̱lyama̱ni'.
54006012	Xikta̱nili nochi yej mitztzakuiliá iga xikchi̱wa ken kineki Dios. Amo xikne̱mpolo yej Dios te̱maka iga nochipa tonoskej íwa̱n. Inó̱n iga nokta mitzno̱tza' Dios iwá̱n mia' mitzkakikej kua̱' tikijtoj iga tiktokas Cristo.
54006013	Nimitztekimaka iyi̱xtaj Dios yej kimaka vida nochi yej ono', iwá̱n iyi̱xtaj Jesucristo yej kinojma‑ijtoj te̱ itekiyo iná̱' Poncio Pilato,
54006014	iga xikchi̱wa nochi kensan nimitztekimaka iga ni agaj amo mama̱ltajto iga tej. Ijkó̱n xikchijto este mawi̱ki Jesucristo.
54006015	Jesucristo yawi wi̱kiti kua̱' Dios kijto̱j. Dios kichi̱was iní̱n, iga yéjsan yej Dios yej poxsan kipiá poder. Iwá̱n yéj irre̱y inochi re̱ymej iwá̱n iTe̱ko nochi yej manda̱rowa.
54006016	Yéjsan yej ayí̱' miki iwá̱n ono' ka̱n taxo̱talka̱n ka̱n ayagaj wel kalaki. Ni agaj ayí̱' kita' niga wel kita. Yéj nochipa mamoweyimati̱lti wa̱n nochipa marreina̱ro. Ijkó̱nyawa'.
54006017	Xikijli yej motapialiáj ipan iní̱n ta̱jli iga amo mamoweyimatika̱n, iwá̱n amo mamoconfia̱ro̱ka̱n ipan yej kipiáj iga ino̱nwa' támisan. Ma̱jwa' mamoconfia̱ro̱ka̱n ipan Dios yej isato', yej te̱poxmaka yej te̱polowa iga matiye̱'onoka̱n.
54006018	Xikijli̱ka̱n iga makichi̱waka̱n yej ye̱kti, iga ijkó̱n kichi̱waskej, ma̱jya sej que iga makipiaka̱n tomi̱n. Iwá̱n kua̱' agaj kitajtaniliáj tejté̱ ino̱mej yej motapialiáj, mapa̱kika̱n iga wel kipale̱wiáj iyikni̱wa̱n. Iwá̱n yej itatkimej, achi makimajmakaka̱n sekin.
54006019	Iga ijkó̱n kipale̱wiáj iyikni̱mej, Dios no̱ kipale̱wi̱j yejamej iwá̱n onoskej nochipa íwa̱n.
54006020	Timoteo, xikchi̱wa yej Dios mitztekimá'. Amo xiknakasmaka xe̱to'tájto̱l yej ayá̱' mitzpale̱wiá, amo ximote̱nki̱tzki̱ka̱n iwá̱n ino̱mej yej momachi̱liáj iga poxsan tajto̱lmatij, iga yejamej akimatij nité̱.
54006021	Sekin yej kitokaj ino̱mpa tamatilis kikajte̱waj iyojwi Dios. Dios mamitzyo̱lchika̱wa. Ijkó̱nyawa'.
55001001	Nej niPablo, iyapó̱stol Jesucristo, ken tikijtowaj, se̱ yej yéj kiti̱tan, iga ijkó̱n kine' Dios. Yéj kíjtoja iga te̱salva̱rowa iga tise̱titokej iwá̱n Cristo Jesús.
55001002	Timoteo yej ken tinopiltzi̱n, nimitzpoxneki, nimitzijkuilowiliá iní̱n a̱ma' iwá̱n nikneki xiye̱'ono. Dios yej toTaj iwá̱n toTe̱ko Jesucristo mamitzcho̱kili iwá̱n makichi̱wa iga xono tamelá̱.
55001003	Nochipa kua̱' nitajtowa wa̱n Dios pan día iwá̱n tayowaka̱n, niktajtaniliá iga mamitzpale̱wi. Nikmaka gracias Dios, yej niktoka ken kitokaya no‑ikyapatajmej, iwá̱n nikmatito' ipan noa̱lmaj iga ayá̱' nikchijto' yej aye̱kti.
55001004	Nikejla̱miki kua̱' ticho̱ga'. Poxsan nimitzitasneki iga maniyo̱lpa̱ki.
55001005	Nikejla̱miki ken iga timomela'confia̱rowa ipan Dios ken achto moconfia̱rojkej moy'elamaj Loida iwá̱n moye̱' Eunice, iwá̱n nej nikmati iga tej ijko̱nsan no̱ timoconfia̱rowa ipan Dios.
55001006	Inó̱n iga nimitzno̱no̱tza iga amo masejto inó̱n yej Dios mitzmá' kua̱' nimitzta̱lilij noma̱', iga inó̱n tikchi̱was, ken kua̱' tikyakatijtos ti'ti.
55001007	Porque Dios ayá̱' te̱má' iyEspí̱ritoj iga matimajmawika̱n, sino que iga nochi wel matikchi̱waka̱n, iga wel matiknekika̱n tokni̱mej iwá̱n wel matiktapejpenaka̱n iga tikchi̱waj yej ye̱kti.
55001008	Amo xipi̱na̱wa iga tikpowa itájto̱l toTe̱ko Jesucristo, amo no̱ xipi̱na̱wa de nej iga nono' preso iga niktoka toTe̱ko, ma̱jwa' xikijyo̱wi kua̱' mitzikno̱chi̱waskej iga tikpowa itájto̱l toTe̱ko, iga Dios wel mitzpale̱wi̱j.
55001009	Dios te̱salva̱roj iwá̱n te̱no̱tza' iga matiye̱'nemika̱n iyi̱xtaj, ayéj iga tikchijkej yej ye̱kti, sino que te̱yokano̱tza' iga matise̱titoka̱n iwá̱n Cristo Jesús. Dios te̱negui' este kua̱' aya kichi̱waya ta̱jli,
55001010	e' mela'ne̱si' iga te̱poxneki iga kiti̱tan toTe̱ko Jesucristo yej te̱salva̱ro̱ko, yéj kua̱' ojpa‑isa' kita̱nilij mikílisti, iwá̱n iga ye̱'noti̱ciaj te̱ne̱xtiliá iga wel matonoka̱n nochipa wa̱n Dios.
55001011	Dios ne̱ta̱lij iga manimochi̱wa itati̱tan iga manikmachti yej ayéj judiyojmej iní̱n ye̱'noti̱ciaj yej tasalva̱rowa.
55001012	Inó̱n iga nokta ne‑ikno̱chi̱waj. E' ayá̱' nipi̱na̱wa, iga nikmati ipan a̱'yéj nimoconfia̱rowa iwá̱n nikmati iga yéj wel neo̱mema̱wijtos mie̱j nikchi̱wa yej ne̱tekimá', este inó̱n día kua̱' wi̱' toTe̱ko tajuzga̱ro̱ki.
55001013	Xikchijto ijkó̱n ken nimitzne̱xtilij, ken tane̱xtiliá itájto̱l Dios. Amo xikajte̱wa iga timoconfia̱rowa ipan Dios iwá̱n xite‑ijikni̱n iga tise̱titokej ipan Jesucristo.
55001014	IyEspí̱ritoj Dios yej ono' towa̱n mamitzpale̱wi iga xitamachti kensan kijtowa itájto̱l Dios.
55001015	Tikmátiya iga inochi tokni̱mej de estado de Asia ne̱kajkajtéjkeja, sekin de yejamej, Figelo iwá̱n Hermógenes.
55001016	Dios makicho̱kili Onesíforo, isiwa̱' iwá̱n ipilowa̱n, iga yéj mia' ve̱j ne̱yo̱lchika̱wako iwá̱n ayá̱' pi̱na̱wa' iga nipre̱sojtito'.
55001017	Ma̱jwa' kua̱' asi' nigaj Roma, ne̱te̱mowa̱ya no̱ya̱n este ka̱n ne‑asi'.
55001018	ToTe̱ko makicho̱kili Onesíforo inó̱n día kua̱' toTe̱ko tajuzga̱ro̱j. Tej tikmátiya iga Onesíforo poxsan te̱pale̱wij kua̱' tonoyaj a̱ltepe̱' Éfeso.
55002001	Timoteo yej ken tinopiltzi̱n, xikejla̱miki iga mitzcho̱kiliá Cristo Jesús iga tise̱tito' íwa̱n, iwá̱n mitzpale̱wiá iga amo ximosemaka ipan iyojwi.
55002002	Ken tiká' kua̱' nitamachtij pan itájto̱l Dios iyi̱xtaj mia' tokni̱wa̱n, ijko̱nsan no̱ xikmachti sekin yej tikita iga ye̱'nemij, yej wel no̱ makimachti̱ka̱n sekin.
55002003	Inó̱n iga xikijyo̱wi kua̱' mitzikno̱chi̱waj iga tiktoka Jesucristo, ken kichi̱wa se̱ ye̱'solda̱doj kua̱' tekipanowa.
55002004	Iga se̱ soldado kua̱' tekipanojto', awel kichi̱wa se' tekipáno̱l, iga kineki makichijto yejsan kitekimakaj.
55002005	Ijko̱nsan no̱ se̱ yej motalowa, awel kita̱niá siga ayá̱' kichi̱wa ken ono' pan reglamento iga motalo̱lo.
55002006	No̱ yej pox tekipanowa ipan mi̱jli, kajasi iga yéj achto makikua yej kipixka.
55002007	Xikejla̱nto iní̱n yej nimitzijlij, iwá̱n toTe̱ko yawi mitzpale̱wi̱ti iga xikmati te̱ kijto̱jneki.
55002008	Ayí̱' xike̱lka̱wa Jesucristo yej wa̱laj ipan te̱tajwe̱wej ikyapa rey David. Jesucristo ojpa‑isa' sej ka̱n miktoya; inó̱nyawa' in ye̱'noti̱ciaj yej nikpowa no̱ya̱n.
55002009	Iga nikpowa iní̱n ye̱'noti̱ciaj, ne‑ikno̱chi̱waj iwá̱n iná̱n nilpito' iga cadena ken se̱ yej tamiktij; e' itájto̱l Dios ayá̱' ilpito' iga cadena.
55002010	Inó̱n iga nikijyo̱wiá kua̱' ne‑ikno̱chi̱waj iga nikneki ino̱mej yej Dios kitapejpen. Ijkó̱n yejamej no̱ mamosalva̱ro̱ka̱n iga se̱titokej ipan Cristo Jesús iga nochipa maonoka̱n iná̱' Dios.
55002011	Ini̱nwa' melá̱' nokta: Siga timikíkeja wa̱n Cristo, no̱ tiawij tisen‑onotij wa̱n yéj.
55002012	Siga te‑ikno̱chi̱waj, tisenreina̱ro̱skej íwa̱n. Siga tikijtowaj iga ayá̱' tiki̱xmatij Jesús, yéj no̱ yawi kijto̱ti iyi̱xtaj Dios iga ayá̱' te‑i̱xmati.
55002013	Siga tikajte̱waj iga tiktokaj Dios, yéj nochipa kichi̱was yej kijtowa, iga Dios awel motajto̱lpata.
55002014	Xikejla̱nti̱ka̱n tokni̱wa̱n yej nimitzijkuilowilij. Iwá̱n iyi̱xtaj toTe̱ko xikijli iga ayo' mamokuejkuesojtoka̱n itechko tajto̱lmej, inó̱n ayagaj kipale̱wiá, ma̱jwa' kipojpolowa yej kikakij.
55002015	Xikchi̱wa iga Dios mamitzita iga tiye̱'tekipanowa, yej ayagaj wel mitzpi̱najtiá, yej tiye̱'tamachtiá ipan itájto̱l Dios.
55002016	Amo xiknakasmaka xe̱to'tajto̱lmej yej ate̱pale̱wiá, iga yej ijkó̱n tajtowaj, poxsan kichijtiawij komati yej aye̱kti.
55002017	Iga ijkó̱n tane̱xtiliáj mochi̱wa ken se̱ kókol yej ayí̱' pajtis. Ijkó̱n kichijkej Himeneo iwá̱n Fileto.
55002018	Yejame̱n kikajtéjkeja yej nokta tane̱xtiliá itájto̱l Dios iwá̱n kijtowaj iga yej miktokej ojpa‑isákeja. Iwá̱n sekin yej kicre̱dowaj ini̱mej, ay'ya kojasij kén iga mamoconfia̱ro̱ka̱n ipan Cristo.
55002019	E' itájto̱l Dios ayá̱' mopata, ken se̱ weyi te' yej ayá̱' mo̱li̱na, iwá̱n ompa ijkí̱n ijkuilijto': “ToTe̱ko ki̱xmati nochi yej yéj itatki”; wa̱n: “Nochi yej kiweyimati̱ltiá ito̱ka̱' Cristo, makikajte̱wa iga kichi̱wa yej aye̱kti.”
55002020	Ipan se̱ weyi kajli ayá̱' óno'san traste de oro iwá̱n plata, no̱ ono' de kuawi' iwá̱n de ko̱nsoki', e' yej má̱j patiyoj mochijchimi kua̱'san wi̱tzej yej paxa̱lowaj, iwá̱n ono' traste yej nochipa mochijchinto'.
55002021	Siga tejamej ayá̱' tikchi̱waj yej aye̱kti, tonoskej ken tejté̱ yej pox patiyoj yej toTe̱ko wel kitapejpena, wa̱n wel te̱kuis iga makichi̱wa wa̱n tejamej ken yéj kiye̱'ita.
55002022	Nike̱man amo mamitzyo̱ltila̱na iga xikchi̱wa yej aye̱kti, yej ken chokomej kinekij makichi̱waka̱n. Xiktoka ye̱'ojti, ximoconfia̱ro ipan Dios, xikneki tokni̱wa̱n, iwá̱n xono tamelá̱. Xiksenweyimati̱lti̱ka̱n toTe̱ko iwá̱n ino̱mej yej yo̱lchipaktikej.
55002023	Amo xiknakasmaka xe̱to'tájto̱l yej ate̱pale̱wiá, tikmátiya iga ómpaya pe̱wa iga mokuejkueso̱lo.
55002024	Yej tekipanowa iga toTe̱ko Dios awel mamokuesojtinemi, ma̱jwa' mate‑ijikni̱n, wel matamachti iwá̱n amo nimaní̱n makuejkuesiwi.
55002025	Tamelá̱ xikno̱no̱tza yej ayompa tamachtiáj, anka ijkó̱n, siga Dios kineki, wel moyo̱lpataskej iwá̱n kimatiskej ken nokta tane̱xtiliá itájto̱l Dios.
55002026	Tzitzimi' ken kilpitokej yejame̱n iga kichijtokej yej aye̱kti ken yéj kineki, e' Dios wel kipale̱wiáj iga maxitomika̱n.
55003001	No̱ xikmati iga kua̱' ay'ya wejka wi̱' toTe̱ko, poxsan mochi̱was yej aye̱kti.
55003002	Onoskej yej ima̱tikámejsan monekij, onoskej yej kinekij makipoxpiaka̱n tomi̱n, onoskej yej moweyimatij iwá̱n mokichmatij. Onoskej yej kima̱lijli̱skej Dios, onoskej yej akichi̱waskej ken kitekimakaj itajmej, onoskej yej ayá̱' taagradece̱ro̱skej iwá̱n yej akicre̱do̱skej Dios.
55003003	Onoskej yej ayá̱' ta‑ikne̱li̱skej niga tacho̱kili̱skej, onoskej yej tapo̱powaskej, onoskej yej awel kikajte̱waskej iga kichi̱waj yej aye̱kti, onoskej yej pox ta‑ijiyaskej iwá̱n kijiyaskej yej ye̱kti.
55003004	Onoskej yej kikajkaya̱waskej iyami̱gojmej, onoskej yej atamajmawili̱skej, onoskej yej moweyimatiskej, onoskej yej má̱j kichi̱wasnekiskej ken yejamej kinekij, ayejpa yej Dios kineki.
55003005	Onoskej yej né̱siski' moconfia̱rowaj ipan Dios, e' ken iga nemiskej ane̱si siga kitokaj Dios. Iwá̱n ino̱mej amo timotokas.
55003006	Ino̱mej tajta̱ga' paxa̱lojtinemij iwá̱n kikajkaya̱waj siwa̱tkej yej ayá̱' ye̱'nemij. Ino̱mej siwa̱tkej kiyo̱ltila̱ntokej iga kichi̱wasnekij yej ajaye̱kti,
55003007	nochipa kikakisnekij yej se'pa iga tamachtiáj, e' ayí̱' kimela'matij ken tane̱xtiliá itájto̱l Dios.
55003008	Kensan Janes iwá̱n Jambres yej bro̱jojmej yej yajkij ico̱ntraj Moisés, ijko̱nsan no̱ ini̱mej yej ayompa tamachtiáj onokej ico̱ntraj ken nokta tane̱xtiliá itájto̱l Dios. Ipan iya̱lmajmej kejla̱ntókejsan iga kichi̱waj yej aye̱kti iwá̱n ay'ya kajasij iga matamachti̱ka̱n itájto̱l Dios.
55003009	E' awel má̱j takajkayajtoskej, porque nochi yawi kimatiti iga yejamej ayompa kichijtokej, ijkó̱n ken momati' iga Janes iwá̱n Jambres takajkayajkej.
55003010	E' tej tikchi̱wa kensan timi̱xkui̱tij pan nej, ken nitamachtiá, ken ninemi, yej nikchi̱wasneki, ken iga nimoconfia̱rowa ipan Cristo, ken iga ayá̱' nimaní̱n nikuesiwi, ken iga nikneki tokni̱wa̱n iwá̱n ken iga nochi nikijyo̱wiá
55003011	kua̱' ne̱pre̱sojwia̱yaj iga ne‑ikno̱chi̱waj. Tikmati ken iga ne‑ikno̱chijkej ipan a̱ltepe̱mej Antioquía, Iconio iwá̱n Listra; e' toTe̱ko no̱ya̱n ne̱ma̱nawij.
55003012	Nochi yej kinekij maye̱'nemika̱n ken kineki Cristo Jesús, yawij kikno̱chi̱watij.
55003013	E' yej kichi̱waj yej aye̱kti iwá̱n ayompa tamachtiáj, ayá̱' ye̱'ki̱saskej, iga kua̱' takajkaya̱waj, yejame̱n no̱ mokajkaya̱waj.
55003014	E' tej, xikchijto ijkó̱n ken mitzne̱xtilijkej iwá̱n ticre̱doj. Tej tikmati a̱'yéj mitzmachtij,
55003015	iwá̱n tiki̱xmati' itájto̱l Dios este kua̱' aya tiyo̱lej. Inó̱n tájto̱l wel te̱ne̱xtiliá ken iga wel timosalva̱rowaj iga timoconfia̱rowaj ipan Cristo Jesús.
55003016	Inochi itájto̱l Dios, ino̱nwa' Dios nokta kitajto̱lmá' yej kijkuilojkej, iwá̱n wel íga titamachtiáj, wel titano̱no̱tzaj, iwá̱n wel tikne̱xtiliáj sekin iga mamoyo̱lpataka̱n iwá̱n te̱ne̱xtiliá ken iga matiye̱'nemika̱n.
55003017	Ijkó̱n, siga se̱ yej kitoka Dios momachtiá itájto̱l wa̱n kichi̱wa ken kijtowa, wel kichi̱wa inochi yej Dios kineki, nochi nokta yej ye̱kti.
55004001	Nimitztekimaka iyi̱xtaj Dios iwá̱n toTe̱ko Jesucristo yej wi̱' ken se̱ rey iga kijuzga̱ro̱ki yej isatokej iwá̱n yej miktokej,
55004002	iga xikpowa iní̱n ye̱'noti̱ciaj de Jesucristo; xikpowili yej mitzkakisnekij, e' no̱ xikpowili yej ayá̱' mitzkakisnekij. Xikyo̱lyama̱na yej ayompa nemi, xikijli iga mamoyo̱lpata. Xitano̱no̱tza tamelá̱ iwá̱n xitamachti itájto̱l Dios.
55004003	Iga yawi wi̱kiti kua̱' ay'ya kikakisnekiskej ye̱'tamachtilis; ma̱jwa' kite̱mo̱skej mia' yej tamachtiáj iga makimachti̱ka̱n ken yejámejpa kikakisnekij.
55004004	Kikajte̱waskej ken nokta tane̱xtiliá itájto̱l Dios iwá̱n kinakasmakaskej na̱mo̱lkue̱ntojmej.
55004005	E' tej nochipa xiye̱'tajla̱nto. Xikijyo̱wi kua̱' mitzikno̱chi̱waj. Xikpojto ye̱'noti̱ciaj kén iga Jesucristo tasalva̱rowa iwá̱n xikye̱'chi̱wa motekipáno̱l yej toTe̱ko mitzmá'.
55004006	Nej ay'ya ke̱' poliwi iga yáwija ne̱mikti̱tij; nimochi̱was ken tikita se̱ ofrenda iga Dios.
55004007	Nikta̱nilij nochi yej ne̱tzakuilia̱ya iga manikchi̱wa ken kineki Dios. Támi'ya notekipáno̱l ipan iyojwi Dios. Ayá̱' nikajtej iga nimoconfia̱roj ipan Cristo.
55004008	Nikmati iga ipan cielo toTe̱ko ne̱makas yej ye̱kti iga nikchij ken yéj ne̱tekimá'. Ne̱makas toTe̱ko yej taye̱'juzga̱rowa inó̱n día kua̱' tajuzga̱ro̱j. E' ayéj nejsan ne̱makas, no̱ kimakaskej yej kichi̱xtokej iga magui' mawí̱kiya.
55004009	Amo mawejkati iga xine‑itaki,
55004010	iga Demas ne̱kajtej iga má̱j kine' yej ono' ipan iní̱n ta̱jli, iwá̱n yajki a̱ltepe̱' Tesalónica. Crescente yajki ipan estado de Galacia, Tito yajki ipan estado de Dalmacia.
55004011	Ise̱lti Lucas nigaj ono' nowa̱n. Kua̱' tiwi̱', xikte̱mo Marcos iga mawi̱ki no̱, porque wel ne̱pale̱wi̱j ipan notekipáno̱l.
55004012	Tíquico nikti̱tan a̱ltepe̱' Éfeso.
55004013	Kua̱' tiwi̱', achi ompa xine̱wajliguili noka̱paj de tzótzol yej nikajtej a̱ltepe̱' Troas cha̱n Carpo; no̱ xine̱wajliguili kimilo̱la̱mamej ka̱n ijijkuilijto' itájto̱l Dios, e' má̱j nikneki kimilo̱lkuetaxmej ka̱n ijijkuilijto' itájto̱l Dios.
55004014	Alejandro, yej tekipanowa iga kichi̱wa kuajkuantas iga tepos, poxsan ne̱chi̱wilij yej aye̱kti, e' kensan ne̱chi̱wilij, yawi kitati iwá̱n toTe̱ko.
55004015	Cuidáj no̱ Alejandro mitzchi̱wiliá tejté̱, iga yéj kijiya kén iga nejame̱n nitamachtijkej itájto̱l Dios.
55004016	Kua̱' achto nimotajtowilij iyi̱xtaj tekiwajmej, ayagaj ne̱tajtowilij; nochi ne̱senkokajtejkej. Malej ijkó̱n, Dios makicho̱kili̱ka̱n yej ne̱senkokajtejkej.
55004017	E' toTe̱ko ne̱pale̱wij iwá̱n ne̱yo̱lchikaj, ijkó̱n iga wel nikpowa' iní̱n ye̱'noti̱ciaj yej tasalva̱rowa, iga makikakika̱n ino̱mej yej ayéj judiyojmej. Iwá̱n Dios ne̱ma̱nawij iga amo mane̱kua te̱kua̱ni.
55004018	ToTe̱ko ne̱ma̱nawi̱j ipan inochi yej aye̱kti, iwá̱n ne̱wi̱gas ka̱n yéj ono' ipan cielo. ¡ToTe̱ko mamoweyimati̱lti nochipa! Ijkó̱nyawa'.
55004019	Ompa xine̱saluda̱rowili Prisca, Aquila iwá̱n Onesíforo, isiwa̱' iwá̱n ipilowa̱n.
55004020	Erasto ka̱wi' a̱ltepe̱' Corinto, iwá̱n Trófimo menferma̱roj wa̱n nikajtej a̱ltepe̱' Mileto.
55004021	Nikneki xiwi̱ki kua̱' aya sektajtiá. Mitzsaluda̱rowaj Eubulo, Pudente, Lino, Claudia iwá̱n inochi tokni̱wa̱n yej kicre̱dojtokej Cristo.
55004022	ToTe̱ko Jesucristo maono mowa̱n, iwá̱n Dios mamitzyo̱lchika̱waka̱n amonochi̱n. Ijkó̱nyawa'.
56001001	Nej niPablo, itekipanowa̱ni Dios iwá̱n nej no̱ iyapó̱stol Jesucristo, ken tikijtowaj nej se̱ yej yéj kiti̱tan. Ne̱ti̱tan iga manikpowili itájto̱l ino̱mej yej yéj kitapejpen iga mamoconfia̱ro̱ka̱n ipan yéj iwá̱n makimela'i̱xmatika̱n iyojwi toTe̱ko.
56001002	Ijkó̱n makimatika̱n iga ke̱man wel nochipa onoskej wa̱n Dios. Dios ayá̱' takajkaya̱wa, iwá̱n este kua̱' aya ono' iní̱n ta̱jli, kíjtoja iga yej moconfia̱rowaj ipan yéj, nochipa onoskej íwa̱n.
56001003	Iná̱n nokta, kua̱' Dios yej te̱salva̱rowa kine', ne̱ne̱xtilij itájto̱l iwá̱n ne̱tekimá' iga manikpowa.
56001004	Tito, yej ken tinomela'piltzi̱n iga no̱ timoconfia̱rowa ipan Dios, nimitzijkuilowiliá iní̱n a̱ma'. Nikneki iga Dios yej toTaj iwá̱n toTe̱ko Jesucristo yej te̱salva̱rowa, mamitzyo̱lchika̱wa, mamitzcho̱kili iwá̱n makichi̱wa iga xono tamelá̱.
56001005	Nimitzkajtej ipan tajkóta̱l yej ito̱ka̱' Creta iga xikchi̱wa yej aya mochi̱waya, iwá̱n iga xiktapejpena ipan sejsé̱ a̱ltepe̱' tajta̱ga' iga xikta̱li iga mamochi̱waka̱n ancia̱nojmej, ijkó̱n ken nimitzijlij.
56001006	Se̱ anciano maye̱'nemi iga amo makipo̱powaka̱n. Makipiá se̱san isiwa̱', iwá̱n ipilowa̱n makicre̱dojtoka̱n Dios iwá̱n nochi makimatika̱n iga ye̱'nemij wa̱n tacre̱dowaj.
56001007	Se̱ pastor Dios kita̱liá iga makitzto iga maye̱'onoka̱n yej kitokaj Cristo. Inó̱n pastor maye̱'nemi, amo mayo̱ltakuakti', amo makuejkuesiwi, amo mata̱wa̱na, amo matakuejkueso iwá̱n amo makineki tomi̱n yej ayompa mota̱niá.
56001008	Ma̱jwa' nochipa mako̱mema̱wi icha̱n yej kipaxa̱lowiliáj, makichi̱wa yej ye̱kti, makimati katiapa yej ye̱kti iwá̱n yej aye̱kti, maye̱'nemi, amo makichi̱wa yej aye̱kti, wel mamoyo̱ltakua̱wili iga amo makichi̱wa yej aye̱kti.
56001009	Nochipa makichi̱wa ken tane̱xtiliá itájto̱l Dios kensan nejame̱n nikne̱xtilijkej. Ijkó̱n wel makipale̱wi sekin iga kimachtiá inó̱n tájto̱l, iwá̱n makiyo̱lyama̱na yej kima̱lijliá itájto̱l Dios.
56001010	Porque ono' mia' yej ayá̱' tacre̱dowaj, ken sekin judiyojmej yej ayompa tamachtiáj iwá̱n takajkaya̱waj.
56001011	Ino̱mej xikijli̱ka̱n iga ay' matamachti̱ka̱n. Iga tamachtiáj ka̱nsan makita̱ni̱ka̱n tomi̱n iwá̱n este kipojpolowaj mia' te̱tajmej, te̱ye̱mej wa̱n te̱pilowa̱n.
56001012	Se̱ yej cha̱ntitoya ipansan inó̱n tajkóta̱l Creta yej kiprofe̱tajmatij, ijkí̱n kijlij yej de yejámejpasan: “Yej icha̱mej Creta pox takajkaya̱waj, ma̱lojmej, pox takuaj iwá̱n até̱ kichi̱waj.”
56001013	Iwá̱n ómpaya ken kijtoj; inó̱n iga poxsan xikajajwaka̱n yej ayompa tamachtiá iga maye̱'nemika̱n ipan iyojwi Dios.
56001014	Amo makikakisnekika̱n cuento yej mote̱nchí̱wapa yej sekin judiyojmej tane̱xtiliáj, niga xikchi̱waka̱n ken tatekimakaj ino̱mej yej ayá̱' kichi̱waj ken kijtowa itájto̱l Dios.
56001015	Se̱ yej ayí̱' kejla̱nto' yej ajaye̱kti, iga yéj nochi ye̱kti; e' iga yej ayá̱' kicre̱dowa Cristo iwá̱n kuajkuantas yej aye̱kti kejla̱nto', iga yéj ateyi nité̱ yej ye̱kti, iga ipan itzontekon kejlá̱nto'san yej ajaye̱kti, este ay'ya momachi̱liá ipan iya̱lmaj iga ayompa nemi.
56001016	Kijtowaj iga ki̱xmatij Dios, e' ken iga nemij ne̱sij iga ayá̱' kicre̱dojtokej Dios, iga ta‑ijiyaj, ayá̱' tacre̱dowaj, iwá̱n awel kichi̱waj yej ye̱kti.
56002001	Tito, xitamachti ijko̱nsan ken tane̱xtiliá̱ itájto̱l Dios.
56002002	We̱wetkej maye̱'tajla̱ntoka̱n, maye̱'nemika̱n iga sekin makiye̱'itaka̱n iwá̱n makimatika̱n katiá yej ye̱kti wa̱n katiá yej aye̱kti, mamoconfia̱rojtoka̱n ipan Dios, mate‑ijikni̱wa̱n iwá̱n amo nimaní̱n makuesiwika̱n.
56002003	Ijko̱nsan no̱ toy'elamatkej, maye̱'nemika̱n, amo matapo̱pojtinemika̱n niga mata̱wa̱naka̱n. Wel ipan yejame̱n mami̱xkui̱ti̱ka̱n sekin,
56002004	iga makine̱xtili̱ka̱n siwa̱tkej yej aya ilamatkej ken iga makinekika̱n iwe̱wejmej iwá̱n ipilowa̱n.
56002005	No̱ makine̱xtili̱ka̱n iga maye̱'tajla̱ntoka̱n, maye̱'nemika̱n, mataye̱'cuida̱ro̱ka̱n icha̱mej, mate‑ijikni̱wa̱n, makicre̱do̱ka̱n iwe̱wejmej, iga amo agaj mama̱ltajto iga itájto̱l Dios.
56002006	Ijko̱nsan no̱ xikno̱no̱tza chokomej iwá̱n takomej iga maye̱'tajla̱ntoka̱n iga amo makichi̱waka̱n yej aye̱kti.
56002007	Ipan tej nochi mami̱xkui̱ti̱ka̱n ipan yej tikchi̱wa. Kua̱' titamachtiá, mane̱si iga yej nemi tikijtowa melá̱' nokta iga tikchijto' ken tikijtowa.
56002008	Xiye̱'ta̱tapowa iga amo agaj makijto iga ayompa titamachtiá. Ijkó̱n siga agaj mitzpo̱powa, mopi̱najti̱j iwá̱n awel te̱ma̱lijli̱skej.
56002009	Xikno̱no̱tza yej escla̱vojmej iga makichi̱waka̱n ken kitekimakaj ite̱komej; mate‑ijikni̱mej iwá̱n amo matate̱nkuepili̱ka̱n.
56002010	Amo matachtekika̱n, ma̱jwa' maye̱'nemika̱n, iga ipan yejamej nochi makita iga yej titamachtiáj kén iga Dios te̱salva̱rowa, poxsan ye̱kti.
56002011	Iga Dios te̱ne̱xtilij iga poxsan te̱neki, iwá̱n kisalva̱ro̱ko nochi gente.
56002012	Dios te̱ne̱xtiliá iga matikajte̱waka̱n nochi yej aye̱kti iwá̱n yej te̱yo̱ltila̱na ipan iní̱n ta̱jli, iwá̱n matiye̱'tajla̱ntoka̱n, matiye̱'nemika̱n wa̱n nochipa matikte̱mo̱ka̱n Dios mie̱j tonokej ipan iní̱n ta̱jli.
56002013	No̱ te̱ne̱xtiliá iga matipa̱ktoka̱n iga tikchi̱xtokej mamochi̱wa yej Dios kijtoj iga kichi̱was, iga wi̱' toDio̱s yej poxsan kipiá poder, Jesucristo yej te̱salva̱rowa.
56002014	Yéj mote̱má' iga mi' iga tejamej iga te̱salva̱roj iga tikchijtoyaj inochi yej aye̱kti, iwá̱n te̱perdona̱rowilij yej tikchijkej yej aye̱kti, iga matimochi̱waka̱n itatki, iwá̱n nochipa matikchijtoka̱n yej ye̱kti.
56002015	Ini̱nwa' in yej xitane̱xtili. Xikanima̱ro yej mosemakasneki iwá̱n xikajajwa yej ayompa nemi, iga mitzta̱lkej iga ximanda̱ro. Amo xikchi̱wa yej aye̱kti iga amo agaj mamitzali̱mpamati.
56003001	Xikejla̱nti̱ka̱n tokni̱mej iga makichi̱waka̱n ken tatekimakaj nochi tekiwajmej kajká̱n manda̱rowaj, iwá̱n makiyo̱lmakatoka̱n iga makichi̱waka̱n nochi yej ye̱kti.
56003002	Tokni̱mej ni agaj amo matapo̱powa, tamelá̱ manemika̱n iwá̱n mate‑ijikni̱mej, amo mamoweyimatika̱n kua̱' agaj íwa̱n ta̱tapowaj.
56003003	Tejamej no̱ kua̱' aya tiktokayaj Cristo ijkó̱n no̱ tikchi̱wayaj, ayompa titajla̱mikiáj, ayá̱' tikchi̱wayaj ken te̱tekimakayaj, iwá̱n tiktekichijtoyaj nochi yej te̱yo̱ltila̱na yej aye̱kti iwá̱n yej kiye̱'mati̱ltiá toa̱lmaj. Tikchijtoyaj yej aye̱kti iwá̱n tita‑i̱xitayaj. Te‑ijiyayaj iwá̱n timosepan‑ijiyayaj.
56003004	E' Dios yej tasalva̱rowa te̱ne̱xtilij iga te̱cho̱kilij iwá̱n kineki nochi gente.
56003005	Dios te̱salva̱roj, ayéj iga tikchijkej tejté̱ yej ye̱kti, sino que iga te̱cho̱kilij. Kua̱' te̱salva̱roj, tee̱wi̱ltilij yej tikchijkej yej aye̱kti iga wel mati‑ojpanace̱ro̱ka̱n, iwá̱n iyEspí̱ritoj Dios kichij iga wel matipe̱waka̱n iga matinemika̱n ipan iyojwi.
56003006	Dios kiti̱tan Jesucristo yej iPiltzi̱n yej te̱salva̱rowa iga nochipa matikpiaka̱n iyEspí̱ritoj.
56003007	Dios te̱cho̱kilij wa̱n te̱ye̱'ita malej iga kajasi iga mate̱castiga̱ro. Iná̱n tikmatij iga tiawij tonotij nochipa wa̱n Dios.
56003008	Iní̱n tájto̱l sí, melá̱' nokta. Nikneki poxsan xiktekimachti̱ka̱n yej kicre̱dojtokej Dios iga ijkó̱n makichijtoka̱n yej ye̱kti. Ini̱mej tájto̱l sí, pox ye̱kti iwá̱n kipale̱wiá nochi.
56003009	E' amo xiknakasmaka na̱mo̱ltájto̱l yej ate̱pale̱wiá, niga ta̱tapowalis yej tajtowa de to‑ikyapatajmej. Iwá̱n amo ximote̱nki̱tzki iga anmokuejkuesowaj iga san iley Moisés, inó̱n ate̱pale̱wiá ni alí̱n.
56003010	Siga agaj kiyojyokatiá tokni̱wa̱n yej kitokaj Dios, xikno̱no̱tza, se̱ o o̱me ve̱j, iwá̱n siga ayá̱' kipata ken iga nemi, xiki̱xti iga ayo' ximonechko̱ka̱n íwa̱n.
56003011	Ijkó̱n tikmati iga inó̱n ta̱ga' kitekichijto' yej aye̱kti iwá̱n igá̱najsan mone̱xtiá iga ayá̱' ye̱'nemi.
56003012	Nia nimitzti̱tanili̱ti tokni̱n Artemas o Tíquico. Kua̱' asis, xikchi̱wa iga nimaní̱n xine‑itati ipan a̱ltepe̱' Nicópolis, iga ompa nia nika̱witi kua̱' sektaj.
56003013	Xikpale̱wi Zenas yej tamachtiá pan la ley iwá̱n no̱ xikpale̱wi Apolos, xikmakaka̱n nochi yej kinekiskej ipan ojti iga amo nité̱ makichi̱wili̱ka̱n falta.
56003014	Tokni̱mej yej kitokaj Cristo makimatika̱n no̱ iga makichi̱waka̱n yej ye̱kti iwá̱n makipale̱wi̱ka̱n tokni̱mej yej kichi̱wiliáj falta tejté̱, ijkó̱n ayá̱' san petz tachi̱xtokej.
56003015	Nochi yej onokej nowa̱n mitzsaluda̱rowaj. Xiksaluda̱ro tokni̱mej yej te̱neki, yej kitokaj Dios. Dios mamitzyo̱lchika̱waka̱n amonochi̱n. Ijkó̱nyawa'.
57001001	Nej niPablo yej nipre̱sojtito' iga nikpowa itájto̱l Jesucristo, nimitzijkuilowiliáj iní̱n a̱ma' iwá̱n tokni̱n Timoteo. Nokni̱n Filemón yej nimitzpoxnekij, nimitzijkuilowiliáj tej yej no̱ tikpowa itájto̱l Dios.
57001002	No̱ nikijkuilowiliáj inochi tokni̱wa̱n yej monechkowaj mocha̱n iga ankiweyimati̱ltiáj Dios, wa̱n no̱ la hermana Apia iwá̱n tokni̱n Arquipo yej no̱ te̱pale̱wiá iga tikpowaj itájto̱l toTe̱ko.
57001003	Dios yej toTaj iwá̱n toTe̱ko Jesucristo mamitzmakaka̱n yej ye̱kti iga xonoka̱n tamelá̱.
57001004	Nochipa kua̱' nitajtowa wa̱n Dios nimitzejla̱miki wa̱n nikmaka gracias iga tej,
57001005	iga ne̱mati̱ltijkej iga timoconfia̱rowa iwá̱n tikpoxneki toTe̱ko Jesús iwá̱n iga tikneki inochi yej moconfia̱rowaj ipan Dios.
57001006	Niktajtaniliá Dios iga amo xikajte̱wa iga tikpowa itájto̱l Dios, iga má̱j xikye̱'entende̱ro inochi yej ye̱kti yej tikpiáj ipan Cristo Jesús.
57001007	Nipoxpa̱kto' iwá̱n tine̱yo̱lchika̱wa iga tipoxte‑ijikni̱n, gracias iga tej nokni̱n, yo̱lchikajtokej inochi yej kicre̱dojtokej Dios.
57001008	Malej anka wel katka nimitztekimakaya te̱ tikchi̱was iga nej se̱ itati̱tan Cristo,
57001009	e' má̱j ye̱kti manimitztajtanili iga san timonekij. Nej Pablo, niwé̱weja iwá̱n iná̱n nipre̱sojtito' iga nikpowa itájto̱l Cristo Jesús,
57001010	achi manimitztajtanili se̱ favor iga Onésimo. Onésimo nikita ken nopiltzi̱n iga nigaj ka̱n nipre̱sojtito' nikne̱xtilij iga mamoconfia̱ro ipan Cristo.
57001011	Anka ikya, Onésimo moescla̱voj katka yej ayá̱' mitzpale̱wia̱ya, e' iná̱n kena te̱servi̱rowa, tej wel mitzpale̱wi̱j iwá̱n nej no̱ ne̱pale̱wijto'.
57001012	Inó̱n iga iná̱n nimitzti̱taniliá; xiko̱mema̱wi ken kua̱' nej nemi tineo̱mema̱wiá.
57001013	Nej niknekiá iga maka̱wi nigaj nowa̱n, iga mane̱pale̱wi ken kua̱' tej nemi tine̱pale̱wiá, ken iná̱n iga nipre̱sojtito' iga nikpowa itájto̱l Dios.
57001014	E' ayá̱' nikneki manikchi̱wa nité̱ siga ayá̱' achto tej tikijtowa, iga inó̱n yej nimitztajtaniliá amo manimitztekimácapa, sino que xikchi̱wa moga̱naj.
57001015	Anka Onésimo mitzcholowilijka se̱ tiempo, e' iná̱n nochípaya yawi onoti mowa̱n,
57001016	e' ay'ya ken se̱ esclavo, sino que ma̱jya sej que se̱ esclavo; iná̱n kenya se̱ tokni̱n yej tikpoxnekij. Nej poxsan nikneki, e' tej má̱j xikpoxneki ken agaj yej no̱ kitoka toTe̱ko, amo xikita ken se̱ petz ná̱mo̱l tokni̱n.
57001017	Siga nej tine‑ikni̱nmati iga timoconfia̱rowaj ipan toTe̱ko, xiko̱memá̱wiwa' ken kua̱' nej nemi tineo̱mema̱wiá.
57001018	Siga tejté̱ mitzchi̱wilij o siga tejté̱ mitzichtekilij, nej xine̱cobra̱ro.
57001019	Nej Pablo nikijkuilowa noma̱tika ini̱mej tájto̱l: “Nej nia nimitzixta̱wati”, e' anka wel no̱ nimitzejla̱ntiá iga tej no̱ tine̱debe̱rowa iga nimitzne̱xtilij iga tiki̱xmati' Cristo.
57001020	Nokni̱n, xine̱chi̱wili iní̱n favor yej nimitztajtaniliá; xine̱yo̱lchika̱wa iga nej mokni̱n iga tiksentokaj Cristo.
57001021	Nimitzijkuilowiliá iní̱n a̱ma' wa̱n nikmati iga tine̱cre̱do̱j iwá̱n tikchi̱was ma̱jya sej que yej nimitztajtanilij.
57001022	No̱ nimitzijliá iga xitaye̱'ta̱li ipan se̱ cuarto iga nej, porque nej nikmati iga Dios yawi kichi̱wati yej ankitajtaniliáj, iwá̱n Yéj kichi̱was iga nej maniá manimitzitatij.
57001023	Epafras mitzijliá iga xiye̱'ono, yéj no̱ nigaj ono' ipan cárcel iga kiki̱tzkijkej iga kipowa itájto̱l Cristo Jesús.
57001024	No̱ mitzijliá iga xiye̱'ono, Marcos, Aristarco, Demas iwá̱n Lucas yej ne̱pale̱wiáj iga nikpowaj itájto̱l Dios.
57001025	Niktajtaniliá toTe̱ko Jesucristo iga mamitzcho̱kili̱ka̱n. Ijkó̱nyawa'.
58001001	Ikya Dios kitajto̱lmá' profe̱tajmej mia' ve̱j iga makino̱tzaka̱n to‑ikyapatajwa̱n, iwá̱n ayá̱' nochipa iga tájto̱l kino̱tzkej, sino de se̱se'pa.
58001002	E' iná̱n iga ayo' wejka iga nochi tamis, Dios te̱no̱tza' ipan Jesús yej iPiltzi̱n. Dios kijtoj iga iPiltzi̱n makichi̱wa nochi yej ono' pan iní̱n ta̱jli iwá̱n yej ono' ajko, iwá̱n ijkó̱n Jesús nochi nokta itatki iga Dios kitatkimá'.
58001003	Ipan Jesús mo‑ita ipode̱r Dios iwá̱n ípan ne̱si ken nokta in Dios, iwá̱n iga ipode̱r itájto̱l kichi̱wa iga nochi yej ono' wel maonoka̱n. Kua̱' Jesús kíchija iga Dios wel te̱perdona̱rowiliá yej tikchijkej yej aye̱kti, mota̱lij ila̱doj iye̱'ma̱' Dios ka̱n manda̱rowa ipan cielo.
58001004	IPiltzi̱n Dios ma̱jya sej que a̱ngelejmej, iga Dios kimá' ito̱ka̱' yej má̱j kajasi iga mamoweyimati.
58001005	Iwá̱n Dios ayí̱' kijlij nisé̱ ángel: Tej tinopiltzi̱n; a̱man nej nimitzmá' movi̱daj; iwá̱n se' ve̱j kijtoj: Nej nimochi̱was te̱taj iga yéj; iwá̱n yéj mochi̱was te̱piltzi̱n iga nej.
58001006	E' kua̱' kiti̱tan isentepiltzi̱n ipan iní̱n ta̱jli, kijtoj: Nochi iya̱ngelejmej Dios, makiweyimati̱lti Jesús.
58001007	Iwá̱n iga iya̱ngelejmej, Dios kijtoj: Nikchi̱wa ken ejeka' noa̱ngelejmej, iwá̱n notekipanowa̱nimej wel nikchi̱wa ken tiwelo̱n.
58001008	E' Dios kijlij iPiltzi̱n: Tej tiDio̱s iwá̱n ayí̱' tamis iga timanda̱rowa; iwá̱n tej nochi tikye̱'chi̱wa iga tirreina̱rowa.
58001009	Tej tikye̱'ita yej ye̱kti iwá̱n tikijiya yej aye̱kti; inó̱n iga Dios, yej moDio̱s, mitztapejpen iga xitagoberna̱ro, iwá̱n kichij iga má̱j xiyo̱lpa̱kto que sekin mokni̱wa̱n.
58001010	No̱ kijtoj: Tej, noTe̱ko, kua̱' pe̱wa' tikchij ta̱jli, tikta̱lij kajká̱n mataksato, iwá̱n no̱ tikchij cielo iga moma̱'.
58001011	Cielo wa̱n ta̱jli tamiskej, e' tej tonos nochipa. Nochi ino̱mej we̱wejtiaskej ken tzótzol;
58001012	ino̱mej tiko̱kolocho̱j ken se̱ tzótzol yej iga timotaajakiáj, iwá̱n mopatas ijkó̱n ken kua̱' agaj motapajpata. E' tej kensan nochipa tonos, iga ayí̱' timikis.
58001013	Dios, nisé̱ ángel ayí̱' kijlij: Ximota̱li ila̱doj noye̱'ma̱' ka̱n nimanda̱rowa, este que manikta̱li mokxitampa yej mitzijiyaj.
58001014	Nochi a̱ngelejmej espi̱ritojmej iwá̱n tekipanowaj iga Dios. Dios kiti̱tani iga makipale̱wi̱ka̱n yej yawij mosalva̱ro̱tij.
58002001	Inó̱n iga nochipa matikejla̱ntoka̱n ye̱'noti̱ciaj yej tikakikej iga amo santá̱' tiki̱saskej ajachi ajachi ipan ye̱'ojti.
58002002	Ikya Dios kitajto̱lmá' a̱ngelejmej iga makijli̱ka̱n la gente ken makichi̱waka̱n iwá̱n ijkó̱n nokta mochij. Tikmatij iga yej akichijkej ken a̱ngelejmej kijtojkej, kikno̱chijkej ken kajasij.
58002003	¿Iwá̱n tejamej?, ¿kén iga ayá̱' te‑ikno̱chi̱waskej siga tikne̱mpolowaj yej pox ye̱kti yej te̱kajte̱wilij toTe̱ko iga timoma̱nawiáj? ToTe̱ko Jesús áchtosan kipowa' ken iga te̱ma̱nawiá, iwá̱n yej kikakikej, kitakej iga ompay nokta iwá̱n te̱ojpapowilijkej.
58002004	Iwá̱n Dios ima̱tika tane̱xtilij ipan yejame̱n ga mane̱si iga melá̱' yej kipojkej. Dios tane̱xtilij ipan kuajkuantas yej este tamajmájti̱lsan wa̱n de se̱se'pa mila̱grojmej, wa̱n no̱ kimajmakakej tokni̱wa̱n iyEspí̱ritoj Santo kensan yéj kiye̱'ita'.
58002005	Dios ayá̱' kita̱lij a̱ngelejmej iga mamanda̱ro̱ka̱n ke̱man ipan inó̱n sé'paya ta̱jli yej onos, de inó̱n yej nemi titajtowaj.
58002006	Ma̱jwa' ijkuilijto' itájto̱l Dios, ka̱n a̱'pa ijkí̱n kijtowa: ¿Té̱ iteki in ta̱ga' iga yéj xikejla̱miki? ¿Té̱ iteki ipiltzi̱n ta̱ga' iga tikneki xikita iga maye̱'ono?
58002007	Tikchij iga ayá̱' wejkaj iga mamoali̱mpamatito má̱j que a̱ngelejmej; e' tej tikchij iga mamoweyimati̱lti ken rey, iwá̱n yéj tikta̱lij iga makimanda̱ro nochi yej tikchij iga moma̱'.
58002008	Iwá̱n nochi yej ono' tikta̱lij iyikxitan iga makimanda̱ro. Iwá̱n iga Dios nochi kita̱lij iyikxitan, ayá̱' kikajtej nité̱ yej amo makimanda̱ro. E' aya asi kua̱' tikitaskej iga inochi ónosya iyikxitan yéj.
58002009	E' tikitaj Jesús; Dios kichij iga ayá̱' wejkaj iga kali̱mpamatikej má̱j que a̱ngelejmej. Iwá̱n Dios iga te̱poxneki, kichij iga Jesús mamiki iga nochi tejame̱n. Inó̱n iga iná̱n moweyimati̱ltiá ken rey.
58002010	Nochi yej tikitaj, itatki Dios, iwá̱n yéj kichij nochi yej ono' iwá̱n kine' iga mia' ipilowa̱n maonoka̱n ka̱n yéj ono'. Inó̱n iga Dios kiye̱'ita' iga Jesús inewi makichi̱wa kua̱' kikno̱chijkej, iga ijkó̱n wel yéj mate̱ma̱nawi tonochi̱n.
58002011	Jesús kichi̱wa iga se̱ tokni̱n wel maye̱'ono iyi̱xtaj Dios. Nochi yej ye̱'onokej iyi̱xtaj Dios, se̱san mochi̱waj wa̱n Jesús iga Dios isenTajmej. Iwá̱n Jesús ayá̱' pi̱na̱wa iga kijtowa iga iyikni̱mej yejame̱n,
58002012	Ijkí̱n Jesús kijlij Dios: Nikpowili̱j nokni̱mej a̱'yéj in tej, iwá̱n nimitztakui̱kili̱j tatajkoya̱n ka̱n monechko̱lo.
58002013	Iwá̱n no̱ kijtoj: Nej nimoconfia̱ro̱j ipan Dios. Iwá̱n sej kijtoj: Nigaj nono' iwá̱n nopilowa̱n yej Dios ne̱má'.
58002014	Tejame̱n tikpiáj toesyo iwá̱n tonakayo; ijko̱nsan no̱ Jesús, nakayoj iwá̱n esyoj ken tejame̱n. Inó̱n iga kua̱' mi', kita̱nilij Tzitzimi' yej wel katka tamiktia̱ya.
58002015	Kua̱' Jesús mi', kima̱nawij nochi yej nochípaya mokno̱matitoyaj iga majmatoyaj iga yawij mikitij.
58002016	Jesu̱swa' nokta ayá̱' wa̱laj kipale̱wi̱ko a̱ngelejmej, ma̱jwa' wa̱laj kima̱nawi̱koj ipilówa̱mpa Abraham.
58002017	Inó̱n iga mochij kensan nokta tejamej, iga wel makichi̱wa ken Dios kineki iwá̱n mamochi̱wa ije̱fej sacerdo̱tejmej yej matacho̱kili iwá̱n mamiki iga ijkó̱n wel kiperdona̱rowa nochi yej aye̱kti yej kichi̱wa la gente.
58002018	Iwá̱n ken Jesús kikno̱chijkej, iwá̱n Tzitzimi' kinekiá iga Jesús makichi̱wa yej aye̱kti, iná̱n Jesús wel te̱pale̱wiá iwá̱n ijkó̱n tiye̱'ki̱saskej kua̱' Tzitzimi' te‑ijliá iga matikchi̱waka̱n yej aye̱kti.
58003001	Inó̱n iga nokni̱wa̱n yej mitztapejpenkej Dios iga ximochi̱waka̱n itatki, xikejla̱mikika̱n a̱'yéj Cristo Jesús: Yéj ije̱fej sacerdo̱tejmej, itati̱tan Dios, yej ípan tiksenta̱lijtokej toa̱lmaj.
58003002	Jesús nochi kichij kensan Dios kine', iwá̱n Dios kita̱lij iga mamochi̱wa sacerdote iga makichi̱wa itekipáno̱l. Kensan no̱ Moisés yej kipale̱wij nochi israeli̱tajmej iga kichij kensan Dios kitekimá'.
58003003	E' Jesús kajasi iga mamoweyimati̱lti má̱j que Moisés, kensan yej kichi̱wa kajli kajasi iga mamoweyimati̱lti má̱j que kajli.
58003004	Nochi kajli agaj kichi̱wa, e' Dios kichij kuajkuantas, nochi yej ono' pan ta̱jli iwá̱n yej ono' ajko.
58003005	Iwá̱n Moisés yej itekipanowa̱ni Dios kichij kensan kitekimakakej iwá̱n kipowilij israeli̱tajmej yej Dios yawi kijli̱ti kua̱' pano̱j mia' año.
58003006	E' Cristo, yej ipíltzi̱mpa Dios, manda̱rowa ipan íkal Dios. Tejámejwa' in inó̱n kajli siga timoconfia̱rowaj ipan yéj iwá̱n siga tipa̱kij mie̱j tikchi̱xtokej iga ke̱man te̱ma̱nawi̱kij.
58003007	Inó̱n iga ijkí̱n kijtowa iyEspí̱ritoj Dios ka̱n ijkuilijto': Siga a̱man ankikakij yej Dios mitzijliáj,
58003008	amo ximoyo̱ltakua̱wili̱ka̱n ken amo‑ikyapatajwa̱n yej kichijkej yej aye̱kti iga ayá̱' kitajto̱lkuikej Dios iga ne̱yokakuejkuesojkej pan desierto.
58003009	Ompa ne̱yokakuejkuesojkej amo‑ikyapatajwa̱n, malej iga kitakej nochi yej nikchijtoya cuarenta años iga yejame̱n.
58003010	Inó̱n iga yejamej poxsan ne̱kuesojkej, iwá̱n nikijtoj: “Nochipa yo̱lpolijtinemij, iwá̱n ayá̱' kinekikej makichi̱waka̱n ken nikmachtijkej.”
58003011	Inó̱n iga kua̱' nikuejkuesitoya, niknojma‑ijtoj: “Ayá̱' kalakiskej ka̱n mose̱wi̱skej nowa̱n.”
58003012	Nokni̱wa̱n, amo maono nisé̱ de amejwa̱n yej kiyo̱ltila̱na yej aye̱kti iwá̱n makikajte̱wa iga moconfia̱rowa ipan Dios yej ayí̱' mikis.
58003013	Ma̱jwa', nochipa ximosepanno̱no̱tzaka̱n mie̱j a̱man weljo', iga amo agaj mamote̱maka iga mokajkaya̱wa ipan yej aye̱kti.
58003014	Siga timoconfia̱rojtoskej kensan achto kua̱' timoconfia̱rojkej este que matimikika̱n, ijkó̱n sí tisen‑onokej iwá̱n Cristo.
58003015	Ijkí̱n kijtowa itájto̱l Dios: Siga a̱man ankikakij yej Dios mitzijliáj, amo ximoyo̱ltakua̱wili̱ka̱n ken amo‑ikyapatajwa̱n yej kichijkej yej aye̱kti iga ayá̱' kitajto̱lkuikej Dios iga kiyokakuejkuesojkej Dios ipan desierto.
58003016	¿A̱'yéj in ino̱mej yej kikakikej itájto̱l Dios iwá̱n ayá̱' kitajto̱lkuikej? Nochi yej Moisés kiki̱xtij Egipto.
58003017	¿A̱' íwa̱n kuejkuesitoya Dios cuarenta años? Inó̱mejsan yej kichijkej yej aye̱kti iwá̱n mikikej ipan desierto.
58003018	¿Iwá̱n a̱'yéj Dios kinojma‑ijlij iga ayá̱' kalakiskej ka̱n mamose̱wi̱ka̱n íwa̱n? Inó̱mejsan no̱ yej ayá̱' kichijkej ken Dios kitekimakakej.
58003019	Ijkó̱n tikitaj iga ayá̱' kalakkej ka̱n mamose̱wi̱ka̱n iga ayá̱' momela'confia̱rojkej ipan Dios.
58004001	Inó̱n iga, mie̱j weljo' tikalakij ka̱n Dios kijtoj iga tiawij timose̱wi̱tij íwa̱n, achi matitamajmawili̱ka̱n, amosantá̱' agaj de amejwa̱n ayá̱' kalakis.
58004002	Iga ijko̱nsan no̱ tejamej te̱powilijkej ye̱'noti̱ciaj kensan ikyapamej, e' yejamej ayá̱' moconfia̱rojkej ipan yej kikakikej, wa̱n ijkó̱n inó̱n tájto̱l ayá̱' kipale̱wijkej yej kikakikej.
58004003	E' tejamej yej ticre̱dojkej, tikalakikej ka̱n mose̱wilo, kensan Dios kijtoj, e' iga yej ayá̱' kicre̱dojkej, kijtoj: Inó̱n iga kua̱' nikuejkuesitoya, nikmela'ijtoj iga ayá̱' kalakiskej ka̱n mamose̱wi̱ka̱n nowa̱n. Malej iga Dio̱swa' kitamij itekipáno̱l kua̱'san kichij iní̱n ta̱jli;
58004004	iwá̱n kanaj ka̱n ijkuilijto' tajtowa del día siete: Dios mose̱wij ipan día siete kua̱' tami' nochi itekipáno̱l.
58004005	Iwá̱n sej kijtowa ka̱n ijkuilijto': Ayá̱' kalakiskej iga mose̱wi̱skej nowa̱n.
58004006	Ino̱mej yej achto kikakikej ye̱'noti̱ciaj ayá̱' kalakkej ka̱n mose̱wilo iga ayá̱' kinekikej makichi̱waka̱n ken kijlijkej, e' políwi‑o' sekin iga makalakika̱n.
58004007	Inó̱n iga Dios sej kitapejpen se̱ día: inó̱n día a̱man. Ken kijtoj sej kua̱' mia' años despué̱j kitajto̱lmá' Dios David ka̱n ijkuilijto' yej tikitákeja: Siga a̱man ankikakij yej Dios mitzijliáj, amo ximoyo̱ltakua̱wili̱ka̱n.
58004008	Ijkó̱n ne̱si iga inó̱n ta̱jli ka̱n mose̱wilo, yej Dios kijlij israeli̱tajmej iga kimakayaj, ayéj ta̱jli de Canaán ka̱n Josué kiwi̱ga' israeli̱tajmej. Inó̱n ikyay panoj, e' Dios tajtówao' de se' día kua̱' mamose̱wilo.
58004009	Inó̱n iga, ónogo' ka̱n wel mose̱wiáj ipilowa̱n Dios.
58004010	Yej kalaki iga mose̱wiá wa̱n Dios, mose̱wiá iga tami' itekipáno̱l, kensan Dios no̱ mose̱wij kua̱' tami' itekipáno̱l.
58004011	Matimotejteki'wi̱ka̱n iga matikalakika̱n ka̱n mose̱wilo, iga amo santá̱' agaj mi̱xkui̱ti̱j ipan ino̱mej yej ayá̱' kalakkej iga ayá̱' kichijkej ken kijtoj Dios.
58004012	Dio̱swa' itájto̱l isato' iwá̱n nochi wel kichi̱wa. Iwá̱n má̱j tateki que inochi espada yej kipiá o̱me ite̱n, iwá̱n wel kalaki este kitajkoteki toa̱lmaj iwá̱n toespí̱ritoj, iwá̱n kajká̱n sa̱lijto' toomiyomej iwá̱n toto̱tanojyo; iwá̱n kine̱xtiá te̱ tikejla̱ntokej iwá̱n te̱ tikchi̱wasnekij.
58004013	Ateyi nité̱ yej Dios kichij yej wel mami̱ya̱na iyi̱xtaj; Dios nochi kitas nokta ken ono', iwá̱n iyi̱xtaj yéj ke̱man tiawij tikijli̱tij nochi yej tikchijkej.
58004014	Jesús, yej iPiltzi̱n Dios, yej nokta ije̱fej sacerdo̱tejmej yej má̱j manda̱rowa, yéj yájkiya ite̱noj Dios ipan cielo. Inó̱n iga amo matikajte̱waka̱n iga timoconfia̱rowaj ipan yéj.
58004015	Jesús tosacerdo̱tej yej ijé̱fejpa sacerdo̱tejmej, yéj wel te̱pale̱wiá iga amo matikchi̱waka̱n kua̱' tikchi̱wasnekij yej aye̱kti; iga Tzitzimi' kichi̱walti̱jnekiá Jesús no̱ yej aye̱kti ken kineki tejamej no̱ matikchi̱waka̱n; e' Jesús nike̱man ayí̱' kichij yej aye̱kti.
58004016	Inó̱n iga amo matimajmawika̱n iga matiktecho̱ka̱n ka̱n e̱wato' Dios yej te̱poxneki, iwá̱n te̱cho̱kiliá wa̱n te̱pale̱wiá kua̱' nokta nemi tiknekij.
58005001	Nochipa kua̱' kita̱liáj se̱ ije̱fej sacerdo̱tejmej, kitapejpenaj iga makipale̱wi israeli̱tajmej iga maye̱'onoka̱n iyi̱xtaj Dios. Inó̱n sacerdote kimaka ofrenda iwá̱n kimiktiá yo̱lka̱mej iga Dios, iga Dios makiperdona̱ro la gente yej kichij yej aye̱kti.
58005002	Iwá̱n se̱ sacerdote kimati iga kichí̱wao' no̱ yej aye̱kti, inó̱n iga kicho̱kiliá yej akimatij siga ayompa nemij iwá̱n pojpolijtinemij.
58005003	Iwá̱n iga sacerdote no̱ kichi̱wa yej aye̱kti, kimiktiá se̱ yo̱lka̱' iga Dios makiperdona̱rowili yej kichij yej aye̱kti, iwá̱n kimiktiá se' yo̱lka̱' no̱ iga Dios makiperdona̱rowili la gente.
58005004	Ni agaj isé̱ltisan moyokata̱liá iga mamochi̱wa ije̱fej sacerdo̱tejmej, sino que ino̱nwa' Dios kitapejpena iwá̱n kimaka inó̱n ye̱'tekipáno̱l, ijkó̱n ken kichij wa̱n Aarón.
58005005	Ijko̱nsan no̱ Cristo, ayá̱' igá̱najsan mochij ije̱fej sacerdo̱tejmej, sino que Dios kijlij: Tej tinopiltzi̱n; a̱man nej nimochij motaj.
58005006	No̱ kanaj ijkí̱n ijkuilijto' itájto̱l Dios: Tej nochipa tonos iga sacerdote, ijkó̱n kensan Melquisedec.
58005007	Kua̱' Cristo onoya ipan ta̱jli este cho̱ga' iga kitajtanilij Dios iga makima̱nawi iga amo mamiki. Iwá̱n Dios kitajto̱lkagui' Cristo iga nochipa kichij ken Dios kineki.
58005008	Inó̱n iga Cristo, malej iga iPiltzi̱n Dios, kua̱' kikno̱chijkej, kimati' iga kua̱' nemi kikno̱chi̱waj, nemi kichi̱wa ken kineki Dios.
58005009	Iwá̱n iga Cristo nóchiya kichij yej kineki Dios, pan Cristo nochi iná̱n wel moma̱nawiá yej kichi̱wa ken yéj kijtowa.
58005010	Iwá̱n Dios kita̱lij iga Cristo mamochi̱wa ije̱fej sacerdo̱tejmej ken katka Melquisedec.
58005011	De iní̱n yej ma̱jo' wel katka manimitzijli̱ka̱n, e' nikmati iga pox difícil iga manimitzijli̱ka̱n inewi, iga amejwa̱n ayá̱' ankinekij xikentende̱ro̱ka̱n.
58005012	Ikyay anmomachtijtokej itájto̱l Dios, welja katka xitamachti̱ka̱n; e' ankinékijo' sej mamitzmachti̱ka̱n itájto̱l Dios ken se̱ yej pé̱wao' iga kitoka Cristo. Amochijkej sej ken anselikmej, ken kua̱' aya wel antakuaj, ankinekij sej xikoni̱ka̱n chi̱chiwala̱'.
58005013	Iwá̱n yej chí̱chi‑o', aya kimati siga kichi̱wa yej ye̱kti o yej aye̱kti iga xó̱lo̱o'.
58005014	Yej welja kitapejpenaj yej kichi̱waj katiapa yej ye̱kti iwá̱n katiapa yej aye̱kti, ino̱nwa' ken tikita yej welja takuaj iga yo̱léjkeja.
58006001	Inó̱n iga ajachi ajachi má̱j matiyo̱lasika̱n ipan iyojwi Cristo. Ay' matimoojpamachti̱ka̱n ken achto tikchijtiwi̱tziáj kua̱' pe̱wa' iga timomachtijkej itájto̱l Cristo iga amo sej matipe̱waka̱n ipan yej achto te̱ne̱xtilijkej. Te̱ne̱xtilijkej ken iga matimoyo̱lpataka̱n iga tikajte̱waj iga tikchi̱waj yej aye̱kti iga inó̱n te̱miktiá, iwá̱n ken iga matimoconfia̱ro̱ka̱n ipan Dios,
58006002	yej te̱ne̱xtilijkej te íga mobautiza̱ro̱lo, ken iga se̱ kita̱liá ima̱' ipan agaj iga ki‑ora̱dowiliá, iwá̱n iga ojpa‑isaj yej miktokej iwá̱n iga ke̱man kua̱' támisya nochi, Dios tajuzga̱ro̱j.
58006003	Ajachi ajachi má̱j matiye̱'nemika̱n iga tiktokaj Cristo, siga ijkó̱n Dios kinekis.
58006004	Kua̱' agaj kikajte̱wa iyojwi toTe̱ko, ay' wel tikuepaltiáj, malej iga kíta'ya iga ye̱kti yej Dios te̱maka iwá̱n no̱ kipiá' iyEspí̱ritoj Dios,
58006005	iwá̱n kita' iga pox ye̱kti in itájto̱l Dios, no̱ kimati' ken iga Dios wel te̱goberna̱rowa,
58006006	iwá̱n siga kikajte̱wa iyojwi Dios, ay'ya wel sej tikchi̱waltiáj iga mamokuepa; iga ken kua̱' nemi sej kimiktiá ipan cruz iPiltzi̱n Dios iwá̱n ijkó̱n kipi̱najtiá Cristo iyi̱xtaj la gente.
58006007	Tejame̱n ken tikita ta̱jli yej kichichi̱na tiawaa̱yo̱' nochipa kua̱' wetzi; siga ipan inó̱n ta̱jli mopoxchi̱wa yej moto̱ka, ompa ne̱si iga Dios kiye̱'ita.
58006008	E' siga ipan inó̱n ta̱jli ixwa witzyoj iwá̱n kochkiyoj, ay' agaj kinekis iwá̱n Dios ay'ya kiye̱'itas iwá̱n inó̱n yawi motati̱ti.
58006009	Malej iga ijkó̱n nimitzno̱no̱tzkej nejamej, nokni̱wa̱n yej nimitznekij, e' nejame̱n nikmatij iga ankichijtokej yej ye̱kti iwá̱n Dios mitzsalva̱ro̱skej.
58006010	Iga Dios nochipa kichi̱wa yej ye̱kti iwá̱n ayá̱' ke̱lka̱wa yej ankichijkej, ankipale̱wijkej tokni̱wa̱n yej moconfia̱rowaj ipan Dios kensan iná̱n ankichijtokej. Ompa ankine̱xtiáj iga ankinekij Dios.
58006011	E' niknekij iga sejsé̱ de amejwa̱n ijkó̱n xikyo̱lmakatoka̱n este que mawi̱ki toTe̱ko iga wel xikpiaka̱n nochi yej Dios mitzmakaskej.
58006012	Aniknekij xiflo̱jojtiaka̱n, sino que ximi̱xkui̱ti̱ka̱n ipan ino̱mej yej moconfia̱rowaj ipan Dios iwá̱n ayá̱' siawij, ijkó̱n Dios mitzmakaj yej kijtoj.
58006013	Kua̱' Dios kino̱tza' Abraham iga kijlij yej yawi kimakati, yéjsan ima̱tika mote̱ne̱wij iga ateyá se' yej má̱j tayaka̱nto' que Dios,
58006014	iwá̱n kijlij: “Nej nia nimitzmakati inochi iga xiye̱'ono, iwá̱n nia nimitzpoxpi̱wi̱ti.”
58006015	Iwá̱n Abraham ayá̱' siawi' iga kichá' yej Dios kijtoj iga kimakas, iwá̱n ijkó̱n kipiá' nochi yej Dios kijlij.
58006016	Kua̱' tajta̱ga' motajto̱ltiáj agaj íwa̱n, kijtowaj iyi̱xtaj agaj yej má̱j tayaka̱nto', iwá̱n kua̱' mójtoja iyi̱xtaj yej má̱j tayaka̱nto', inó̱n yej motajto̱ltijkej yawi mochi̱wati kensan kijtojkej.
58006017	Inó̱n iga Dios kine' makiye̱'ne̱xtili ino̱mej iga yawi kimakati yej kipromete̱roj, iga Dios awel motajto̱lpata. Inó̱n iga kinojma‑ijtoj iga yawi kichi̱wati inó̱n yej kipromete̱roj.
58006018	Iní̱n yej Dios kijtoj iwá̱n kipromete̱roj; awel kipata iga Dios ayá̱' takajkaya̱wa. Poxsan matimoyo̱lchika̱waka̱n tejamej yej timoconfia̱rowaj ipan toTe̱ko iga tikmatij iga Dios yawi kichi̱wati nochi yej kijtoj.
58006019	Ken se̱ á̱ka̱l kipiá ancla iga amo makiwi̱ga maréja̱l kanaj, ijkó̱n no̱ tejamej se̱tiá toa̱lmaj iga tikmatitokej iga Dios ayá̱' te̱kajkaya̱wa. Iwá̱n inó̱n teejla̱ntiá iga tiawij iyi̱ka̱mpa cortina ipan cielo,
58006020	ka̱n kala' Jesús iga teojtapowilij. Ijkó̱n yéj mochij iga nochipa maono ije̱fej sacerdo̱tejmej kensan katka Melquisedec.
58007001	Melquisedec rey katka ipan weyi‑a̱ltepe̱' yej ito̱ka̱' Salem iwá̱n no̱ katka isacerdo̱tej Dios yej ono' pox ajko. Iwá̱n yéj yej yajki ki̱xna̱mikito Abraham kua̱' némiya asiá iga yajka ka̱n momijmiktijkej. Abraham kita̱nilij mia' re̱yejmej iwá̱n Melquisedec kitajtanilij Dios iga Abraham maye̱'ono.
58007002	Iwá̱n Abraham kimá' Melquisedec se̱ de cada diez yej kita̱nij ka̱n momijmiktijkej wa̱n re̱yejmej. Melquisedec ito̱ka̱' kijto̱jneki “rey yej kichi̱wa yej ye̱kti”. Iwá̱n yéj no̱ rey de Salem, yej kijto̱jneki “rey yej kichi̱wa iga maonolo tamelá̱”.
58007003	Ayagaj kimati a̱'yéj itaj Melquisedec, niga a̱'yéj iye̱', niga iyikyapatajwe̱wetkej, amomati ke̱man onoko, niga ke̱man migui'. Ijko̱nsan no̱ te̱ne̱xtiliá ken ono' iPiltzi̱n Dios, se̱ sacerdote yej nochipa onos, iga ayá̱' mikis.
58007004	Ta' xikitaka̱n; Melquisedec má̱j tayaka̱ntoya que to‑ikyapatajwe̱wej Abraham, iga Abraham kimá' Melquisedec se̱ de cada diez nochi yej kikui̱lij ino̱mej re̱yejmej yej kita̱nilij.
58007005	Ijkó̱n kensan kijtowa iley Moisés iga sacerdo̱tejmej, petz kitapejpenkej ipilówa̱mpa Leví iwá̱n kajasi iga israeli̱tajmej makimakaka̱n se̱ de cada diez de inochi yej kita̱niáj, malej iga yejamej no̱ ipilówa̱mpa Abraham.
58007006	E' Melquisedec malej iga ayéj de ipilówa̱mpa Leví, kikui' yej kimá' Abraham, se̱ de cada diez nochi yej Abraham kikui̱lij re̱yejmej. Iwá̱n Melquisedec kitajtanilij Dios iga Abraham maye̱'ono, malej iga Dios kíjlija Abraham iga yawi kiye̱'chi̱wati.
58007007	Nochi tikmatij iga yej kitajtaniliá Dios iga agaj maye̱'ono, yej tatajtaniliá má̱j tayaka̱nto' que inó̱n se'.
58007008	Á̱mampa sacerdo̱tejmej yej ipilówa̱mpa Leví kikuij se̱ de cada diez de nochi yej kita̱niáj israeli̱tajmej; iwá̱n sacerdo̱tejmej míkijsan; e' ka̱n ijkuilijto' itájto̱l Dios ka̱n tajtowa de Melquisedec, tajtowa de yéj ken se̱ yej isátogo'.
58007009	Iná̱n sacerdo̱tejmej yej de ipilówa̱mpa Leví kikuij se̱ de cada diez yej kita̱niáj israeli̱tajmej. Wel tikijtowaj kua̱' Abraham kimá' Melquisedec se̱ de cada diez, ken kua̱' Leví no̱ kimá' Melquisedec se̱ de cada diez.
58007010	Iga Leví nokta se̱ de ipilówa̱mpa Abraham, wa̱n kua̱' Melquisedec ki̱xna̱mikito Abraham, Abraham kenkua̱' ipan iyesyo kine̱ntia̱yay ipilowa̱n, malej iga aya onoyaj.
58007011	Iwá̱n tikmatij iga iley Dios yej kimá' israeli̱tajmej, kijtowa iga nochi sacerdo̱tejmej mamochi̱wa de ipilówa̱mpa Leví. E' ayagaj wel ye̱'ono iyi̱xtaj Dios iga yej kichi̱waj sacerdo̱tejmej, inó̱n iga Dios kitapejpen se' sacerdote kensan Melquisedec, ayéj ken Aarón.
58007012	Siga mopata' ken kitapejpenaj sacerdo̱tejmej, no̱ kineki mamopata la ley.
58007013	Iní̱n nikijtowa de Jesús iga yéj de se' tribu iwá̱n ipan inó̱n tribu aki̱sa' nisé̱ sacerdote.
58007014	Iwá̱n nochi kimati iga toTe̱ko ki̱sa' ipan itri̱buj Judá, iwá̱n ipan iley Moisés ayá̱' kijtoj iga ipan iní̱n tribu maki̱sa sacerdo̱tejmej.
58007015	Iwá̱n iná̱n ma̱jya tikmela'itaj iga onoko se' sacerdote yej kensan Melquisedec,
58007016	ayá̱' mochij sacerdote ken kijtowa la ley, yej kijtowa de katiapa tribu wel ki̱sa sacerdote, sino que Jesús mochij sacerdote iga yéj nochipa ono' iwá̱n ayí̱' mikis.
58007017	Porque ijkí̱n kijtowa Dios iga Jesús: Tej nochipa tonos sacerdote, kensan Melquisedec.
58007018	Inó̱n iga yej ikyapa ley políwi'ya iga awel te̱salva̱rowa niga wel te̱pale̱wiá.
58007019	Iley Moisés awel kichij iga agaj wel maye̱'ono iyi̱xtaj Dios, e' iná̱n tikpiáj ipatka yej ípan wel timoconfia̱rowaj wa̱n pan yéj wel tikna̱'techowaj Dios.
58007020	Iwá̱n Dios kinojma‑ijtoj nokta iga Jesús maono iga sacerdote.
58007021	Kua̱' sekin sacerdo̱tejmej kita̱lkej, Dios ayá̱' kijtoj nité̱, e' kua̱' Jesús mochij sacerdote, Dios kinojma‑ijtoj ijkí̱n ka̱n ijkuilijto': ToTe̱ko kíjtoja iwá̱n ayí̱' kipatas itájto̱l: “Tej nochipa tonos sacerdote kensan Melquisedec.”
58007022	Inó̱n iga, Jesús nokta kichij iga maono se' pacto yej má̱j ye̱kti que yej achto kichij Moisés.
58007023	Panojkej mia' sacerdo̱tejmej iwá̱n mikikej iga awel nochipa onoj,
58007024	e' iní̱n Jesús ayá̱' miki, inó̱n iga yéj nochipa onos iga sacerdote.
58007025	Inó̱n iga Jesús wel nochipa kisalva̱rowa yej ípan kina̱'techowaj Dios, iga Jesús nochipa ono' iga kitajtowiliá iyi̱xtaj Dios yej kitokaj.
58007026	Jesús nokta in ije̱fej sacerdo̱tejmej yej má̱j wel te̱pale̱wiá. Yéj Dios kiye̱'ita', ayí̱' kichij yej aye̱kti, ayá̱' kichi̱wa ken ino̱mej yej ayompa nemij. Iwá̱n Jesús kita̱lkej má̱j ajko que nochi yej ono' ipan cielo.
58007027	Ayéj ken sekin sacerdo̱tejmej yej cada día kimiktiáj yo̱lka̱mej iga kitatiliáj Dios, se̱ yo̱lka̱' kitatiá iga yejamej iga ayompa nemij, iwá̱n se' iga ayompa nemi la gente. E' Jesús se̱san ve̱j migui' iga nochi, kua̱' ima̱tika mote̱má' iga mamiki.
58007028	Iley Moisés kita̱liá iga ije̱fejmej sacerdo̱tejmej, tajta̱ga' malej iga awel nochipa ye̱'nemij; e' despué̱j iga Dios kimá' la ley, yéj kinojma‑ijtoj iga iPiltzi̱n maono iga ije̱fej sacerdo̱tejmej. Iní̱n Jesús ayá̱' kichij yej aye̱kti iwá̱n nochipa onos.
58008001	Ini̱nwa' in yej ma̱jya sej ye̱kti yej nemi nimitzijliáj: iga tikpiáj tosacerdo̱tej yej ijé̱fejpa sacerdo̱tejmej yej e̱wato' ilá̱dojpa iye̱'ma̱' Dios ka̱n manda̱rowa ne‑iga pan cielo.
58008002	Iwá̱n kichijto' itekiyo sacerdote ipan mela'tio̱pan yej ono' ipan cielo yej kichij toTe̱ko, ayéj tajta̱ga' kichij.
58008003	Nochi sacerdote kita̱liáj iga kimaka ofrenda iwá̱n kimiktiá yo̱lka̱' iga kitatiliá Dios. No̱ kajasi iga Jesús makipiá tejté̱ iga makimaka Dios.
58008004	Siga Jesús onoya katka nigaj ipan ta̱jli ayá̱' mochi̱waya sacerdote, iga onókejo' sacerdo̱tejmej yej kimakaj iyofre̱ndaj Dios ken tatekimaka iley Moisés.
58008005	E' ini̱mej sacerdo̱tejmej iga kichi̱waj itekipano̱lmej, te̱ne̱xtiliá ken tikita itasejka̱nyo yej mochi̱wa ne‑iga ipan cielo. Iga kua̱' Moisés kijlijkej iga makichi̱wa kuetaxtio̱pan, Dios kijlij: “Ta' xikita, tia tikchi̱wati ijkó̱mpasan ken nimitzne̱xtilij ipan tepe̱'.”
58008006	E' itekiyo Jesús yej iná̱n ijé̱fejpa sacerdo̱tejmej, ma̱jya sej ye̱kti que yej kichi̱wa sacerdote ken yej tatekimá' Moisés. Iga inó̱n pacto yej kichij, wel te̱tajtowiliá iyi̱xtaj Dios. Iwá̱n iní̱n mochi̱was iga Dios kíjtoja iga te̱makas yej ma̱jya sej te̱ye̱'chi̱was.
58008007	Siga katka inó̱n pacto yej áchtoya onoya akipolowa̱ya nité̱, ayejo' katka iga mamochi̱wa se' pacto.
58008008	E' Dios kita' iga yej kitokayaj achto pacto, ayá̱' ye̱'nemiáj, ijkí̱n kijtoj de yejamej ka̱n ijkuilijto': ToTe̱ko kijtowa: Ke̱man asis día kua̱' nikchi̱was se' pacto wa̱n ipilówa̱mpa Israel iwá̱n ipilówa̱mpa Judá.
58008009	Ayéj ken inó̱n pacto yej nikchij iwá̱n iyikyapatajwa̱n kua̱' nikma̱ki̱tzkijkej iga niki̱xtijkej Egipto; iwá̱n ayá̱' kichijkej ken kijtowa inó̱n pacto yej nikchij iwa̱mej, inó̱n iga niksenkokajtejkej, kijtowa toTe̱ko.
58008010	Inó̱n iga, iní̱n pacto yej nikchi̱was wa̱n israeli̱tajmej, ke̱man kua̱' asis idíaj, kijtowa toTe̱ko: Nikchi̱was iga noley nochipa makimatitoka̱n, iwá̱n ijkuilijtos ipan iya̱lmajmej. Wa̱n nej nimochi̱was iDio̱s, iwá̱n yejamej yawij mochi̱watij notatki.
58008011	Ayagaj yawi kimachti̱ti se', niga yej íwa̱n motoka, niga iyikni̱n iga makijli: “Xiki̱xmatika̱n toTe̱ko”, iga nochi yawij ne‑i̱xmatitij, este yej aya yo̱lej iwá̱n este yej ma̱jya yo̱lej.
58008012	Wa̱n nej nia nikperdona̱rowili̱tij yej kichijkej yej aye̱kti, iwá̱n nike̱man má̱j ayo' nikejla̱mikis yej kichijkej yej aye̱kti.
58008013	Kua̱' Dios kijtowa iga mochi̱wa se' pacto, inó̱n kijto̱jneki iga yej achto mochij, ayo' vale̱rowa. Yej ikyapa pacto ayo' ke̱' poliwi iga yawi poliwiti.
58009001	Ipan yej áchtopa pacto ijkuilijtoya ken iga mamoweyimati̱lti Dios ipan tio̱pan yej onoya ipan iní̱n ta̱jli.
58009002	Inó̱n kuetaxtio̱pan ijkí̱n onoya: ka̱n tikalakij, tipanowaj pan áchtopa cortina, iwá̱n ompa kijliáj “Ka̱n yokachijto' iga Dios”, ompa onoya candelabro yej kipiaya siete ima̱' ka̱n xojxo̱ta ti'ti iwá̱n no̱ onoya mesa ka̱n onoya pa̱n yej ofrenda iga Dios.
58009003	Iwá̱n iyi̱ka̱mpa se' cortina, kijlia̱yaj “Ka̱n Dios nokta ono'”.
58009004	Ompa onoya altar yej chijto' iga oro ka̱n motatiá incienso iwá̱n no̱ onoya yej ken baúl yej a̱ltito' iga oro ino̱ya̱n yej kijliáj arca del pacto. Ipan inó̱n yej ken baúl onoya se̱ a̱ko̱mi' de oro yej kipiaya maná iwá̱n no̱ onoya ibasto̱n Aarón yej xo̱chowa' iwá̱n ompa no̱ onoya o̱me patachte'ti ka̱n ijkuilijto' el pacto.
58009005	Iyi̱xko inó̱n yej ken baúl onoyaj a̱ngelejmej yej tachí̱walpa yej kijliáj querubines yej kine̱xtia̱ya iga ompa ono' Dios, iwá̱n iga iya̱stakapalmej kitzaktoyaj ite̱ntzakka yej ken baúl, iwá̱n ompa mochi̱waya iga moperdona̱rowa̱ya yej kichi̱wayaj yej aye̱kti, e' iná̱n de iní̱n awel nimitzijliáj inochi.
58009006	Ijkó̱n onoya nochi iyijtiko kuetaxtio̱pan, iwá̱n sacerdo̱tejmej nochipa kalakij ipan yej achto cuarto iga kichi̱waj itekiyomej.
58009007	E' ipan se' cuarto kalákisan petz ije̱fej sacerdo̱tejmej, se̱ ve̱j al año; iwá̱n kua̱' kalaki ompa, kiwi̱ga iyesyo yo̱lka̱mej iga ofrenda iga Dios. Ije̱fej sacerdo̱tejmej kiwi̱ga iga yéjpa iga kichij yej aye̱kti iwá̱n iga la gente no̱ yej kichijkej yej aye̱kti, malej iga ayá̱' kimatij siga kichijkej tejté̱ yej aye̱kti.
58009008	Iga iní̱n, iyEspí̱ritoj Dios te̱ne̱xtiliá iga mie̱j onoya cortina yej tatajkotzaktoya ipan kuetaxtio̱pan, ná̱mo̱l ayá̱' wel panowa ipan se' cuarto, ken tikijtowaj, awel asi ka̱n Dios nokta ono'.
58009009	Iná̱n nochi inó̱n te̱ne̱xtiliá iga ino̱mej ofrenda iwá̱n yo̱lka̱mej yej motatiliá Dios ipan weyitio̱pan, awel kichi̱wa iga maye̱'ono iyi̱xtaj Dios se̱ tokni̱n yej ijkó̱n kiweyimati̱ltiá.
58009010	Ompa te̱ne̱xtiliajsan de tákual, te̱ mooniá iwá̱n kén iga se̱ moe̱wi̱ltiá iga makina̱'techo Dios. Inó̱n ni alí̱n ayá̱' ke̱wi̱ltiá toa̱lmaj, e' vale̱rowa̱ya mie̱j Dios aya kichi̱wa se' pacto.
58009011	E' iná̱n Cristo wá̱lkaya, iwá̱n iná̱n yéj ije̱fej sacerdo̱tejmej iga tejamej iná̱n matiye̱'onoka̱n. Inó̱n tio̱pan ka̱n yéj kichi̱wa itekiyo, má̱j ye̱kti iwá̱n má̱j ye̱'ono' iwá̱n ayéj tajta̱ga' kichij, matikijto̱ka̱n ayéj de iní̱n ta̱jli.
58009012	E' Cristo kala' ka̱n Dios nokta ono', ayéj iga taajtzelwi̱to iga iyesyo chi̱vomej niga to̱rojtzitzi̱n, sino que kimá' yéj iyesyo iga ofrenda. Kala' se̱san ve̱j iwá̱n kichij iga nochipa matiye̱'onoka̱n iyi̱xtaj Dios.
58009013	Iley Moisés kijtowa iga ino̱mej yej ayá̱' kajasi makina̱'techo̱ka̱n Dios, siga sacerdote ki‑ajtzelwiá iga iyesyo to̱rojmej wa̱n chi̱vojmej, iwá̱n iga inexyo becerra, ijkó̱n wel kina̱'techowaj Dios.
58009014	E' Cristo iyesyo ma̱jya sej kipiá poder que iyesyo yo̱lka̱mej. Iwá̱n iyEspí̱ritoj Dios yej nochipa ono' kipale̱wij Cristo iga wel mote̱má' iga makimikti̱ka̱n, sinke tejté̱ makichi̱wa yej aye̱kti, iwá̱n iyesyo tee̱wi̱ltilij iga ay' matikejla̱ntoka̱n iga tikchi̱waj yej aye̱kti yej te̱miktiá, iga wel matikchi̱waka̱n yej kineki Dios yej isato'.
58009015	Inó̱n iga, Jesucristo kichij se' pacto iga wel mate̱tajtowili iyi̱xtaj Dios. Cristo migui' iga wel Dios makiperdona̱rowili yej la gente kichi̱wayaj yej aye̱kti iga awel kichi̱wayaj yej kijtowa̱ya achto pacto. Iwá̱n yej Dios te̱tapejpen wel matikpiaka̱n yej Dios te̱mako̱kati̱j, yej ayí̱' tamis, ijkó̱n ken yéj kijtoj.
58009016	Kua̱' miki agaj, kikajte̱wa a̱ma' yej kijliáj testamento. Iga se̱ testamento mavalé̱roya, achto mamiki yej kichij inó̱n testamento.
58009017	Se̱ testamento ayá̱' vale̱rowa siga aya miki yej kichij, vale̱rówaya kua̱' mi'ya.
58009018	Inó̱n iga ipan áchtopa pacto mochij wa̱n esti iga kimiktijkej yo̱lka̱mej.
58009019	Moisés kimati̱ltij nochi israeli̱tajmej iga mamochi̱wa ken kijtowa la ley. Iwá̱n Moisés kikui' alí̱n itzojmiyo borrego yej kichijkej iga machi̱liwi iwá̱n se̱ ima̱' chichi̱'kuaxiwi' iwá̱n ka̱pachoj iga iyesyo to̱rojtzitzi̱n iwá̱n chi̱vojtzitzi̱n, kise̱tilijkej wa̱n a̱'ti iwá̱n kajtzelwij a̱ma' ka̱n ijkuilijto' la ley, iwá̱n no̱ kajtzelwij la gente.
58009020	Iwá̱n kijtoj: “Iní̱n esti tane̱xtiliá iga Dios kichij pacto wa̱n amejwa̱n.”
58009021	Iwá̱n Moisés no̱ kajtzelwij kuetaxtio̱pan iga inó̱n esti, iwá̱n no̱ kajtzelwij nochi yej ompa moneki.
58009022	La ley tatekimaka iga nochi mamoajtzelwi iga esti iga se̱ maye̱'ono iyi̱xtaj Dios, iwá̱n awel agaj kiperdona̱rowiliáj yej kichij yej aye̱kti siga até̱ miki iga makitoya̱wa iyesyo.
58009023	Nochi ini̱mej ken copia de yej ono' ipan cielo. Inó̱n iga mamoajtzelwi iga esti iga Dios makiye̱'ita. E' yej ono' ipan cielo kineki iga mamiki yej má̱j vale̱rowa que yo̱lka̱mej.
58009024	Porque Cristo ayá̱' kala' tio̱pan yej tá̱ga'pa kichij. Yej nijpa tio̱pan te̱ne̱xtilijtoya iga ono' se' mela'tio̱pan ajko pan cielo, Cristo yajki ompiga ka̱n iná̱n ono' ite̱noj Dios iga te̱tajtowilijto'.
58009025	Yej ije̱fej isacerdo̱tejmej israeli̱tajmej kalaki cada año ka̱n Dios nokta ono', iga taajtzelwi̱tij iga yo̱lka̱' iyesyo. E' Cristo se̱san ve̱j kichij, ayéj mia' ve̱j.
58009026	Siga cada año katka makichi̱wa Cristo, mia' ve̱j mikiá desde kua̱' mochij iní̱n ta̱jli. E' iná̱n, kua̱' alí̱n kipolowa iga poliwilo̱j, Cristo wa̱laj mikiko se̱san ve̱j iga nochi mate̱perdona̱rowili yej tikchijkej yej aye̱kti.
58009027	Tonochimej tiawij timikitij se̱san ve̱j, iwá̱n despué̱j Dios yawi te̱juzga̱ro̱ti.
58009028	Ijkó̱n no̱ Cristo mote̱má' iga migui' se̱san ve̱j, iga yéj kiwi̱ga' nochi yej kichijkej yej aye̱kti mia' tokni̱wa̱n. Después wi̱' sej, e' ayejo' iga te̱perdona̱rowili̱ki yej tikchijkej yej aye̱kti; sino que wi̱' iga kisalva̱ró̱kiya yej kichi̱xtokej.
58010001	Iley Moisés ken tikita petz itasejka̱nyo̱' inó̱n yej yawi wi̱tzéti‑o', yej má̱j te̱ye̱'chi̱was. Iley Moisés áchisan yej te̱ne̱xtiliá; inó̱n iga iley Moisés ayá̱' wel kichi̱wa iga maye̱'ono ino̱mej yej kite̱mowaj Dios iga kimiktiajpa yo̱lka̱mej cada año weyitio̱pan.
58010002	Siga katka la ley wel makiperdona̱ro yej kichijkej yej aye̱kti, ay'ya katka agaj momachi̱li̱j ipan iya̱lmaj iga kichij yej aye̱kti, iwá̱n ay'ya monekis mamomikti yo̱lka̱mej.
58010003	E' yo̱lka̱mej yej kimiktiliáj Dios, ino̱nwa' iga san cada año kejla̱mikij iga kitekichi̱waj yej aye̱kti.
58010004	Iga iyesyo to̱rojmej iwá̱n chi̱vojmej awel kiperdona̱rowa yej tikchijkej yej aye̱kti.
58010005	Inó̱n iga Cristo, kua̱' wa̱laj ipan ta̱jli, kijlij Dios: Ayá̱' tikne' mamitzmiktili̱ka̱n yo̱lka̱mej niga se'pa ofrenda mamitzmakaka̱n, sino que tikchij iga nej manikpiá nocue̱rpoj ken ta̱ga' iga manikchi̱wa ken tikneki.
58010006	Tej atikneki iga mamitzmiktili̱ka̱n yo̱lka̱mej, niga ofrenda iga wel xikperdona̱rowili tokni̱mej yej kichijkej yej aye̱kti.
58010007	Inó̱n iga nikijtoj: “Nigaj nono', iga manikchi̱wa ken tej tikneki noDio̱s, ijkó̱n ken ijkuilijto' de nej ipan a̱ma'.”
58010008	Achto Cristo kijlij Dios: “Ayá̱' tikye̱'ita iga mamitzmiktili̱ka̱n yo̱lka̱mej niga mamitzmakaka̱n ofrenda, niga yo̱lka̱mej iga mamitztatilí̱ka̱mpa iga xikperdona̱ro yej mochij yej aye̱kti, malej iga la ley ijkó̱n tatekimaka.”
58010009	Iwá̱n Cristo no̱ kijtowa: “Niwa̱laj iga nikchi̱wako ken tej tikneki noDio̱s.” Inó̱n kijto̱jneki iga ay'ya má̱j mamomikti yo̱lka̱mej ken achto, iga iná̱n Cristo mote̱má' iga mi'.
58010010	Dios té̱chija itatki, iga Jesucristo kíchija ken Dios kineki iga momaga' iga mamiki se̱san ve̱j, ayí̱' sej mikis.
58010011	Cada día iga tekipanowaj sacerdo̱tejmej, kitatijtókejsan yo̱lka̱mej iga kimakaj ofrenda Dios, malej iga inó̱n awel kiperdona̱rowa yej se̱ kichi̱wa yej aye̱kti.
58010012	E' Jesucristo se̱san ve̱j migui', mote̱má' iga mamiki iga totechko wa̱n ay' sej monekis iga agaj mamiki, iwá̱n Jesucristo mota̱lij ila̱doj iye̱'ma̱' Dios.
58010013	Iwá̱n Cristo ompay ka̱wi' iga kichi̱xto' ke̱man Dios makichi̱wa iga makita̱nili yej kijiyaj.
58010014	Se̱san ve̱j Cristo migui' iga mochij ofrenda, iwá̱n iga inó̱n kichij iga maye̱'onoka̱n iyi̱xtaj Dios nochi yej yéj kitapejpen iga mochi̱waskej itatki.
58010015	Iwá̱n el Espíritu Santo te̱nojma‑ijliá ka̱n ijkí̱n kijtowa:
58010016	Ijkí̱n nia nimotajto̱lti̱ti iwa̱mej ino̱mej día, kijtowa toTe̱ko: Noley nia nikta̱li̱ti ipan iya̱lmajmej, iwá̱n nochipa kejla̱ntoskej.
58010017	Iwá̱n kijtoj no̱: Ayí̱' má̱j nikejla̱mikili̱skej yej ayompa kichijkej iwá̱n yej pox ajaye̱kti.
58010018	Inó̱n iga, siga te̱perdona̱rowilíjkeja yej tikchijkej yej aye̱kti, ay'ya kineki má̱j ofrenda iga inó̱n.
58010019	Inó̱n iga nokni̱wa̱n, iná̱n iga iyesyo Jesucristo yej kitoyaj kua̱' mi' iga tejamej, ay'ya te̱ te̱tzakuiliá iga tikalakij ka̱n Dios nokta ono'.
58010020	Tikalakij pan nue̱vojojti, iga Jesucristo te̱tapowilij cortina yej te̱tzakuilijtoya iga amo matikna̱'techo̱ka̱n Dios. Inó̱n ojti Jesucristo kitapoj iga migui' iga tejamej iga wel matisatoka̱n.
58010021	Jesucristo tosacerdo̱tej yej ijé̱fejpa sacerdo̱tejmej yej manda̱rowa ipan íkal Dios.
58010022	Inó̱n iga iná̱n matikna̱'techo̱ka̱n Dios iwá̱n matikmela'senta̱li̱ka̱n toa̱lmaj iwá̱n matimoconfia̱ro̱ka̱n iga te̱neki. Iwá̱n ayo' matikejla̱ntoka̱n yej aye̱kti yej tikchijkej iwá̱n matikmatitoka̱n iga yéj te̱pájpa̱'ya iga mela'ye̱ka̱'.
58010023	Matiksenta̱lijtoka̱n toa̱lmaj iga ticre̱dowaj iga mochi̱was yej tikchi̱xtokej. Tikmatij iga Dios kichi̱was yej kijtoj iwá̱n nochipa matikpowili̱ka̱n tokni̱wa̱n iga ticre̱dowaj Dios.
58010024	Matimosepan‑ejla̱nti̱ka̱n iga má̱j matimonekika̱n iwá̱n matikchi̱waka̱n yej ye̱kti.
58010025	Sekin ay' asij ka̱n monechkowaj iga kiweyimati̱ltiáj Dios, aye̱kti ijkó̱n. Ma̱jwa' matimosepan‑anima̱ro̱ka̱n, iná̱n má̱j iga tikmátijya iga ay'ya wejka̱was iga wi̱' toTe̱ko.
58010026	Siga tikyokachijtoskej yej aye̱kti kua̱' tikmátijya itájto̱l Dios, Cristo ay'ya wel sej mikis iga Dios mate̱perdona̱rowili yej tikchi̱waj yej aye̱kti.
58010027	Siga ijkó̱n katka, tikcháyajsan inó̱n ti'ti yej tikmajmawilijtokej yej ke̱man iga Dios kitati̱j iyenemi̱gojmej ipan tiwelo̱n.
58010028	Kua̱' agaj ayá̱' kichi̱waya ken kijtowa iley Moisés, iwá̱n ono' o̱me o e̱yi yej kita' iga akichij, inó̱n tokni̱n ay'ya kicho̱kilia̱yaj sino que kimela'miktiá̱yaja.
58010029	Iwá̱n amejamej iná̱n ¡ta' xikitaka̱n!, ¿Ix ayá̱' ma̱jya sej kajasi iga poxsan makicastiga̱ro̱ka̱n yej kita̱taksaj iPiltzi̱n Dios, iwá̱n kijiyaj iyesyo iwá̱n kima̱lijliáj iyEspí̱ritoj Dios yej te̱poxcho̱kiliá? Inó̱n esti kine̱xtiá iga ono' se̱ pacto, iwá̱n iga inó̱n esti, te̱chij itatki Dios.
58010030	Tikmatij iga toTe̱ko ijkí̱n kijtoj: “Nejwa' in yej nia nicastiga̱ro̱ti yej ayompa kichijkej; nej yej nia xikixta̱wati kensan iga se̱ kichij.” Iwá̱n no̱ kijtoj: “ToTe̱ko kijuzga̱ro̱j ige̱ntej.”
58010031	¡Este tamajmájti̱lsan kua̱' Dios yej isato' agaj kicastiga̱rowa!
58010032	Amejwa̱n xikejla̱mikika̱n ken ikya ankijyo̱wijkej kua̱' poxsan mitzikno̱chi̱wayaj kua̱' pe̱wa' anki̱xmatikej Dios.
58010033	Sekin de amejwa̱n mitziji̱xko‑ijlijkej kuajkuantas, iwá̱n mitzikno̱chijkej iyi̱xtaj la gente, iwá̱n a veces amejwa̱n ankipale̱wijkej sekin yej kikno̱chijkej.
58010034	Amejwa̱n ankiyo̱lchikajkej yej onoyaj ca̱rcelijti'. Iwá̱n malej iga tekiwajmej mitzkui̱lijkej yej amotatki, ampa̱kikej iga ankimatij iga ankipiáj yej Dios kijtoj iga mitzmakaskej, yej má̱j ye̱kti, yej ayá̱' nokta tamis.
58010035	Inó̱n iga amo xikajte̱waka̱n iga anmoconfia̱rowaj pan Dios, ijkó̱n anyawij ankipiatij yej poxsan ye̱kti.
58010036	Inó̱n iga amejamej ye̱kti iga xikijyo̱wi̱ka̱n kua̱' mitzikno̱chi̱waj iga wel xikchi̱waka̱n ken Dios kineki, ijkó̱n ankipiaskej yej Dios kijtoj iga yawi mitzmakatij.
58010037	Ka̱n ijkuilijto' itájto̱l Dios kijtowa: Ay' ke̱' poliwi, yéj yawi wi̱kiti, wi̱'ya, ay'ya wejka̱was.
58010038	Nikye̱'ita ino̱mej yej moconfia̱rowaj ipan nej, iwá̱n nochipa onoskej nowa̱n, e' siga kikajte̱waj iga moconfia̱rowaj pan nej, ay'ya nikye̱'itas.
58010039	Tejame̱n ayéj ken ino̱mej yej kikajte̱waj iga kitokaj Dios, inó̱mejwa' yawij poliwitij. Tejamej inó̱mejpa yej tiawij timosalva̱ro̱tij iga timoconfia̱rowaj ipan toTe̱ko.
58011001	Iga timoconfia̱rowaj ipan Dios, kijto̱jneki iga tikmela'matij iga yawi te̱makati yej tikchi̱xtokej; iwá̱n ticre̱dowaj iga óno'ya yej ayá̱' tikitaj.
58011002	Dios kiye̱'ita' to‑ikyapatajwa̱n iga moconfia̱rojkej ipan yéj.
58011003	Iga timoconfia̱rowaj ipan Dios, tikmatij iga Dios iga san itájto̱l kichij nochi ta̱jli iwá̱n yej ono' ajko. Inó̱n iga yej iná̱n tikitaj, Dios kichij iga tejté̱ yej awel mo‑itaya.
58011004	Iga Abel moconfia̱roj ipan Dios, kimiktij se̱ borre̱gojtzi̱n iga kitatilij Dios, inó̱n má̱j kiye̱'ita' Dios que yej kita̱lij Caín iga ofrenda. Inó̱n iga Dios kiye̱'ita' iwá̱n kiye̱'kui̱lij yej kimá' Abel. Ijkó̱n, malej Abel míkto'ya, e' mopówasan ken iga yéj moconfia̱roj pan Dios.
58011005	Iga Enoc moconfia̱roj ipan Dios, kiwi̱gakej ipan cielo iga amo mamiki, iwá̱n kua̱' kite̱mojkej ay'ya kasikej iga kiwí̱ga'ya Dios. E' ka̱n ijkuilijto' itájto̱l Dios kijtowa iga kua̱' Enoc aya kiwi̱gaj ipan cielo, kichij ken Dios kiye̱'ita.
58011006	Awel te̱ye̱'itas Dios siga ayá̱' timoconfia̱rowaj ípan. Yej kineki makina̱'techo Dios, makicre̱do iga Dios ono', iwá̱n makicre̱do iga Dios kimaka yej ye̱kti yej kite̱mowa.
58011007	Iga Noé moconfia̱roj ipan Dios, kicre̱doj yej kijtoj Dios iga yawi wi̱kiti yej aya kita' iwá̱n kichij se̱ weyi á̱ka̱l iga amo maa̱miki isiwa̱' wa̱n ipilowa̱n. Iwá̱n iga yéj moconfia̱roj ipan Dios, a̱mikikej yej ayompa nemiáj, e' Dios kiye̱'ita' Noé iga moconfia̱roj ipan Dios.
58011008	Iga Abraham moconfia̱roj pan yej kijlij Dios, ki̱sa' ka̱n onoya iwá̱n yajki ka̱n Dios kijlij iga yawi kimakati yej mochi̱was itatki, malej iga akimatiá ka̱n nokta yawi.
58011009	Iwá̱n iga yéj moconfia̱roj, cha̱ntitoya ken wejkacha̱nej ipan inó̱n ta̱jli yej Dios kijlij iga yawi kimakati. Cha̱ntitoya ipan kuetaxkajli, kensan Isaac iwá̱n Jacob cha̱ntitoyaj; Dios no̱ kijlij yejamej iga yawi kimakatij inó̱n ta̱jli.
58011010	Abraham kichi̱xtoya iga ke̱man kitas inó̱n weyi‑a̱ltepe̱' ka̱n ono' kajlimej yej ayí̱' xiti̱niskej yej Dio̱spa kichij kensan kejla̱n.
58011011	Wa̱n iga Sara no̱ moconfia̱roj ipan Dios, malej iga ayá̱' kitaya ipiltzi̱n iwá̱n ilámaja, wel mochij te̱ye̱' iwá̱n kita' se̱ ipiltzi̱n iga kicre̱doj iga Dios yawi kichi̱wati yej kijtoj.
58011012	Ijkó̱n Abraham, malej iga aya pilwaj kua̱' alí̱n poliwiá iga mikiáy iga wé̱weja, e' pox pi̱wikej ipilówa̱mpa. Pox komatiakej ken tikita si̱talimej iwá̱n ken xa̱jli yej ono' lama̱rte̱noj, este awel momati ke̱' ono'.
58011013	Nochi ini̱mej yej moconfia̱rojkej ipan Dios, mikikej, e' aya kipiakej yej Dios kijtoj iga yawi kimakatij. E' iga moconfia̱rojkej ipan Dios, ken kua̱' kitakej yej Dios yawi kichi̱wati iwá̱n kicre̱dojkej iga Dios kichi̱was yej kijtoj, wa̱n pa̱kikej iga ken kua̱' kitachi̱lijkej yej Dios kichí̱waso'. Iwá̱n yejamej momachi̱lijkej ken wejkacha̱nejmej yej san panowaj ipan iní̱n ta̱jli.
58011014	Iwá̱n yej kijtowaj iga ayéj imela'cha̱mej ipan iní̱n ta̱jli, ne̱si iga nemi kite̱mowaj ita̱lmej ka̱n mamomela'cha̱nti̱ka̱n.
58011015	Iwá̱n siga yejamej katka kejla̱ntoyaj inó̱n ta̱jli ka̱n ki̱skej, wel sej katka mokuepayaj.
58011016	E' yejamej kinekiáj maonoka̱n ipan ta̱jli ka̱n má̱j taye̱ka̱n, iwá̱n inó̱n ono' ipan cielo. Inó̱n iga Dios ayá̱' pi̱na̱wa iga yéj iDio̱s ino̱mej gente, inó̱n iga kichij se̱ weyi‑a̱ltepe̱' ka̱n yejamej cha̱ntitoskej.
58011017	Kua̱' Dios kitasnekiá siga Abraham kimela'cré̱doja ípan, Dios kitajtanilij Abraham iga makikui ipiltzi̱n yej ito̱ka̱' Isaac iga makimikti iga iyofre̱ndaj Dios. Abraham kisenta̱lij iya̱lmaj iga kimiktiá ise̱lpiltzi̱n,
58011018	malej iga Dios áchtosan ijkí̱n kijlij: “Mopiltzi̱n Isaac pox yawi mitzpi̱wi̱ti.”
58011019	Abraham kimatiá iga Dios wel ki‑ojpa‑ixitiá yej miktokej; inó̱n iga wel tikijtowaj iga Dios sej kikuepilij ipiltzi̱n Abraham iga ayá̱' mi'.
58011020	Iga moconfia̱roj Isaac ipan Dios, kijlij ipilowa̱n yej ito̱ka̱' Jacob iwá̱n Esaú, iga Dios ke̱man kichi̱was iga maye̱'onoka̱n.
58011021	Iga moconfia̱roj Jacob ipan Dios, kua̱' mikisnékiya, kitajtanilij Dios iga maye̱'onoka̱n sejsé̱ ipilowa̱n José, iwá̱n mobastó̱ntijpa iga moketza' iga kiweyimati̱ltij Dios.
58011022	Iga moconfia̱roj José ipan Dios, kua̱' na̱'ya iga yawi mikiti iga wé̱weja', kijtoj iga israeli̱tajmej ke̱man yawij ki̱satij Egipto. Iwá̱n kijtoj iga kua̱' ki̱saskej, no̱ makiwi̱guili̱ka̱n iyomiyomej.
58011023	Iga moconfia̱rojkej itaj wa̱n iye̱' Moisés ipan Dios, kua̱' Moisés séligo', ki̱ya̱ntoyaj e̱yi me̱j iga kitakej este mo̱nsajti' in inó̱n xo̱lo̱', iwá̱n ayá̱' majmawikej malej iga el rey tatekimá' iga mamomijmikti seli'choochichi̱n.
58011024	Iga moconfia̱roj Moisés ipan Dios, kua̱' yó̱leja ay'ya kine' iga mamo‑ijli ipiltzi̱n isiwa̱piltzi̱n rey faraón;
58011025	ma̱jwa' kine' iga makikno̱chi̱waka̱n kensan israeli̱tajmej yej ipilowa̱n Dios que iga mapa̱kto alí̱n tiempo iga makichijto yej aye̱kti.
58011026	Moisés má̱j kiye̱'ita iga makikno̱chi̱waka̱n kensan kikno̱chijkej Cristo que iga makipiá yej poxsan vale̱rowa yej ono' Egipto, iga yéj kimatitoya yej Dios yawi kimakati.
58011027	Iga Moisés moconfia̱roj pan Dios, ki̱sa' Egipto iwá̱n malej iga el rey kuesiwi', e' ayá̱' kimajmawilij. Iwá̱n Moisés kiyo̱lmakatoya nokta iga asisnekiá ka̱n yawi, ken kua̱' kitztoyay Dios yej atikitaj.
58011028	Iga moconfia̱roj Moisés pan Dios, kichij ilwi' yej kijliáj Pascua iwá̱n tatekimá' iga mataajtzelwi̱ka̱n iga esti ipan ikalte̱mej israeli̱tajmej iga el ángel yej tamiktiá amo makimikti iko̱pompilowa̱n israeli̱tajmej.
58011029	Iga moconfia̱rojkej israeli̱tajmej pan Dios, wel kipatilijkej Tata̱'láma̱r kenkua̱' nemi nejnemij ipan wá̱'ta̱l. E' kua̱' egi̱pciojmej no̱ kinekiáj ijkó̱n makichi̱waka̱n, a̱mikikej.
58011030	Iga israeli̱tajmej moconfia̱rojkej pan Dios, wetzi' yej iga tekola̱ltitoya Jericó kua̱' israeli̱tajmej siete día kiya̱yawalojkej inó̱n weyi‑a̱ltepe̱'.
58011031	Iwá̱n iga moconfia̱roj pan Dios, se̱ siwa̱' yej ito̱ka̱' Rahab yej najna̱mo̱lnemiá, ayá̱' migui' wa̱n ino̱mej yej ayá̱' kicre̱dojkej Dios, iga Rahab ki‑o̱mema̱wij israeli̱tajmej yej tapi̱piato̱yaj.
58011032	Ma̱jo' wel nimitzijlia̱yaj, e' awel iná̱n manimitzta̱tapo̱wi̱ka̱n de Gedeón, de Barac, de Sansón, de Jefté, de David, de Samuel iwá̱n de profe̱tajmej.
58011033	Iga moconfia̱rojkej pan Dios wel kita̱nilijkej re̱yejmej iwá̱n wel taye̱'juzga̱rojkej, iwá̱n kimakakej yej Dios kijtoj. Iwá̱n te̱kua̱nimej kikamatzakkej iga amo wel makikua̱ka̱n yejamej.
58011034	Iwá̱n kise̱wijkej tiwelo̱n iwá̱n cholojkej kua̱' kimiktia̱yaj iga espada iwá̱n Dios kimá' itajpalmej kua̱' kue̱kueta̱ntóyaja iwá̱n wel kita̱nilijkej iyenemi̱gojmej iwá̱n israeli̱tajmej wel tatalo̱chtijkej.
58011035	Iwá̱n sekin siwa̱tkej iga moconfia̱rojkej pan Dios, ojpa‑isakej ifamilia̱rmej yej miktóyaja. Onoya tokni̱mej yej moconfia̱rojkej ipan Dios, wa̱n yej kijiyaj Dios kiki̱tzkijkej ino̱mej tokni̱mej iwá̱n kimagakej ka̱nsan makijto̱ka̱n iga ay' kitokaj Dios. E' tokni̱mej ayá̱' kinekikej iga makimajka̱waka̱n, ma̱jwa' mote̱makakej iga makimikti̱ka̱n que iga makikajte̱waka̱n Dios, kimatikej iga ke̱man wel ye̱'onoskej kua̱' ojpa‑isaskej.
58011036	Sekin kipi̱najtijkej iwá̱n kimagakej, sekin kilpijkej iga cadena iwá̱n kakijkej ipan cárcel.
58011037	Sekin kitemiktijkej, sekin kitajkotekkej iga sie̱rroj, sekin kichi̱waltijkej kuajkuantas iga ompa mamone̱xti̱ka̱n siga nokta kicre̱dowaj Dios, sekin kimiktijkej iga espada iwá̱n sekin nijnijiga ya̱yaj iga cholojtinemiáj iwá̱n motaajakia̱yaj iga ikuetaxyo borrego iwá̱n chivo iga ay' katka tzotzolyojkej, iwá̱n ay'ya motapialia̱yaj, kiyo̱lmiktijkej iwá̱n poxsan kikno̱chijkej.
58011038	Ino̱mej poxsan ye̱'nemiáj, akajasiáj iga maonoka̱n iwá̱n yej na̱mo̱lnemij, e' cholojtinemikej ipan desierto, ipan tepe̱yoj iwá̱n mocha̱ntijkej ipan texapomej iwá̱n pan ta̱lxapowe̱wetkej.
58011039	Dios kiye̱'ita' nochi ino̱mej iga mopoxconfia̱rojkej ípan, e' malej ijkó̱n, kua̱' mikikej, aya kipiakej yej Dios kijtoj iga kimakayaj.
58011040	Dios te̱pialia̱ya yej má̱j ye̱kti iga no̱ teejla̱ntoya, inó̱n iga Dios akine' iga yejámejsan maasika̱n iná̱' Dios, sino que matisenye̱'onoka̱n iwa̱mej iyi̱xtaj yéj.
58012001	Tejamej ken tikita te̱yawalojtokej mia' tokni̱mej yej momela'ne̱xtijkej iga moconfia̱rojkej ipan Dios, inó̱n iga matikajte̱waka̱n nochi yej ayá̱' te̱pale̱wiá iga wel matiye̱'nemika̱n. Iwá̱n matikajte̱waka̱n iga tikchi̱waj yej aye̱kti yej te‑i̱ikximaniajtiá iwá̱n matimotalo̱ka̱n ken ijka̱n iga tiktokaj iyojwi Dios ke̱' iga te̱polówao'.
58012002	Matimi̱xkui̱ti̱ka̱n ipan Jesús, iga yéj yej achto te̱ne̱xtilij iga matimoconfia̱ro̱ka̱n pan Dios iwá̱n nochipa te̱pale̱wiá iga má̱j matimoconfia̱ro̱ka̱n. Jesús kikno̱chijkej ipan cruz iwá̱n yéj ayá̱' pi̱ná̱' iga ompa migui', iga kimatiá iga despué̱j iga mikis yawi pa̱kiti iwá̱n mota̱li̱j ila̱doj iye̱'ma̱' Dios ka̱n manda̱rowa.
58012003	Inó̱n iga xikejla̱mikika̱n yej Jesús kichij kua̱' kikno̱chijkej ino̱mej yej ayá̱' ye̱'nemij iwá̱n ximi̱xkui̱ti̱ka̱n ipan Jesús, iwá̱n amo xisiawika̱n niga amo ximosemakaka̱n.
58012004	Kua̱' anmoma̱nawiáj iga mitzki̱tzki̱jnekij yej ayompa nemij, ni se̱ de amejwa̱n aya mitzmiktiáj.
58012005	¿Ix anke̱lkájkeja ken Dios mitzno̱no̱tzaj amejwa̱n ken ipilowa̱n? Ijkí̱n mitzijliáj ka̱n ijkuilijto' itájto̱l: Nopiltzi̱n, xiktajto̱lkui toTe̱ko kua̱' mitznagastila̱na iga ayéj ijkó̱n ken nemi tikchi̱wa, iwá̱n amo xikajte̱wa iyojwi Dios, kua̱' yéj mitzajajwa.
58012006	ToTe̱ko yej yéj kipoxneki, kinagastila̱na iwá̱n kikno̱chi̱wa nochi inó̱n yej yéj kíkuiya iga ipiltzi̱n.
58012007	Amejamej xikijyo̱wi̱ka̱n kua̱' Dios mitzajajwaj, ijkó̱n Dios mitzkuij iga ipilowa̱n. ¿Katiá te̱taj yej ayá̱' kajajwa ipiltzi̱n?
58012008	E' siga Dios ayá̱' mitzajajwaj ken kajajwaj nochi ipilowa̱n, kijto̱jneki iga amejwa̱n ayéj imela'pilowa̱n Dios.
58012009	Kua̱' aya tiyo̱lejkej, totajmej yej tikpiáj ipan iní̱n ta̱jli no̱ teajajwayaj iwá̱n tikchi̱wayaj yej te‑ijlia̱yaj. ¿Te iga ayá̱' tikchi̱waj ken te‑ijliá toTaj yej ono' ipan cielo iga ke̱man wel nochipa matonoka̱n wa̱n yéj?
58012010	Totajmej yej tikpiáj ipan iní̱n ta̱jli teajajwayaj kua̱' aya tiyo̱lejkej ken yejamej kiye̱'itayaj, e' Dios te̱no̱no̱tza iga matiye̱'nemika̱n, iga matikchijtoka̱n yej ye̱kti, kensan yéj kichi̱wa.
58012011	Melá̱' iga kua̱' nemi te‑ikno̱chi̱waj, inó̱n ayagaj kiye̱'ita, ma̱jwa' timokno̱matij, e' siga se̱ mi̱xkui̱tiá pan yej Dios kine̱xtiá, yawi onoti tamelá̱ iwá̱n ye̱'nemis.
58012012	Inó̱n iga amo xisiawika̱n iga anmotaki̱tzkiáj ipan ima̱' toTe̱ko iwá̱n amo makueta̱ni amotankua̱' iga annemij ipan iyojwi toTe̱ko.
58012013	Xiye̱'nemika̱n iyi̱xtaj toTe̱ko. Iwá̱n xikpale̱wi̱ka̱n yej sennemij amowa̱n ipan toTe̱ko iyojwi yej ken ko̱xomej iga aya momela'confia̱rowaj ipan Dios, xikpale̱wi̱ka̱n iga wel maye̱'nemika̱n.
58012014	Tamelá̱ xonoka̱n iwá̱n inochi̱n, iwá̱n xikchi̱waka̱n ken kineki Dios, siga se̱ ayá̱' ye̱'nemi, awel kitas toTe̱ko.
58012015	Amo agaj makali̱mpamati iga Dios te̱neki. Yej ijkó̱n kichi̱wa wel tane̱xtiliá iga sekin no̱ ayompa manemika̱n iwá̱n mokuepa ken se̱ yej yo̱lchichi̱xto' yej kimopa tokni̱mej.
58012016	Amo agaj mamote̱ka wa̱n yej ayá̱' íwa̱n na̱miktito', niga makali̱mpamati yej kiye̱'ita Dios; ijkó̱n kichij Esaú kua̱' kinamá' iga se̱ tákual ihere̱nciaj yej kimakaya itaj iga yéj ko̱pon.
58012017	Amejwa̱n ankimatij iga kua̱' Esaú kinekiao' sej iga itaj makimaka ihere̱nciaj, itaj kijtoj iga ay'ya wel. Iwá̱n malej poxsan cho̱ga' in Esaú ay'san wel te̱ kichij.
58012018	Amejwa̱n ayéj ken israeli̱tajmej yej kitechojkej tepe̱' Sinaí, yej wel mochijchimi iwá̱n we̱welo̱niá, tako̱mitiá iwá̱n onoya ejeka' este tatikui̱ni;
58012019	niga ankikakikej iga na̱wati' trompeta, niga ankikakikej iga tajtoj Dios. Yej kikakikej iga tajtoj Dios, kijlijkej Moisés iga makijli Dios iga ayo' má̱j matajto iwa̱mej,
58012020	iga kimajmawilijkej ken Dios tatekimá', ijkí̱n kijtoj: “A̱'san ne̱si yej taksas pan tepe̱', makitemikti̱ka̱n o makimi̱maka̱n, ijkó̱n makichi̱wili̱ka̱n kesiá yo̱lka̱'.”
58012021	Israeli̱tajmej poxsan kimajmawilia̱yaj yej kitztoyaj. Este Moisés no̱ kijtoj: “Nikuekuechkáto'ya iga nimajmawi.”
58012022	Amejwa̱n ayá̱' ankitechojkej inó̱n tepe̱' Sinaí, ma̱jwa' ken kua̱' ankitechojkej se' tepe̱' yej ono' ipan cielo yej ito̱ka̱' Sion ka̱n chijto' iweyi‑a̱ltepe̱' Dios yej isato', ino̱nwa' Jerusalén yej ono' ipan cielo, ompa onokej pox mia' a̱ngelejmej yej kiweyimati̱ltiáj Dios.
58012023	Iwá̱n no̱ ompa nechkatokej nochi yej Dios kita ken ipilowa̱n nokta, yej ito̱ka̱mej ijkuilijto' ipan cielo. Iwá̱n ka̱n no̱ onokej iyespi̱ritojmej tokni̱mej yej Dios kiye̱'íta'ya iwá̱n kíchija iga maye̱'onoka̱n. No̱ ankitechojkej ka̱n ono' Dios yej nochi yawi kijuzga̱ro̱ti
58012024	iwá̱n ankitechojkej Jesús yej te̱tajtowiliá iga inó̱n nuevo pacto yej kichij iga iyesyo. Iga iyesyo te̱pajpa̱' iga mapoliwi yej tikchijkej yej aye̱kti iwá̱n te̱ne̱xtiliá yej ma̱jya sej que iyesyo Abel.
58012025	Inó̱n iga matiktajto̱lkuika̱n yej te̱no̱tza. Pues siga ino̱mej yej ayá̱' kitajto̱lkuikej Dios kua̱' kino̱tzkej nigaj ipan ta̱jli ayá̱' moma̱nawijkej, tejamej awel nokta timoma̱nawi̱skej siga ayá̱' tiktajto̱lkuij Dios kua̱' te̱no̱tza este ipan cielo.
58012026	Iwá̱n kua̱' tajtoj Dios este kuekuechka' ta̱jli, e' iná̱n kijtowa: “Nia sej nikuekuechkalti̱ti ta̱jli; e' ayéj petz ta̱jli sino este cielo.”
58012027	Kua̱' kijtowa “sej” tikejla̱mikij iga yawi poliwiti nochi yej Dios kichij yej wel moo̱li̱na, iwá̱n ká̱wissan yej ayá̱' wel moo̱li̱na.
58012028	Matikmakaka̱n gracias Dios iga tonókejya ka̱n ayá̱' wel moo̱li̱na, ka̱n reina̱rowa Dios. Iwá̱n matiye̱'tajto̱ka̱n iga yéj wa̱n matikmajmawili̱ka̱n iga amo matikchi̱waka̱n yej Dios akiye̱'ita;
58012029	iga toDio̱s ken tikita ti'ti yej nochi wel kipolowa.
58013001	Nochipa ximosepannekika̱n iga mane̱si amokni̱nmatij.
58013002	Amo xike̱lka̱waka̱n iga xiko̱mema̱wi̱ka̱n yej mitzpaxa̱lowiliáj, sekin yej ijkó̱n kichijkej niga kimatikej mataj ko̱mema̱wíjkejwa' a̱ngelejmej.
58013003	Xikejla̱mikika̱n yej onokej preso, ximomachi̱li̱ka̱n kenkua̱' no̱ ampre̱sojtitokej iwa̱mej. Xikejla̱mikika̱n no̱ yej kualo̱tokej iga kimagakej, kenkua̱' amejwa̱n ijkó̱n no̱ mitzikno̱chi̱waj.
58013004	Nochi makiye̱'ita iga se̱ na̱miktito' iwá̱n amo mayawi wa̱n se'; iga Dios yawi kicastiga̱ro̱ti yej masi iwá̱n yej ayá̱' íwa̱n na̱miktito', iwá̱n nochi yej mo‑ichtakapiáj.
58013005	Amo xikpoxpiasnekika̱n tomi̱n; xiye̱'onóka̱nya ke̱'ya iga ankipiáj, iga Dios kijtoj: “Ayí̱' nimitzkajte̱was niga nimitzsemakas.”
58013006	Iwá̱n wel tiknojma‑ijtowaj: ToTe̱ko ne̱pale̱wiá; inó̱n iga ayá̱' nimajmawi siga tejté̱ ne̱chi̱wili̱jneki agaj.
58013007	Xikejla̱mikika̱n amopasto̱rmej yej mitzpowilijkej itájto̱l Dios. Xikejla̱mikika̱n ken iga ye̱'nemikej iwá̱n ximi̱xkui̱ti̱ka̱n ijkó̱n ken yejame̱n moconfia̱rojkej ipan Dios.
58013008	Jesucristo ayí̱' mopata, ino̱nsan yej onoya ikya, iwá̱n yej ono' iná̱n iwá̱n yej nochipa onos.
58013009	Amo mamitzkajkaya̱waka̱n ino̱mej yej ayompa tamachtiáj. Sé'paya tamachtiáj ayéj ken Cristo tamachtia̱ya. Má̱j ye̱kti matimanima̱ro̱ka̱n iga tikmatij iga Dios te̱poxneki, que iga matiktokaka̱n ino̱mej yej tane̱xtiliáj de te̱ wel mokua, puej ken iga yejamej tane̱xtiliáj ni alí̱n ayá̱' kipale̱wijkej.
58013010	Sacerdo̱tejmej yej kitókajo' iley Moisés awel wa̱n tejame̱n tiksenna̱'techowaj toTe̱ko iga aya kimatij iga Cristo mi' ipan cruz iga tonochi̱n yej tikchijkej yej aye̱kti.
58013011	Puej ije̱fej sacerdo̱tejmej kiwi̱ga tio̱pan iyesyo yo̱lka̱' iga ofrenda, iga nochi gente maye̱'onoka̱n iyi̱xtaj Dios, e' icue̱rpoj ino̱mej yo̱lka̱mej kitatia̱yaj ayéj pan a̱ltepe̱'.
58013012	Ijkó̱n no̱ Jesús kimiktijkej ayéj ipan a̱ltepe̱'. Mi' iga nochi gente maye̱'ono iyi̱xtaj Dios. Inó̱n iga kitoyaj iyesyo.
58013013	No̱ ken kua̱' matiki̱saka̱n ipan a̱ltepe̱' iwá̱n matia̱ka̱n ka̱n ono' Jesús iwá̱n no̱ matikmachi̱li̱ka̱n ken yéj kipijpi̱najtijkej.
58013014	Ipan iní̱n ta̱jli ateyi se̱ a̱ltepe̱' yej nochipa onos; e' tejamej tikte̱mojtiawij inó̱n a̱ltepe̱' yej yawi onoti.
58013015	Inó̱n iga nochipa matikweyimati̱lti̱ka̱n Dios ipan ito̱ka̱' Jesús. Iga tiktakui̱kiliáj, tikmakaj Dios yej yéj kajasi iga matikmakaka̱n. Iga tiktakui̱kiliáj, timone̱xtiáj iga yéj toTe̱ko.
58013016	Amo xike̱lka̱waka̱n iga xikchi̱waka̱n yej ye̱kti iwá̱n xikmakaka̱n achi yej ankipiáj yej amotapialiáj, porque ijkó̱n tikmakaj Dios yej yéj kiye̱'ita.
58013017	Xikchi̱waka̱n ken mitzijliáj amopasto̱rmej, xicre̱do̱ka̱n; porque yejamej nochipa kitztokej iga amo xipojpoliwika̱n. Yejame̱n kimatij iga ke̱man yawij asitij ite̱noj Dios iga kijto̱skej nochi yej kichijkej. Nochipa xiye̱'nemika̱n iga amo xikyo̱lmikti̱ka̱n amopasto̱rmej, porque siga ayá̱' ijkó̱n ankichi̱waj amejwa̱n, ayá̱' anye̱'ki̱saskej.
58013018	Xiktajtanili̱ka̱n Dios iga mane̱pale̱wi̱ka̱n. Nikmatij iga ayagaj wel kijtowa iga nikchijkej yej aye̱kti, nejamej niknekij maniye̱'nemika̱n nochipa.
58013019	Nimitztajtaniliáj iga xiktajtanili̱ka̱n Dios iga amo mawejkati wel sej manimitzpaxa̱lowili̱tij.
58013020	Dios kichi̱wa iga wel matonoka̱n tamelá̱. Yéj ki‑ojpa‑ixitij toTe̱ko Jesucristo ka̱n miktoya. Iga iyesyo Jesús, Dios kichij se' pacto iga wel nochipa te̱ye̱'ita. Iná̱n Jesús te̱cuida̱rowa ken se̱ pastor kicuida̱rowa iborre̱gojmej, yéj nokta ije̱fej nochi pasto̱rmej.
58013021	Dios makichi̱wa iga amejwa̱n wel xiye̱'nemika̱n iwá̱n nochipa xikchi̱waka̱n yej ye̱kti kén yéj kineki. Iwá̱n no̱ Jesucristo makichi̱wa ipan nejamej ken yéj kineki. ¡Nochipa mamoweyimati̱lti Cristo! Ijkó̱nyawa'.
58013022	Nokni̱wa̱n, nimitztajtaniliáj iga xine̱tajto̱lkakika̱n kén iga nimitzno̱no̱tzaj ipan iní̱n a̱ma' yej alí̱n nimitzijkuilowilijkej.
58013023	Xikmatika̱n iga tokni̱n Timoteo ayo' pre̱sojtito', siga nimaní̱n asis, íwa̱n nia̱j nimitzitatij.
58013024	Xiksaluda̱ro̱ka̱n inochi amopasto̱rmej iwá̱n inochi yej kitokaj Dios. Tokni̱wa̱n yej cha̱ntitokej Italia mitzti̱taniliáj saludos.
58013025	Dios mamitzyo̱lchika̱waka̱n amonochi̱n. Ijkó̱nyawa'.
59001001	Nej niSantia̱go, yej nikchijto' ken kineki Dios iwá̱n toTe̱ko Jesucristo, nimitzsaluda̱rowaj amonochi̱n yej ankitokaj Dios yej ampa̱payi̱ntokej no̱ya̱n ipan iní̱n ta̱jli.
59001002	Nokni̱wa̱n, amejwa̱n xipoxpa̱kika̱n kua̱' kuajkuantas wetzi amoyakapan.
59001003	Puej ankimátija siga ayá̱' ankikajte̱waj iga anmoconfia̱rowaj ipan Dios, má̱j anmomachtiáj iga ankijyo̱wiáj yej wetzi amoyakapan.
59001004	E' xikmejla'ijyo̱wi̱ka̱n iga mane̱si iga anye̱'nemij iwá̱n anye̱'tajla̱ntokej iwá̱n amo te̱ mamitzpolo̱ka̱n.
59001005	Siga agaj de amejame̱n ayá̱' kimati te̱ kichi̱wa, makitajtanili Dios, iwá̱n Dios kine̱xtili̱j, puej yéj te̱ne̱xtiliá nochi yej tikmatisnekij iwá̱n ayá̱' teajajwa.
59001006	E' kua̱' kitajtani, mamoconfia̱rojto iga Dios kimakas, amo makijto iga ayá̱' kimakas, iga yej ijkó̱n kichi̱wa, ken tikita maréja̱l yej nijnijiga kiwi̱ga ejeka'.
59001007	Yej ijkó̱n kichi̱wa, amo makejla̱nto iga toTe̱ko yawi kimakati tejté̱.
59001008	Yej ayá̱' se̱san iya̱lmaj, nijnijiga yawi.
59001009	Siga se̱ tokni̱n ayá̱' motapialiá, mapa̱ki iga Dios kiweyimatis.
59001010	Iwá̱n yej motapialiá mapa̱ki kua̱' moali̱mpamati. Porque yej motapialiá ken tikita ixo̱chiyo kochki', iga panówasan.
59001011	Kua̱' ki̱sa to̱nati̱' iwá̱n tadoto̱nitiá, kochki' wa̱ki, iwá̱n ixo̱chiyo xi̱ni, iwá̱n imo̱nsajyo ómpaya tami'. Ijkó̱n no̱ yej motapialiá mopojpolowa kua̱' kejla̱nto' iga má̱j matata̱ni.
59001012	Pa̱kto' yej kijyo̱wiá inochi yej kiyo̱lmiktijto', iga kua̱' pánoja, Dios kimakas yej pox ye̱kti iwá̱n pox mo̱nsajti' iga onos nochipa wa̱n Dios, ijkó̱n ken Dios kijlij nochi yej kinekij.
59001013	Kua̱' agaj kichi̱wasneki yej aye̱kti, amo makijto iga Dios nemi kichi̱wiliá, iga Dios ayá̱' kichi̱wasneki yej aye̱kti, niga agaj kichi̱waltiá yej aye̱kti.
59001014	Ayéj ijkó̱n, kua̱' se̱ kichi̱wasneki yej aye̱kti, yéjsan mochi̱wiliá iga kiyo̱ltila̱na yej iya̱lmaj kineki makichi̱wa iga kejla̱nto' yej aye̱kti.
59001015	Ipan inó̱n yej aye̱kti yej se̱ kejla̱nto' ipan iya̱lmaj pe̱wa iga se̱ kichi̱wa yej aye̱kti, iwá̱n kua̱' se̱ kichijto' yej aye̱kti, nochipa miktos.
59001016	Nokni̱wa̱n yej nimitzpoxnekij, amo ximokajkaya̱waka̱n;
59001017	nochi yej te̱makaj yej ye̱kti iwá̱n mo̱nsajti', inó̱n te̱maka Dios yej kichij nochi yej xo̱ta ipan cielo. Dios nochipa ono' iwá̱n ayí̱' mopata, niga kichi̱wa iga matonoka̱n ka̱n takomichka̱n.
59001018	Iga itájto̱l Dios sej tinace̱rojkej iga matonoka̱n ken áchtopa ipilowa̱n iga ijkó̱n yéj kine'.
59001019	Inó̱n iga nokni̱wa̱n, sejsé̱ de amejwa̱n xikakika̱n yej mokni̱n mitzijli̱jnekij, amo nimaní̱n xitajto̱ka̱n iwá̱n amo nimaní̱n xikuesiwika̱n,
59001020	porque yej kuesiwi, ayá̱' kichi̱wa ken Dios kineki.
59001021	Inó̱n iga xikajte̱waka̱n nochi yej aye̱kti yej iná̱n mopoxchijto' iwá̱n ximoali̱mpamatika̱n iga xikye̱'kakika̱n tájto̱l yej mitzne̱xtilijkej yej wel mitzma̱nawi̱skej.
59001022	E' ayéj iga san xikakika̱n itájto̱l Dios, sino que xikchi̱waka̱n, puej siga ayá̱' ankichi̱waj san petz anmokajkayajtoskej.
59001023	Yej san kipetzkaki itájto̱l Dios, iwá̱n ayá̱' kichi̱wa, ken tikita se̱ ta̱ga' yej kita ixa̱ya' ipan espejo.
59001024	Motachi̱liá igá̱najsan, e' kua̱' yáwiya, ke̱lka̱wa ken iga tachá.
59001025	Ma̱jwa' siga amejwa̱n ankiye̱'tachi̱liáj itájto̱l Dios iwá̱n nochipa ankichi̱waj ken kijtowa, ampa̱ktoskej nochipa no̱ya̱n ka̱n annemij. Porque itájto̱l Dios pox ye̱kti wa̱n te̱xitoma ka̱n ken tilpitokej iga tikchijtokej yej aye̱kti. E' yej ayá̱' ke̱lka̱wa yej kikaki, sino que kejla̱nto' ipan inó̱n ley yej ye̱kti, inó̱n ley yej te̱xitoma, iwá̱n nochipa kichi̱wa ken tatekimaka inó̱n ley, pa̱ktos iga ijkó̱n kichijtos.
59001026	Siga agaj kijtowa iga kitoka Dios, iwá̱n ayá̱' mote̱ntila̱na, mokajkaya̱wa igá̱najsan iwá̱n bá̱ldejsan iga kijtowa iga kitoka Dios.
59001027	Yej kimela'toka iyojwi Dios iwá̱n ye̱'nemi iyi̱xtaj toTe̱ko, iní̱n kichi̱wa: kipale̱wiá ikno̱mej, iwá̱n viu̱dajmej kua̱' tayo̱koxtokej, no̱ kikajte̱wa kuajkuantas yej aye̱kti yej mochi̱wa ipan iní̱n ta̱jli.
59002001	Nokni̱wa̱n yej anmoconfia̱rowaj ipan toTe̱ko Jesucristo yej nochi wel kichi̱wa, amo se̱san xikye̱'itaka̱n.
59002002	Porque siga ka̱n anmonechkowaj kalaki se̱ ta̱ga' yej kiwajliga anillo de oro ipan imájpil, iwá̱n kakijtiwi̱' ye̱'tzótzol, iwá̱n kalaki no̱ se̱ yej ayá̱' motapialiá yej kakijtiwi̱' tzotzolsósol,
59002003	iwá̱n má̱j anki‑o̱mema̱wiáj yej ye̱'taajakijto' iwá̱n ankijli̱skej: “Tejwa' ye̱kti iga nij ximota̱li”, iwá̱n yej ayá̱' motapialiá ankijli̱skej: “Tejwa' ómpao' xejkato o ximota̱li nigaj ta̱lpan.”
59002004	Ijko̱nwa' ne̱si iga ayá̱' nochi ankiye̱'itaj iwá̱n ayompa antajuzga̱rowaj.
59002005	Nokni̱wa̱n ta' xikakika̱n: Dios kitapejpen yej ayá̱' motapialiáj ipan iní̱n ta̱jli iga mamoconfia̱ro̱ka̱n ipan yéj, iga maonoka̱n ka̱n yéj reina̱rowa ken yéj kijtoj iga ye̱'onoskej yej kinekij.
59002006	E' amejwa̱n ankipi̱najtiáj yej ayá̱' motapialiáj. ¿Ix ayejtaj yej motapialiáj in yej mitzkuijkui̱liáj yej amotatki iwá̱n mitzwawatatzowaj iga mitzwi̱gaj ite̱noj yej manda̱rowaj?
59002007	¿Ix ayejtaj yejamej yej ma̱ltajtowaj iga imo̱nsajto̱ka̱' toTe̱ko yej ankite̱ne̱wiáj?
59002008	Amejwa̱n siga melá̱' iga ankichi̱waj yej iley Dios, kenya nokta kijtowa ka̱n ijkuilijto': “Xikneki mokni̱n kensan tej timoneki”, ankichi̱waj yej ye̱kti.
59002009	E' siga ankinékijsan yej ankiye̱'itaj, iga ijkó̱n ankichi̱waj yej aye̱kti iwá̱n mitzjuzga̱rowaj iley toDio̱s.
59002010	Iwá̱n siga se̱ kichi̱wa nochi ken kijtowa la ley, e' siga kikajte̱wa se̱, kenkua̱' akichij nisé̱. Iwá̱n siga se̱ kichi̱wa nochi ken kijtowa la ley, iwá̱n kikajte̱wa se̱, iga itechko inó̱n kikno̱chi̱waskej. Iwá̱n siga se̱ kichi̱wa nochi ken kijtowa la ley, e' kikajte̱wa se̱, kikno̱chi̱waskej iga ken kua̱' nochi kikajtej.
59002011	Porque Dios kijtoj: “Amo ximote̱ka wa̱n yej ayá̱' íwa̱n tina̱miktito'”, kijtoj no̱: “Amo xitamikti”, iwá̱n siga ayá̱' mote̱ka wa̱n yej ayá̱' íwa̱n na̱miktito', e' tamiktiá, kíchija yej aye̱kti.
59002012	Dios yawi mitzjuzga̱ro̱tij iga inó̱n ley yej te̱xitomaki, ijkó̱n amejwa̱n xitajto̱ka̱n iwá̱n xinemika̱n iga ankimatij iga mitzjuzga̱ro̱skej.
59002013	Yej ayá̱' tacho̱kiliá, ayá̱' no̱ yawij kicho̱kili̱tij kua̱' yawij kijuzga̱ro̱tij; e' yej tacho̱kiliá, o̱nki̱sas kua̱' Dios tajuzga̱ro̱j.
59002014	Nokni̱wa̱n, ¿te̱ mota̱niliá siga se̱ kijtowa iga moconfia̱rowa, e' ayá̱' kichi̱wa yej ye̱kti? ¿Ix wel moma̱nawi̱j iga moconfia̱rówasan?
59002015	Ken matikijto̱ka̱n, siga agaj ayá̱' kipiá itzótzol niga te̱ kikua;
59002016	siga se̱ de amejwa̱n kijli̱j: “Xiye̱'yawi; ximotaajaki iwá̱n xitakua”, e' ayá̱' kimaka yej kineki; ¿ix kipale̱wij?
59002017	Ijkó̱n no̱ yej moconfia̱rowa, siga ayá̱' ne̱si iga kichi̱wa yej ye̱kti, ino̱nwa' ígasan iga moconfia̱rowa iga kenkua̱' mikto'.
59002018	E' agaj kijto̱j: “Tej timoconfia̱rowa ipan Dios iwá̱n nej nikchi̱wa yej Dio̱spa kineki.” Siga ayá̱' tikchi̱wa ken Dios kineki, ane̱si iga timoconfia̱rowa, e' siga nikchi̱wa ken Dios kineki, kena ne̱si iga nimoconfia̱rowa ipan yéj.
59002019	Tej ticre̱dowa iga Dios se̱san, iwá̱n iga ijkó̱n ticre̱dowa tikchi̱wa yej ye̱kti, e' ma̱lespi̱ritojmej no̱ kimatij iga Dios ono' iwá̱n kuekuechkaj iga majmawij.
59002020	Amo xipáchto̱l, ¿ix atikmati siga se̱ moconfia̱rowa wa̱n ayá̱' kichi̱wa ken kineki Dios, inó̱n ígasan iga moconfia̱rowa?
59002021	Dios kiye̱'ita' Abraham yej to‑ikyapatajwé̱j iga yej kichij, kua̱' kimiktia̱ya Isaac yej ipiltzi̱n iga iyofre̱ndaj Dios.
59002022	Ankitaj iga Abraham moconfia̱roj ipan Dios iga kine̱xtij ipan yej kichij, iwá̱n iga kichij ken kineki Dios ne̱si' iga momela'confia̱roj ipan toTe̱ko
59002023	Ijkó̱n mochij ken kijtowa itájto̱l Dios ka̱n kijtowa: “Abraham moconfia̱roj ipan Dios iwá̱n iga moconfia̱roj, Dios kiye̱'ita'.” Iwá̱n Abraham mochij iyami̱goj Dios.
59002024	Ankitaj amejwa̱n iga Dios no̱ ko̱mema̱wiá inó̱n yej kichi̱wa yej ye̱kti, ayá̱' iga mopetzconfia̱rowa.
59002025	Ijkó̱n no̱ kichij Rahab, se̱ siwa̱' yej najna̱mo̱lnemiá; Dios kiye̱'ita' iga kichij yej ye̱kti, iga ki‑o̱mema̱wij yej tapi̱piatoj iwá̱n kipale̱wijkej iga kojmakakej ipan se' ojti.
59002026	Ijkó̱n ken se̱ cuerpo yej ayá̱' kipiá iyespí̱ritoj, ino̱nwa' mikto', ijko̱nsan no̱ yej moconfia̱rowa, yej ayá̱' kichi̱wa yej ye̱kti, ino̱nwa' kenkua̱' mikto'.
59003001	Nokni̱wa̱n, amo amonochi̱n xitamachti̱jnekika̱n, ankimátija iga yej titamachtiáj, Dios má̱j yawi te̱juzga̱ro̱tij.
59003002	Tonochi̱n tikchi̱waj mia' yej aye̱kti; e' siga agaj ayá̱' na̱mo̱ltajtowa, inó̱n ye̱'nemi iwá̱n ayá̱' kichi̱wa yej aye̱kti ken kitajtani iya̱lmaj.
59003003	Kua̱' kawa̱yoj tikta̱liliáj freno iga mate̱cre̱do, welja tikui̱gaj ka̱n tejamej tiknekij.
59003004	Ta'ki' xikitaka̱n, á̱ka̱l no̱ malej iga wejweyi iwá̱n kitope̱wa yej pox recio ejeka', e' yej kinejnentiá wel kiwi̱ga ka̱n kineki iga se̱ tepostzi̱n.
59003005	Ijko̱nsan no̱ tole̱nguaj; inó̱n no̱ ali̱mpatzi̱n, e' wel kijtowa kuajkuantas, ken tikita se̱ titzi̱n yej wel kitatiá weyi a̱ka̱walyoj.
59003006	Tole̱nguaj ken tikita ti'ti iwá̱n wel kijtowa komati yej ajaye̱kti iwá̱n te̱mopa tosempan, iwá̱n Tzitzimi' kichijto' iga tole̱nguaj ken kua̱' wewelkato', iwá̱n wel te̱wi̱ga ka̱n ayí̱' se̱wi ti'ti.
59003007	Wel tikma̱nsojtiliáj nochi anímal, to̱to̱mej, kowa̱mej, iwá̱n yej momati lama̱rijti';
59003008	e' ayagaj wel mote̱ntila̱na. Tole̱nguaj ayagaj wel kima̱nsojtiliá iwá̱n kipiá ken tikita veneno yej tamiktiá.
59003009	Iga tole̱nguaj tikweyimati̱ltiáj toTaj Dios iwá̱n tikma̱lijliáj tokni̱mej yej Dios kichij kensan yéj.
59003010	Ipan sansé̱ tote̱n ki̱sa ye̱'tájto̱l iwá̱n yej aye̱kti. Nokni̱wa̱n, amo ijkó̱n matikchi̱waka̱n.
59003011	¿Ix wel ipan se̱ a̱tzontekon ki̱sa ye̱ka̱' iwá̱n chichi̱ka̱'?
59003012	Nokni̱wa̱n, ¿ix ipan a̱makuawi' wel ono na̱ntzi̱n, o ipan xo̱xokomeka' wel moteki ita̱kilka a̱makuawi'? No̱ ipan se̱ a̱tzontekon awel ki̱sa ye̱ka̱' iwá̱n yej poye̱'.
59003013	Siga agaj de amejwa̱n ki̱xmati itájto̱l Dios iwá̱n nochi kentende̱rowa, mane̱si iga ye̱'nemi iwá̱n mamoali̱mpamati.
59003014	E' siga amejwa̱n anta‑i̱xítajo' iwá̱n ankite̱mowaj iga amejámejsan xiye̱'onoka̱n, entonces amo ximoweyimatika̱n iga anki̱xmatij itájto̱l Dios, ijkó̱n ayá̱' nemi ankichi̱waj yej ye̱kti.
59003015	Porque ino̱mpa tamatilis ayá̱' wi̱' de Dios, sino que de iní̱n ta̱jli, de ta̱ga' iwá̱n de tzitzimi'.
59003016	Ka̱n ta‑i̱xitalo iwá̱n ka̱n kinekij nochi iga yejámejsan, ompa ayá̱' tawelonolo̱' iwá̱n ompa mochijto' nochi yej aye̱kti.
59003017	E' yej wel kentende̱rowaj ken Dios kineki, ye̱'nemij iwá̱n ayá̱' takuejkuesowaj; iwá̱n pox te‑ijikni̱mej, iwá̱n ye̱'tajla̱ntokej. Iwá̱n tacho̱kiliáj iwá̱n kichi̱waj yej ye̱kti iwá̱n ayá̱' takajkaya̱waj.
59003018	Yej kinekij iga maonolo tamelá̱ kimopaj sekin iga maonoka̱n tamelá̱ iga maye̱'nemika̱n.
59004001	¿Ankimatij te íga anmomagaj iwá̱n anmokuejkuesowaj? Inó̱n ki̱sa ipan amoa̱lmaj ka̱n ono' kuajkuantas yej mitzyo̱ltila̱naj iga xikchi̱waka̱n yej aye̱kti.
59004002	Ankipiasnekij tejté̱ iwá̱n como awel ankipiáj, antamiktiáj, anmomagaj iwá̱n anmokuejkuesowaj iga anta‑i̱xitaj. Awel ankipiáj yej ankinekij iga ayá̱' ankitajtaniliáj Dios.
59004003	Iwá̱n siga ankitajtaniliáj Dios, ayá̱' mitzmakaj iga ayompa ankitajtaniliáj iga ankinekij xikna̱mo̱ltami̱ka̱n.
59004004	¡Amejwa̱n yej ayompa annemij! ¿Ix ayá̱' ankimatij iga yej kiye̱'ita yej ayompa mochi̱wa ipan iní̱n ta̱jli, Dios kijiya inó̱n? Yej kichi̱wasneki yej ayompa mochi̱wa ipan iní̱n ta̱jli, kichi̱wa iga Dios makijiya.
59004005	Inó̱n iga itájto̱l Dios kijtowa: “IyEspí̱ritoj Dios yej ono' topan te̱poxneki iwá̱n akineki se' matiktokaka̱n.”
59004006	E' Dios má̱j te̱pale̱wiá iga te̱poxneki; itájto̱l Dios kijtowa: “Dios ayá̱' kipale̱wiá yej moweyimatij, e' kicho̱kiliá yej moali̱mpamatij.”
59004007	Xikchi̱waka̱n yej Dios kineki iwá̱n amo xikchi̱waka̱n ken kineki Tzitzimi' iwá̱n yéj mitzcholowili̱skej.
59004008	Xikna̱'techo̱ka̱n Dios iwá̱n yéj mitzna̱'techo̱skej. Amejame̱n yej ankichi̱waj yej aye̱kti ayo' má̱j xikchi̱waka̱n yej aye̱kti. Amejwa̱n yejki' ankitokasnekij Dios iwá̱n no̱ ankichi̱waj yej aye̱kti yej mochi̱wa ipan iní̱n ta̱jli, xiksenta̱lí̱ka̱nsan amoa̱lmaj ipan Dios.
59004009	Ximoyo̱lyama̱naka̱n, xicho̱kaka̱n iga anmomachi̱liáj iga ankichijtokej yej aye̱kti. Siga anwetzkatokej, xicho̱kaka̱n; siga ampa̱ktokej, ximokno̱matika̱n.
59004010	Ximoali̱mpamatika̱n iyi̱xtaj toTe̱ko, iwá̱n yéj yawi mitzweyimati̱lti̱tij
59004011	Nokni̱wa̱n amo ximopo̱powaka̱n. Yej kipo̱powa iyikni̱n, iwá̱n kijuzga̱rowa iyikni̱n, iga ijkó̱n kima̱lijliá iwá̱n kijuzga̱rowa iley Dios yej te̱ne̱xtiliá iga matiknekika̱n tokni̱n. Siga tikjuzga̱rowa la ley, tej ayá̱' tikchi̱wa ken kijtowa la ley iga timomachi̱liá iga má̱j tiye̱'nemi.
59004012	Petz Dios yej te̱má' iley wel te̱juzga̱rowa, inó̱n yej wel tama̱nawiá o tapolowa; ¿in tej, te̱ moteki iga xikjuzga̱ro se'?
59004013	Iná̱n xikakika̱n iní̱n, amejwa̱n yej ankijtowaj: “A̱man o mo̱sta nia̱tij ipan ine̱pa a̱ltepe̱', ompa nonoskej se̱ año iga nitanamakatoskej iwá̱n nikta̱ntoskej tomi̱n”,
59004014	iwá̱n niga ankimatij yej mo̱stapa yawi mochi̱wati. ¿Kéntaj a̱n in tejamej iga tonokej? Ken tikita se̱ a̱po̱' yej ne̱siki iwá̱n imaní̱n poliwi sej.
59004015	Ijki̱nwa' in xikijto̱ka̱n: “Siga toTe̱ko kineki, tonoskej iwá̱n tikchi̱waskej iní̱n o ine̱pa.”
59004016	Welá̱n anmoweyimatij iga ankijtowaj yej ankichi̱waskej, iwá̱n aye̱kti iga se̱ moweyimati.
59004017	Yej kimati te̱ iteki yej ye̱kti iwá̱n ayá̱' kichi̱wa, ayompa kichi̱wa.
59005001	¡Xikakika̱n amejwa̱n yej anmotapialiáj! Xicho̱kaka̱n iwá̱n xitzajtzika̱n iga yawij mitzikno̱chi̱watij.
59005002	Amotomi̱mej poxkatokej; amotzotzolmej kixajxapoyó̱tija chijki.
59005003	Amo oro iwá̱n amopla̱taj miso̱tatokej iwá̱n iga miso̱tato', inó̱n mitzne̱xti̱skej iga anyawij ampoliwitij iwá̱n ken tikita ti'ti yawij mitztati̱tij. Poxsan ankinechkojkej amotomi̱n iná̱n kua̱' na̱'ya iga Dios yawi tajuzga̱ro̱ti.
59005004	Ayá̱' ankixtajkej yej tekipanojkej ipan amómi̱l iwá̱n toTe̱ko yej nochi wel kichi̱wa kiká' yej yejamej kitajtantokej. Inó̱n tomi̱n yej ayá̱' ankixtajkej ken kua̱' tzajtzi iyi̱xtaj Dios amoco̱ntraj.
59005005	Iga ipan iní̱n ta̱jli amejwa̱n anye̱'onoyaj, ankichi̱wayaj yej ankinekij, anmochikajtokej ken ganado; iwá̱n yawi asiti kua̱' yawij mitzmikti̱tij.
59005006	Amejwa̱n ankijtojkej iga mamikika̱n yej ayá̱' kichijkej yej aye̱kti iwá̱n ankimiktijkej iwá̱n yejamej awel moma̱nawijkej.
59005007	Inó̱n iga nokni̱wa̱n xiktawelchi̱xtoka̱n este kua̱' wi̱' toTe̱ko. Ximi̱xkui̱ti̱ka̱n ipan yej tekipanowa ipan mi̱jli, yej kitawelchá este mamochi̱wa yej kito̱ga', iwá̱n kitawelchá iga mawetzi tiawa̱'.
59005008	Amejwa̱n no̱ xiktawelchaka̱n iwá̱n amo ximosemakaka̱n, iga ayo' wejka iga wi̱' toTe̱ko.
59005009	Nokni̱wa̱n amo ximosepantejte̱lwi̱ka̱n, iga amo mamitzjuzga̱ro̱ka̱n, iga Dios yej tajuzga̱rowa wi̱'nékiya.
59005010	Nokni̱wa̱n, ximi̱xkui̱ti̱ka̱n ipan profe̱tajmej yej kipojkej itájto̱l toTe̱ko iga kijyo̱wijkej kua̱' kikno̱chijkej.
59005011	Puej tejame̱n tikye̱'itaj yej kijyo̱wiáj kua̱' kikno̱chi̱waj. Amejame̱n ankikakíkeja kén iga Job nochi kijyo̱wij, iwá̱n ankimatij kén iga má̱j má̱j toTe̱ko kipale̱wij, iga toTe̱ko pox tacho̱kiliá iwá̱n ta‑ikne̱liá.
59005012	Nokni̱wa̱n, amo xikijto̱ka̱n “kitzto' Pa̱j”, niga “kitzto' cielo”, niga “kitzto' ta̱jli”, iwá̱n nité̱ nokta. Kua̱' ankijtowaj “kena” ijkó̱n mamochi̱wa; kua̱' ankijtowaj iga “ayá̱'” ijkó̱n mamochi̱wa, iga Dios amo mamitzjuzga̱ro̱ka̱n.
59005013	Siga agaj de amejwa̱n nemi kikno̱chi̱waj, matajto wa̱n Dios. Siga agaj pa̱kto', makitakui̱kili Dios.
59005014	Siga agaj we̱tito', makino̱tza ancia̱nojmej yej monechkowaj tio̱pan iga maora̱do̱ka̱n iga yéj, iwá̱n ipan ito̱ka̱' toTe̱ko makita̱lili̱ka̱n aceite.
59005015	Iwá̱n kua̱' antajtowaj wa̱n Dios, ximoconfia̱ro̱ka̱n ipan yéj, toTe̱ko mitztajto̱lkakiskej iwá̱n yej we̱tito' ye̱ktiás; iwá̱n siga kichij yej aye̱kti, Dios yawi ke̱lka̱wili̱ti.
59005016	Inó̱n iga ximote̱nxitomaka̱n sewo' iwá̱n se' yej ankichijkej yej aye̱kti, iwá̱n sejsé̱ de amejwa̱n xiktajtanili̱ka̱n Dios iga makachitialti tokni̱mej. Kua̱' se̱ yej ye̱'nemi tajtowa iwá̱n Dios, Dios wel poxsan kichi̱wa yej quitajtaniliá.
59005017	Profeta yej ito̱ka̱' Elías ta̱ga' katka kensan tejame̱n, iwá̱n kua̱' kitajtanilij Dios iga amo mawetzi tiawa̱', ayá̱' wetzi' ipan ta̱jli ipan e̱yi año wa̱n tajko.
59005018	Kua̱' sej kitajtanilij Dios, wetzi' sej tiawa̱' iwá̱n ipan ta̱jli poxsan mochij yej moto̱ga'.
59005019	Nokni̱wa̱n, siga agaj de amejwa̱n mopojpolowa iga kikajte̱wa iyojwi Dios, iwá̱n sewo' sej kiye̱'ojkui̱ltiá,
59005020	xikmatika̱n amejwa̱n siga agaj makiye̱'ojkui̱lti yej ayompa nemi, kima̱nawiá iga mikiá iwá̱n kichi̱was iga toTe̱ko wel ke̱lka̱wiliá mia' yej kichij yej aye̱kti.
60001001	Nej niPe̱dro iyapó̱stol Jesucristo, ken tikijtowaj nej se̱ yej yéj kiti̱tan. Nimitzijkuilowiliáj nokni̱wa̱n yej mitzki̱xtijkej ipan amopai̱smej iwá̱n iná̱n ancha̱ntitokej ipan esta̱dojmej yej ito̱ka̱mej, Ponto, Galacia, Capadocia, Asia iwá̱n Bitinia.
60001002	Amejwa̱n yej mitztapejpenkej ken ikyay kejla̱ntoya toTaj Dios. Iwá̱n el Espíritu Santo kichij iga xiye̱'nemika̱n iwá̱n xikchi̱waka̱n ken kineki Jesucristo yej mitzperdona̱rojkej iga iyesyo yej kitoyaj kua̱' mi'. Mamitzpale̱wi̱ka̱n Dios iwá̱n yéj makichi̱wa iga nochipa xonoka̱n tamelá̱.
60001003	Matikweyimati̱lti̱ka̱n Dios yej íTajpa toTe̱ko Jesucristo, iga poxsan te̱cho̱kilij. Kua̱' ojpa‑isa' Jesucristo ka̱n miktoya, kichij iga mati‑ojpanace̱ro̱ka̱n sej iga wel matikmatika̱n iga nochipa tonoskej íwa̱n.
60001004	Dios te̱makas yej ye̱kti, yej a̱nto' ajko ipan cielo, yej ayí̱' tamis, niga ne̱mpoliwis, niga pala̱nis ken nochi yej tiki̱xmatij ipan ta̱jli.
60001005	Iga anmoconfia̱rojtokej ipan Dios, yéj mitzpale̱wiáj iga ipode̱r este que mitzsalva̱ro̱skej kua̱' asis hora iga yéj yawi tajuzga̱ro̱ti.
60001006	Iga iní̱n amejwa̱n poxsan xipa̱kika̱n, malej iga amejwa̱n achi alí̱n tiempo ankisufri̱ro̱skej iga kuajkuantas mitzchi̱wili̱skej.
60001007	Iga anmoconfia̱rowaj pan Dios, inó̱n poxsan vale̱rowa ken tikita oro. Iga oro mane̱si iga mela'o̱roj, moproba̱rowa pan ti'ti. Ijko̱nsan no̱ iga mane̱si iga anmomela'confia̱rowaj ipan toTe̱ko kuajkuantas mitzpasa̱ro̱skej iwá̱n mela'ne̱sis siga ankijyo̱wi̱skej kua̱' ankisufri̱ro̱skej. Iga anmoconfia̱rowaj ipan Dios inó̱n ma̱jya sej vale̱rowa que oro; iga oro támissan ke̱man. Ijkó̱n, kua̱' ne̱siki Jesucristo, ye̱'tajto̱j iga amejwa̱n iga anmoconfia̱rowaj ipan toTe̱ko, mitzweyimati̱lti̱skej iga ankijyo̱wijkej yej mitzchi̱wilijkej.
60001008	Amejwa̱n ankinekij Jesucristo malej ayí̱' ankitaj; iwá̱n malej iga aya ankitaj, ankicre̱dowaj yéj. Ampoxpa̱kij, este awel ankijtowaj iga tájto̱l ken iga nochipa ampoxpa̱kij.
60001009	Ampa̱kij iga ankimátija iga toTe̱ko mitzsalva̱ro̱skej iga anmoconfia̱rojkej ipan yéj.
60001010	Ikyay profe̱tajmej momachtijkej iwá̱n tatajtantinenkej iga makimatika̱n ken iga mosalva̱ro̱lo̱j, iwá̱n kijtojkej iga Dios te̱salva̱ro̱j iga te̱poxneki.
60001011	Ikya kua̱' Cristo aya wi̱tziá ipan ta̱jli, profe̱tajmej kinekiáj makimatika̱n a̱'yéj a̱n kichi̱was iga mamosalva̱ro̱lo iwá̱n ke̱man mochi̱was. IyEspí̱ritoj Cristo kimati̱ltia̱ya profe̱tajmej kén iga Cristo yawij kikno̱chi̱watij, iwá̱n kén Cristo yawij kiweyimati̱lti̱tij.
60001012	E' Dios kimati̱ltij ino̱mej profe̱tajmej iga yej yejamej kijtojkej ayéj iga yejamej, sino iga amejwa̱n xiye̱'onoka̱n. Iná̱n Dios kiti̱tan el Espíritu Santo, ki̱sa' ipan cielo iga makipale̱wi ino̱mej yej kipowaj itájto̱l Dios iga amejwa̱n xikmatika̱n iní̱n ye̱'noti̱ciaj yej aya ankimatiáj, yej a̱ngelejmej no̱ kinekij magui' makimatíka̱nya.
60001013	Inó̱n iga xikitaka̱n ken iga annemij, xiye̱'tajla̱ntoka̱n iwá̱n nochipa ximoconfia̱rojtoka̱n ipan Dios iga yéj yawi mitzsalva̱ro̱tij kua̱' ne̱siki Jesucristo.
60001014	Xinemika̱n ken ino̱mej te̱pilowa̱n yej kichi̱waj nochi yej kitekimakaj, amo xikchijtoka̱n yej aye̱kti ken ankichi̱wayaj kua̱' aya anki̱xmatiáj Dios.
60001015	Ma̱jwa' xiye̱'nemika̱n, ijkó̱n ken kajasi iga manemika̱n yej kitokaj toTe̱ko, porque Dios yej mitzno̱tzkej, ayí̱' kichi̱wa yej aye̱kti.
60001016	Porque ka̱n ijkuilijto' itájto̱l Dios, ijkí̱n kijtowa: “Amo xikchi̱waka̱n yej aye̱kti; porque nej ayí̱' nikchi̱wa yej aye̱kti.”
60001017	Amejwa̱n ankijliáj iga “amoTaj” in Dios, yej kijuzga̱rowa kensan iga se̱ kichi̱wa, yéj ayá̱' se̱san kiye̱'ita. Nochipa ximoali̱mpamatika̱n iyi̱xtaj Dios mie̱j amonókejo' ipan iní̱n ta̱jli.
60001018	Ankimátija iga amejwa̱n Dios mitzxitonkej ka̱n ikya ken an‑ilpitoyaj iga ankichijtoyaj yej ayá̱' mitzpale̱wiáj, kensan kichijtoyaj amo‑ikyapatajwa̱n. Dios iga mitzxitonkej ayá̱' kixtaj iga oro o plata,
60001019	sino que iga Jesucristo iyesyo yej pox vale̱rowa. Jesucristo kimiktijkej ken se̱ borre̱gojtzi̱n yej ye̱ktito', yej ayí̱' kichij yej aye̱kti.
60001020	Cristo ino̱nya nokta iga onoya este kua̱' aya mochi̱waya iní̱n ta̱jli, e' iná̱n ne̱siko kua̱' ay'ya wejka iga tajuzga̱ro̱ki toTe̱ko. Ne̱siko iga amejwa̱n xiye̱'onoka̱n.
60001021	Kua̱' wa̱laj Jesucristo, yéj mitzne̱xtilijkej kén iga ankicre̱dowaj Dios yej ki‑ojpa‑ixitij Cristo ka̱n miktoya. Iwá̱n Dios kichij iga Cristo poxsan makiweyimati̱lti̱ka̱n. Inó̱n iga amejwa̱n anmoconfia̱rojkej ipan Dios iwá̱n ankimela'matitokej iga Dios kichi̱was ken kijtoj.
60001022	Iná̱n amejwa̱n iga ankichi̱waj ken kijtowa itájto̱l Dios, ay'ya ankejla̱ntokej yej aye̱kti iwá̱n welja ankimela'nekij tokni̱wa̱n. Inó̱n iga poxsan ximosepannekika̱n sewo' iwá̱n se' iga inochi amoa̱lmajmej.
60001023	Porque amejwa̱n sej an‑ojpanace̱rojkej; e' amotaj ayejo' yej miki, sino que mitzmakakej vida Dios iga itájto̱l yej isato' iwá̱n nochipa onos.
60001024	Porque itájto̱l Dios kijtowa: Nochi gente ken tikita kochki', iwá̱n nochi yej motapialiá moweyimati, iwá̱n inó̱n yej kipiá, ken tikita ixo̱chiyo kochki'. Kochki' wa̱ki iwá̱n xi̱ni ixo̱chiyo;
60001025	e' itájto̱l toTe̱ko nochipa onos. Iwá̱n iní̱n tájto̱l inó̱n ye̱'noti̱ciaj yej tasalva̱rowa yej amejwa̱n mitzpowilijkej.
60002001	Xikajte̱wáka̱nya iga ankichi̱waj nochi yej ajaye̱kti, ayo' xitakajkaya̱waka̱n, amo san ximopajpanti̱ka̱n iga anye̱'nemij, amo xita‑i̱xitaka̱n iwá̱n amo xitapo̱powaka̱n.
60002002	Xijyaka̱n ken seli'ko̱kone̱' yej a̱tanekij iga kinektokej chi̱chiwala̱', iwá̱n ino̱nwa' chi̱chiwala̱' kijto̱jneki itájto̱l Dios yej pox ye̱kti iwá̱n te̱pale̱wiá iga wel má̱j matimoconfia̱ro̱ka̱n ipan yéj iwá̱n wel te̱salva̱rowa.
60002003	Amejwa̱n ankimátija iga toTe̱ko poxsan te̱cho̱kiliá.
60002004	Inó̱n iga xikna̱'techo̱ka̱n toTe̱ko Jesucristo, yéjwa' ken tikita se̱ te'ti yej isato', yej la gente kitajkalkej, e' inó̱n te'ti Dios kitapejpen iwá̱n poxsan vale̱rowa.
60002005	Amejwa̱n no̱ ken antemej yej isatokej, iwá̱n iga ino̱mej te'ti Dios nemi kichi̱wa tio̱pan ka̱n onos iyEspí̱ritoj, iwá̱n amejwa̱n ansacerdo̱tejmej yej ankichi̱waj ken kineki Dios, iwá̱n Jesucristo mitzpale̱wiáj iga ankimakaj iyofre̱ndaj Dios yej poxsan kiye̱'ita.
60002006	No̱ ijkí̱n ijkuilijto' itájto̱l Dios: Nej nikta̱liá se̱ te'ti ipan Jerusalén, inó̱n te'ti ka̱n pe̱wa iga mochi̱wa kajli, iwá̱n inó̱n te'ti Dios kitapejpen iga poxsan vale̱rowa, yej ípan moconfia̱rowa ayá̱' mopi̱najti̱j.
60002007	Iga amejwa̱n yej ankicre̱dowaj, inó̱n te'ti poxsan vale̱rowa, e' iga ino̱mej yej ayá̱' kicre̱dowaj, mocumpli̱rowa ka̱n ijkuilijto' pan itájto̱l Dios: Yej kalchi̱waj kitajkalkej inó̱n te'ti, e' inó̱n te'ti ma̱jya sej vale̱rowa iga kitapejpenkej iga ípan mataksato kajli yej nemi mochi̱wa.
60002008	No̱ mochij yej ijkí̱n ijkuilijto': Te'ti ka̱n mokxiwi̱tekilo iwá̱n te'ti yej tawetzi̱ltiá. Yejamej mokxiwi̱tekij iga ayá̱' kicre̱dowaj itájto̱l Jesucristo, ino̱mej ino̱nya nokta iga wa̱lkej.
60002009	E' amejwa̱n gente yej Dios mitztapejpenkej, ansacerdo̱tejmej yej antekipanowaj iga yéj. Amejwa̱n gente yej anye̱'nemij iyi̱xtaj, iwá̱n mitzno̱tzkej iga xikpowaka̱n yej Dios kichij yej ayagaj má̱j wel kichi̱wa. Dios mitzki̱xtijkej ka̱n ankichijtoyaj yej aye̱kti iga iná̱n xikchi̱waka̱n yej ye̱kti ken yéj kineki.
60002010	Ikya amejwa̱n ayéj te̱ amoteki iyi̱xtaj Dios, e' iná̱n amejwa̱n gente yej itátkiya Dios. Ikya ayagaj mitzcho̱kilia̱yaj, e' iná̱n mitzcho̱kiliaja Dios.
60002011	Nokni̱wa̱n yej nimitzpoxnekij, yej ken anwejkacha̱nejkej iwá̱n yej ken ampanówajsan pan iní̱n ta̱jli, nimitztajtaniliáj iga amo xikchi̱waka̱n yej aye̱kti yej mitzyo̱ltila̱naj, wa̱n amo xikchi̱waka̱n yej ayá̱' mitzpale̱wiáj iga ankitokaj iyojwi toTe̱ko.
60002012	Xiye̱'nemika̱n iyi̱xtaj yej ayá̱' kicre̱dowaj Dios. Ijkó̱n yejamej, malej iga amejwa̱n mitzijliáj iga ankichi̱waj yej aye̱kti, yejame̱n kitaskej iga ankichi̱waj yej ye̱kti iwá̱n kiweyimati̱lti̱skej Dios kua̱' yéj wi̱' tajuzga̱ro̱ki.
60002013	Iga ankitokaj toTe̱ko, xiktajto̱lkakika̱n yej manda̱rowaj ipan iní̱n ta̱jli: ken el rey César iga yéj má̱j manda̱rowa,
60002014	iwá̱n gobernado̱rmej iga kiti̱tani el rey iga makicastiga̱ro̱ka̱n yej kichi̱waj yej aye̱kti iwá̱n maye̱'tajto̱ka̱n iga yej kichijtokej yej ye̱kti.
60002015	Porque Dios kineki iga amejamej xikchi̱waka̱n yej ye̱kti iga ay'ya mamitzpo̱powaka̱n ino̱mej yej xejxe̱to'nemij yej aki̱xmatij itájto̱l toTe̱ko.
60002016	Xinemika̱n ken yej wel ankichi̱waj ken ankinekij iga ayagaj mitzpiáj ken esclavo, e' malej iga wel ankichi̱waj ken ankinekij, amo iga ino̱nya xikchi̱waka̱n yej aye̱kti. Xinemika̱n ken iyescla̱vojmej Dios iga ankichi̱waj ken yéj kineki.
60002017	Xitarrespeta̱ro̱ka̱n, xiknekika̱n tokni̱wa̱n, xikmajmawili̱ka̱n Dios iwá̱n xik‑respeta̱ro̱ka̱n rey César.
60002018	Amejwa̱n yej an‑escla̱vojmej, xikchi̱waka̱n ken mitztekimakaj amote̱komej. Siga te‑ijikni̱mej o malej ayá̱' o siga mitzikno̱chi̱waj.
60002019	Dios mitzye̱'itaj siga ankijyo̱wiáj malej iga amote̱komej mitzyokacastiga̱rowaj iga ankichi̱waj ken Dios kineki.
60002020	E' siga mitzikno̱chi̱waj iga ankichi̱waj yej aye̱kti, ay'ya agaj wel kijtowa iga mitzyoka‑ikno̱chi̱waj; e' siga ankichi̱waj yej ye̱kti iwá̱n mitzikno̱chi̱waj iwá̱n ankijyo̱wiáj, Dios kiye̱'ita.
60002021	Iga inó̱n nokta mitztapejpenkej Dios; iga Cristo no̱ kikno̱chijkej iga totechko, inó̱n iga matikchi̱waka̱n ken yéj kichij.
60002022	Cristo ayí̱' kichij yej aye̱kti iwá̱n ayí̱' takajkayaj.
60002023	Kua̱' kuajkuantas yej ajaye̱kti kijlia̱yaj, Cristo ayá̱' tate̱nkuepilia̱ya iwá̱n kua̱' kimagakej, yéj ayá̱' moma̱kuepa' sino que kisenta̱lia̱ya iya̱lmaj pan Dios yej taye̱'juzga̱rowa.
60002024	Cristo migui' ipan cruz iga totechko, iga iná̱n tejamej matikajte̱waka̱n iga tikchijtokej yej aye̱kti, iwá̱n welja matiye̱'nemika̱n. Cristo kimagakej este pox eski̱sa', iga amejwa̱n xi‑achitiaka̱n.
60002025	Porque ikya amejwa̱n ken tikita anborre̱gojmej yej pojpolijtinemiáj, e' iná̱n ayo' ampojpolijtinemij iga ankitókaja Cristo yej nochipa mitzcuida̱rowaj.
60003001	Ijko̱nsan no̱ amejwa̱n siwa̱tkej yej anwe̱wejyojkej, xikchi̱waka̱n ken kijtowa amowé̱j, ijkó̱n sejsé̱ de yejamej yej ayá̱' kicre̱dowaj itájto̱l Jesucristo, wel no̱ makicre̱do̱ka̱n, malej iga ayá̱' ankipowiliáj,
60003002	iga yejamej kitaskej iga anye̱'nemij iwá̱n antarrespeta̱rowaj.
60003003	Iga anmomo̱nsajtiliáj, ayá̱' ono' iga kén anmotzijtzikuiáj iga mapoxye̱'ne̱si amotzónkal, o iga xikta̱li̱ka̱n yej de oro, o iga xiknenti̱ka̱n amotzótzol yej pox patiyoj.
60003004	Ma̱jwa' anyo̱ltzope̱likmej, iga ijko̱mpa mo̱nsajtilis nike̱man atamis, iwá̱n ompa ne̱si iga amejwa̱n ante‑ijikni̱mej iwá̱n ankichi̱waj iga xonoka̱n tamelá̱, ino̱nwa' kipoxye̱'ita Dios.
60003005	Ijkó̱n yo̱ltzope̱likmej siwa̱tkej yej ikyapamej yej ye̱'nemiáj. Yejamej moconfia̱rowa̱yaj ipan Dios iwá̱n kicre̱dowa̱yaj iwe̱wejmej.
60003006	Ijkó̱n kichij Sara, yéj kicre̱doj iwé̱j yej ito̱ka̱' Abraham. Kua̱' Sara tajtowa̱ya wa̱n iwé̱j, kijlia̱ya “note̱ko”. Iwá̱n amejwa̱n anmochi̱waskej ken kua̱' ipilowa̱n Sara, siga ankichi̱waj yej ye̱kti iwá̱n ayá̱' ankimajmawiliáj nité̱.
60003007	Amejwa̱n tajta̱ga' yej anna̱miktitokej, xikye̱'itaka̱n sejsé̱ amosiwa̱'. Yejamej kajasi iga xik‑respeta̱ro̱ka̱n porque siwa̱tkej ayá̱' má̱j tajyo̱wiáj que tajta̱ga'; yejamej no̱ mosalva̱ro̱skej kensan amejamej iga Dios mitzcho̱kiliáj. Ijkó̱n xikchi̱waka̱n iga nité̱ amo mamitztzakuili̱ka̱n kua̱' antajtowaj wa̱n Dios.
60003008	Iní̱n nimitzijliáj, xonoka̱n ken kua̱' se̱san amoa̱lmajmej, xitacho̱kili̱ka̱n iwá̱n ximosepannekika̱n. Xite‑ijikni̱wa̱n iwá̱n amo ximoweyimatika̱n.
60003009	Siga agaj mitzchi̱wiliáj tejté̱ yej aye̱kti, amo no̱ xikchi̱wili̱ka̱n ijkó̱n. Siga agaj mitzijliáj kuajkuantas yej ajaye̱kti, amo xikte̱nkuepili̱ka̱n. Ma̱jwa' xiktajtanili̱ka̱n Dios iga makipale̱wi̱ka̱n yejamej, porque Dios mitztapejpenkej iga mamitzye̱'chi̱waka̱n.
60003010	Iga ijkí̱n kijtowa itájto̱l Dios: Yej kineki maye̱'ono iwá̱n mapa̱kto, amo makijijto yej aye̱kti niga matakajkaya̱wa.
60003011	Amo makichi̱wa yej aye̱kti, makichi̱wa yej ye̱kti. Makichi̱wa iga nochipa maono tamelá̱ wa̱n nochi tokni̱mej.
60003012	Iga Dios kipale̱wiá yej ye̱'nemij, iwá̱n kitajto̱lkui kua̱' ora̱dowaj, e' ayá̱' kiye̱'ita yej kichi̱waj yej aye̱kti.
60003013	¿A̱' wel mitzchi̱wili̱skej yej aye̱kti siga amejwa̱n nochipa ankichi̱waj yej ye̱kti?
60003014	Siga agaj mitzchi̱wiliáj tejté̱ iga ankichijtokej yej ye̱kti, amejwa̱n xipa̱kika̱n. Amo xikmajmawili̱ka̱n ni agaj, niga ximajmatoka̱n.
60003015	Ma̱jwa' ipan amoa̱lmaj xikweyimati̱lti̱ka̱n Cristo iga yéj amoTe̱ko. Nochipa xikmatitóka̱nya te̱ ankijli̱skej nochi yej mitztajtanij de inó̱n yej amejwa̱n ankichi̱xtokej iga anmoconfia̱rowaj ipan toTe̱ko.
60003016	E' kua̱' antajtowaj, amo ximoweyimatika̱n iwá̱n xitarrespeta̱ro̱ka̱n. Yej amoa̱lmaj mitzijliáj iga ye̱kti, inó̱n xikchi̱waka̱n, iga yej mitzma̱lijliáj iga ankicre̱dojtokej Cristo, mamopi̱najti̱ka̱n iga san tajtajtojkej.
60003017	Má̱j ye̱kti, siga Dios kineki, mamitzikno̱chi̱waka̱n iga ankichi̱waj yej ye̱kti, que iga mamitzikno̱chi̱waka̱n iga ankichi̱waj yej aye̱kti.
60003018	Porque Cristo no̱ kikno̱chijkej kua̱' kimiktijkej iga yej aye̱kti tikchijkej. Mi' se̱san ve̱j iga totechko iwá̱n ay' kajasi sej iga mamiki iga tejamej. Yéj ayá̱' kichij yej aye̱kti; e' migui' iga yej kichi̱waj yej aye̱kti wel maonoka̱n ite̱noj Dios. Migui' icue̱rpoj iwá̱n iyEspí̱ritoj Dios ki‑ojpa‑ixitij.
60003019	Iwá̱n iyEspí̱ritoj Cristo yajki kita̱tapo̱wi̱to ino̱mej espi̱ritojmej yej pre̱sojtitokej.
60003020	Ino̱mej yej pox ikya ayá̱' kicre̱dojkej yej kijtoj Noé, kua̱' Dios kijyo̱wilijtoya iga kichi̱xtoya iga mamoyo̱lpataka̱n ino̱mej mie̱j Noé nemi kichi̱wayaj weyi á̱ka̱l. Ocho tokni̱mej moma̱nawijkej ipan weyi á̱ka̱l, ino̱mej ayá̱' a̱mikikej.
60003021	Inó̱n a̱'ti kijto̱jneki yej ken iga mobautiza̱ro̱lo iná̱n, yej iga timosalva̱rojkej. Iga se̱ mobautiza̱rowa, ayéj iga mae̱wi ikajlo̱', sino que iga se̱ makitajtanili Dios iga makiperdona̱ro yej kichi̱wa yej aye̱kti. Iwá̱n timosalva̱rowaj iga Jesucristo ojpa‑isa' ka̱n miktoya.
60003022	Yéj yajki ipan cielo iwá̱n e̱wato' ila̱doj iye̱'ma̱' Dios iwá̱n yéj kimanda̱rowa a̱ngelejmej iwá̱n nochi yej manda̱rowaj iwá̱n kipiáj poder.
60004001	Ijkó̱n ken Cristo kikno̱chijkej, ijkó̱n no̱ amejwa̱n xiksenta̱li̱ka̱n amoa̱lmajmej iga mamitzikno̱chi̱waca̱n. Yej kijyo̱wiá iga kikno̱chi̱waj ken Cristo, kikájteja iga kichi̱wa yej aye̱kti.
60004002	Ijkó̱n kitekichijtos nochipa ken kineki Dios, ayá̱' kichijtos ken kiyo̱ltila̱na yej aye̱kti.
60004003	Ikya no̱ amejwa̱n ankichijtoyaj ken kichi̱waj yej ayá̱' ki̱xmatij Dios, amejwa̱n anmomejmekatia̱yaj, ankichijtoyaj yej mitzyo̱ltila̱nayaj yej aye̱kti, anta̱wa̱nayaj, nochipa ansenta̱wa̱nayaj ka̱n pox antajtakua̱yaj iga an‑ilwichi̱wayaj, iwá̱n ankiweyimati̱ltia̱yaj i̱dolojmej. Iwá̱n Dios kijiya nochi i̱dolojmej.
60004004	E' iná̱n yejamej ay' kojasij te iga ay'ya ankichi̱waj ken yejamej kichi̱waj, iwá̱n mitzpo̱pówaja.
60004005	Yejame̱n se̱ día yawij asitij ite̱noj Dios yej kijuzga̱rowa yej isatokej iwá̱n yej miktokej, iwá̱n yejame̱n kijto̱skej nochi yej kichijkej.
60004006	Porque yej iná̱n miktókeja no̱ ikyay kipowilijkej ye̱'noti̱ciaj iga iyespi̱ritojmej wel isatoskej nochipa wa̱n Dios. Iga Dios kíjtoja iga nochi gente miki.
60004007	Ay'ya ke̱' poliwi iga yáwiya tamiti nochi. Inó̱n iga amejwa̱n xiktapejpenaka̱n iga xikchi̱waka̱n yej ye̱kti iwá̱n nochipa xitajto̱ka̱n wa̱n Dios.
60004008	E' yej má̱j ye̱kti, amejwa̱n ximopoxnekika̱n porque iga anmopoxnekij wel anmoe̱lka̱wiliáj siga agaj mitzchi̱wiliáj yej aye̱kti.
60004009	Xitao̱mema̱wi̱ka̱n kua̱' mitzpaxa̱lowiliáj yej akipiáj ka̱n ka̱wij, amo te̱ xikijto̱ka̱n.
60004010	E' ijkó̱n ken Dios sejsé̱ mitzmakakej yej wel ankichi̱waj, inó̱n xikuika̱n iga xikpale̱wi̱ka̱n sekin.
60004011	Siga agaj wel ye̱'tajtowa, makipowa itájto̱l Dios. Siga agaj wel kipale̱wiá se' tokni̱n, makichi̱wa iga itájpal yej Dios kimaka. Nochi yej ankichi̱waj, xikchi̱waka̱n iga mamoweyimati̱lti Dios ipan ito̱ka̱' Jesucristo, porque yéj iga iweyi poder nochipa manda̱rowa. Ijkó̱nyawa'.
60004012	Nokni̱wa̱n yej nimitzpoxnekij, amo ximomajti̱ka̱n kua̱' ankisufri̱rowaj iga kuajkuantas mitzchi̱wiliáj iga anmoconfia̱rowaj ipan Cristo, inó̱n ankimatitókeja.
60004013	Ma̱jwa' xipa̱kika̱n kua̱' mitzikno̱chi̱waj kensan Cristo no̱ kikno̱chijkej, iga no̱ xipa̱kika̱n kua̱' wi̱' iwá̱n iweyi poder.
60004014	Xipa̱kika̱n kua̱' mitzijliáj kuajkuantas iga ankitokaj Cristo, iga iyEspí̱ritoj Dios yej nochi kimanda̱rowa, ono' wa̱n amejwa̱n. Yejamej kima̱lijliáj Dios, e' amejwa̱n ankiweyimati̱ltiáj.
60004015	Siga agaj de amejwa̱n kikno̱chi̱waj, ayejpa iga antamiktijkej, niga antachtekkej, niga ankichijkej yej aye̱kti o niga anyokayawij antajto̱tij ka̱n ayá̱' kajasi xitajto̱ka̱n.
60004016	E' siga mitzikno̱chi̱waj iga ankitokaj Cristo, amo xipi̱na̱waka̱n, ma̱jwa' xikweyimati̱lti̱ka̱n Dios iga inó̱n mitzchi̱wiliáj.
60004017	Ási'ya hora iga Dios yawi tajuzga̱ro̱ti, e' pe̱wa ipan ipilowa̱n Dios. Siga pe̱wa ipan tejamej, ¿ka̱n kimakatij in ino̱mej yej ayá̱' kichi̱waj ken kijtowa itájto̱l Dios?
60004018	Siga yej ye̱'nemi ayéj fácil iga mosalva̱rowa, ¿ka̱n kimakati yej kichijto' yej aye̱kti?
60004019	Inó̱n iga yej kisufri̱rowaj iga ijkó̱n kineki Dios, má̱j makichi̱waka̱n yej ye̱kti iwá̱n makisenta̱li̱ka̱n iya̱lmajmej ipan Dios yej te̱chij, pues Dios nochipa kichi̱wa yej kijtowa.
60005001	Achi manimitzno̱no̱tzaka̱n amejwa̱n ancia̱nojmej yej ankidirigi̱rowaj tokni̱wa̱n yej kitokaj Cristo. Nej no̱ ni‑ancia̱noj kensan amejwa̱n, iwá̱n nej nikita' ken kikno̱chijkej Cristo. Nej no̱ nisen‑onos wa̱n toTe̱ko kua̱' kine̱xti̱j iweyipode̱r.
60005002	Xikitaka̱n tokni̱wa̱n yej Dios mitzmakakej iga xicuida̱ro̱ka̱n. Xicuida̱ro̱ka̱n ken se̱ yej kicuida̱rowa yo̱lka̱mej. Xikyo̱lmakaka̱n iga xikchi̱waka̱n ken Dios kineki, iwá̱n amo xikteki'chi̱waka̱n. Ayéj iga tomi̱n mamitzyo̱ltila̱naka̱n.
60005003	Amo xiktekimakaka̱n ken kua̱' amotatki tokni̱wa̱n yej ankicuida̱rowaj, ma̱jwa' mami̱xkui̱ti̱ka̱n ipan amejwa̱n iga anye̱'nemij.
60005004	Ijkó̱n kua̱' ne̱siki Jesucristo yej kimanda̱rowa nochi pasto̱rmej, amejwa̱n mitzmakaskej amocoro̱naj yej este mo̱nsajti' yej ayí̱' tamis.
60005005	Ijko̱nsan no̱ amejwa̱n chokomej, xikchi̱waka̱n ken mitzijliáj ancia̱nojmej. Ximoali̱mpamatika̱n iga wel ximosepancre̱do̱ka̱n iga ijkí̱n kijtowa itájto̱l Dios: Dios ayá̱' kiye̱'ita yej moweyimati, e' kipale̱wiá yej moali̱mpamati.
60005006	Ximoali̱mpamatika̱n iyi̱xtaj Dios yej kipiá poder, iga yéj wel mamitzweyimatika̱n kua̱' nokta kinekis.
60005007	Xikijli̱ka̱n Dios nochi yej amejwa̱n mitzyo̱lmiktijtokej, iga yéj kineki mamitzpale̱wi̱ka̱n.
60005008	Xitajla̱ntoka̱n, amo ken kua̱' xikochtoka̱n; iga Tzitzimi' mitzijiyaj iwá̱n yéj ken tikita te̱kua̱ni yej tzajtzitinemi iga kite̱mowa yej yawi kikua̱ti.
60005009	Ximoconfia̱rojtoka̱n ipan toTe̱ko iga wel xikta̱nili̱ka̱n Tzitzimi'. Ankimatij iga ijko̱nsan no̱ tokni̱wa̱n yej onokej no̱ya̱n ipan ta̱jli, no̱ nemi kikno̱chi̱waj.
60005010	E' kua̱' acha̱ mitzikno̱chijkej, Dios kichi̱was iga anye̱'onoskej, iwá̱n iga amejwa̱n ayí̱' xikajte̱waka̱n iga anmoconfia̱rowaj ipan yéj; mitzpale̱wi̱skej iga amo xikajte̱waka̱n iyojwi. Dios no̱ mitzpale̱wi̱skej iga xikmela'matitoka̱n yej ankicre̱dowaj. Dios te̱poxneki iwá̱n te̱no̱tza' iga matisen‑onoka̱n wa̱n Jesucristo ka̱n nochipa manda̱rojto'.
60005011	Yéj nochipa makipiá poder. Ijkó̱nyawa'.
60005012	Tokni̱n Silvano, yej akikajte̱wa iyojwi toTe̱ko, ne̱pale̱wij iga nimitzijkuilowilijkej iní̱n a̱ma' iga nimitzno̱no̱tzaj iwá̱n iga xikmatika̱n iga nochi yej mitzpasa̱rojkej mitzne̱xtiliáj iga Dios mitzpoxnekij. Iwá̱n iní̱n amo xike̱lka̱waka̱n.
60005013	Tokni̱wa̱n yej Dios no̱ kitapejpen kensan amejamej yej onokej Babilonia, mitzti̱taniliáj saludos. Marcos yej nikita ken nopiltzi̱n no̱ mitzti̱taniliáj saludos.
60005014	Ximosaluda̱ro̱ka̱n se' iwá̱n se' iwá̱n ximopipitzo̱ka̱n iga anmonekij iga amejwa̱n ipilowa̱n Dios. Xonoka̱n tamelá̱, amejwa̱n yej anse̱titokej wa̱n Jesucristo. Ijkó̱nyawa'.
61001001	Nej niPe̱dro iyapó̱stol Jesucristo, ken tikijtowaj nej se̱ yej yéj kiti̱tan. Nimitzijkuilowiliáj iní̱n a̱ma' amejwa̱n yej poxsan anmoconfia̱rowaj ipan toTe̱ko kensan nejamej, iga toDio̱s Jesucristo yej te̱salva̱rowa nochipa kichi̱wa yej ye̱kti.
61001002	Poxsan xiye̱'onoka̱n iwá̱n tamelá̱ xonoka̱n iga anki̱xmatij Dios iwá̱n Jesucristo yej toTe̱ko.
61001003	Iga ipode̱r Dios te̱má' nochi yej tiknekij iga wel matonoka̱n ken yéj kiye̱'ita. Yéj kichij iga matiki̱xmatika̱n Jesucristo yej te̱no̱tza' iga iweyi poder iwá̱n nochi yej yéj kiye̱'chij.
61001004	Yéj iga inó̱n iweyi poder te̱má' yej poxsan vale̱rowa yej te̱promete̱rowilij, iga inó̱n amejwa̱n wel xonoka̱n ken yéj ono' iwá̱n xikajte̱wáka̱nya iga ankichi̱waj yej aye̱kti yej mitzyo̱ltila̱naj iwá̱n tapojpolowa, ken kitekichi̱wasnekij yej aki̱xmatij Dios.
61001005	Iga anmoconfia̱rówaja ipan Dios, iná̱n xikte̱mo̱ka̱n iga xiye̱'nemika̱n, xikmatika̱n katiapa yej ye̱kti,
61001006	iwá̱n amoma̱tíkasan ximoyo̱ltakua̱wili̱ka̱n iga amo xikchi̱waka̱n yej aye̱kti, iwá̱n ayá̱' nimaní̱n xikuesiwika̱n, iwá̱n nochipa xikte̱mo̱ka̱n Dios,
61001007	iwá̱n pox xite‑ijikni̱mej wa̱n yej no̱ kitokaj Cristo, iwá̱n poxsan xiknekika̱n nochi tokni̱mej.
61001008	Siga amejwa̱n nochi iní̱n ankichijtokej, ayá̱' san ampetz‑onoskej, ijkó̱n ayéj bá̱ldejsan anki̱xmatikej toTe̱ko Jesucristo.
61001009	E' yej ayá̱' kichi̱wa ijkí̱n, inó̱n ken tikita pacha o yej ayá̱' wejka tachá, ké̱lkaja iga Dios kiperdoná̱roja yej ikya kichij yej aye̱kti.
61001010	Inó̱n iga nokni̱wa̱n, nochipa xikchijtoka̱n ini̱mej yej nimitzijlijkej iga mane̱si iga Dios mitzno̱tzkej iwá̱n mitztapejpenkej. Siga ijkó̱n ankichijtoskej, ayí̱' anmopojpolo̱skej.
61001011	Ijkó̱n toTe̱ko Cristo Jesús yej te̱salva̱rowa mitzijli̱skej iga xiye̱'asika̱n ka̱n yéj nochipa manda̱rowa.
61001012	Inó̱n iga nochipa nimitzejla̱ntijtoskej nochi ini̱mej yej nimitzijlijkej, malej iga ankimátija iwá̱n malej iga ankicre̱dojtokej itájto̱l Dios yej mitzne̱xtilijkej.
61001013	Mie̱j nej nónogo', kajasi iga manimitztekino̱no̱tzaka̱n ijkí̱n.
61001014	ToTe̱ko Jesucristo ne̱mati̱ltij iga ay'ya ke̱' poliwi iga nia nimikiti.
61001015	E' nemi nikchi̱wa nochi yej wel iga kua̱' nimi'ya amo xike̱lka̱waka̱n iní̱n yej nimitzijlijkej.
61001016	Yej nimitzne̱xtilijkej de ipode̱r toTe̱ko Jesucristo iwá̱n iga yéj yawi wi̱kiti sej, ayéj na̱mo̱lta̱tapowalis yej san nikte̱nchijkej, pues nejamej niknojma‑itakej iweyipode̱r toTe̱ko.
61001017	Nikitakej kua̱' Dios yej toTaj kiweyimati̱ltij iwá̱n moká' iní̱n mo̱nsajtájto̱l, kijtoj: “Ini̱nwa' nokta in noPiltzi̱n yej nikpoxneki, yej niktapejpen.”
61001018	Nejamej nokta nikakikej in inó̱n yej tajtoj ipan cielo kua̱' nonoyaj iwá̱n toTe̱ko ipan inó̱n tepe̱' yej kitapejpen Dios.
61001019	Wel nokta timoconfia̱rowaj ipan yej kijtojkej profe̱tajmej iwá̱n pox ye̱kti iga amejwa̱n inó̱n xiktajto̱lkuika̱n. Inó̱n tájto̱l ankitaj ken se̱ cándi̱l yej ta̱wiá ka̱n takomichka̱n, este que matane̱si, ken kua̱' Cristo ta̱wiá ipan amoa̱lmajmej, ijkó̱n ken si̱talin yej kijliáj lucero de la mañana ta̱wiá kua̱' tane̱stíwi̱'ya.
61001020	E' xikmatika̱n iní̱n: ayagaj wel isé̱ltisan kijtowa te̱ kijto̱jneki se̱ profecía yej ijkuilijto' ipan itájto̱l Dios.
61001021	Profe̱tajmej ayí̱' kiyoka‑ijtojkej tejté̱ yej yejámejpa kinekij; yejamej kijtowa̱yaj yej Dio̱spa kijlia̱yaj iga makijto̱ka̱n, san ken kijlia̱yaj el Espíritu Santo.
61002001	Onoya no̱ ipan iya̱ltepe̱mej israeli̱tajmej yej ayompa tamachtia̱yaj, yej ayéj mela'profe̱tajmej; ijko̱nsan no̱ onoskej sekin de améjwa̱mpa yej mitzkajkaya̱wáskejpa iga mitzmachtiáj. Yejamej yawij mitzmachti̱tij, malej iga tatza̱tza̱la̱n mitzmachti̱skej tajto̱lmej yej tapojpolowa, iwá̱n kijto̱skej iga Cristo ay'ya yej iTe̱komej yejamej, malej iga Cristo ino̱mej kikowa' iga iyesyo. Inó̱mejwa' ima̱tikámejsan mote̱mowiliáj iga nimaní̱n mapoliwika̱n.
61002002	Iwá̱n mia' kitokaskej ken yejamej poxsan ayompa nemij, iwá̱n itechko yejamej ay'ya ye̱'tajto̱lo̱j de iyojwi toTe̱ko yej melá̱' nokta.
61002003	Iga kipoxpiasnekij tomi̱n, yawij mitzkajkaya̱watij iga na̱mo̱ltájto̱l ka̱nsan mamitzki̱xtili̱ka̱n tomi̱n, e' ikyay Dios kijtoj iga yawi kicastiga̱ro̱ti, iwá̱n yejamej awel cholowaj.
61002004	Dios ayá̱' kiperdona̱roj a̱ngelejmej yej kichijkej yej aye̱kti, sino que kipata̱naltijkej pan texapowé̱j ka̱n takomichka̱n iwá̱n kijilpij iga cadena, ompa onoskej este kua̱' Dios yawi kijuzga̱ro̱ti nochi.
61002005	Dios no̱ ayá̱' kiperdona̱roj ikyapamej yej kichijkej yej aye̱kti kua̱' onoya Noé, sino que kiti̱tan tiawa̱' yej poxsan recio ipan ino̱mej gente yej kichijkej yej aye̱kti, iwá̱n kisalva̱roj Noé yej kipowa' itájto̱l Dios iga maye̱'nemilo. Iwá̱n no̱ kisalva̱roj se' siete tokni̱mej.
61002006	Dios no̱ kitatij a̱ltepe̱mej yej ito̱ka̱' Sodoma iwá̱n Gomorra, ka̱wi' néxtisan iga ompa mami̱xkui̱tilo iga yej ayá̱' ye̱'nemij, ijkó̱n yawij kichi̱wili̱tij.
61002007	E' Dios kima̱nawij Lot yej ye̱'nemi', yéj moyo̱lmiktia̱ya ken iga kichi̱wayaj ino̱mej gente yej ayá̱' ye̱'nemij.
61002008	Lot yej ye̱'nemi, cha̱ntitoya ipan a̱ltepe̱' ka̱n cha̱ntitoyaj ino̱mej yej ayá̱' ye̱'nemij, iwá̱n poxsan moyo̱lmiktia̱ya iga nochipa kitztoya iwá̱n kikakiá yej ino̱mej kichijtoyaj yej aye̱kti.
61002009	Iní̱n te̱ne̱xtiliá iga toTe̱ko wel kima̱nawiá yej moconfia̱rowa ípan kua̱' nemi panowaj ipan prueba, iwá̱n iga ke̱man toTe̱ko yawi kicastiga̱ro̱tij yej kichijtokej yej aye̱kti kua̱' yéj yawi kijuzga̱ro̱ti nochi.
61002010	ToTe̱ko má̱j yawi kicastiga̱ro̱ti yejsan ke̱ejla̱ntokej iwá̱n kichijtokej yej aye̱kti iwá̱n ayá̱' kimajmawiliáj ken yéj tatekimaka. Ino̱mej yej ayompa tamachtiáj ayá̱' majmawij iga kuajkuantas kijliáj yej manda̱rowaj ipan cielo.
61002011	A̱ngelejmej malej iga má̱j kipiáj poder iwá̱n má̱j manda̱rowaj, ayá̱' mi̱xe̱wiáj iga iyi̱xtaj toTe̱ko kima̱lijliáj ino̱mej yej manda̱rowaj ipan cielo.
61002012	Ino̱mej yej ayompa tamachtiáj ken tikita anima̱lmej iga ayá̱' tajla̱mikij. Yejamej wa̱lkej nokta iga yawij kiki̱tzki̱tij iwá̱n yawij kimikti̱tij. E' yejamej kima̱lijliáj tejté̱ yej ayá̱' kentende̱rowaj; e' yejamej yawij mikitij ken tikita anima̱lmej.
61002013	Dios kikno̱chi̱was in ino̱mej kensan yejamej ta‑ikno̱chijkej. Yejamej pa̱kij iga iyi̱xtaj la gente kichi̱waj yej aye̱kti ken iya̱lmajmej kinekij. Kua̱' anmonechkowaj iga an‑ilwichi̱waj iga ankejla̱mikij toTe̱ko Jesús, ini̱mej yej ayompa tamachtiáj no̱ asij wa̱n sentakuaj wa̱n amejwa̱n, e' pi̱na̱walo iga mo‑ita ken kichi̱waj. Yejamej ken tikita tejté̱ yej takakalojto' ipan ye̱'tzótzol.
61002014	Yejamej kua̱' kitaj se̱ siwa̱' magui' mamasíka̱nya íwa̱n. Iwá̱n ayá̱' siawij iga kichijtokej yej aye̱kti. Kikajkaya̱waj yej aya momela'confia̱rowaj ipan toTe̱ko. Yejamej nochipa kejla̱mikij iga ma̱jo' mamotapiali̱ka̱n. Iwá̱n ino̱mej óno'ya iga Dios yawi kicastiga̱ro̱ti.
61002015	Yejamej pojpoliwíkeja iga ay'ya kichi̱waj ken kijtowa itájto̱l Dios. Yejamej kichi̱waj ken kichij profeta Balaam yej ipiltzi̱n Beor. Balaam poxsan kine' tomi̱n yej ayompa mota̱niá.
61002016	Iwá̱n se̱ burra tajtoj ken tikita gente, kino̱no̱tza' Balaam iwá̱n kijlij iga ayompa nemi kichi̱wa, wa̱n Balaam ay'ya kichij ken kinekiá.
61002017	Ino̱mej yej ayompa tamachtiáj ken tikita wa̱'po̱zojmej, iwá̱n ken tikita mixti yej kiwi̱ga ejeka'; yejamej onókeja iga ya̱tij ka̱n pox takomichka̱n iwá̱n ompa nochipa onoskej.
61002018	Kua̱' tamachtiáj kijtowaj tzojtzope̱li'tájto̱l, e' ino̱mej tájto̱l ayagaj kipale̱wiá. Iga tamachtiáj iga se̱ wel kichi̱wa yej aye̱kti ken kiyo̱ltila̱na, kikajkaya̱waj sekin yej kikajtéjkejo' iga kichi̱waj yej aye̱kti.
61002019	Kijtowaj iga se̱ wel kichi̱wa ken kineki iya̱lmaj iga ay' agaj kitekimaka, e' yejame̱n awel kikajte̱waj iga kichijtokej yej aye̱kti. Siga agaj awel kikajte̱wa iga kitekichijto' yej aye̱kti, inó̱n ono' ken esclavo.
61002020	Yej ki̱xmatíkeja toTe̱ko Jesucristo yej te̱salva̱rowa iwá̱n kimela'kajtéjkeja iga kichi̱waj yej ajaye̱kti, e' sejo' kichi̱waj, inó̱n mochi̱waj ma̱jya sej que iga achto onoyaj.
61002021	Má̱j ye̱kti katka yejamej amo maki̱xmatika̱n iyojwi toTe̱ko que iga maki̱xmatika̱n iwá̱n makikajte̱waka̱n sej iga kichi̱waj ken iga itájto̱l tatekimaka.
61002022	E' ipan yejamej mocumpli̱roj ken mojtowa: “Pe̱lo kikua sej yej kiso̱ta', iwá̱n siwa̱koyame̱' yej má̱ltijo', sej momi̱mimilowa ipan soki'.”
61003001	Nokni̱mej yej nimitzpoxnekij, iga iní̱n ó̱meya a̱ma' yej nimitzijkuilowiliáj. Ipan iyo̱mexti a̱ma' nikne' manimitzno̱no̱tzaka̱n iga xikejla̱mikika̱n iga xikchi̱waka̱n yej ye̱kti.
61003002	Xikejla̱mikika̱n yej kijtojkej profe̱tajmej yej Dios kitapejpen, iwá̱n ken tatekimá' toTe̱ko yej te̱salva̱rowa, yej apo̱stolejmej mitzne̱xtilijkej.
61003003	Xikejla̱mikika̱n iní̱n: kua̱' ay' wejka iga wi̱' sej toTe̱ko, onoti sekin yej kaja̱wilmatiskej yej kijtoj Dios iwá̱n kichi̱waskej yej aye̱kti san ken kineki iya̱lmajmej.
61003004	Tatajtaniskej: “¿Te iga áyasan wi̱' Cristo ken iga kijtoj? Mikíkeja totajwa̱n iwá̱n nochi ijko̱nsan ono' desde iga mochij iní̱n ta̱jli.”
61003005	Yejamej akikakisnekij iga este íkyaya Dios iga san itájto̱l kichij cielo iwá̱n ta̱jli. Iga san tatekimá' ki̱sa' ta̱jli ipan a̱'ti iwá̱n nochi ono' iga a̱'ti.
61003006	Iwá̱n iga a̱'ti ikya poliwilo̱'.
61003007	E' cielo iwá̱n ta̱jli yej iná̱n ono', no̱ yawij poliwitij. Onokej iga yawij tatatij kua̱' Dios yawi tajuzga̱ro̱ti. Íkua̱' yawij no̱ kipolo̱tij ino̱mej yej ayá̱' kitajto̱lkuij toTe̱ko.
61003008	E' amejwa̱n nokni̱wa̱n yej nimitzpoxnekij, amo xike̱lka̱waka̱n iga toTe̱ko se̱ día kita ken mil años iwá̱n mil años kita ken se̱ día.
61003009	ToTe̱ko ayá̱' wejka̱was iga kichi̱was yej kijtoj, ken sekin kijtowaj iga pox wéjkaja; e' yéj te̱chí̱xtogo' iga ayá̱' kineki mapoliwi ni agaj, sino que yéj kineki iga nochi mamoyo̱lpataka̱n.
61003010	E' kua̱' yawi wi̱kiti toTe̱ko ayagaj kimatitos, ken tikita kua̱' asi yej tachteki tayowaka̱n; íkua̱' ipan cielo poxsan tatikui̱nis iwá̱n nochi yej onokej ajko yawij poliwitij iga yawij tatatij. Ijko̱nsan no̱ ta̱jli iwá̱n yej ípan onokej, nochi yawi tatatij.
61003011	Puej siga ini̱mej nochi yawij poliwitij, ¡inó̱n iga amejwa̱n poxsan xiye̱'nemika̱n iwá̱n xiktokaka̱n toTe̱ko!
61003012	Xikchi̱xtoka̱n iga maásiya inó̱n día kua̱' Dios yawi tajuzga̱ro̱ti iwá̱n xikchi̱waka̱n yej ye̱kti iga má̱j nimaní̱n maasi. Íkua̱' cielo we̱welo̱nis iga tatas iwá̱n nochi yej onokej ajko yawij poliwitij iga yawij tatatij.
61003013	E' tejamej tikchi̱xtokej kensan Dios kijtoj iga yawi te̱makati se'ya cielo iwá̱n se'ya ta̱jli ka̱n nochi kichi̱waj yej ye̱kti.
61003014	Inó̱n iga nokni̱wa̱n yej nimitzpoxnekij, mie̱j inó̱n ankichi̱xtokej, xikitaka̱n iga ayo' xikchijtoka̱n yej aye̱kti iga amo mamitzkuesowili̱ka̱n Dios, ma̱jwa' xonoka̱n tamelá̱ íwa̱n.
61003015	Xikmatika̱n, toTe̱ko te̱chí̱xto'san iga kineki matimosalva̱ro̱ka̱n. Ijki̱nsan no̱ mitzijkuilowilijkej tokni̱n Pablo yej tikpoxnekij, ijkó̱n kensan Dios kine̱xtilij.
61003016	Ipan nochi a̱ma' yej Pablo mitzijkuilowilijkej, ijki̱nsan mitzno̱no̱tzkej malej iga ka̱kanaj atikojasij te̱ kijto̱jneki. Iwá̱n sekin yej ayá̱' ki‑entende̱rowaj iwá̱n ayá̱' poxsan moconfia̱rowaj ipan Cristo, ay' ompa kijtowaj ken tamachtiá Pablo. Ijko̱nsan no̱ ka̱kanaj ka̱n ijkuilijto' itájto̱l Dios yejamej ayompa tamachtiáj, iwá̱n ino̱mej ima̱tikámejsan nemi mote̱mowiliáj iga yawij poliwitij.
61003017	Nokni̱wa̱n yej nimitzpoxnekij, ankimátija nochi iní̱n yej nimitzijlijkej, inó̱n iga xikitaka̱n ken iga annemij iga amo mamitzkajkaya̱waka̱n yej ayompa tamachtiáj iga wel mitzki̱xtiáj ipan ye̱'ojti iwá̱n wel mitzpojpolowaj.
61003018	E' amejwa̱n ma̱jwa' xiki̱xmatika̱n toTe̱ko Jesucristo yej te̱salva̱rowa iwá̱n xikmatika̱n iga te̱cho̱kiliá. ¡Yéjsan mamoweyimati̱lti, iná̱n iwá̱n nochipa! Ijkó̱nyawa'.
62001001	Nejamej nimitzijkuilowiliáj de inó̱n yej onoyay este kua̱' pe̱wa' inochi, iwá̱n yej nikakikej iwá̱n ken iga niknojma‑itakej iga noyi̱xmej. Iwá̱n nikchijchimikej iga noma̱mej. Nemi nimitzta̱tapo̱wiáj de inó̱n Tájto̱l yej kichi̱wa iga wel matisatoka̱n.
62001002	Ino̱nwa' Tájto̱l Jesucristo yej kichi̱wa iga wel matisatoka̱n, mone̱xtij. Iwá̱n nejame̱n nikitakej iwá̱n no̱ya̱n nikpowakej; iwá̱n nimitzpowiliáj no̱ amejwa̱n de iní̱n yej kichi̱wa iga nochipa matonoka̱n wa̱n Dios. Iní̱n Tájto̱l onoya iwá̱n toTaj iwá̱n yéj ne‑i̱xne̱xtilijkej.
62001003	Nimitzpowiliáj kensan nikitakej iwá̱n kensan nikakikej, iga wel matise̱titoka̱n kensan nejame̱n nise̱titokej iwá̱n Dios yej toTaj iwá̱n Jesucristo yej iPiltzi̱n Dios.
62001004	Nejamej nimitzijkuilowiliáj iní̱n iga pox matiyo̱lpa̱ktoka̱n.
62001005	Ini̱nwa' in ye̱'noti̱ciaj yej Jesucristo ne̱ne̱xtilijkej yej nejamej nimitzpowiliáj amejwa̱n: Dios ayí̱' kichi̱wa yej aye̱kti, iga yéjwa' nokta ta̱wi̱lyo̱', ka̱n yéj ono' ayá̱' takomichka̱n.
62001006	Siga tikijtowaj iga tise̱titokej íwa̱n, iwá̱n tikchí̱wajo' yej aye̱kti iga tonókejo' ken ka̱n takomichka̱n, titakajkaya̱waj iga atikchi̱waj ken itájto̱l Dios tane̱xtiliá.
62001007	E' siga tinemij ka̱n ta̱wi̱lpan, ijkó̱n ken Dios ono' ka̱n ta̱wi̱lpan, ijkó̱n tise̱titokej iwá̱n nochi yej kicre̱dowaj Cristo; iwá̱n iyesyo Jesucristo yej iPiltzi̱n Dios te̱pajpa̱kiliá nochi yej tikchi̱waj yej aye̱kti.
62001008	Siga tikijtowaj iga ayá̱' tikchijkej yej aye̱kti, toga̱nájmejsan timokajkaya̱waj, iwá̱n ayá̱' tikijtowaj yej melá̱' nokta.
62001009	E' siga timote̱nxitomaj iga tikchijkej yej aye̱kti, Dios nochipa kichi̱wa ken kijtowa iwá̱n yéjsan kajasi iga tee̱lka̱wiliá iga tikchijkej yej aye̱kti, iwá̱n wel tee̱wi̱ltiliá yej ayompa tikchijkej.
62001010	Siga tikijtowaj iga ayá̱' tikchijkej yej aye̱kti, nemi tikijtowaj iga Dios takajkaya̱wa, iwá̱n ijkó̱n ne̱si iga ayá̱' nemi tiktajto̱lkuij Dios.
62002001	Amejwa̱n yej nimitzitaj ken nopilowa̱n, nimitzijkuilowiliáj iní̱n iga amo xikchi̱waka̱n yej aye̱kti. E' siga agaj kíchija' yej aye̱kti, tikpiáj se̱ yej te̱tajtowiliá iyi̱xtaj toTaj, ino̱nwa' Jesucristo. Yéj ayí̱' kichi̱wa yej aye̱kti.
62002002	Jesucristo mote̱má' iga mi' iga tejamej iga mate̱perdona̱rowili yej tikchijkej yej aye̱kti, ayejsan iga tejamej, no̱ iga inochi gente yej ono' ipan iní̱n ta̱jli.
62002003	Siga tikchi̱waj ken Dios tatekimaka, ijkó̱n tikmatij iga tiki̱xmátija Dios.
62002004	E' siga agaj kijtowa: “Nej niki̱xmati Dios”, iwá̱n ayá̱' kichi̱wa ken yéj tatekimaka, ino̱nwa' takajkaya̱wa, ayompa tajla̱miki.
62002005	E' kua̱' tikchi̱waj ken Dios tatekimaka, ompa mone̱xtiá iga tiknekij nokta in Dios; iwá̱n ijkó̱n tikmatij iga tise̱titokej iwá̱n yéj.
62002006	Yej kijtowa iga se̱tito' iwá̱n Dios, manemi ken nemiá Jesucristo.
62002007	Nokni̱wa̱n, iní̱n yej nimitzijkuilowiliáj iga xikchi̱waka̱n, ayéj se'pay yej te̱tekimaka Dios: ino̱nsan yej amejwa̱n ikyay mitztekimakakej iga xikchi̱waka̱n. Iní̱n yej ikyay mitztekimakakej, amejwa̱n ankikakíkeja.
62002008	E' malej ijkó̱n, nimitzijkuilowiliáj se'pay iga nimitztekimakaj, wel tikijtowaj iga iní̱n aya i̱' mokaki, iwá̱n ankimatij iga ijkó̱n nokta tamachtij Cristo iwá̱n mone̱xtiá no̱ pan amejame̱n. Iga nó̱ya̱nya nemi momati iní̱n tájto̱l, ken kua̱' némiya ta̱wiá no̱ya̱n iwá̱n tako̱mitilyo̱' nemi pojpoliwi.
62002009	Siga agaj kijtowa iga ono' ipan ta̱wi̱lyo̱', iwá̱n kijiya iyikni̱n, inó̱n ónogo' ka̱n takomichka̱n.
62002010	Yej kineki iyikni̱n, inó̱n ono' pan ta̱wi̱lyo̱', iwá̱n akichi̱waltiá iga se' makichi̱wa yej aye̱kti.
62002011	E' yej kijiya iyikni̱n inó̱n ono' ka̱n takomichka̱n iwá̱n nemi ka̱n takomichka̱n iwá̱n ayá̱' kimati ka̱n yawi, iga tako̱mitilyo̱' ken ki̱xtzakto'.
62002012	Nopilowa̱n, nimitzijkuilowiliáj iga Dios mitzperdona̱rowilíjkeja nochi yej ankichijkej yej aye̱kti, iga Cristo mi' iga amejwa̱n.
62002013	Te̱tajwa̱n, nimitzijkuilowiliáj amejwa̱n porque anki̱xmátija Cristo yej onóyaya este kua̱' aya onoya nité̱. Chokomej iwá̱n takomej nimitzijkuilowiliáj amejwa̱n iga ankita̱nilijkej Tzitzimi'. Nimitzijkuilowiliáj amejwa̱n yej nimitzitaj ken nopilowa̱ntzitzi̱n iga anki̱xmatikej toTaj.
62002014	Te̱tajwa̱n, mitzijkuilowilijkej amejwa̱n porque anki̱xmatij Cristo yej onóyaya kua̱' aya onoya nité̱. Nimitzijkuilowilijkej amejwa̱n chokomej iwá̱n takomej iga ankijyo̱wiliáj iga annemij ipan iyojwi toTe̱ko, iwá̱n ipan amoa̱lmajmej ankicre̱dojtokej itájto̱l Dios, iwá̱n ankita̱nilijkej Tzitzimi'.
62002015	Amo xikyo̱lmakaka̱n iga xikchi̱waka̱n ken kichi̱waj yej aki̱xmatij Dios, niga mamitzyo̱ltila̱naka̱n yej ono' ipan iní̱n ta̱jli. Siga tej tikyo̱lmakato' iga tikchi̱wa yej aye̱kti yej ono' ipan iní̱n ta̱jli, awel tikneki toTaj.
62002016	Iga nochi yej aye̱kti yej te̱ne̱xtiliá yej kichi̱waj yej aki̱xmatij Dios, yej mochi̱wa ipan iní̱n ta̱jli: ken yej te̱yo̱ltila̱na yej aye̱kti, yej tikitaj wa̱n tikpiasnekij, iwá̱n iga timoweyimatij iga nochi yej tikpiáj. Nochi iní̱n ayá̱' te̱ne̱xtiliá toTaj Dios.
62002017	E' iní̱n ta̱jli iwá̱n nochi yej ono' yej ajaye̱kti yej te̱yo̱ltila̱na, yáwisan tamiti. E' yej kichijto' ken kineki Dios yawi onoti nochipa.
62002018	Nopilowa̱n, ay'ya ke̱' poliwi kua̱' toTe̱ko wi̱' tajuzga̱ro̱ki. Amejwa̱n ankikakikej iga wi̱' yej kijiya Cristo, iwá̱n iná̱n ne̱sikoj mia' yej kijiyaj Cristo. Inó̱n iga tikmatij iga ay'ya ke̱' poliwi iga wi̱' toTe̱ko.
62002019	Ini̱mej yej kijiyaj Cristo, de tejáme̱mpasan katka yej tiktokaj Cristo, e' ki̱skej iga ayéj katka de tejáme̱mpa. Porque siga de tejámejpa katka ka̱wiáj iwá̱n tejamej, e' ijkó̱n mochij iga mane̱si iga ayéj nochi de tejamej.
62002020	Cristo mitzmakakej el Espíritu Santo, iwá̱n amonochi̱n amejwa̱n anki̱xmátija itájto̱l Dios.
62002021	Nimitzijkuilowiliáj ayéj iga ayá̱' anki̱xmatij itájto̱l Dios yej melá̱' nokta, sino que iga anki̱xmatij, iwá̱n amejwa̱n ankimatij iga ni agaj awel takajkaya̱wa yej kitoka itájto̱l Dios yej melá̱' nokta.
62002022	¿A̱'yéj in yej takajkaya̱wa? Inó̱n yej kijtowa iga Jesús ayéj nokta Cristo, ino̱nwa' in yej kijiya Cristo iga ono' ico̱ntraj ken kijtowa toTaj iwá̱n te̱Piltzi̱n.
62002023	Yej ayá̱' kijtowa iga Jesús iPiltzi̱n Dios, ayá̱' sennemi wa̱n toTaj. E' yej kijtowa iga Jesús iPiltzi̱n Dios, inó̱n sennemi wa̱n toTaj.
62002024	Inó̱n iga amejwa̱n xikchijtoka̱n kensan yej ikyay mitzne̱xtilijkej ye̱'noti̱ciaj, iwá̱n siga ankichijtoskej ken kijtowa ye̱'noti̱ciaj yej ikyay ankikakikej, anse̱titoskej wa̱n te̱Piltzi̱n iwá̱n toTaj.
62002025	Ini̱nya in yej te‑ijlij Cristo: Iga nochipa tonoskej wa̱n yéj.
62002026	Iní̱n nimitzijkuilowilijkej iga amo xiktajto̱lkuika̱n ino̱mej yej takajkaya̱waj.
62002027	E' amejwa̱n ankipiáj el Espíritu Santo yej Jesucristo mitzmakakej, iwá̱n ay' ankinekij iga se' mamitzmachti̱ka̱n, porque el Espíritu mitzne̱xtiliáj nochi iwá̱n yej yéj mitzne̱xtiliáj ijko̱nya nokta. Xise̱titoka̱n iwá̱n Cristo ijkó̱n ken el Espíritu mitzne̱xtilijkej.
62002028	Iná̱n nopilowa̱n, xise̱titoka̱n iwá̱n Cristo iga ijkó̱n ayá̱' timajmawiskej kua̱' yéj ne̱siki, ayá̱' timopi̱najti̱skej kua̱' wi̱'.
62002029	Iga amejamej ankimatij iga Jesucristo nochipa kichi̱wa yej ye̱kti, iwá̱n xikmatika̱n iga nochi yej kichi̱waj yej ye̱kti ino̱mej sí, ipilowa̱n Dios.
62003001	Xikitaka̱n ken iga te̱poxneki Dios yej toTaj, iga te‑ijliá iga tejamej ipilowa̱n yéj, melá̱' iga ijkó̱n. Inó̱n iga, yej ayá̱' kitokaj toTe̱ko iyojwi, ayá̱' te‑i̱xmatij iga ayá̱' ki̱xmatij Dios.
62003002	Nokni̱wa̱n yej nimitzpoxnekij, iná̱n tejamej ipilówa̱nya Dios, malej iga aya tikmatij kenya tonoskej inó̱n ve̱j. E' tikmatij iga kua̱' ne̱siki Cristo tijyaskej ken yéj, porque tikitaskej ken nokta in yéj.
62003003	Iwá̱n nochi yej kichi̱xto' iga Dios inó̱n kichi̱was, kite̱mowa iga makichi̱wa yej Dios kineki, ijkó̱n ken Cristo nochipa kichi̱wa yej ye̱kti.
62003004	E' nochi yej kichi̱wa yej aye̱kti, akichi̱wa ken kijtowa iley Dios porque yej kichi̱wa yej aye̱kti ayá̱' kitoka iley Dios.
62003005	Amejwa̱n ankimatij iga Jesucristo wa̱laj ipan iní̱n ta̱jli iga te̱perdona̱rowili̱ko yej tikchijkej yej aye̱kti, iwá̱n yéj ayí̱' kichij yej aye̱kti.
62003006	Inó̱n iga nochi yej nochipa se̱tito' iwá̱n yéj, ay' wel kichijtos yej aye̱kti; e' nochi yej kichi̱wa yej aye̱kti, akicre̱dowa Cristo, niga ki̱xmati.
62003007	Nopilowa̱n, amo agaj mamitzkajkaya̱waka̱n; yej kichijto' yej ye̱kti, inó̱n ye̱'nemi, kensan Jesús kichi̱wa yej ye̱kti.
62003008	Yej kichijto' yej aye̱kti ino̱nwa' kitoka Tzitzimi', iga Tzitzimi' este ikyay pe̱wa' iga kichijto' yej aye̱kti. E' iPiltzi̱n Dios wa̱laj nokta iga makipolo yej kichijto' Tzitzimi'.
62003009	Ni agaj yej ipilówa̱mpa Dios kichíjto'san yej aye̱kti, iga kichíjto'ya ken kijtowa itájto̱l Dios, iwá̱n awel kichijtos yej aye̱kti, iga Dio̱sya ipiltzi̱n.
62003010	Momati a̱'yéj in ipilowa̱n Dios iwá̱n a̱'yéj in ipilowa̱n Tzitzimi', iga nochi yej ayá̱' kichijto' yej ye̱kti iwá̱n ayá̱' kineki iyikni̱n, inó̱n ayéj ipiltzi̱n Dios.
62003011	Ini̱nwa' in ye̱'noti̱ciaj yej ikyay ankikaktiwi̱tzej: iga matimosepannekika̱n.
62003012	Amo matikchi̱waka̱n ken Caín iga yéj kichij ken kineki Tzitzimi' iwá̱n kimiktij iyikni̱n. ¿Iwá̱n te íga kimiktij? Iga Caín ayompa nemiá, iwá̱n iyikni̱n ye̱'nemiá.
62003013	Nokni̱wa̱n, siga mitzijiyaj yej akitokaj iyojwi Dios, inó̱n amo xikitaka̱n ken tejté̱ yej aya ankimatij.
62003014	Tejamej timiktóyaja iwá̱n ti‑ojpa‑isákeja; inó̱n tikmatij iga tiknekij tokni̱wa̱n. Yej ayá̱' kineki iyikni̱n, inó̱n ken kua̱' míktogo'.
62003015	Nochi yej kijiya iyikni̱n, ino̱nwa' ken kua̱' tamiktiá, iwá̱n amejamej ankimatij iga nochi yej tamiktiá, inó̱n ayí̱' wel onos wa̱n Dios.
62003016	Tikmatij ken iga matimonekika̱n, ken Jesucristo te̱ne̱xtilij kua̱' migui' iga tejamej. Ijko̱nsan no̱ tejamej, matiknekika̱n tokni̱wa̱n este wel matimikika̱n iga yejamej.
62003017	Siga se̱ tokni̱n motapialiá wa̱n kita se̱ tokni̱n yej kineki iga mamopale̱wi, iwá̱n siga inó̱n yej motapialiá ayá̱' kipale̱wiá, ¿kén wel kijto̱j iga kineki iyikni̱n ken Dios te̱neki?
62003018	Nopilowa̱n, amo matikijtó̱ka̱nsan iga timonekij, sino que mamela'ne̱si iga timonekij.
62003019	Ijkó̱n iga tiknekij tokni̱mej, wel tikmatij iga ómpaya ken tinemij, iwá̱n wel tikmatij iga tiye̱'onokej iyi̱xtaj Dios.
62003020	E' siga toa̱lmaj te‑ijliá iga tikchijkej yej aye̱kti, Dios má̱j kimati que toa̱lmaj, iga yéj nochi kimati.
62003021	Nokni̱wa̱n yej nimitzpoxnekij, siga toa̱lmaj te‑ijliá iga ayá̱' tikchijtokej yej aye̱kti, atimajmawij iga tikna̱'techowaj Dios.
62003022	Iwá̱n yéj te̱makas nochi yej tiktajtaniliáj, iga tikchi̱waj ken yéj tatekimaka iwá̱n tikchi̱waj yej yéjpa kiye̱'ita.
62003023	Dios te̱tekimaka iga maticre̱do̱ka̱n Jesucristo yej iPíltzi̱mpa iwá̱n matimosepannekika̱n ken yéj tatekimaka.
62003024	Siga tikchi̱waj ken yéj te̱tekimaka, tise̱titoskej wa̱n Dios, iwá̱n Dios no̱ se̱titos wa̱n tejamej. Ijkí̱n tikmatij iga tise̱titokej wa̱n Dios: iga iyEspí̱ritoj yej yéj te̱má'.
62004001	Nokni̱wa̱n yej nimitzpoxnekij, amo xicre̱do̱ka̱n nochi ino̱mej yej kijtowaj iga iyEspí̱ritoj Dios kitajto̱lmakaj, sino que xikitaka̱n siga inó̱n espíritu yej ono' ipan yejamej, wi̱' de Dios o ayéj. Iga ipan iní̱n ta̱jli poxsan nemi pi̱wij yej takajkaya̱waj, ino̱mej yej ayéj mela'profe̱tajmej yej kijtowaj iga Dio̱ski' tajtowa pan yejame̱n.
62004002	Ijkó̱n amejwa̱n wel ankimatiskej a̱'yéj kipiá iyEspí̱ritoj Dios: nochi yej kijtowa iga Jesucristo kipiá' icue̱rpoj ken nochi ta̱ga' kua̱' wa̱lka ipan ta̱jli, inó̱n kipiá iyEspí̱ritoj Dios.
62004003	Nochi yej ayá̱' kijtowa iga Jesucristo kipiá' icue̱rpoj ken nochi ta̱ga' kua̱' wa̱lka ipan ta̱jli, inó̱n ayá̱' kipiá iyEspí̱ritoj Dios; sino que kipiá iyespí̱ritoj yej ayéj mela'Cri̱stoj; yej amejwa̱n ankimátija iga inó̱n espíritu yawi wi̱kiti, iwá̱n iná̱n óno'ya ipan iní̱n ta̱jli.
62004004	Nopilowa̱n, amejwa̱n itatki Dios iwá̱n ankita̱nilíjkeja ino̱mej yej ayéj mela'profe̱tajmej, yej takajkaya̱waj, iga inó̱n iyEspí̱ritoj Dios yej ono' ipan amejwa̱n má̱j weliti que inó̱n espíritu yej ono' ipan ino̱mej yej ayá̱' kichi̱waj ken kineki toTe̱ko.
62004005	Ino̱mej yej takajkaya̱waj de inó̱mejpa yej akitokaj toTe̱ko, takajkaya̱waj kensan motekichi̱wa ipan iní̱n ta̱jli, inó̱n iga sekin yej no̱ akitokaj toTe̱ko kitajto̱lkakij ino̱mej yej ayéj mela'profe̱tajmej.
62004006	E' tejamej itatki Dios. Yej ki̱xmati Dios, te̱tajto̱lkaki, e' yej ayéj itatki Dios ayá̱' te̱tajto̱lkakij. Ijkó̱n wel tikmatij a̱'yéj kipiá iyEspí̱ritoj Dios yej atakajkaya̱wa iwá̱n a̱'yéj kipiá espíritu yej takajkaya̱wa.
62004007	Nokni̱wa̱n yej nimitzpoxnekij, matimosepannekika̱n, iga Dios kichi̱wa iga wel matiknekika̱n tokni̱wa̱n. Nochi yej kineki iyikni̱n, inó̱n ipiltzi̱n Dios iwá̱n ki̱xmati Dios.
62004008	E' yej ayá̱' kineki iyikni̱n, inó̱n ayá̱' ki̱xmati Dios, iga Dios nochipa te̱neki.
62004009	Dios kine̱xtij iga te̱poxneki kua̱' kiti̱tan ise̱lPiltzi̱n ipan iní̱n ta̱jli, iga timoconfia̱rowaj pan yéj, nochipa tonoskej wa̱n Dios.
62004010	Ipan iní̱n ne̱si iga te̱neki: ayéj iga tejamej tikpoxnekikej Dios, sino que yéj te̱negui' iwá̱n kiti̱tan iPiltzi̱n iga yéj mamiki iga tejamej iga wel mate̱perdona̱rowili yej tejamej tikchijkej yej aye̱kti.
62004011	Nokni̱wa̱n yej nimitzpoxnekij, siga Dios ijkó̱n te̱negui', tejamej no̱ matimonekika̱n.
62004012	Dios ayagaj kita' nike̱man; e' siga timosepannekij, Dios se̱tito' iwá̱n tejamej iwá̱n tejamej tise̱titokej wa̱n yéj, iwá̱n ijkó̱n momela'ne̱xtiá ken iga Dios te̱poxneki.
62004013	Ijkí̱n tikmatij iga tise̱titokej wa̱n Dios iwá̱n Dios se̱tito' wa̱n tejamej: iga iyEspí̱ritoj yej yéj te̱má'.
62004014	Iwá̱n nejamej nikitakej iwá̱n niknojma‑ijtowaj iga toTaj kiti̱tan iPiltzi̱n iga makisalva̱ro nochi gente.
62004015	Dios se̱tito' wa̱n nochi yej kinojma‑ijtowa iga Jesús nokta iPiltzi̱n Dios. Ijkó̱n wel tise̱titoskej wa̱n Dios iwá̱n Dios wa̱n tejamej.
62004016	Tikmatij wa̱n ticre̱dowaj iga Dios te̱neki. Dios te̱neki, iwá̱n yej kineki iyikni̱n, se̱tito' wa̱n Dios, iwá̱n Dios se̱tito' wa̱n yéj.
62004017	Siga melá̱' tiknekij tokni̱wa̱n iwá̱n tikchi̱waj ken kichij Jesucristo kua̱' onoya ipan iní̱n ta̱jli, tijyaskej kensan yéj ken iga te̱neki, iwá̱n ayá̱' timajmawiskej kua̱' Dios tajuzga̱ro̱j.
62004018	Yej kimati iga Dios kineki, ayá̱' majmawi. Kua̱' tikmatij iga Dios te̱poxneki, ni alí̱n atimajmawij. Iga yej majmawi kimati iga Dios yawi kicastiga̱ro̱ti. Inó̱n iga, si agaj majmawi, aya kimela'mati iga Dios kipoxneki.
62004019	Tejamej tiknekij Dios iwá̱n tiknekij tokni̱wa̱n iga Dios achto te̱negui'.
62004020	Siga agaj kijtowa: “Nej nikneki Dios”, e' kijiya iyikni̱n, inó̱n takajkaya̱wa. Pues siga ayá̱' kineki iyikni̱n yej wel kita, awel kineki Dios yej ayá̱' kita.
62004021	Jesucristo ijkí̱n te‑ijliá iga matikchi̱waka̱n: Yej kineki Dios, no̱ makineki iyikni̱n.
62005001	Nochi yej kijtowa iga Jesús nokta in Cristo, inó̱n yej ijkó̱n kijtowa ipiltzi̱n Dios; iwá̱n yej kineki toTaj, no̱ kineki ipilowa̱n toTaj.
62005002	Siga tiknekij Dios iwá̱n tikchi̱waj yej yéj kijtowa, tikmatij iga no̱ tiknekij ipilowa̱n Dios.
62005003	Yej kineki toTaj, kichi̱wa ken toTaj tatekimaka iwá̱n yej toTaj te̱tekimaka iga matikchi̱waka̱n, ayéj ken yej awel mochi̱wa.
62005004	Nochi yej ipilówa̱mpa Dios kita̱niliá yej te̱yo̱ltila̱na yej aye̱kti yej mochi̱wa pan iní̱n ta̱jli. Iga timoconfia̱rowaj ipan Jesús, ayá̱' tikchi̱waj yej aye̱kti ken kichi̱waj yej ayá̱' kitokaj iyojwi toTe̱ko.
62005005	Yej kicre̱dowa iga Jesús iPiltzi̱n Dios, inó̱n kita̱niliá yej te̱yo̱ltila̱na yej aye̱kti yej mochi̱wa pan iní̱n ta̱jli, ken kichi̱waj yej akitokaj iyojwi toTe̱ko.
62005006	Kua̱' Jesucristo wa̱lka ipan iní̱n ta̱jli, kibautiza̱rojkej pan a̱'ti, iwá̱n ki̱sa' iyesyo kua̱' mi' ipan cruz. IyEspí̱ritoj Dios te̱nojma‑ijliá nochi iní̱n, wa̱n iní̱n Espíritu kijtowa yej melá̱' nokta.
62005007	E̱yímejwa' in yej onokej ipan cielo in yej te̱nojma‑ijliáj: toTaj, Tájto̱l wa̱n el Espíritu Santo, iwá̱n iye̱yixtimej sansé̱ kijtowaj.
62005008	E̱yímejwa' in yej onokej ipan ta̱jli in yej te̱nojma‑ijliáj: el Espíritu, a̱'ti iwá̱n esti, iwá̱n iye̱yixtimej sansé̱ kijtowaj.
62005009	Siga wel ticre̱dowaj yej kijtowaj tajta̱ga', ma̱jya sej vale̱rowa yej kijtowa Dios, porque Dios kijtowa yej kichij iPiltzi̱n.
62005010	Yej moconfia̱rowa ipan iPiltzi̱n Dios ipan iya̱lmaj kicre̱dowa yej Dios kijtowa; e' yej ayá̱' kicre̱dowa Dios, inó̱n kipantiá iga Dios takajkaya̱wa, iga ayá̱' kicre̱dowa yej Dios kijtoj de iPiltzi̱n.
62005011	Ini̱nwa' in yej kijtoj Dios: iga yéj kichi̱was iga nochipa tonoskej íwa̱n, siga ticre̱dowaj ipan Cristo wel nokta nochipa tonoskej íwa̱n.
62005012	Yej se̱tito' wa̱n iPiltzi̱n Dios, yawi onoti nochipa íwa̱n ipan cielo; e' yej ayá̱' se̱tito' wa̱n iPiltzi̱n Dios, ayá̱' onos nochipa íwa̱n.
62005013	Nimitzijkuilowiliá iní̱n a̱ma' amejamej yej ankicre̱dowaj ipan iPiltzi̱n Dios, iga xikmatíka̱nya iga nochipa amonoskej iwá̱n yéj ipan cielo.
62005014	Timoconfia̱rowaj ipan Dios iga tikmatij iga kua̱' tiktajtaniliáj yej yejpa kiye̱'ita, yéj te̱tajto̱lkaki.
62005015	Iwá̱n tejamej tikmatij nokta iga Dios te̱kaki kua̱' titajtowaj íwa̱n; inó̱n iga tikmatij iga tikpiaja yej tiktajtanilijkej.
62005016	Siga agaj kita iga iyikni̱n kichijto' yej aye̱kti, yej weljo' moperdona̱rowa, makitajtanili Dios iga makipale̱wi, iwá̱n Dios kichi̱was iga inó̱n tokni̱n nochipa maono íwa̱n ipan cielo. Nikijtowa inó̱n siga kichij yej aye̱kti yej weljo' moperdona̱rowa, iga ono' nokta yej mochi̱wa yej aye̱kti yej aweljo' moperdona̱rowa, iga ino̱mpa ayá̱' nikijtowa iga xiktajtanili̱ka̱n Dios iga makipale̱wi.
62005017	Nochi yej mochi̱wa yej Dios ayá̱' kiye̱'ita, ino̱nwa' aye̱kti; e' ono' yej mochi̱wa yej aye̱kti yej weljo' moperdona̱rowa.
62005018	Tikmatij iga yej ipilówa̱mpa Dios ayo' kichijtoskej yej aye̱kti. Porque iPiltzi̱n Dios kicuida̱rowaj, iwá̱n Tzitzimi' awel te̱ kichi̱wiliáj.
62005019	Tikmatij iga tejamej tiktokaj Dios, e' no̱ tikmatij iga yej ayá̱' kitokasnekij Dios, nochi yejamej Tzitzimi' kitekimakaj.
62005020	No̱ tikmatij iga iPiltzi̱n Dios wa̱lka, iwá̱n yéj te̱ne̱xtilij iga matikmela'i̱xmatika̱n yej mela'Dio̱s. Iwá̱n tejamej tiki̱xmatij iga tisen‑onokej iwá̱n Jesucristo yej iPiltzi̱n. Yejwa' in mela'Dio̱s yej kichi̱wa iga wel matonoka̱n nochipa íwa̱n.
62005021	Nopilowa̱n, amo xiktokaka̱n yej ayéj mela'Dio̱s. Ijkó̱nyawa'.
63001001	Nej niJuan yej ni‑ancia̱noj, nimitzijkuilowiliáj amejwa̱n yej Dio̱spa mitztapejpenkej yej ompa anmonechkowaj yej nimitzpoxnekij, ayejsan nej sino que no̱ mitznekij nochi yej ki̱xmatij itájto̱l Dios yej melá̱' nokta.
63001002	Nimitzpoxnekij amejwa̱n iga tiksempiáj itájto̱l Dios yej melá̱' nokta ipan toa̱lmaj, iwá̱n nochipa tikpiaskej.
63001003	Niktajtaniliá Dios yej toTaj iwá̱n Jesucristo yej iPiltzi̱n Dios, iga mamitzyo̱lchika̱waka̱n, mamitzcho̱kili̱ka̱n, iwá̱n makichi̱waka̱n iga xonoka̱n tamelá̱, xicre̱dojtoka̱n itájto̱l Dios yej melá̱' nokta iwá̱n ximonekika̱n.
63001004	Nipa̱ki iga nikmati iga sekin de amejwa̱n annemij ken te̱ne̱xtiliá itájto̱l Dios, ijkó̱n ken Dios yej tóTajpa te‑ijliá iga matikchi̱waka̱n.
63001005	Iná̱n nokni̱wa̱n, nimitzijliáj iga matimosepannekika̱n. Iní̱n yej nimitzijkuilowiliáj, ayéj ken yej aya mitztekimakakej iga xikchi̱waka̱n, sino que ino̱nsan yej ikyay tikmatikej.
63001006	Iga matiknekika̱n tokni̱wa̱n, kineki iga matinemika̱n ken Dios te̱tekimaka; iwá̱n inó̱n yej Dios te‑ijliá iga matikchi̱waka̱n, ikyay ankimatitokej iwá̱n te̱tekimaka iga matiknekika̱n tokni̱wa̱n.
63001007	Ipan iní̱n ta̱jli ono' mia' yej takajkayajtinemij. Yejamej ayá̱' kijtowaj iga Jesucristo kipiá' icue̱rpoj ken nochi ta̱ga'. Yej ijkó̱n kijtowa, ino̱nwa' takajkaya̱wa iwá̱n kijiya Cristo.
63001008	Xikitaka̱n nokta ken iga annemij, iga amo ankine̱mpolo̱skej yej ankichijkej, sino que Dios mamitzmakaka̱n ke̱' kajasi yej iga ankichijkej.
63001009	Siga agaj tamachtiá yej Cristo ayá̱' tamachtij, inó̱n ayá̱' ki̱xmati Dios; e' yej kichijto' ken Cristo tamachtij inó̱n sí sennemi wa̱n toTaj iwá̱n te̱Piltzi̱n.
63001010	Siga agaj mitzpaxa̱lowiliáj iwá̱n ayá̱' ijkí̱n mitzne̱xtiliáj, amo xiko̱mema̱wi̱ka̱n amocha̱n niga xikijli̱ka̱n “xiye̱'ásiya”,
63001011	porque yej ki‑o̱mema̱wiá yej ayompa tamachtiá, ino̱nwa' ken kua̱' íwa̱n ayompa sentamachtiáj.
63001012	Ónogo' komati yej wel katka manimitzijli̱ka̱n; e' ayá̱' nikneki manimitzijkuilowilí̱ka̱mpa ipan a̱ma', iga nia̱jneki noma̱tika nimitzitatij iga wel matisenta̱tapowaka̱n iwá̱n matisempa̱kika̱n.
63001013	Tokni̱wa̱n yej nij onokej yej no̱ kitapejpen Dios, kinekij xiye̱'onoka̱n. Ijkó̱nyawa'.
64001001	Nej niJuan yej ni‑ancia̱noj, nimitzijkuilowiliá iní̱n a̱ma' tej tinoami̱goj yej moto̱ka̱' Gayo. Nimitzneki iga tiksentokaj yej melá̱' nokta.
64001002	Nokni̱n yej nimitzpoxneki, niktajtaniliá Dios iga ijkó̱n ken tiye̱'nemi ipan iyojwi Dios, ijkó̱n no̱ nochi yej tikchi̱wa maye̱'ki̱sa, iwá̱n amo ximenferma̱ro.
64001003	Poxsan nipa̱gui' kua̱' sekin tokni̱wa̱n wa̱lkej, iwá̱n ne̱powilijkej iga tej nochipa tikchijto' ken kijtowa itájto̱l Dios yej melá̱' nokta.
64001004	Poxsan niyo̱lchikajto' kua̱' nikmati' iga nopilowa̱n kichijtokej ken kijtowa itájto̱l Dios yej melá̱' nokta.
64001005	Nokni̱n yej nimitzpoxneki, nemi tikchi̱wa ijko̱nya nokta ken kineki toTe̱ko iga tikpale̱wiá tokni̱wa̱n yej kitokaj Cristo, malej ayá̱' tikiji̱xmati iga wi̱tzej ipan se' a̱ltepe̱mej.
64001006	Ini̱mej tokni̱wa̱n yej kipowaj ye̱'noti̱ciaj, kijtojkej iyi̱xtaj tokni̱wa̱n yej kicre̱dowaj Dios ka̱n nechkatoyaj iga poxsan tikneki yejamej. Achi xikojmakaka̱n tokni̱wa̱n ka̱n nemi yawij; ijkó̱n ken kajasi xikpale̱wi̱ka̱n yej tekipanowaj iga Dios.
64001007	Porque yejamej pe̱wákeja iga kipojtinemij itájto̱l Jesucristo, iwá̱n yejamej ayá̱' nemi kikuij nité̱ yej kimakasnekij na̱mo̱lmej yej aki̱xmatij Dios.
64001008	Inó̱n iga tejamej matikpale̱wi̱ka̱n iga wel makipowaka̱n itájto̱l Dios.
64001009	Nej nimitzijkuilowilíjkeja se̱ a̱ma' iga mamolee̱ro ka̱n anmonechkowaj yej ankitokaj Cristo; e' Diótrefes, yej nochipa kineki mamitzmanda̱ro̱ka̱n, ayá̱' ne̱kui.
64001010	Inó̱n iga, siga nia, nikajajwas iga ne̱po̱powa iwá̱n iga ne‑ijiya. Iwá̱n ayejsan iga inó̱n, ni alí̱n ayá̱' ko̱mema̱wiá tokni̱wa̱n yej kipowaj ye̱'noti̱ciaj. Iwá̱n yej kinekij matao̱mema̱wi̱ka̱n, ayá̱' kimakaltiá lugar iga matao̱mema̱wi̱ka̱n iwá̱n ay'ya kimakaltiá lugar iga maasika̱n ka̱n monechkowaj tokni̱wa̱n.
64001011	Nokni̱n yej nimitzpoxneki, amo ximi̱xkui̱ti ipan yej kichi̱wa yej aye̱kti, xikchí̱wasan yej ye̱kti. Yej kichi̱wa yej ye̱kti, inó̱n kitoka Dios; e' yej kichi̱wa yej aye̱kti, inó̱n ayí̱' kita' Dios.
64001012	Nochi ye̱'tajtowa iga Demetrio, iwá̱n ken iga nemi ne̱si iga ki̱xmati yej melá̱' nokta. Nejame̱n no̱ niye̱'tajtowaj iga yéj, iwá̱n tikmátiya iga yej nejame̱n nikijtowaj ayá̱' nitakajkaya̱waj.
64001013	Ónogo' komati yej wel katka manimitzijli; e' ayá̱' nikneki manimitzijkuilowílipa ipan a̱ma',
64001014	iga nia̱jneki noma̱tika nimitzitati iga wel matisenta̱tapowaka̱n.
64001015	Dios makichi̱wa iga xono tamelá̱. Moami̱gojwa̱n yej nigaj onokej kinekij iga xiye̱'ono. Xiksaluda̱ro sejsé̱ de toami̱gojmej yej ompiga onokej mowa̱n.
65001001	Nej niJudas, itekipanowa̱ni Jesucristo, nej iyikni̱n Santiago, nimitzijkuilowiliáj iní̱n a̱ma' yej toTaj Dios mitznekij, mitzno̱tzkej iwá̱n mitztapejpenkej iwá̱n yej Jesucristo mitzo̱mema̱wiáj iga anse̱titokej íwa̱n.
65001002	Dios poxsan mamitzcho̱kili̱ka̱n iwá̱n makichi̱wa iga xonoka̱n tamelá̱ iwá̱n má̱j mamitznekika̱n Dios.
65001003	Nokni̱wa̱n yej nimitzpoxnekij, poxsan nimitzijkuilowili̱jnekiáj iga kén iga Dios te̱salva̱rowa. E' iná̱n nemi nimitzijkuilowiliáj iga manimitzijli̱ka̱n iga amo ni alí̱n xikajte̱waka̱n yej ankicre̱dojkej, yej se̱san ve̱j toTe̱ko te̱ne̱xtilij kén iga te̱salva̱rowa tejamej yej te̱tapejpen.
65001004	Porque sekin tajta̱ga' yej takajkayajtinemij, yokaasij ka̱n anmonechkowaj iwá̱n mitzna̱mo̱lmachtiáj iga Dios nochipa te̱cho̱kiliá iwá̱n ijkó̱n kijtowaj iga se̱ welki' ayompa nemi iga kimatito' iga Dios yawi kiperdona̱ro̱ti. Ayo' no̱ kichi̱waj ken te̱tekimaka toTe̱ko Jesucristo, yéjsan yej kajasi iga mate̱manda̱ro. Desde íkyaya Dios kijtoj iga ino̱mej yawij kicastiga̱ro̱tij.
65001005	Malej ankimátija, amo xike̱lka̱waka̱n yej kipasa̱rojkej israeli̱tajmej kua̱' toTe̱ko kiki̱xtij ino̱mej ka̱n escla̱vojtitoyaj Egipto; yej ayá̱' kichijkej ken Dios kijtowa, kimijmiktij.
65001006	No̱ xikejla̱mikika̱n a̱ngelejmej yej akichijkej itekipano̱lmej yej Dios kimakakaj iwá̱n kiyokakajtejkej ka̱n katka icha̱mej. Iwá̱n Dios kipre̱sojwij ino̱mej a̱ngelejmej ka̱n takomichka̱n iwá̱n ompa ilpitoskej este kua̱' Dios yawi tajuzga̱ro̱ti.
65001007	Ijko̱nsan no̱ xikejla̱mikika̱n yej cha̱ntitoyaj ipan a̱ltepe̱mej Sodoma iwá̱n Gomorra iwá̱n sekin a̱ltepe̱' yej najna̱'san onokej; yejamej kitekichijtoyaj yej aye̱kti iga mote̱kayaj wa̱n a̱'san ne̱si iwá̱n kichi̱wayaj yej ayá̱' kajasi. Inó̱n iga Dios kicastiga̱roj ino̱mej iga ti'ti yej ayí̱' se̱wi, iga ipan yejame̱n nochi mami̱xkui̱ti̱ka̱n.
65001008	Malej ijkó̱n kimatitokej in ini̱mej yej takajkayajtinemij, e' yejamej kijtowaj iga Dio̱ski' kite̱miktiáj iga wel kichi̱waj yej aye̱kti iga icue̱rpojmej. Iwá̱n ayá̱' kichi̱waj ken kijtowa toTe̱ko, iwá̱n ma̱ltajtowaj iga a̱ngelejmej yej onokej ipan cielo.
65001009	Niga Miguel, yej el ángel yej má̱j manda̱rowa, kua̱' mokuejkuesojtoyaj iwá̱n Tzitzimi' iga Tzitzimi' kikuisnekiá icue̱rpoj Moisés, Miguel ayá̱' mi̱xe̱wij iga kima̱lijlij Tzitzimi', sino que kijtoj: “NoTe̱ko mamitzcastiga̱ro.”
65001010	E' ino̱mej tajta̱ga' ma̱ltajtowaj iga a̱ngelejmej yej ayá̱' ki̱xmatij. Yejamej ken tikita anima̱lmej yej awel tajla̱mikij iga kichi̱waj kensan kineki iya̱lmajmej, e' iga inó̱n kichi̱waj yawij poliwitij.
65001011	Yejamej yawij kisufri̱ro̱tij iga kichi̱waj ken kichij Caín. Iwá̱n kichi̱waj yej aye̱kti iga kipiasnékijsan tomi̱n kensan Balaam. No̱ mopojpolo̱skej kensan Coré iga akichi̱wasnekij ken toTe̱ko tatekimaka.
65001012	Kua̱' anmonechkowaj iga an‑ilwichi̱waj iga ankejla̱mikij toTe̱ko Jesús, ini̱mej yej ayompa tamachtiáj no̱ asij wa̱n sentakuaj wa̱n amejwa̱n, e' akimajmawiliáj Dios. Yejamej ken tikita tejté̱ yej takakalojto' ipan ye̱'tzótzol. Yejamej ken pasto̱rmej yej yejáme̱nsan mocuida̱rowaj. Yejamej ken tikita mixti yej kiwi̱ga ejeka', e' ni alí̱n akimaga tiawa̱'. Iwá̱n yejamej ken tikita kuawimej yej ayá̱' ta̱kij, mela'miktókeja iga kiwiwitákeja este inelwayo.
65001013	Yejamej ken tikita inó̱n maréja̱l yej poxsan mopa̱palakachowa, iwá̱n yej kichijtokej, ken tikita iposo̱nka maréja̱l. Iwá̱n yejamej ken tikita si̱talimej yej ay'ya kimatij ka̱n yawij iwá̱n onókeja iga yawij kicastiga̱ro̱tij ka̱n paré̱j takomichka̱n, ka̱n nochipa onoskej.
65001014	Enoc onoko kua̱' pánoja siete te̱taj yej ipilówa̱mpa ipilowa̱n Adán. Enoc ijkí̱n kijtoj kensan Dios kitajto̱lmá': “Nikita' toTe̱ko wi̱' iwá̱n poxsan komati iya̱ngelejmej
65001015	iga kijuzga̱ro̱ki nochi, iwá̱n iga kicastiga̱ro̱ki nochi yej ayá̱' ye̱'nemikej, iga kichijkej yej aye̱kti iwá̱n iga inochi tajto̱lmej yej iga kima̱lijlijkej Dios.”
65001016	Yejamej poxsan tapo̱powaj, ayí̱' onoj tamelá̱, iwá̱n yejamej kinekij makichi̱waka̱n yejsan kineki iya̱lmajmej. Poxsan moweyimatij. Iwá̱n siga mone̱nekij agaj ípan, ka̱nsan mamoye̱'chi̱waka̱n.
65001017	E' amejwa̱n, nokni̱mej yej nimitzpoxnekij, amo xike̱lka̱waka̱n iga apo̱stolejmej yej kiti̱tan Jesucristo
65001018	mitzijlíjkeja: “Kua̱' ay'ya wejka iga wi̱' sej toTe̱ko, onoti sekin yej kaja̱wilmatiskej yej kijtoj Dios iwá̱n kichi̱waskej yej aye̱kti san ken kineki iya̱lmajmej.”
65001019	Inó̱mejwa' in yej kite̱mowaj iga amo xonoka̱n se̱san ipan iyojwi Dios. Yejamej kichi̱waj ken yejamej kinekij iwá̱n ayá̱' kipiáj iyEspí̱ritoj Dios.
65001020	E' amejwa̱n, nokni̱wa̱n yej nimitzpoxnekij, ximosepanmachti̱ka̱n itájto̱l Dios yej ankicre̱dojkej. El Espíritu Santo mamitzpale̱wi̱ka̱n kua̱' antajtowaj wa̱n Dios.
65001021	Ayí̱' xike̱lka̱waka̱n iga Dios mitznekij, iwá̱n xikchi̱xtoka̱n inó̱n día kua̱' toTe̱ko Jesucristo yej te̱cho̱kiliá, kichi̱was iga nochipa matonoka̱n iwá̱n yéj.
65001022	Xikpale̱wi̱ka̱n iwá̱n xikyo̱lyama̱naka̱n ino̱mej yej ayá̱' kitawelcre̱dowaj.
65001023	Iwá̱n sekin xikpowili̱ka̱n itájto̱l Dios iga no̱ mamosalva̱ro̱ka̱n iga amo matataka̱n pan tiwelo̱n; iwá̱n sekin xikcho̱kili̱ka̱n, e' ximocuida̱ro̱ka̱n de yejamej, iwá̱n este itzotzolmej yej kakijtinemij iga kichi̱waj yej aye̱kti, xikijiyili̱ka̱n.
65001024	Dios wel te̱pale̱wiá iga amo matikajte̱waka̱n iyojwi. Iwá̱n wel te̱wi̱ga iyi̱xtaj este tipa̱ktoskej, tonoskej ken tikita ayá̱' tikchijkej yej aye̱kti.
65001025	Yéjsan ise̱lti Dios, yéj yej wel te̱salva̱rowa iga amo mate̱castiga̱ro̱ka̱n iga tikchijkej yej aye̱kti. ToTe̱ko Jesucristo makichi̱wa iga la gente makiweyimati̱lti̱ka̱n Dios, yéjsan yej wel kichi̱wa nochi nokta, yéj ikyay onoya, iná̱n ono' iwá̱n nochipa onos. Ijkó̱nyawa'.
66001001	Iní̱n yej na̱'ya wi̱' yej yawi mochi̱wati, yej Dios kine̱xtilij Jesucristo iga yéj sej makine̱xtili yej kitokaj. Iwá̱n Jesucristo kiti̱tan iyá̱ngel iga ini̱mej tajto̱lmej mane̱mati̱lti̱ki, nej niJuan yej itatí̱tampa.
66001002	Niknojma‑ijtowa nochi yej nikita', yej Dios ne̱ne̱xtilij wa̱n yej Jesucristo ne̱powilij wa̱n kichij.
66001003	Pa̱ki yej kilee̱rowa ini̱mej tajto̱lmej, iwá̱n pa̱kij no̱ yej kikakij kua̱' nemi molee̱rowa ini̱mej tajto̱lmej yej kiti̱tan Dios iwá̱n kichi̱waj kensan ijkuilijto', iga ay'ya ke̱' poliwi iga yáwiya mochi̱wati kensan nigaj ijkuilijto'.
66001004	Nej niJuan nikijkuilowiliá las siete iglesias yej ono' ipan estado de Asia. Dios yej nochipa ono', yej onóyaya iwá̱n yawi wi̱kiti, mamitzyo̱lchika̱waka̱n iwá̱n makichi̱wa iga xonoka̱n tamelá̱. Iwá̱n ino̱mej siete espi̱ritojmej yej onokej ite̱noj ka̱n e̱wato', ka̱n reina̱rojto' Dios, no̱ mamitzyo̱lchikajtoka̱n.
66001005	No̱ mamitzyo̱lchika̱waka̱n Jesucristo yej kimela'mati inewi yej yawi mochi̱wati, yej achto ojpa‑isa' ka̱n miktoya, yej kimanda̱rowa inochi yej manda̱rowaj ipan ta̱jli. Cristo te̱neki iwá̱n te̱pájpa̱'ya iga iyesyo, inó̱n iga te‑ita ken atikchijkej yej aye̱kti.
66001006	Iwá̱n Jesús te̱chij iga matimochi̱waka̱n tirre̱yejmej iwá̱n tisacerdo̱tejmej iga matitekipano̱ka̱n iga iDio̱s yej iTaj. ¡Iwá̱n Jesús mamoweyimati̱lti iga yéj ayí̱' tamis iga manda̱rowa! Ijkó̱nyawa'.
66001007	¡Ta' xikakika̱n, Cristo yawi wi̱kiti ipan mixti! Iwá̱n nochi yawij kitatij, este yej kimiktijkej Cristo no̱ yawij kitatij; iwá̱n inochi tokni̱mej yej onokej ipan ta̱jli yawij cho̱katij kua̱' yawij kitatij. Ijkó̱n yawi mochi̱wati.
66001008	Ijkí̱n kijtoj toTe̱ko yej no̱ya̱n manda̱rowa, yej iná̱n ono' iwá̱n yej onoyay iwá̱n yáwiya wi̱kiti, “Nej yej nikpe̱waltij nochi, nejsan niktami̱j nochi, nej Alfa iwá̱n Omega.”
66001009	Nej niJuan yej amokni̱n, ne‑ikno̱chi̱waj kensan no̱ amejwa̱n mitzikno̱chi̱waj. ToTe̱ko reina̱rowa ipan nej kensan no̱ reina̱rowa ipan amejwa̱n. Iwá̱n tikijyo̱wiáj kua̱' te‑ikno̱chi̱waj iga ijkó̱n te̱pale̱wiá Jesús. Nonoya preso ipan tajkóta̱l yej ito̱ka̱' Patmos iga san nikpowa itájto̱l Dios yej Jesucristo ne̱ne̱xtilij.
66001010	Iwá̱n iní̱n ipan inó̱n día kua̱' moweyimati̱ltiá toTe̱ko, Dios iyEspí̱ritoj asi' noyakapan iga manikchi̱wa ken yéj kinekiá, iwá̱n notepotztaj nikagui' se̱ tájto̱l poxsan recio, ken tikakij ina̱wati̱lka trompeta.
66001011	Iwá̱n ne‑ijlij: —Nej yej nikpe̱waltij nochi, nejsan niktami̱j nochi, nej Alfa iwá̱n Omega. Xikijkuilo ipan a̱ma' yej tikita, iwá̱n xikti̱tanili las siete iglesias yej onokej ipan estado de Asia, ken tikijtowaj ipan a̱ltepe̱mej, Éfeso, Esmirna, Pérgamo, Tiatira, Sardis, Filadelfia iwá̱n Laodicea.
66001012	Iwá̱n nimokuepa' iga maniki̱xmati a̱'yéj nemi ne̱no̱tza; iwá̱n kua̱' nimokuépa'ya, nikita' siete mecho̱nwe̱wetkej de oro.
66001013	Iwá̱n itajkoya̱n inó̱n siete mecho̱nwe̱wetkej, nikita' se̱ yej ne̱siá ken tikita iPiltzi̱n Ta̱ga', kakijto' isota̱ntzótzol iwá̱n ipan iye̱li̱x kipiaya se̱ cintoro̱n yej chijto' iga oro.
66001014	Iwá̱n itzónkal este ijichkáti'san ken tikita ichka' o ken tikita mixti yej este ichkati', iwá̱n iyi̱xmej ken tikita tiwelo̱n.
66001015	Iyikximej este xo̱ta ken tikita bronce yej este xolákti'san iga kiye̱'tzotajkej; iwá̱n iga tajtowa este tikui̱ni ken tikita kua̱' wo̱pa ka̱n wetzito' we̱ya̱'.
66001016	Ipan iye̱'ma̱' kipiaya siete si̱talin, iwá̱n ipan ite̱n ki̱saya se̱ espada yej este te̱mpitzákti'san, iwá̱n tateki iyo̱mexti ite̱n. Ixa̱ya' xo̱taya ken tikita to̱nati̱' kua̱' ta̱wiá paré̱j.
66001017	Kua̱' niktachi̱lij, niwetzi' iyikxite̱noj ken kua̱' san nimiktiajki. E' yéj ne̱ta̱lilij iye̱'ma̱' iwá̱n ne‑ijlij: —Amo ximajmawi; nej yej nikpe̱waltij nochi, nejsan niktami̱j nochi.
66001018	Nej yej nisato'; malej iga nimiktoya, ta' xikita, iná̱n nia nonoti nochipa. Nej nikpiá lla̱vejmej iga wel niktapowa ka̱n onokej yej miktokej iwá̱n wel nikojpa‑ixitiáj.
66001019	Iná̱n xikijkuilo yej tikita', yej iná̱n nemi mochi̱wa iwá̱n yej yawi mochi̱wati.
66001020	Iní̱n kijto̱jneki inó̱n siete si̱talimej yej tikita' ipan noye̱'ma̱', iwá̱n inó̱n siete mecho̱nwe̱wetkej yej de oro: ino̱mej siete si̱talin kijto̱jneki a̱ngelejmej yej kitztokej ino̱mej siete iglesias, iwá̱n ino̱mej siete mecho̱nwe̱wetkej, ino̱nwa' kito̱jneki siete iglesias.
66002001	’Ijkí̱n xikijkuilowili el ángel yej kitzto' tokni̱mej yej ne̱tokaj yej icha̱mej Éfeso: “Ijkí̱n nimitzijliáj nej yej nikpiá siete si̱talin ipan noye̱'ma̱' iwá̱n nine̱nejnento' itajkoya̱n inó̱n siete mecho̱nwe̱wetkej de oro:
66002002	Nej nikmati inochi yej ankichi̱waj; nimitzi̱xmatij iga ampoxtekipanowaj, nochi ankijyo̱wiáj iwá̱n nikmati iga ayá̱' ankiye̱'itaj yej kichi̱waj yej aye̱kti. Nej nikmati iga ankita̱lijkej a prueba yej momachi̱liáj iga apo̱stolejmej iwá̱n ayéj, iwá̱n ankimatij iga yejame̱n takajkaya̱waj.
66002003	Amejwa̱n nochi ankijyo̱wiáj, malej iga mitzikno̱chijkej wa̱n ampoxtekipanojkej iga nej iwá̱n ayá̱' ansiawij.
66002004	E' nimitzmatiliáj tejté̱ yej anikye̱'ita: ay'ya anne̱nekij ken anne̱nekikej kua̱' pe̱' anne̱tokakej.
66002005	Inó̱n iga xikejla̱mikika̱n ken achto ankichijtoyaj yej ye̱kti iwá̱n xikpataka̱n ken annemij iwá̱n xikchi̱waka̱n sej ken achto ankichi̱wayaj. Siga ayá̱' ijkó̱n ankichi̱waj, nia nimitzikno̱chi̱watij iwá̱n nia nimitze̱nili̱tij anmomecho̱nwé̱j ka̱n iga ono' siga ayá̱' ankipataj ken annemij.
66002006	E' malej ijkó̱n, nikye̱'ita iga ankijiyaj yej kichi̱waj ken tane̱xtiliáj yej kitokaj Nicolás, inó̱n nej no̱ nikijiya.
66002007	Xikye̱'kakika̱n yej iyEspí̱ritoj Dios kijliá yej ne̱tokaj: Yej kita̱nili̱j Tzitzimi', nia nikualti̱ti ita̱kilka kuawi' yej tamaka vida yej ono' ka̱n pox taye̱ka̱n, yej itatki Dios.”
66002008	’No̱ xikijkuilowili el ángel yej kitzto' tokni̱mej yej ne̱tokaj yej icha̱mej Esmirna: “Ijkí̱n nikijtowa yej achto nonoyay iwá̱n yej nochipa nia nonoti, yej nimiktoyay iwá̱n sej ni‑ojpa‑isa':
66002009	Nej nikmati inochi yej ankichi̱waj; nikmati iga mitzino̱chi̱waj iwá̱n ayá̱' anmotapialiáj, e' iyi̱xtaj Dios kenkua̱' anmotapialiáj. Iwá̱n nikmati kua̱' ma̱ltajtowaj iga amejwa̱n yej momachi̱liáj iga judiyojmej, e' yejame̱n ayejwa' te̱ in itekimej, sino que yejame̱n senemij wa̱n yej kitokaj Tzitzimi'.
66002010	Amo ximomajti̱ka̱n iga yawij mitzikno̱chi̱watij; Tzitzimi' yawi kichi̱wati iga sekin de amejwa̱n makaki̱ka̱n ca̱rcelijti' iga makita siga anmosemakaskej iga anmoconfia̱rowaj ipan Dios, yawij mitzikno̱chi̱watij diez días. E' amo ximosemakaka̱n este que ximikika̱n iwá̱n nej nikchi̱was iga nochipa xonoka̱n wa̱n Dios iga ankita̱nilijkej Tzitzimi'.
66002011	Xikye̱'kakika̱n yej iyEspí̱ritoj Dios kijliá yej ne̱tokaj: Yej kita̱nili̱j Tzitzimi', la segunda muerte até̱ kichi̱wili̱j.”
66002012	’Ijkí̱n no̱ xikijkuilowili el ángel yej kitzto' tokni̱mej yej ne̱tokaj yej icha̱mej Pérgamo: “Ijkí̱n nikijtowa yej nikpiá espada yej te̱mpitzakti' iwá̱n te̱ntito' iyo̱mexti ite̱n:
66002013	Nej nikmati inewi yej ankichi̱waj, iwá̱n nikmati iga ancha̱ntitokej ka̱n goberna̱rowa Tzitzimi', e' amejwa̱n anne̱mela'tokaj. Iwá̱n ayá̱' nemi ankikajte̱waj iga anne̱tokaj, malej iga ankitakej iga kimiktijkej Antipas inó̱n yej nochipa kipowa' notájto̱l, kimiktijkej ipan amoa̱ltepe̱' ka̱n cha̱ntito' Tzitzimi'.
66002014	E' nimitzmatiliáj tejté̱ yej anikye̱'ita: iga ankipiáj ompa ipan amoa̱ltepe̱' Pérgamo sekin yej ayá̱' kinekij kikajte̱waj yej tane̱xtilij Balaam, inó̱n yej kijlij Balac iga makine̱xtili israeli̱tajmej iga makichi̱waka̱n yej aye̱kti iwá̱n iga makikua̱ka̱n tákual yej kichi̱wilijkej i̱dolojmej iga kiweyimati̱ltiáj iwá̱n iga mote̱kaj wa̱n yej ayá̱' íwa̱n na̱miktitokej.
66002015	Ankipiáj ompa no̱ sekin yej ayá̱' kinekij makikajte̱waka̱n ken tane̱xtiliáj yej kitokaj Nicolás iwá̱n inó̱n nej nikijiya.
66002016	Inó̱n iga xikajte̱waka̱n iga ankichi̱waj yej aye̱kti; siga ayá̱' ankikajte̱waj, nia̱ti ka̱n amonokej iwá̱n nia nicastiga̱ro̱ti yej kitokaj Nicolás iga espada yej ki̱sa ipan note̱n.
66002017	Xikye̱'kakika̱n yej iyEspí̱ritoj Dios kijliá yej ne̱tokaj: Yej yawi kita̱nili̱ti Tzitzimi', nia nikmakati iga makikua maná yej i̱ya̱nto'; nia no̱ nikmakati se̱ tetzi̱n yej este ichkáti'san, iwá̱n ipan tetzi̱n yawi ijkuilijtoti se̱ nuevo to̱ka̱' yej ayagaj ki̱xmati, yáwisan ki̱xmatiti petz yejsan yawi kipiati inó̱n tetzi̱n.”
66002018	’Xikijkuilowili no̱ el ángel yej kitzto' tokni̱mej yej ne̱tokaj yej icha̱mej Tiatira: “Ijkí̱n nikijtowa nej yej iPiltzi̱n Dios, yej nikpiá noyi̱x ken tikita tiwelo̱n iwá̱n yej nikpiá nokxi yej ken de bronce yej este xo̱ta iga xolakti':
66002019	Nej nikmati inewi yej ankichi̱waj; nikmati iga ante‑ijikni̱mej iwá̱n nochipa anmoconfia̱rojtokej nopan iwá̱n ampoxtekipanowaj, nochi ankijyo̱wiáj, iwá̱n nikmati iga iná̱n má̱j nemi ankichi̱waj yej ye̱kti que kua̱' achto anne̱tokakej.
66002020	E' nimitzmatiliáj tejté̱ yej anikye̱'ita: iga amejwa̱n ayá̱' te̱ ankijliáj inó̱n siwa̱' yej ito̱ka̱' Jesabel, yej kijtowa iga Dios kitajto̱lmaka, e' kikajkayajtokej yej ne̱cre̱dojtokej, iga kinejne̱xtiliáj iga manajna̱mo̱lnemika̱n iwá̱n iga makikua̱ka̱n tákual yej kichi̱wilijkej i̱dolojmej iga kiweyimati̱ltiá.
66002021	Nej nikcha'ya iga makipata ken nemi, e' ayá̱' kineki makikajte̱wa iga tejte̱palnemi.
66002022	Iwá̱n este nia nikcha̱nte̱kati iwá̱n no̱ nia nikikno̱chi̱watij yej najna̱mo̱lnemij iwa̱nya inó̱n siwa̱',
66002023	iwá̱n ipilowa̱n inó̱n siwa̱' nochi nia nikmiktili̱ti. Iwá̱n ijkó̱n inochi yej ne̱cre̱dojtokej yawij kimatitij iga nej nikmati inochi yej la gente kejla̱ntokej ipan iya̱lmajmej; iwá̱n sejsé̱ de amejwa̱n nimitzmakaskej san ken ankichijkej.
66002024	E' sekin de amejwa̱n yej amonokej Tiatira, ayá̱' ankichi̱waj yej tane̱xtiliá inó̱n siwa̱', iwá̱n ayá̱' anki̱xmatij yej yejame̱n kijliáj “yej ichtákasan tane̱xtiliá itamatilis Tzitzimi'”. Nimitzijliáj iga amejwa̱n ayá̱' nia nimitztekimakatij iga xikchi̱waka̱n se' tejté̱.
66002025	E' xikchijtoka̱n ken nemi ankichi̱waj, te que nej maniwi̱ki.
66002026	Yej yawi kita̱nili̱ti Tzitzimi' iwá̱n nochipa makichijto yej nej nikneki, nia nikta̱li̱ti iga wel makimanda̱ro inochi pai̱smej,
66002027	ijkó̱n ken noTaj ne̱ta̱lij iga wel manimanda̱ro; ijkó̱n no̱ yejame̱n yawij kimanda̱ro̱tij pai̱smej, iwá̱n pox wel tamanda̱ro̱skej, ayagaj wel kite̱nkuepili̱skej; kita̱nili̱j iyenemi̱gojmej ken tikita kua̱' se̱ kixama̱na a̱ko̱mi' iga weya'tepos.
66002028	Iwá̱n nikmakaskej si̱talin yej ta̱wiá yowalti'.
66002029	Xikye̱'kakika̱n yej iyEspí̱ritoj Dios kijliá yej ne̱tokaj.”
66003001	’No̱ xikijkuilowili el ángel yej kitzto' tokni̱mej yej ne̱tokaj yej icha̱mej Sardis: “Ijkí̱n kijtowa yej kipiá siete iyEspí̱ritoj Dios iwá̱n siete si̱talin: Nej nikmati inochi yej ankichi̱waj, momati iga anne̱mela'cre̱dowaj, e' amejwa̱n ken anmiktokej no‑i̱xtaj iga ay' anne̱tokaj.
66003002	Xisaka̱n iga ken anmiktokej wa̱n amo ximosemakaka̱n iwá̱n xine̱cre̱do̱ka̱n malej iga ne̱si iga ay' anne̱cre̱dowaj; nikíta'ya iga ayá̱' ankichi̱waj ken noDio̱s kiye̱'ita.
66003003	Xikejla̱mikika̱n yej mitzne̱xtilijkej iwá̱n xikchi̱waka̱n, iwá̱n ay'ya xikchi̱waka̱n yej aye̱kti. Siga ayá̱' ankipataj ken iga annemij, nia̱ti ka̱n amonokej, niga ankimatiskej ke̱man, nia̱ti ken tikita inó̱n yej tachteki.
66003004	Iwá̱n ompa Sardis, onókejo' sekin yej ayá̱' nemi kisokiwiáj itzotzolmej, iwá̱n nemiskej nowa̱n, kajakijtinemiskej iyista̱'tzotzolmej, iga ijkó̱n kajasij iga manemika̱n.
66003005	Yej yawij kita̱nili̱tij Tzitzimi' yawij kajakijtotij iyista̱'tzotzolmej, iwá̱n ayá̱' nia nikpolo̱ti ito̱ka̱mej ipan a̱ma' ka̱n ijkuilijto' ito̱ka̱mej yej nochipa onoskej iwá̱n Dios, sino que nia nikijli̱tij noTaj wa̱n iya̱ngelejmej iga ini̱mej yej ne̱mela'tokaj.
66003006	Xiye̱'kakika̱n yej iyEspí̱ritoj Dios kijliá yej ne̱tokaj.”
66003007	’No̱ xikijkuilowili el ángel yej kitzto' tokni̱mej yej ne̱tokaj yej icha̱mej Filadelfia: “Ijkí̱n kijtowa yej ayí̱' kichi̱wa yej aye̱kti iwá̱n ayí̱' takajkaya̱wa, yej kipiá illa̱vej el rey David, yej kua̱' kitapowa kalte̱n ayagaj wel kitzakua, iwá̱n kua̱' kitzakua, ayagaj wel kitapowa:
66003008	Nej nikmati inochi yej ankichi̱waj. Nimitztapowilíjkeja se̱ kalte̱n yej ayagaj wel kitzakua; malej iga ayá̱' ampoxtajpalejkej, ankichijkej ken kijtowa notájto̱l, iwá̱n ayá̱' nemi ankijtowaj iga ayá̱' anne‑i̱xmatij.
66003009	Nej nikchi̱was iga mamotankua̱ketzatij mote̱noj ino̱mej yej kitokaj iyojwi Tzitzimi', yej takajkaya̱waj iga kijtowaj iga judiyojmej, e' ayéj ijkó̱n, iga makimatika̱n iga nej nimitznekij.
66003010	Ankichijkej ken nej nikijtowa iga nochi xikijyo̱wi̱ka̱n, inó̱n iga nimitzma̱nawi̱skej kua̱' wi̱' iga tacastiga̱ro̱lo̱j no̱ya̱n ipan ta̱jli. Ijkó̱n ne̱sis a̱'yéj moconfia̱rowaj ipan nej.
66003011	Ay'ya wejkatis iga niwi̱'. Xikchijtoka̱n ken nemi ankichi̱waj iga ni agaj amo mamitzkui̱li̱ka̱n yej Dios mitzmakaskej.
66003012	Yej yawi kita̱nili̱ti Tzitzimi', nej nia nikchi̱wati iga má̱j matayaka̱nto ipan itio̱pan Dios, iwá̱n ompa nike̱man ayá̱' yawij ki̱satij; iwá̱n ipan yejame̱n nia nikijkuilo̱ti ito̱ka̱' noDio̱s iwá̱n ito̱ka̱' iweyi‑a̱ltepe̱' noDio̱s, inó̱n yej ito̱ka̱' nueva Jerusalén yej Dios kiti̱tanis, iwá̱n no̱ nia nikijkuilo̱ti iyakapamej se'ya noto̱ka̱'.
66003013	Xikye̱'kakika̱n yej iyEspí̱ritoj Dios kijliá yej ne̱tokaj.”
66003014	’No̱ xikijkuilowili el ángel yej kitzto' tokni̱mej yej ne̱tokaj yej icha̱mej Laodicea: “Ijkí̱n nikijtowa nej yej ayí̱' nitakajkaya̱wa, iwá̱n yej nochipa nikijtowa yej melá̱', nej nikpe̱waltij inochi yej Dios kichij:
66003015	Nej nikmati inochi yej ankichi̱waj. Nikmati iga anjokoxmej, ayá̱' antoto̱nikej niga ansese̱'mej. ¡Masej katka ansese̱'mej o antoto̱nikej!
66003016	E' como anjokoxmej iwá̱n ayéj ansese̱'mej niga antoto̱nikej, nimiso̱tas iwá̱n amejwa̱n anki̱saskej ipan note̱n iga ayá̱' anne̱mela'tokaj.
66003017	Amejwa̱n ankijtowaj iga anmotapialiáj, anye̱'onokej iga ayá̱' mitzpolowaj nité̱; e' amejwa̱n ayá̱' anmo‑itaj iga ayá̱' ankipiáj nité̱, ampetzpo̱brejmej, ampachamej iwá̱n amonokej amopetzka̱n.
66003018	Inó̱n iga nimitzijliáj, manimitznamaki̱lti̱ka̱n ye̱'oro yej pánoja pan ti'ti iga ximomela'tapiali̱ka̱n, iwá̱n tzótzol yej ista̱' iga ximotaajaki̱ka̱n iga amo xipi̱na̱waka̱n iga amopetzka̱n amonokej iwá̱n xikta̱lili̱ka̱n yej mitzpajtiliáj amoyi̱x iga xitachaka̱n.
66003019	Nej nikajajwa iwá̱n nikne̱xtiliá kén iga maye̱'nemi nochi yej nikneki. Inó̱n iga iná̱n poxsan xikyo̱lmakaka̱n iga xiktokaka̱n iyojwi Dios.
66003020	Ta' xine̱kaki, nej nono' ipan mokalte̱n iga nimitzno̱tzto'; siga tine̱kaki iwá̱n tine̱kaltapowiliá, nej nikalakis mokalijti' iwá̱n tisentakua̱skej.
66003021	Yej kita̱nili̱skej Tzitzimi', nia nikta̱li̱tij noná̱' iga ijkó̱n no̱ marreina̱ro̱ka̱n ken nej ne̱wato' iga nirreina̱rowa, ijkó̱n ken nej no̱ nikta̱nilij Tzitzimi' iwá̱n nimotá̱lija iwá̱n noTaj ka̱n yéj e̱wato' iga reina̱rowa.
66003022	Xikye̱'kakika̱n yej iyEspí̱ritoj Dios kijliá yej ne̱tokaj.”
66004001	Kua̱' tami' iní̱n, nikita' se̱ puerta tapojto' ipan cielo; iwá̱n inó̱n yej achto ne̱no̱tza', yej tajtoj ken tikita ina̱wati̱lka trompeta, sej ne‑ijlij: —Xitejkawi nijiga, iwá̱n nia nimitzne̱xtili̱ti yej mochi̱was kua̱' páno̱ja nochi yej tikita'.
66004002	Iwá̱n íkua̱' iyEspí̱ritoj Dios wa̱laj noyakapan, iwá̱n nikita' se̱ trono, ono' ipan cielo iwá̱n ipan inó̱n trono, a̱'pa yej e̱watoya.
66004003	Iwá̱n yej e̱watoya ipan trono ne̱siá ken tikita se̱ te'ti de jaspe yej este xó̱tasan o cornalina, iwá̱n inó̱n trono, kiyawalojtoya se̱ a̱kosama̱lo̱' yej peta̱niá ken tikita tepayaktzi̱n yej ito̱ka̱' esmeralda.
66004004	Iwá̱n inó̱n trono kiyawalojtoya se' veinticuatro tronos iwá̱n ipan inó̱n veinticuatro tronos eje̱watoyaj veinticuatro ancia̱nojmej, inochimej ijista̱' itzotzolmej, iwá̱n ipan itzontekomej kipiayaj icoro̱najmej puro de oro.
66004005	Iwá̱n ipan trono tapeta̱niá, tawo̱pa̱ya iwá̱n tatikui̱niá; iyi̱xtaj inó̱n trono onoya siete ti'ti yej wejwelo̱ntoyaj, iwá̱n inó̱n siete tiwelo̱n ino̱nwa' siete iyEspí̱ritoj Dios.
66004006	Iyi̱xtaj inó̱n trono onoya ken tikita láma̱r yej poxsan chipakti' iwá̱n wel tachalo no̱ya̱n a̱tampa. Iwá̱n inó̱n trono yej ono' tajkoya̱n kiyawalojtoya na̱wi ken ánimal, kipiayaj tro̱jaj iyi̱xmej iyi̱xtajpamej iwá̱n itepotztajpamej.
66004007	Yej áchtopa de ini̱mej anima̱lmej ne̱siá ken te̱kua̱ni; iwá̱n se' ne̱siá ken to̱rojtzi̱n, iwá̱n sewo' ne̱siá ken ta̱ga'; iwá̱n sewo' ne̱siá ken águila yej pata̱nto'.
66004008	Ina̱wixtimej ino̱mej anima̱lmej kipiayaj seis iya̱stakapalmej, iwá̱n iyakapamej pepechijtoyaj i̱xtimej iwá̱n este itampa iya̱stakapalmej; iwá̱n semilwi' iwá̱n senyówal ijkí̱n kijtojtoyaj: Kajasi iga mamopoxweyimati̱lti toTe̱ko Dios yej nochi wel kichi̱wa, yej ikyay onoya, óno'san iná̱n iwá̱n yáwiya wi̱kiti sej.
66004009	Kua̱' ino̱mej anima̱lmej kiweyimati̱ltia̱yaj iwá̱n kimakayaj gracias Dios yej e̱wato' ipan trono, inó̱n yej ono' nochipa iwá̱n ayí̱' mikis,
66004010	ino̱mej veinticuatro ancia̱nojmej motankua̱ketzaj iyi̱xtaj Dios yej kiweyimati̱ltiáj yej nochipa ono' iwá̱n ayí̱' mikis; iwá̱n kitemowiáj icoro̱najmej iwá̱n kita̱liáj iyi̱xtaj ka̱n e̱wato' Dios, iwá̱n ijkí̱n kijtowaj:
66004011	Annote̱ko iwá̱n annoDio̱s, tej mitzajasi iga mamitzweyimati̱lti̱ka̱n, iga nochi wel tikchi̱wa; iga tej tikchij inochi yej ono', onókejsan iga tej tikne' iga maonoka̱n.
66005001	Iwá̱n nikita' iga inó̱n yej e̱wato' ipan trono, iga iye̱'ma̱' kiki̱tzkijto' se̱ kimilo̱la̱ma', ijkuilijto' ta‑íjti'pa iwá̱n itepotztájbapa iwá̱n ye̱'tzakto' iga siete sello.
66005002	Iwá̱n nikita' se̱ ángel yej poxsan kipiá poder, ijkí̱n tajtoj recio: —¿A̱'yéj kajasi makipostekili ise̱llojyo iwá̱n makitapo iní̱n kimilo̱la̱ma'?
66005003	E' ayagaj wel kitapowa̱ya inó̱n kimilo̱la̱ma' niga wel agaj kitachi̱lia̱ya, niga yej ono' ipan cielo, niga yej ono' ipan ta̱jli, niga yej ono' ta̱ltampa.
66005004	Iwá̱n nej nicho̱kaya poxsan, iga ayagaj wel kitapowa inó̱n kimilo̱la̱ma', niga ayagaj wel kilee̱rowa̱ya, niga agaj wel kitachi̱lia̱ya.
66005005	Iwá̱n se̱ de ino̱mej ancia̱nojmej ne‑ijlij: —Amo xicho̱ka; inó̱n yej kijliáj “León” yej reina̱rowa yej irrá̱zajpa Judá, yej ipiltzi̱n ipilówa̱mpa rey David, kitá̱nija iga wel makitapo inó̱n kimilo̱la̱ma' iwá̱n iga makipostekili inó̱n siete ise̱llojyo yej kipiá.
66005006	Iná̱' trono iwá̱n tatajkoya̱n ino̱mej na̱wi anima̱lmej, iwá̱n tatajkoya̱n ino̱mej ancia̱nojmej, nikita' se̱ Cordero yej ne̱si iga kimiktíjkaja. Ejkatoya iwá̱n kipiaya siete ikua̱kua iwá̱n siete iyi̱x; iwá̱n inó̱n siete i̱xmej kijto̱jneki siete iyEspí̱ritoj Dios yej kiti̱tan no̱ya̱n ipan ta̱jli.
66005007	Inó̱n Cordero kikuiko inó̱n kimilo̱la̱ma' yej kiki̱tzkijtoya iga iye̱'ma̱' inó̱n yej e̱wato' ipan trono.
66005008	Kua̱' kíkui'ya inó̱n kimilo̱la̱ma', ina̱wixtimej ino̱mej anima̱lmej iwá̱n ino̱mej veinticuatro ancia̱nojmej motankua̱ketzkej iyi̱xtaj inó̱n Cordero. Sejsé̱ de ino̱mej ancia̱nojmej kipiayaj se̱ arpa, iwá̱n kipiayaj wajkalmej de oro, e' te̱ntokej iga incienso, inó̱n incienso kijto̱jneki iyoracio̱mej yej kicre̱dojtokej Dios.
66005009	Iwá̱n kikui̱kayaj iní̱n nuevo takui̱': Tej mitzajasi nokta iga xikui inó̱n kimilo̱la̱ma' iwá̱n iga xikpostekili ise̱llojyo; iga mitzmiktijkej, iwá̱n iga moesyo ane̱kojkej iga manimochi̱waka̱n itatki Dios, nejamej de inochi raza, yej de se̱se'pa iga tajtowaj, de inochi a̱ltepe̱mej iwá̱n de inochi pai̱smej.
66005010	Tikchij iga manimochi̱waka̱n re̱yejmej iwá̱n sacerdo̱tejmej iga toDio̱s, iwá̱n niawij nimanda̱ro̱tij ipan ta̱jli.
66005011	Iwá̱n nikita', iwá̱n nikagui' itajto̱lmej mia' a̱ngelejmej yej kiyawalojtoyaj trono, iwá̱n ino̱mej anima̱lmej iwá̱n ino̱mej ancia̱nojmej. Ino̱mej a̱ngelejmej onoyaj poxsan komatimej,
66005012	iwá̱n ijkí̱n kijtowa̱yaj recio: In Cordero yej kimiktijkaj, kajasi iga mamoweyimati̱lti iga nochi wel kichi̱wa wa̱n nochi itatki, nochi kimati wa̱n pox tajpalej, iwá̱n kajasi iga yéj mamoye̱'ita wa̱n mamoweyimati̱lti iwá̱n yéjsan mamotakui̱kili.
66005013	Iwá̱n nikagui' no̱ iga inochi yej isatokej yej Dios kichij, yej onokej ipan cielo, yej onokej ta̱lpan iwá̱n yej onokej ta̱ltampa iwá̱n yej onokej ipan láma̱r, kijtowa̱yaj: Kajasi iga Dios yej ono' ipan trono wa̱n el Cordero nochipa mamotakui̱kili, mamoweyimati̱lti, iwá̱n nochipa marreina̱ro̱ka̱n.
66005014	Iwá̱n ina̱wixtimej ino̱mej anima̱lmej, ijkí̱n kijtowa̱yaj: —¡Ijkó̱n mamochi̱wa! Iwá̱n ino̱mej veinticuatro ancia̱nojmej motankua̱ketzkej iwá̱n kiweyimati̱ltijkej yej nochipa ono' iwá̱n nochipa onos.
66006001	Iwá̱n nikita' iga inó̱n Cordero kipostekilij se̱ de ino̱mej ise̱yojyo iga kitapoj kimilo̱la̱ma', iwá̱n nikagui' se̱ de ino̱mej na̱wi yej ken anima̱lmej este toskatikui̱ni' ken teyo̱' iga kijtoj: —¡Xiwi̱ki iwá̱n xitachá!
66006002	Nitachá' iwá̱n nikita' se̱ ista̱'kawa̱yoj, wa̱n yej kitejkawilijtinemiá kiki̱tzkijtoya se̱ tawíjto̱l. Kimakakej se̱ corona, iwá̱n kita̱nílija iyenemi̱gojmej wa̱n ki̱sa' iga matata̱nili iwá̱n iga nochipa matata̱nilijto.
66006003	Kua̱' el Cordero kipostekilij se' sello, niká' iga se' yo̱lka̱' yej ken to̱rojtzi̱n kijtoj: —¡Xiwi̱ki iwá̱n xitachaki!
66006004	Iwá̱n ki̱sako se' má̱j kawa̱yoj yej este chi̱lti' ken tiwelon. Iwá̱n yej kitejkawilijtinemiá, kimakakej iga wel makichi̱wa iga amo maonolo tamelá̱ no̱ya̱n ipan ta̱jli, sino que mamosepanmijmiktilo; iwá̱n kimakakej se̱ weyi espada.
66006005	Kua̱' inó̱n Cordero kipostekílija tercer sello, nikagui' se'ya má̱j yo̱lka̱' yej ixa̱ya' ken ta̱ga', kijtoj: —¡Xiwi̱ki iwá̱n xitachá! Iwá̱n nikita' se̱ pi̱sti'kawa̱yoj, iwá̱n yej kitejkawilijtinemiá kiki̱tzkijtoya se̱ balanza.
66006006	Iwá̱n nikagui' se̱ tájto̱l tatajkoya̱n inó̱n na̱wi anima̱lmej, kijtowa̱ya: —Monamaka se̱ kilo trigo yej ipati̱' ke̱' kita̱niá se̱ iga tekipanowa semilwi', acho̱nsan no̱ iga mokowa e̱yi kilo cebada; e' amo xikpetzne̱mpolo aceite wa̱n vino.
66006007	Kua̱' inó̱n Cordero kipostekilij cuarto sello, nikagui' se' anímal yej ken águila yej pata̱nto', kijtoj: —¡Xiwi̱ki iwá̱n xitachá!
66006008	Nitachá', iwá̱n nikita' se̱ kosti'kawa̱yoj, iwá̱n yej kitejkawilijtinemiá ito̱ka̱' Mikílisti, iwá̱n itepotztaj ya̱ya se' yej ito̱ka̱' Hades yej kijto̱jneki ka̱n onokej yej miktokej. Ini̱mej o̱me̱n wel kichi̱waj iga ipan cuarta parte de iní̱n ta̱jli mamomijmiktilo iga espada, mamaya̱mikilo, makojkokolismikilo iwá̱n matamijmikti̱ka̱n te̱kua̱nimej wa̱n sekin anima̱lmej.
66006009	Kua̱' inó̱n Cordero kipostekilij quinto sello, nikita' itampa altar tokni̱mej yej kimijmiktijkej iga kipowakej itájto̱l Dios iwá̱n iga momela'ne̱xtijkej iga ye̱'nemiáj iyi̱xtaj Dios.
66006010	Iwá̱n kite̱ne̱wia̱yaj Dios te tzajtziajpa iga kijtowa̱yaj: —NoTe̱ko tej yej atikchi̱wa yej aye̱kti iwá̱n ayí̱' titakajkaya̱wa, ¿este ke̱man timoma̱ti̱j iga xikitalti ino̱mej yej onokej ipan ta̱jli, yej nejame̱n ne̱miktijkej?
66006011	Entonces kimakakej itzotzolmej yej ijista̱', iwá̱n kijlijkej iga mamocháka̱no' se' alí̱n tiempo, este que mamási‑o' nochi yej kicre̱dojtokej Cristo yej yáwijo' no̱ mikitij kensan yejame̱n.
66006012	Nikita' kua̱' inó̱n Cordero kipostekílija isexto sello kimilo̱la̱ma', pe̱wa' iga pox mo̱li̱n ta̱jli. To̱nati̱' mochij este cha̱póti'san ken tikita tzótzol yej moakiá kua̱' mikilo, iwá̱n la luna mochij este chí̱lti'san ken tikita esti.
66006013	Iwá̱n si̱talimej yej onokej ipan cielo wejwetzikej ipan ta̱jli, ken tikita kua̱' ejeka' yej pox tajpalej kixijxi̱niliá se̱ kuawi' ita̱kilka.
66006014	Cielo poliwi' ken tikita kua̱' se̱ a̱ma' moko̱kolochowa, iwá̱n inochi tepe̱mej iwá̱n inochi tajkota̱lmej mopatakej ka̱n ojonoyaj.
66006015	Iwá̱n re̱yejmej yej onokej ipan ta̱jli, iwá̱n yej paré̱j tayaka̱ntokej iwá̱n yej motapialiáj, iwá̱n ije̱fejmej solda̱dojmej, iwá̱n yej pox manda̱rowaj, iwá̱n escla̱vojmej iwá̱n yej ayéj escla̱vojmej, mi̱ya̱nkej ipan texapomej iwá̱n itza̱la̱n tewe̱wetkej.
66006016	Kijlia̱yaj tepe̱mej iwá̱n tewe̱wetkej: —Xiwetzika̱n noyakapamej iga xine‑i̱ya̱naka̱n iyi̱xtaj inó̱n yej e̱wato' ipan trono iwá̱n xine‑i̱ya̱naka̱n iyi̱xtaj el Cordero iga amo mane̱castiga̱ro̱ka̱n;
66006017	iga ási'ya día kua̱' poxsan yawi tacastiga̱ro̱ti iwá̱n ayagaj yawi kijyo̱wi̱ti.
66007001	Kua̱' tami' iní̱n nikita', nikita' na̱wi a̱ngelejmej ejejkatokej ipan na̱wi inakastan iní̱n ta̱jli, yej kitzakuilijtokej na̱wi ejeka' iga amo makipi̱tzaka̱n ta̱jli, niga láma̱r, niga se̱ kuawi'.
66007002	No̱ nikita' se' ángel yej wi̱tzeya iki̱sáya̱mpa to̱nati̱' iwá̱n kipiaya ise̱lloj Dios yej nochipa onos. Iní̱n ángel kitzajtzilij recio inó̱n na̱wi a̱ngelejmej yej Dios kimá' iga wel makichi̱wili̱ka̱n tejté̱ yej aye̱kti ta̱jli wa̱n láma̱r,
66007003	iwá̱n kijtoj: —Amo xikchi̱wili̱ka̱n nité̱ yej aye̱kti in ta̱jli, niga láma̱r, niga kuawimej mie̱j aya niksellarowaj iyi̱xpamej yej kicre̱dojtokej Dios.
66007004	Iwá̱n nikagui' ke̱' kise̱lla̱rojkej: iga inóchiya masi' ciento cuarenta y cuatro mil yej israeli̱tájmejpa.
66007005	Yej ipilowa̱n ipilówa̱mpa Judá doce mil sellado, iwá̱n doce mil sellado yej ipilowa̱n ipilówa̱mpa Rubén iwá̱n yej ipilowa̱n ipilówa̱mpa Gad doce mil sellado,
66007006	yej ipilowa̱n ipilówa̱mpa Aser doce mil sellado, yej ipilowa̱n ipilówa̱mpa Neftalí doce mil sellado, yej ipilowa̱n ipilówa̱mpa Manasés doce mil sellado,
66007007	yej ipilowa̱n ipilówa̱mpa Simeón doce mil sellado, yej ipilowa̱n ipilówa̱mpa Leví doce mil sellado iwá̱n doce mil sellado yej ipilowa̱n ipilówa̱mpa Isacar.
66007008	Iwá̱n doce mil sellado yej ipilowa̱n ipilówa̱mpa Zabulón, doce mil sellado yej ipilowa̱n ipilówa̱mpa José iwá̱n doce mil sellado yej ipilowa̱n ipilówa̱mpa Benjamín.
66007009	Kua̱' tami' iní̱n, nikita' iga pox onolo̱', inewi pai̱smej, raza, tajto̱lmej iwá̱n inochi a̱ltepe̱mej onoyaj iyi̱xtaj trono iwá̱n iyi̱xtaj el Cordero; poxsan komatimej este ay'ya moojasi ke̱' onokej, este ijichkáti'san itzotzolmej iwá̱n kikijki̱tzkijtoyaj so̱ya̱'.
66007010	Inochimej ijkí̱n kijtowa̱yaj recio: Te̱ma̱nawij toDios, yej e̱wato' pan trono, iwá̱n te̱ma̱nawij iPiltzi̱n yej kijliáj Cordero.
66007011	Iwá̱n inochi a̱ngelejmej ejejkatoyaj iga kiyawalojtoyaj trono, iwá̱n ancia̱nojmej, iwá̱n inó̱n na̱wi anima̱lmej, motankua̱ketzkej ite̱noj trono iwá̱n motzojtzompilojkej este ipan ta̱jli iwá̱n kiweyimati̱ltijkej Dios,
66007012	kijtojtoyaj: ¡Ijkó̱nyawa'! Kajasi iga matikweyimati̱lti̱ka̱n toDio̱s, tikmatij iga Dios pox bueno, yéj nochi kimati, matikmakaka̱n gracias, matikye̱'itaka̱n iga yéj nochi wel kichi̱wa iwá̱n pox tajpalej, ijkó̱n mamochi̱wili nochipa. Ijkó̱nyawa'.
66007013	Iwá̱n se̱ de ino̱mej ancia̱nojmej ne̱tajtan: —¿A̱'yéj in ini̱mej yej este ijichkáti'san itzotzolmej? ¿Ka̱n wa̱lkej?
66007014	Iwá̱n nikijlij: —NoTe̱ko, tej tikmati. Iwá̱n yéj ne‑ijlij: —Ini̱mej yej poxsan kikno̱chijkej, iwá̱n kipa̱kkej itzotzolmej iwá̱n kistayaltijkej iga iyesyo el Cordero.
66007015	Inó̱n iga onokej ite̱noj trono ka̱n e̱wato' Dios iwá̱n semilwi' iwá̱n senyówal kiweyimati̱ltijtokej ipan weyitio̱pan; iwá̱n yej e̱wato' ipan trono ki‑o̱mema̱wi̱j ino̱mej iga sen‑onoskej.
66007016	Ay'ya semi maya̱naskej iwá̱n nike̱man ay'ya a̱tanekiskej, iwá̱n ay'ya to̱natataskej iwá̱n niga tadoto̱nmikiskej,
66007017	iga Jesucristo yej kijliáj Cordero yej e̱wato' tajko trono yawi kicuida̱ro̱ti ino̱mej ken tikita borre̱gojmej. Iwá̱n Jesucristo yawi kiwi̱gati ka̱n ono' a̱tzontekon iwá̱n yawij koni̱tij a̱'ti yej kichi̱was iga nochipa maonolo; iwá̱n Dios yawi kipojpowili̱ti iyi̱xa̱mej.
66008001	Kua̱' inó̱n Cordero kipóste'ya sello siete yej kipiá kimilo̱la̱ma', santaka̱mpolijtika̱wi' ipan cielo ken media hora.
66008002	Iwá̱n nikita' siete a̱ngelejmej ejejkatokej iyi̱xtaj Dios, iwá̱n kimakakej sejsé̱ de yejame̱n se̱ trompeta.
66008003	Iwá̱n nikita' se' ángel, kiki̱tzkijto' se̱ tikaxaktzi̱n de oro, iwá̱n moketza' ite̱noj altar; iwá̱n kimakakej komati incienso iga makisene̱tili wa̱n iyoracio̱mej yej kicre̱dojtokej Dios iga makitati̱ka̱n ipan altar de oro yej ono' iyi̱xtaj trono.
66008004	Iwá̱n ipo̱kyo incienso yej kitatijtoya el ángel kisene̱tilij wa̱n iyoracio̱mej yej kicre̱dojkej Dios asi' este ka̱n ono' Dios.
66008005	Iwá̱n inó̱n ángel kikui' tikaxaktzi̱n iwá̱n kite̱mij iga tékol yej xojxo̱táto'o yej onoya ipan altar iwá̱n kipata̱naltij pan ta̱jli; iwá̱n tatikui̱ni', mokagui' tawo̱paya, tapeta̱ni' iwá̱n kuekuechka' ta̱jli.
66008006	Iwá̱n ino̱mej siete a̱ngelejmej kikuikej itrompe̱tajmej iga yawij tapi̱tzatij.
66008007	Kua̱' yej achto ángel kipi̱tza' itrompe̱taj, wetzi' pan ta̱jli tiawa̱' yej de hielo iwá̱n ti'ti yej se̱tito' wa̱n esti. Iwá̱n de cada e̱yi parte ta̱jli, tata' se̱ parte. Iwá̱n de cada e̱yi kuawi', tata' no̱ se̱ kuawi'. Iwá̱n nochi yej ixwatokej yej te xojxoxokti', tata'.
66008008	Iwá̱n el segundo ángel no̱ kipi̱tza' itrompe̱taj, iwá̱n momo̱ta' te̱pa iteki ipan láma̱r ken tikita se̱ weyi tepe̱' welo̱ntia̱ya; iwá̱n de cada e̱yi parte láma̱r, se̱ parte mochij esti.
66008009	Iwá̱n migui' se̱ de cada e̱yi yej momati lama̱rijti'. Iwá̱n se̱ de cada e̱yi wejweyi a̱ka̱lmej xi̱xiti̱nikej.
66008010	Iwá̱n kua̱' é̱yiya ángel no̱ kipi̱tza' itrompe̱taj, se̱ weyi si̱talin ken tikita mecho̱n we̱welo̱ntiwa̱laj ipan cielo, iwá̱n wetzito ipan se̱ parte de inó̱n e̱yi parte we̱ya̱mej iwá̱n pan a̱tzontekomej.
66008011	Inó̱n si̱talin ito̱ka̱' Chichi̱'; iwá̱n de cada e̱yi we̱ya̱mej, se̱ we̱ya̱' chichi̱ya' iwá̱n mia' tokni̱mej mikikej iga konijkej chichi̱ka̱'.
66008012	Kua̱' cuarto ángel kipi̱tza' itrompe̱taj, xiti̱ni' to̱nati̱', me̱tzti iwá̱n si̱talimej iwá̱n ay'ya xo̱takej se̱ parte de e̱yi parte. Ijkó̱n iga na̱wi horas to̱nati̱' ata̱wia̱ya iwá̱n tayowaka̱n na̱wi horas ayá̱' taweltame̱tzto̱naya niga si̱talimej ayá̱' tawelta̱wia̱yaj.
66008013	Iwá̱n nikita', wa̱n nikagui' iga se̱ ángel pata̱ntia̱ya tajko cielo, ijkí̱n kijtojtia̱ya recio: —¡Poxsan, poxsan mo̱ka̱tzajtzilo̱j ipan ta̱jli! ¡Poxsan tamajmájti̱l iga é̱yi‑o' ángel poliwi iga yawij kipi̱tzatij itrompe̱tajmej!
66009001	Kua̱' quinto ángel kipi̱tza' trompeta, nikita' iga wétzi'ya se̱ si̱talin ipan ta̱jli, iwá̱n inó̱n si̱talin kimakakej llave yej iga motapowa xapo' yej pox wejkatan ka̱n e̱ntokej ma̱lespi̱ritojmej.
66009002	Iwá̱n kitapoj inó̱n wejkatanxapo', iwá̱n popo̱ga' ken yej ki̱sa ipan se̱ pox weyi tiwelo̱n iwá̱n ipo̱kyo kitakompachoj to̱nati̱' iwá̱n ejeka'.
66009003	Iwá̱n ipan inó̱n po̱kti ki̱skej chapolimej iwá̱n sempata̱nikej no̱ya̱n ipan ta̱jli; iwá̱n ino̱mej chapolimej kitekimakakej iga wel matatankua̱ka̱n ken tikita ko̱lo̱mej.
66009004	Iwá̱n kitekimakakej iga amo makikua̱ka̱n tato̱' yej ono' ipan ta̱jli, nité̱ yej xojxokti' iwá̱n nisé̱ kuawi' amo makikua̱li̱ka̱n iyiswayo, petz makitankua̱ka̱n tokní̱mejsan yej ayá̱' kipiáj inó̱n marca iyi̱xpamej iga mane̱si iga itatki Dios.
66009005	E' kitekimakakej iga amo makimikti̱ka̱n tokni̱mej, sino que san matatankuajtoka̱n cinco meses; iwá̱n kua̱' tatankua̱j ino̱mpa chapolimej kualo̱j ken tikita kua̱' tatankua ko̱lo̱'.
66009006	Íkua̱' tokni̱mej yawij kinekitij mamikika̱n, e' awel mikiskej; malej kinekiskej magui' mamikíka̱nya, e' ayá̱' wel mikiskej.
66009007	Ino̱mej chapolimej ken tikita kawa̱yojmej yej machtitokej iga wel maya̱ka̱n ka̱n tamijmiktilo; iwá̱n ipan itzontekomej kipiáj ken tikita corona de oro, iwá̱n inochimej kipiayaj ixa̱ya' ken tikita ta̱ga'.
66009008	Itzonkalmej ken tikita siwa̱' itzónkal, iwá̱n itanmej ken tikita te̱kua̱ni itan.
66009009	Iwá̱n iye̱li̱xmej tzaktoyaj iga ken tikita kua̱chti de tepos, iwá̱n kua̱' pata̱nij, iya̱stakapalmej na̱watij ken tikita kuacarre̱tajmej yej kitila̱na kawa̱yoj yej yawij ka̱n tamijmikti̱tij.
66009010	Ipan ikuitapi̱lmej kipiáj itzi̱nmi̱mayomej ken tikita ko̱lo̱'. Iwá̱n iga inó̱n ta‑ikno̱chijtoskej cinco me̱j.
66009011	Ino̱mej chapolimej kipiáj se̱ ije̱fejmej yej ito̱ka̱' el Ángel yej ite̱ko wejkatanxapo'; iní̱n ángel en hebreo ito̱ka̱' Abadón iwá̱n ipan griego kijliáj Apolión, yej no̱ kito̱jneki yej taxi̱xiti̱na.
66009012	Ijkó̱n panoj yej áchtopa yej pox tamajmájti̱l, e' políwi‑o' se' o̱me yej pox tamajmájti̱l.
66009013	Kua̱' sexto ángel kipi̱tza' itrompe̱taj, nikagui' se̱ tájto̱l ki̱saya tatajkoya̱n ino̱mej na̱wi ikua̱kua inó̱n altar de oro yej ono' iyi̱xtaj Dios,
66009014	kijlij inó̱n ángel yej kiki̱tzkijtoya trompeta: —Xikxitoma inó̱n na̱wi a̱ngelejmej yej ijilpitokej ite̱noj we̱ya̱' Eufrates.
66009015	Ijkó̱n iga kimajkajkej inó̱n na̱wi a̱ngelejmej iga makimijmikti̱ka̱n se̱ tokni̱n de cada e̱yi de nochi tokni̱mej. Ino̱mej a̱ngelejmej Dios kiprepara̱doj nokta iga ino̱nsan hora y fecha matamijmikti̱ka̱n.
66009016	Iwá̱n nikagui' iga ono' 200 millones solda̱dojmej yej nemij ipan kawa̱yojmej.
66009017	Ijkó̱n nikita' kawa̱yojmej, iwá̱n yej kitejkawilijtinemiáj moe̱ltzaktinemiáj iga tepos yej chi̱lti' ken tiwelo̱n, este azu̱lti' wa̱n kosti'. Iwá̱n kawa̱yojmej kipiayaj itzontekomej ken tikita itzontekon te̱kua̱ni, iwá̱n ipan ite̱n ki̱saya ti'ti, po̱kti iwá̱n azufre.
66009018	Iwá̱n se̱ tokni̱n de cada e̱yi de nochi tokni̱mej mikikej iga ti'ti, po̱kti iwá̱n azufre yej ki̱sayaj ipan ite̱n kawa̱yojmej.
66009019	Porque ino̱mej kawa̱yojmej tamiktia̱yaj iga ite̱nmej iwá̱n iga ikuitapi̱lmej, porque ikuitapi̱lmej ne̱siá ken tikita kowa̱' iwá̱n iga inó̱n tamiktia̱yaj.
66009020	E' yej ayá̱' mikikej iga ini̱mej yej ki̱sa' ipan ite̱n kawa̱yojmej, ayá̱' mokajkajkej iga kichi̱waj yej aye̱kti, niga mokajkajkej iga kiweyimati̱ltiáj ma̱lespi̱ritojmej iwá̱n ayá̱' no̱ mokajkajkej iga kiweyimati̱ltiáj kuatosa̱ntojmej yej de oro, plata, bronce, de te'ti iwá̱n yej de kuawi'. (Ino̱mej kuatosa̱ntojmej ayá̱' tacháj, iwá̱n niga takakij iwá̱n niga wel nejnemij.)
66009021	Ayá̱' no̱ mokajkajkej iga tamiktiáj, niga no̱ mokajkajkej iga taachisa̱rowaj, niga mokajkajkej iga na̱mo̱lnemij wa̱n yej ayá̱' íwa̱n na̱miktitokej, iwá̱n niga no̱ mokajkajkej iga tachtekij.
66010001	Iwá̱n nikita' se' ángel yej poxsan tajpalej, temo̱tiwi̱tziá ipan cielo e' wi̱tzeya ipan mixti, iwá̱n pan itzontekon onoya a̱kosama̱lo̱'. Ixa̱ya' ken to̱nati̱' iwá̱n iyikxi ken o̱me takétzal yej we̱welo̱nto'.
66010002	Se̱ kimilo̱la̱matzi̱n kipatajtoya ipan ima̱', iwá̱n iga iye̱'ikxi taksa' ipan láma̱r, iwá̱n iga iyo̱poch‑ikxi taksa' ipan ta̱jli.
66010003	Iwá̱n kua̱' tajtoj, mokagui' ken kua̱' tzajtzi te̱kua̱ni, iwá̱n kua̱' tzajtzi', mokagui' siete teyo̱' itajto̱lmej.
66010004	Kua̱' támi'ya tajtojkej ino̱mej siete teyo̱', nikijkuilowa̱yay yej kijtojkej, e' nikagui' se̱ tájto̱l yej wa̱laj ipan cielo, iwá̱n ne‑ijlij: —Tejsan xikichtakamatito yej kijtojkej ini̱mej siete teyo̱' iwá̱n amo xikijkuilo.
66010005	Iwá̱n inó̱n ángel yej nikita' taksato' ipan láma̱r iwá̱n ipan ta̱jli, kajko' iye̱'ma̱' cie̱lojkóbapa,
66010006	iwá̱n kijtoj: —Niknojma‑ijtowa iyi̱xtaj Dios yej nochipa isato', yej kichij cielo, ta̱jli, láma̱r iwá̱n nochi yej ípan onokej, iga ay'ya wejkatis iga mochi̱was yej Dios kijtoj.
66010007	Kua̱' asis iga sié̱teja ángel kipi̱tzas itrompe̱taj, inó̱n ve̱j mochí̱wasya yej Dios kejla̱nto', san ken kijtojkej profe̱tajmej, yej itekipanowa̱nímejpa Dios.
66010008	Inó̱n tájto̱l yej nikagui' ipan cielo, sej ne̱no̱tza' iwá̱n ne‑ijlij: —Xaj iwá̱n xikui inó̱n kimilo̱la̱matzi̱n yej kitapojto' ine̱pa ángel yej se̱ iyikxi taksato' ipan láma̱r iwá̱n se' iyikxi pan ta̱jli.
66010009	Iwá̱n niajki ka̱n ono' inó̱n ángel iwá̱n niktajtanilij iga mane̱maka inó̱n kimilo̱la̱matzi̱n, iwá̱n yéj ne‑ijlij: —Xíkuiwa' iwá̱n xikua. Iwá̱n ipan mote̱n tikmachi̱li̱j este tzope̱li' ken tikita nekti, e' kua̱' asis mojtiko chichi̱yas.
66010010	Iwá̱n nikui̱lij inó̱n kimilo̱la̱matzi̱n ka̱n kiki̱tzkijtoya iwá̱n nikuaj; iwá̱n kua̱' nemi nikua, nikmachi̱lij jake tzope̱li' ken tikita nekti, e' kua̱' támi'ya nikuaj, nojtiko chichi̱ya'.
66010011	Iwá̱n yéj ne‑ijlij: —Ye̱kti iga sej xikojpapowili̱ka̱n yej Dios kijtowa iga yawi mochi̱wati. Xikojpapowili̱ka̱n inochi tokni̱mej yej onokej ipan inochi a̱ltepe̱mej, inochi pai̱smej, san kén itajto̱lmej wa̱n xikojpapowili̱ka̱n inochi re̱yejmej.
66011001	Iwá̱n ne̱makakej se̱ ojta' ken tikita ino̱mpa kuawi' yej iga tamedi̱ro̱lo, iwá̱n ne‑ijlijkej: —Ximoketza, iwá̱n xikmedi̱ro itio̱pan Dios iwá̱n no̱ xikmedi̱ro altar yej ono' tio̱pan‑ijti', iwá̱n no̱ xikita ke̱'mej ompa onokej yej kiweyimati̱ltijtokej Dios.
66011002	E' ipa̱tiojyo tio̱pan amo xikmedi̱ro, iga inó̱n patio kimakakej yej ayá̱' ki̱xmatij Dios iwá̱n yejame̱n yawij kita̱taksatij no̱ya̱n Jerusalén iga ompa manda̱ro̱skej cuarenta y dos meses yej masi mil doscientos sesenta días.
66011003	Iwá̱n nia nikti̱taniti o̱me yej notatí̱tampa iga makijto̱ka̱n yej nej nikijtowa, iwá̱n ino̱mej yawij kipojtotij mil doscientos sesenta días, e' yawij kajakijtotij itzotzolmej ino̱mpa yej moakiá kua̱' mikilo.
66011004	Ini̱mej o̱me tati̱tan kijto̱jneki inó̱n o̱me olivo iwá̱n ino̱nsan no̱ kijto̱jneki inó̱n o̱me mecho̱nwe̱wetkej yej ono' ite̱noj Dios yej iTe̱ko ta̱jli.
66011005	Siga agaj kineki makichi̱wili tejté̱ yej aye̱kti, yejame̱n kiki̱xtiáj ti'ti ipan ite̱nmej iga kimela'tatiáj nokta iyenemi̱gojwa̱n; ijkó̱n yawi mikiti agaj yej makineki makichi̱wili tejté̱.
66011006	Ini̱mej o̱me tajta̱ga' wel kitzakuaj cielo iga amo mawi̱ki tiawa̱' mie̱j yejame̱n kipowaj tájto̱l yej Dios kimaka; iwá̱n wel no̱ kichi̱waj iga a̱'ti mamochi̱wa esti iwá̱n iga kikno̱chi̱waj la gente iga plaga este ke̱' iga yejamej kinekiskej.
66011007	E' kua̱' ini̱mej kitamíjkeja itekipano̱lmej, weyi aníma̱l yawi ki̱sati pan wejkatanxapo' iwá̱n yawi kimajmagatij iyo̱mexti̱n, kita̱nili̱skej iwá̱n yawij kimikti̱tij.
66011008	Iwá̱n ino̱mej a̱nimajmej yawij wetztika̱witij ipan ica̱llejmej Jerusalén ka̱n toTe̱ko Jesucristo kimiktijkej ipan kuacru̱z, inó̱n weyi‑a̱ltepe̱' kito̱jneki ken kua̱' a̱ltepe̱' Sodoma iwá̱n país de Egipto.
66011009	Iwá̱n e̱yi días iwá̱n tajko, inewi gente de nochi a̱ltepe̱mej, de se̱se'pa raza, de inochi tajto̱lmej, yawij kitatij a̱nimajmej ka̱n miktokej iwá̱n akimakaskej lugar iga makito̱kaka̱n.
66011010	Yej cha̱ntitokej ipan ta̱jli yawij pa̱kitij iga mikíkeja, póxsanya nokta yawij pa̱kitij, este yawij mose̱sepanti̱tanili̱tij regalo; porque ino̱mej gente poxsan kijiyaj inó̱n o̱me̱n yej Dios kimakaya tájto̱l iga makipowaka̱n. Ino̱mej gente poxsan mokno̱chi̱wayaj iga yej kichi̱wayaj inó̱n o̱me̱n.
66011011	E' kua̱' pánoja e̱yi días iwá̱n tajko, Dios ki‑ojojpa‑ixitij sej iwá̱n sej moketzkej, iwá̱n inochi gente yej kitakej poxsan momajtijkej.
66011012	Iwá̱n iyo̱mexti ino̱mej tajta̱ga' kikakikej ipan cielo se̱ tájto̱l yej poxsan recio, ijkí̱n kijlijkej: —Xitejkawika̱n nijiga. Iwá̱n tejkajkej ipan cielo ipan se̱ mixti, iwá̱n iyenemi̱gojwa̱n kitztoyaj.
66011013	Iwá̱n íkua̱' poxsan mo̱li̱n ta̱jli, iwá̱n se̱ tájkol de cada diez de inó̱n weyi‑a̱ltepe̱' xi̱xiti̱nikej kajlimej iwá̱n mikikej siete mil gente. Iwá̱n la gente yej ayá̱' mikikej, poxsan momajtijkej iwá̱n kiweyimati̱ltijkej Dios yej ono' ipan cielo.
66011014	Iní̱n yajki el segundo yej pox tamajmájti̱l, e' na̱'ya wi̱' se'.
66011015	Iwá̱n kua̱' ási'ya pan siete ángel iga kipi̱tza' itrompe̱taj, mokagui' tajto̱lmej yej recio ipan cielo, kijtowa̱yaj: Iná̱n toTe̱ko Dios iwá̱n Cristo yej iPiltzi̱n; nochipa yawij manda̱ro̱tij ipan ta̱jli wa̱n ayí̱' tamis iga manda̱rowaj.
66011016	Entonces ino̱mej veinticuatro ancia̱nojmej yej eje̱watoyaj ipan itro̱nojmej iyi̱xtaj Dios, motzojtzonto̱kakej este ipan ta̱jli iwá̱n kiweyimati̱ltijkej Dios,
66011017	kijtojtoyaj: Nimitzmakaj gracias, noTe̱ko, Dios yej nochi wel tikchi̱wa, tej yej ikyay tono' iwá̱n iná̱n tono' iwá̱n tiaya tiwi̱kiti, iga nochi wel tikchi̱wa wa̱n tipé̱wa'ya iga tirreina̱rowa.
66011018	La gente yej ayá̱' mitzi̱xmatij, kuejkuesiwikej, e' asi' día iga tia titacastiga̱ro̱ti, wa̱n no̱ asi' día iga tia tikjuzga̱ro̱ti yej miktokej, iwá̱n tia no̱ tikmakati yej ye̱kti yej mitzcre̱dojtokej, yej kipojkej motájto̱l, iwá̱n yej mitzweyimati̱ltijkej tia tikmakati yej ye̱kti, kesiá yej tejté̱ iteki iwá̱n yej até̱ iteki, iwá̱n tia tikpolo̱ti ino̱mej yej kiso̱solowaj ta̱jli.
66011019	Entonces tapowi' itio̱pan Dios yej ono' ipan cielo, iwá̱n tio̱pan‑ijti' ne̱stoya se̱ ken baúl ka̱n e̱ntoya diez mandamiento. Iwá̱n tapeta̱ni' iwá̱n mokagui' tawo̱pa̱ya, tatikui̱ni', mo̱li̱n ta̱jli iwá̱n wetzi' tiawa̱' de hielo.
66012001	Iwá̱n ijkí̱n ne̱siko ipan cielo ken te̱pa iteki yej paré̱j weyi: se̱ siwa̱' tzaktoya iga to̱nati̱' iwá̱n la luna onoya iyikxitan iwá̱n kita̱lijtoya se̱ corona yej kipiá doce si̱talin.
66012002	Iní̱n siwa̱' tatalaxwijtoya, iwá̱n tzajtziá iga pilkualowa̱ya iga yáwiya taonolti̱ti.
66012003	Iwá̱n ne̱siko se' yej mone̱xtij ipan cielo: se̱ kua̱kuakowa̱wé̱j yej tatá̱' yej kipiaya siete itzontekon, diez ikua̱kua iwá̱n se̱ corona ipan sejsé̱ itzontekon.
66012004	Iwá̱n iga ikuitápi̱l kiwawatatzoj se̱ de cada e̱yi si̱talimej yej onokej ipan cielo iwá̱n kipajpata̱naltij ta̱lpan. Iní̱n kua̱kuakowa̱wé̱j moketza' iyi̱xtaj siwa̱' yej yáwiya taonolti̱ti, iga makikua̱li ipiltzi̱n kua̱' maki‑onolti.
66012005	Iwá̱n inó̱n siwa̱' kita' se̱ iyokichpiltzi̱n, iwá̱n iga ibasto̱n de tepos yawi kimanda̱ro̱ti inochi gente. Después Dios kikui̱lij ipiltzi̱n iwá̱n kiwi̱ga' no̱ ka̱n ono' yéj iga no̱ mamota̱li ipan itro̱noj.
66012006	Iwá̱n inó̱n siwa̱' yajki ipan desierto, ka̱n Dios nokta kichij iga ompa makitamakatoka̱n mil doscientos sesenta días.
66012007	Má̱j má̱j momijmiktilo̱' ipan cielo, iga Miguel iwá̱n iya̱ngelejmej momijmiktijkej wa̱n inó̱n kua̱kuakowa̱wé̱j. Kua̱kuakowa̱wé̱j iwá̱n iya̱ngelejmej no̱ lucha̱rojkej,
66012008	e' kipolojkej, iwá̱n yejame̱n kiki̱xtijkej iga ayo' maonoka̱n ipan cielo.
66012009	Iwá̱n kiki̱xtijkej inó̱n kua̱kuakowa̱wé̱j, ino̱nsan ikyapakowa̱' yej ito̱ka̱' Tzitzimi' yej kikajkaya̱wa inochi gente, kipata̱ntijkej ta̱lpan wa̱n iya̱ngelejmej.
66012010	Iwá̱n nikagui' se̱ tájto̱l yej recio ipan cielo, kijtoj: —Dios kima̱náwija ige̱ntej; kine̱xtij iga nochi wel kichi̱wa iwá̱n yéjsan reina̱rowa. Iná̱n Cristo no̱ya̱n reina̱rowa iga kipata̱ntijkej ta̱lpan Tzitzimi' yej kite̱lwia̱ya tokni̱wa̱n, kite̱lwia̱ya semilwi' iwá̱n senyówal iyi̱xtaj Dios.
66012011	Tokni̱wa̱n tata̱nilijkej iga iyesyo el Cordero iwá̱n iga itájto̱l Dios yej yejame̱n kipowakej; yejame̱n ayá̱' majmawikej iga yawij kimikti̱tij, ma̱jwa' kisenta̱lkej iya̱lmajmej iga mamikika̱n.
66012012	Xipa̱kika̱n cie̱lojmej iwá̱n yej ípan amonokej. E', ¡lá̱stimajsan yej cha̱ntitokej ipan ta̱jli iwá̱n yej cha̱ntitokej ipan láma̱r! Iga Tzitzimi' kuejkuesitiajki ka̱n ancha̱ntitokej, iga kimati iga alí̱n kipolowa iga políwisya.
66012013	Kua̱' inó̱n kua̱kuakowa̱wé̱j kita' iga óno'ya ta̱lpan, kitalo̱chtij siwa̱' yej kita' ipiltzi̱n.
66012014	E' inó̱n siwa̱' kimakakej o̱me yej wejweyi iya̱stakápal águila, iga wel mapata̱ni iga mayawi ipan desierto, ka̱n kitamakatoskej tres años y medio, ompa ay'ya wel casis inó̱n kua̱kuakowa̱wé̱j.
66012015	E' inó̱n kua̱kuakowa̱wé̱j kiki̱xtij tro̱jaj a̱'ti ipan ite̱n iga kichi̱wa se̱ we̱ya̱', iga siwa̱' makiwi̱ga a̱rreso̱moj.
66012016	E' ta̱jli kipale̱wij inó̱n siwa̱', iga ta̱jli tapowi' iwá̱n inochi kitoloj in inó̱n a̱'ti yej inó̱n kua̱kuakowa̱wé̱j kiki̱xtijtoya ipan ite̱n.
66012017	Iwá̱n iga san inó̱n, kua̱kuakowa̱wé̱j paré̱j kikuesowilij inó̱n siwa̱', iwá̱n yajki kimijmikti̱to ipilówa̱mpa inó̱n siwa̱', ken tikijtowaj ino̱mej yej kichi̱waj kensan tatekimaka Dios iwá̱n kichi̱waj ken te̱ne̱xtiliá Jesús.
66012018	Iwá̱n inó̱n kua̱kuakowa̱wé̱j moketza' lama̱rte̱noj.
66013001	Nimoketza' ipan xa̱jli yej ono' lama̱rte̱noj. Iwá̱n nikita' iga nemi ki̱sa ipan láma̱r se̱ weyi aníma̱l yej kipiá siete itzontekon, iwá̱n diez ikua̱kua iwá̱n ipan sejsé̱ ikua̱kua kipiaya se̱ icoro̱naj, iwá̱n ipan sejsé̱ itzontekon ijkuilijto' to̱ka̱mej yej Dios kikuesowa.
66013002	Iní̱n weyi aníma̱l yej nikita' ken tikita te̱kua̱ni, iwá̱n iyikximej ken tikita oso iyikxi, iwá̱n kipiaya ite̱n ken tikita te̱kua̱niwé̱j. Iwá̱n kua̱kuakowa̱wé̱j kimá' iga wel mamanda̱ro, iwá̱n kita̱lij ipan weyi asie̱ntoj ka̱n tatekimakas.
66013003	Se̱ de itzontekon iní̱n weyi aníma̱l ne̱siá ka̱n tzontektoya yej este wel miki, e' iní̱n ka̱n tzontektoya pajti', iwá̱n nochi gente yej onokej ipan iní̱n ta̱jli madmira̱dokej iwá̱n kitokakej iní̱n weyi aníma̱l.
66013004	Iwá̱n kiweyimati̱ltijkej inó̱n kua̱kuakowa̱wé̱j iga kimá' poder inó̱n weyi aníma̱l; no̱ kiweyimatikej weyi aníma̱l, kijtowa̱yaj la gente: —Ateyi se' ken iní̱n weyi aníma̱l, ayagaj wel moma̱tiá iga íwa̱n mamomijmikti.
66013005	No̱ kimakaltijkej iga inó̱n weyi aníma̱l makijto tajto̱lmej yej iga ima̱tika mokichmati, iwá̱n kima̱lijliá Dios; iwá̱n kita̱lkej iga mamanda̱rojto cuarenta y dos meses.
66013006	Iwá̱n ijkó̱n kichij, kima̱lijlij Dios, kima̱lijlij ito̱ka̱' Dios, kima̱lijlij íkal Dios iwá̱n kima̱lijlij yej onokej ipan cielo.
66013007	No̱ kimakaltijkej iga makimijmikti yej kitokaj iyojwi Dios, este que makita̱nili̱ka̱n; iwá̱n kimakakej iga wel makimanda̱ro inochi raza, ipan inochi a̱ltepe̱', ipan inochi tajto̱lmej iwá̱n ipan inochi nación.
66013008	Yej cha̱ntitokej ipan ta̱jli poxsan kiweyimati̱ltijkej inó̱n weyi aníma̱l, petz yej ayá̱' ijkuilijto' ito̱ka̱mej ipan iya̱ma' el Cordero. Iga kua̱' mochij iní̱n ta̱jli, mo‑ijkuiloj ito̱ka̱mej yej nochipa onoskej wa̱n Dios ipan a̱ma' yej kipiá el Cordero yej mikika.
66013009	Si agaj wel takaki, makiye̱'kaki.
66013010	Yej yawij kipre̱sojwi̱tij yej kitokaj Dios, yejamej no̱ yawij kipre̱sojwi̱tij. Iwá̱n yej yawij kimikti̱tij iga espada yej kitokaj Dios, no̱ yawij kimikti̱tij iga espada. Inó̱n iga yej kitokaj iyojwi Dios makijyo̱wi̱ka̱n iwá̱n mamoconfia̱ro̱ka̱n pan Dios.
66013011	Má̱j má̱j nikita' se' aníma̱l nemi ki̱sa ipan ta̱jli. Iní̱n kipiaya o̱me ikua̱kua ken tikita borre̱gojtzi̱n, e' tajtowa̱ya ken kua̱kuakowa̱wé̱j.
66013012	Kipiaya poder kensan yej áchtopa weyi aníma̱l wa̱n tekipanowa̱ya iga yéj, iwá̱n kichij iga inochi gente yej ono' ipan ta̱jli makiweyimati̱lti̱ka̱n yej áchtopa weyi aníma̱l yej pajti' ka̱n tzontektoya malej iga inó̱n katka mamíktoya.
66013013	No̱ kichi̱wa̱ya mila̱grojmej iga mane̱si iga ayéj ná̱mo̱l, este ipan cielo kiwetzi̱ltij ti'ti ipan ta̱jli iyi̱xtaj la gente.
66013014	Inó̱n kichij mila̱grojmej iga kimaka poder yej áchtopa weyi aníma̱l, kikajkayaj inochi tokni̱mej yej ono' ipan ta̱jli. Iwá̱n kitekimá' iga makichi̱waka̱n se̱ iyimagen inó̱n áchtopa aníma̱l yej kitzontekkaj iga espada iwá̱n ayá̱' migui'.
66013015	Iwá̱n inó̱n segundo weyi aníma̱l kimakakej poder iga makimaka vida inó̱n imagen iwá̱n iga makitajto̱lti. Iwá̱n yej ayá̱' yawi kiweyimatitij inó̱n imagen yawij kimikti̱tij.
66013016	Iwá̱n kichij iga inochi gente, yej kipiá itekiyo iwá̱n yej ayá̱', yej kipiá tomi̱n iwá̱n yej akipiá tomi̱n, escla̱vojmej iwá̱n yej ayéj escla̱vojmej, makita̱lili̱ka̱n se̱ marca ipan iye̱'ma̱' o iyi̱xpamej.
66013017	Iwá̱n ni agaj awel takowa niga tanamaka, siga ayá̱' kipiá la marca o ito̱ka̱' inó̱n aníma̱l o inu̱merojyo ito̱ka̱'.
66013018	Iga se̱ mamomachti iní̱n, kineki poxsan matajla̱miki; si agaj kentende̱rowa makimati te̱ kijto̱jneki inu̱merojyo aníma̱l, tá̱ga'pa inu̱meroj. Inó̱n número seiscientos sesenta y seis.
66014001	Después nitachá' iwá̱n nikita' el Cordero onoya iyi̱xko tepe̱' yej ito̱ka̱' Sion. Sen‑onoyaj iwá̱n inó̱n Cordero ciento cuarenta y cuatro mil tokni̱wa̱n yej iyi̱xpamej ijkuilijto' ito̱ka̱' el Cordero iwá̱n ito̱ka̱' iTaj.
66014002	Iwá̱n niká' se̱ tájto̱l yej wa̱laj ipan cielo ken a̱'ti kua̱' poxsan wo̱pa, ken kua̱' poxsan tatikui̱ni, inó̱n tájto̱l ken tikita kua̱' nemi kitzotzonaj mia' arpa.
66014003	Iwá̱n kikui̱ktoyaj se̱ nuevo takui̱' iyi̱xtaj trono, iwá̱n iyi̱xtaj ino̱mej na̱wi anima̱lmej iwá̱n iyi̱xtaj ancia̱nojmej. Iwá̱n ayagaj wel kimati iní̱n takui̱' petz ino̱mej ciento cuarenta y cuatro mil yej Dios kima̱nawij ka̱n onolo̱' ipan iní̱n ta̱jli.
66014004	Ini̱mej yej ayí̱' nokta mote̱kkej wa̱n siwa̱', sino que ye̱'nemikej, iwá̱n kitokaj el Cordero ka̱nsan yawi. El Cordero kikowa' ini̱mej iga iyesyo, kitapejpen yej áchtopa mochijkej itátkipa Dios iwá̱n el Cordero, ini̱mej momakaj iga makichi̱waka̱n ken kineki Dios.
66014005	Iwá̱n ayí̱' takajkayajkej iga ye̱'nemij iyi̱xtaj Dios.
66014006	Iwá̱n nikita' se' ángel pata̱ntinemi tajko cielo yej kinentiá ye̱'noti̱ciaj yej ayí̱' tamis, yej mamopowili inochi gente yej ono' ipan ta̱jli, inochi nacio̱mej, raza iwá̱n de nochi a̱ltepe̱mej san ken tajtowaj.
66014007	Iwá̱n kijtowa recio: —Xikmajmawili̱ka̱n Dios iwá̱n xikweyimati̱lti̱ka̱n, pues ási'ya hora iga yéj yawi tajuzga̱ro̱ti; iwá̱n xikweyimatika̱n inó̱n yej kichij cie̱lojmej iwá̱n ta̱jli, láma̱r, iwá̱n inochi a̱tzontekomej.
66014008	Iwá̱n se' ángel no̱ kijtoj recio: —Xi̱xití̱ni'ya in Babilonia yej weyi‑a̱ltepe̱', iga kine̱xtilijtoya mia' naciones iga makiweyimati̱lti̱ka̱n i̱dolojmej, iga inó̱n kichi̱waj kenkua̱' ta̱wa̱naj iga vino iwá̱n yawij wa̱n se̱sé̱.
66014009	Wa̱n se' tercer ángel del cielo kijtoj recio: —Siga agaj kiweyimati aníma̱l wa̱n iyimagen iwá̱n siga mote̱maka iga makipiá ima̱rcaj iyi̱xpan o ipan ima̱',
66014010	Dios kipoxkuesowili̱j iwá̱n yawi kicastiga̱ro̱ti iwá̱n yawij kikno̱chijtotij ipan ti'ti iwá̱n azufre, kikno̱chi̱was iyi̱xtaj iya̱ngelejmej Dios iwá̱n iyi̱xtaj el Cordero.
66014011	Iwá̱n nochipa popo̱ktos ti'ti iga kicastiga̱rojtoskej semilwi' iwá̱n senyówal yej kiweyimatij aníma̱l iwá̱n iyimagen, wa̱n yej kipiáj marca yej ito̱ka̱' inó̱n aníma̱l.
66014012	Ijkó̱n yej kicre̱dojtokej Dios iwá̱n kichi̱waj ken ga tatekimaka, amo mamosemakaka̱n iga kitokaj iyojwi Jesús.
66014013	Niká' se̱ tájto̱l ipan cielo yej ne‑ijlij: —Xikijkuilo yej nia nimitzijli̱ti: “Mayo̱lpa̱kika̱n desde iná̱n yej mikij ipan iyojwi toTe̱ko.” El Espíritu Santo kijtowa iga ino̱mej yáwija mose̱wi̱tij, áyo'ya tekipano̱skej. Inochi yej kichijkej yej ye̱kti, ya̱ti iwa̱mej.
66014014	Después nitachá', iwá̱n nikita' se̱ mixti este ista̱' iwá̱n iyi̱xko mixti e̱wato' a̱'pa yéj tachá ken tikita iPiltzi̱n Ta̱ga'. Kita̱lijtoya se̱ corona de oro iwá̱n kiki̱tzkijtoya se̱ ken machete yej pox tateki yej iga motékipa trigo.
66014015	Iwá̱n ki̱sa' ipan weyitio̱pan se' ángel iwá̱n kitzajtzilij recio yej e̱wato' iyi̱xko mixti: —Iga momache̱tej xiktékiya trigo; iga ási'ya itie̱mpoj iga mamoteki, iwá̱n la cosecha yej ono' ipan ta̱jli chika̱'ya.
66014016	Iwá̱n yej e̱watoya ipan mixti kipano̱ltij imache̱tej ipan ta̱jli iwá̱n kitegui' yej chika̱'ya.
66014017	Iwá̱n ki̱sa' se' ángel ipan weyitio̱pan yej ono' ipan cielo, no̱ kiki̱tzkijtoya imache̱tej yej pox tateki.
66014018	Iwá̱n ki̱sa' ipan altar se' ángel yej kipiá poder iga tapolowa iga ti'ti, iwá̱n kitzajtzilij recio yej kiki̱tzkijtoya machete yej pox tateki, kijlij: —Xiktékiya iga momache̱tej yej pox tateki ino̱mej raci̱mojmej de uva yej ono' ipan ta̱jli iga yojyoksitókeja.
66014019	Iwá̱n el ángel kipano̱ltij imache̱tej ipan u̱vajyoj, iwá̱n kitegui' u̱vajmej yej ono' ipan ta̱jli, iwá̱n kakij ka̱n yawi mopa̱tzkati, inó̱n kijto̱jneki weyi castigo yej Dios kiti̱tanis.
66014020	U̱vajmej kipa̱tzkakej ka̱n ay'yéj a̱ltepe̱' iwá̱n ka̱n mopa̱tzka' uva ki̱sa' esti, tejkaj este ipan ite̱n kawa̱yojmej, inó̱n esti motaloj trescientos kilómetros.
66015001	No̱ nikita' ipan cielo se̱ yej este te̱majtiá yej ayi̱'pa mo‑ita: siete a̱ngelejmej yej kiwajligayaj siete plaga yej iga tacastiga̱ro̱wa. Kua̱' tamis inochi ini̱mej, Dios ay'ya kuesitos.
66015002	Iwá̱n no̱ nikita' láma̱r ken tikita vidrio nelijto' iwá̱n ti'ti. Iwá̱n nikita' no̱ ejejkatokej ipan láma̱r ino̱mej yej kita̱nilijkej weyi aníma̱l iwá̱n iyimagen iwá̱n ima̱rcaj inó̱n weyi aníma̱l. Nochi ini̱mej gente, Dios kimá' sejsé̱ iya̱rpajmej.
66015003	Iwá̱n kikui̱kakej yej itakui̱' Moisés yej tekipanowa̱ya iga Dios, yej itákui̱'pa no̱ el Cordero, kijtowa̱yaj: Tej tinoTe̱ko, nochi wel tikchi̱wa. Weyi iwá̱n pox mo̱nsaj yej tej tikchi̱wa. Ye̱kti iwá̱n melá̱' inochi yej tikijtowa iga mamochi̱wa. Tej yej tikmanda̱rowa nochi yej ono' ipan ta̱jli.
66015004	NoTe̱ko, ¿a̱'yéj ayá̱' mamitzmajmawili? ¿A̱'yéj ayá̱' mamitzweyimati̱lti? Tejsan mose̱lti yej ayí̱' tikchi̱wa yej aye̱kti, iwá̱n inochi nacio̱mej wi̱kitij iwá̱n mitzweyimati̱lti̱skej, iga inochi kitakej yej tej tikchi̱wa poxsan ye̱kti.
66015005	Wa̱n nikita' iga tapowi' tio̱pan ipan cielo, inó̱n kuetaxtio̱pan ka̱n moe̱nayaj patachte'timej ka̱n ijkuilijto' iley Dios yej kimá' Moisés.
66015006	Iwá̱n ipan inó̱n kuetaxtio̱pan ki̱skej ino̱mej siete a̱ngelejmej yej kipiayaj siete pla̱gajmej, kakijtokej ye̱'tzótzol yej chijto' iga lino este pe̱peta̱ni, iwá̱n kita̱lijtoyaj icintoro̱mej de oro este iye̱li̱xte̱nojmej.
66015007	Iwá̱n se̱ de ino̱mej na̱wi anima̱lmej yej onoya iyi̱xtaj Dios, kimá' sejsé̱ de ino̱mej siete a̱ngelejmej se̱ wájkal yej chijto' iga oro yej te̱nto' iga yej Dios yawi tacastiga̱ro̱ti; Dios yej nochipa onos wa̱n ayí̱' mikis.
66015008	Inó̱n weyitio̱pan te̱mi' iga po̱kti yej wi̱tzeya ipan iweyipode̱r Dios, iwá̱n ayagaj wel kalaki ipan inó̱n weyitio̱pan, este que mapano inó̱n siete plaga yej kipiayaj ino̱mej siete a̱ngelejmej.
66016001	Iwá̱n nikagui' se̱ tájto̱l recio ki̱saya ipan weyitio̱pan, ijkí̱n kijlia̱ya ino̱mej siete a̱ngelejmej: —Xa̱ka̱n ipan ta̱jli iga xika̱watij inó̱n siete wájkal yej kipiajpiá yej iga Dios tacastiga̱ro̱wa.
66016002	Iwá̱n yej áchtopa ángel yajki, iwá̱n kitoyaj ipan ta̱jli yej onoya ipan iwájkal, iwá̱n inochi gente yej kipiayaj ima̱rcaj weyi aníma̱l iwá̱n kiweyimatiáj iyimagen, ki̱sa' iyakapamej kókol yej pox kualo.
66016003	In segundo ángel kitoyaj ipan láma̱r yej kipiaya ipan iwájkal, iwá̱n láma̱r mochij ken tikita iyesyo yej mikto', iwá̱n migui' inochi yej onoya ipan láma̱r.
66016004	In tercer ángel kitoyaj yej kipiaya ipan iwájkal, ipan a̱'timej iwá̱n ipan a̱tzontekomej iwá̱n mochij esti.
66016005	Iwá̱n nikagui' ijkí̱n kijtoj inó̱n ángel yej kicuida̱rowa a̱'timej: —Tej noTe̱ko yej nochipa tonoya iwá̱n nochipa tonos, tej ómpaya ken tikchi̱wa iwá̱n kajasi iga ijkí̱n titacastiga̱rowa.
66016006	Iga yejamej kimiktijkej yej moconfia̱rowaj ipan tej, iwá̱n kimiktijkej moprofe̱tajmej, iwá̱n iná̱n tej tikchij iga makoni̱ka̱n esti, puej ijkó̱n kajasi.
66016007	Iwá̱n nikagui' se' tájto̱l yej ki̱sa' ite̱noj altar, kijtowa: —NoTe̱ko Dios yej nochi wel tikchi̱wa, ken tej titajuzga̱rowa ómpaya nokta.
66016008	Iwá̱n el cuarto ángel kitoyaj yej kipiaya ipan iwájkal ipan to̱nati̱', iwá̱n kichij iga to̱nati̱' wel makimela'tati la gente iga tiwelo̱n.
66016009	Iwá̱n inochi este tátaya ikajlo̱mej iga pox toto̱ni' tiwelo̱n. E' malej ijkó̱n ayagaj kipata' ken iga nemi iga makina̱'techo Dios niga kiweyimati̱ltijkej. Ma̱jwa' kima̱lijlijkej Dios yej kiti̱tani ini̱mej yej tacastiga̱ro̱wa.
66016010	In quinto ángel kitoyaj yej kipiaya ipan iwájkal ipan itro̱noj weyi aníma̱l iwá̱n ka̱n manda̱rowa inó̱n weyi aníma̱l tamichka̱ntitika̱wi', iwá̱n yej kiweyimati inó̱n weyi aníma̱l molenguajtankua̱yaj iga kualowa̱yaj.
66016011	Iwá̱n kima̱lijlijkej Dios yej ono' ipan cielo. Ma̱ltajtowa̱yaj iga kualo̱toyaj iga kipiayaj ikokolmej. E' ayá̱' kikajtejkej iga kichi̱waj yej aye̱kti.
66016012	Iwá̱n in sexto ángel kitoyaj no̱ yej kipiaya ipan iwájkal ipan we̱ya̱' yej ito̱ka̱' Eufrates; iwá̱n wa̱gui' in we̱ya̱' iga wel mapano̱ka̱n ino̱mej re̱yejmej yej wi̱tzej iki̱sáya̱mpa to̱nati̱'.
66016013	Wa̱n nikita' iga ki̱sa' e̱yi yej ayéj ye̱'espí̱ritoj, ken tikita ka̱la̱mej. Se̱ ki̱sa' ipan ite̱n kua̱kuakowa̱wé̱j, se̱ ipan ite̱n weyi aníma̱l iwá̱n se̱ ipan ite̱n yej ayéj mela'profe̱taj.
66016014	Iní̱mejwa' iyespi̱ritojmej tzitzimimej yej kichi̱waj milagro. Iwá̱n kinechko̱skej inochi re̱yejmej yej onokej ipan iní̱n ta̱jli iga mamomijmikti̱ka̱n kua̱' Dios yawi tajuzga̱ro̱ti.
66016015	ToTe̱ko kijtowa: —Ta' xikitaka̱n, nej niwi̱' kua̱' ayá̱' momati, ken se̱ yej tachteki. Poxsan pa̱ktos yej kichijtos ken Dios kineki iwá̱n iga ijkó̱n kichijtos kenkua̱' taajakijtos, ayá̱' nemis ipetzka̱n iwá̱n ayá̱' pi̱na̱was.
66016016	Iwá̱n ino̱mej espi̱ritojmej yej ma̱lojmej kinechkoj re̱yejmej ka̱n ito̱ka̱' Armagedón ipan tájto̱l Hebreo.
66016017	Iwá̱n ángel número siete kitoyaj iwájkal ipan ejeka'. Iwá̱n ipan weyitio̱pan yej ono' ipan cielo, Dios tajtoj recio, kijtoj: —Níkchija nochi.
66016018	Íkua̱'san tapeta̱ni', tawo̱pa' iwá̱n tatikui̱ni' iwá̱n kuekuechka' ta̱jli, inó̱n ta̱lo̱li̱n poxsan recio, nike̱man ayí̱' panoj ijko̱mpa ta̱lo̱li̱n desde kua̱' onolo̱' ipan ta̱jli.
66016019	Iwá̱n weyi‑a̱ltepe̱' yej ito̱ka̱' Babilonia, tza̱tzaya̱ni' ta̱jli, é̱yiya mochij. Iwá̱n a̱ltepe̱mej yej ono' ipan inewi ta̱jli xi̱xiti̱nikej. Ijkó̱n Dios kejla̱n inó̱n weyi‑a̱ltepe̱' Babilonia iga kichijtokej yej aye̱kti, inó̱n iga poxsan kicastiga̱roj.
66016020	Inochi tajkota̱lmej iwá̱n tepe̱mej, poliwikej.
66016021	No̱ wa̱laj ipan cielo weyi granizo yej wetzi' ipan la gente. Ino̱mej granizo iyeti̱ka ken cuarenta kilo. Iwá̱n tajta̱ga' kima̱lijlijkej Dios iga wetzi' inó̱n granizo, iga poxsan tapoloj inó̱n granizo iga Dios tacastiga̱roj.
66017001	Iwá̱n wa̱laj se̱ de ino̱mej siete a̱ngelejmej yej kipiayaj siete wajkalmej, iwá̱n ne‑ijlij: —Xinejnemi iwá̱n nia nimitzne̱xtili̱ti ken iga Dios yawi kicastiga̱ro̱ti inó̱n siwa̱' yej najna̱mo̱lnemi yej e̱wato' ite̱noj mia' we̱ya̱mej.
66017002	Re̱yejmej, iwá̱n la gente de inewi a̱ltepe̱mej kichijkej yej ajaye̱kti iwá̱n inó̱n siwa̱' yej najna̱mo̱lnemi yej kine̱xtilijkej iga makiweyimati̱lti̱ka̱n i̱dolojmej.
66017003	Iwá̱n iyEspí̱ritoj Dios asi' noyakapan iwá̱n el ángel ne̱wi̱ga' ipan se̱ desierto. Ompa nikita' se̱ siwa̱' e̱wato' ipan weyi aníma̱l yej chi̱lti', iyakapan ijkuilijto' tajto̱lmej yej Dios kijiya, inó̱n aníma̱l kipiaya siete itzontekon iwá̱n diez ikua̱kua.
66017004	Siwa̱' kakijto' itzótzol yej a̱xokoti' iwá̱n chi̱lti', kita̱lijtoya oro, te'ti ken diamante iwá̱n perlas. Kiki̱tzkijtoya se̱ wajkaltzi̱n de oro te̱ntoya iga vino, inó̱n vino kijto̱jnekij iga kichij yej pox ajaye̱kti iwá̱n tane̱xtilij iga mamoweyimati i̱dolojmej.
66017005	Iyi̱xpan siwa̱' ijkuilijto' to̱ka̱' yej ayá̱' momati te̱ kijto̱jneki, kijtowa: “WeyiBabilo̱niaj yej tane̱xtiliá iga siwa̱tkej manajna̱mo̱lnemika̱n, iwá̱n inochi yej mochi̱wa yej aye̱kti ipan iní̱n ta̱jli.”
66017006	Iwá̱n nikita' iga inó̱n siwa̱' ta̱wa̱n iga konij iyesyomej yej moconfia̱rowaj ipan Dios yej kimiktijkej iga kipowaj itájto̱l Jesucristo. Kua̱' inó̱n nikita', este nimadmira̱doj.
66017007	Iwá̱n inó̱n ángel ne‑ijlij: —¿Te iga timadmira̱dowa? Nia nimitzne̱xtili̱ti te̱ kijto̱jneki inó̱n siwa̱' iwá̱n inó̱n weyi aníma̱l ka̱n e̱wato' siwa̱', inó̱n weyi aníma̱l yej kipiá siete itzontekon iwá̱n diez ikua̱kua.
66017008	Weyi aníma̱l yej tikita', onoya iwá̱n iná̱n ay' teyi. Yawi ki̱sati ipan wejkatanxapo', e' iga san yawi mela'poliwiti. Desde kua̱' mochij iní̱n ta̱jli, Dios kijkuiloj ito̱ka̱mej ipan a̱ma' ka̱n ne̱si aja̱'yéj nochipa onoskej iwá̱n Dios. Yej cha̱ntitokej ipan ta̱jli, ino̱mej yej ito̱ka̱mej ayá̱' ijkuilijto' ipan inó̱n a̱ma', yawij majmawitij kua̱' kitaskej inó̱n weyi aníma̱l yej onoya iwá̱n iná̱n áyo'ya teyi, e' wi̱'o' sej.
66017009	’Iní̱n iga yejsan ye̱'tajla̱miki wel kimatis te̱ kijto̱jneki: Inó̱n siete itzontekon aníma̱l, kijto̱jneki siete tepe̱' ka̱n e̱wato' siwa̱'.
66017010	No̱ kijto̱jneki siete re̱yejmej. Cinco de ino̱mej re̱yejmej wetzíkeja, el sexto rey manda̱rojto' iná̱n, iwá̱n el séptimo aya teyi iná̱n. Kua̱' wi̱', ayá̱' wejkatis iga manda̱ro̱j.
66017011	Weyi aníma̱l yej chi̱lti' yej onoyay wa̱n iná̱n ay' teyi, yéj se̱ de inó̱mejpa siete re̱yejmej; ino̱nwa' mokuepas iga inó̱n másisya ocho rey; e' yawi mela'mikítiya.
66017012	’Ino̱mej diez kua̱kuamej, inó̱n kijto̱jneki diez re̱yejmej yej aya manda̱rowaj; e' yawij goberna̱ro̱tij iwá̱n weyi aníma̱l petz se̱ hora.
66017013	Ini̱mej diez re̱yejmej sansé̱ iya̱lmajmej kipiáj iga yawij kipale̱wi̱tij iga inó̱n weyi aníma̱l mamanda̱ro.
66017014	Yawij momijmikti̱tij iwá̱n el Cordero, e' el Cordero yawi tata̱ni̱li̱ti iga yéj nokta iTe̱ko nochi te̱komej wa̱n Rey iga nochi re̱yejmej. Iwá̱n el Cordero sen‑onoskej iwá̱n yej Dios kino̱tzkej iwá̱n kitapejpenkej iwá̱n moconfia̱rowaj nochipa ipan yéj.
66017015	El ángel no̱ ne‑ijlij: —Ino̱mej a̱'timej yej tikita' ka̱n e̱wato' inó̱n siwa̱' yej najna̱mo̱lnemi, inó̱mejwa' kijto̱jnekij yej cha̱ntitokej ipan a̱ltepe̱mej yej onokej ipan nochi nación san katiapay itajto̱lmej.
66017016	Ino̱mej diez kua̱kuamej yej tikita' kipiá weyi aníma̱l, yawij kijiyatij inó̱n siwa̱' yej najna̱mo̱lnemi, yawij kikajte̱watij ise̱lti iwá̱n ipetzka̱n, yawij kikua̱li̱tij inakayo siwa̱' iwá̱n yawij kitati̱tij ipan ti'ti.
66017017	Dios kita̱lij ipan iya̱lmajmej ino̱mej re̱yejmej iga makichi̱waka̱n ken Dios kineki, iga kipiakej se̱san iya̱lmajmej iga kipale̱wijkej iga weyi aníma̱l wel mamanda̱ro este que mamochi̱wa ken kijtoj Dios.
66017018	Inó̱n siwa̱' yej tikita', ino̱nwa' kijto̱jneki weyi‑a̱ltepe̱' yej irre̱y tatekimaka ipan nochi re̱yejmej yej onokej ipan ta̱jli.
66018001	Iwá̱n nikita' se' ángel wa̱laj ipan cielo yej kipoxpiá poder. Kita̱wij ta̱jli iga itiyo.
66018002	Iwá̱n ijkí̱n kijtoj recio: —Xi̱xití̱ni'ya, xi̱xití̱ni'ya weyi‑a̱ltepe̱' Babilonia, iwá̱n iná̱n móchija ka̱n mocha̱ntiáj tzitzimimej, ompa ícha̱nya inochi ma̱lespi̱ritojmej iwá̱n ka̱n moxeketiáj to̱to̱mej yej ayá̱' mokua iwá̱n mo‑ijiya.
66018003	Iga inochi pai̱smej kichijkej yej aye̱kti ken kichi̱waj yej icha̱mej Babilonia iga kiweyimati̱ltijkej i̱dolojmej. Iwá̱n inochi re̱yejmej de iní̱n ta̱jli ijko̱nsan kichijkej. Iwá̱n tanamakanimej kipoxpiakej tomi̱n iga yej cha̱ntitokej Babilonia kikojkej nochi yej kiyo̱ltila̱nayaj.
66018004	Iwá̱n nikagui' se̱ tájto̱l ipan cielo kijtowa: —Xiki̱saka̱n ipan inó̱n weyi‑a̱ltepe̱' Babilonia, amejamej yej nimitztapejpenkej, amo no̱ te̱wa̱n xikchi̱waka̱n yej aye̱kti iga amo no̱ mamitzcastiga̱ro̱ka̱n.
66018005	Ási'ya iyi̱xtaj Dios iga ino̱mej yej onokej Babilonia kichijtokej yej ajaye̱kti, iwá̱n Dios ayá̱' nemi ke̱lka̱wa.
66018006	Makichi̱wili̱ka̱n Babilonia kensan kichi̱wilij sekin; makicastiga̱ro̱ka̱n o̱me ve̱j ke̱' yéj kicastiga̱roj sekin. Makichi̱wili̱ka̱n o̱me ve̱j yej mitzchi̱wilijkej iga no̱ makimachi̱li ken iga kualo.
66018007	Acho̱nsan no̱ xicastiga̱ro̱ka̱n ke̱'san yéj moweyimati' iwá̱n ke̱'san kichij yej aye̱kti. Yéj moweyimati' iwá̱n kijtoj ipan iya̱lmaj: “Nej nigaj ne̱wato' iga nej nochi nikmanda̱rowa; nej ayéj ken se̱ lástima siwa̱' yej mi' iwé̱j wa̱n akipiá yej kipale̱wiá, nej nike̱man ayá̱' nimokno̱matitos.”
66018008	Inó̱n iga ipan sansé̱ día yawi wetziti iyakapan ini̱mej yej tacastiga̱rowa: mikílisti, cho̱kalis iwá̱n a̱pis, iwá̱n yawij kitati̱tij iga ti'ti, iga toTe̱ko Dios yej nochi wel kichi̱wa kijtoj iga ijkó̱n kajasi iga makicastiga̱ro̱ka̱n Babilonia.
66018009	Re̱yejmej de inewi ta̱jli yej kichijtoyaj yej poxsan aye̱kti, kensan kichi̱wa weyi‑a̱ltepe̱' Babilonia iga kiweyimati̱ltijkej i̱dolojmej iwá̱n kichijkej nochi yej kiyo̱ltila̱nayaj, yawij cho̱katij iwá̱n mokno̱matiskej kua̱' kitaskej iga inó̱n weyi‑a̱ltepe̱' popó̱kto'ya iga nemi tata.
66018010	Wéjkasan ka̱wiskej iga kimajmawili̱skej iga makisencastiga̱ro̱ka̱n iwa̱mej, iwá̱n kijto̱skej: —¡Ay! ¡Lástima Babilonia yej tiweyi‑a̱ltepe̱', tej yej nochi tikmanda̱rowa̱ya! Iná̱n nimani̱nsan titata'.
66018011	Nochi tanamakanimej cho̱kaj iga mokno̱matij iga inó̱n weyi‑a̱ltepe̱', iga ay'ya teyis ka̱n tanamakaskej.
66018012	Ayagaj kikowas yej kinamaka yej chijto' iga oro, plata, te'ti yej mojmo̱nsajti', perlas, tzótzol de lino yej pox tzotakti', de seda yej a̱xokoti' iwá̱n chi̱lti', no̱ inochi kuawimej yej ajwíya̱'pa, marfil, kuawimej yej mojmo̱nsajti', bronce, tepos, mármol;
66018013	canela, especias yej ajwiya̱', incienso, mirra, perfumes, vino, aceite, harina yej kue̱chti', trigo; yo̱lka̱mej yej motama̱maltiá, borre̱gojmej, kawa̱yojmej, kuacarre̱tajmej, iwá̱n este tokni̱mej yej kikuij iga esclavo.
66018014	Kijli̱skej inó̱n weyi‑a̱ltepe̱': —Ay'ya tikpiá yej tikpiaya yej tikpoxpiasnekiá, tikpóloja. Nike̱man ay' tikpiás sej nochi yej pox patiyoj iwá̱n yej mojmo̱nsajti' yej tikpiaya.
66018015	Yej ompa tanamakatoyaj, pox tata̱nijkej iga yej kinamakayaj pan inó̱n weyi‑a̱ltepe̱', e' kua̱' kitaskej iga nemi tata, pox wejka ka̱wiskej iga kimajmawili̱skej iga makisencastiga̱ro̱ka̱n iwa̱mej, cho̱kaskej wa̱n mokno̱matiskej.
66018016	Iwá̱n kijto̱skej: —¡Pobre inó̱n weyi‑a̱ltepe̱'! Onoya ken tikita katka se̱ siwa̱' yej kakijto' itzótzol de lino yej pox tzotakti' iwá̱n tzótzol yej a̱xokoti' iwá̱n chi̱lti', kita̱lijtoya oro, te'ti yej mojmo̱nsajti' iwá̱n perlas.
66018017	¡Ipansan se̱ hora tata' komati yej poxsan patiyoj! Icapita̱mej a̱ka̱lmej, la gente yej ya̱ya ipan a̱ka̱lmej, marine̱rojmej iwá̱n inochi yej tekipanowa̱yaj ipan láma̱r, wejka moketzaskej.
66018018	Kua̱' kitaskej po̱kti iga nemi tata inó̱n weyi‑a̱ltepe̱', tzajtziskej: —¿Ka̱n tiawij tikasitij se' weyi‑a̱ltepe̱' ken iní̱n?
66018019	Iwá̱n mota̱lili̱skej ta̱jli ipan itzontekomej iwá̱n tzajtziskej: —¡!Lástima, lástima¡ iní̱n weyi‑a̱ltepe̱'! Iga itomi̱n ri̱cojtiakej inochi yej kipiayaj á̱ka̱l ipan láma̱r; ¡iná̱n nimani̱nsan poliwi'!
66018020	E' tej cielo xipa̱ki, iwá̱n no̱ mapa̱kika̱n profe̱tajmej, apo̱stolejmej iwá̱n inochi yej kitokaj Dios, iga Dios kicastiga̱roj inó̱n weyi‑a̱ltepe̱' iga ijkó̱n kajasi iga nochi yej mitzchi̱wilijkej.
66018021	Iwá̱n se̱ ángel yej pox tajpalej kikui' se̱ te'ti yej pox eti̱', iwá̱n kipata̱naltij ipan láma̱r, iwá̱n kijtoj: —Ijkó̱n yawi poliwiti inó̱n weyi‑a̱ltepe̱' yej ito̱ka̱' Babilonia iwá̱n nike̱man má̱j ayá̱' mo‑itas.
66018022	Ina̱wati̱lka arpa, flauta, iwá̱n trompeta, ay'ya má̱j mokakis ipan moca̱llej. Ateyis nisé̱ tekipanowa̱ni yej kichi̱wa tejté̱. Iwá̱n ina̱wati̱lka molino ay'ya má̱j mokakis.
66018023	Ay'ya má̱j xo̱tas ti'ti, ay'ya mokakis ilwi' ka̱n mona̱miktilo. Malej iga motanamakanimej poxsan kipiayaj tomi̱n ipan iní̱n ta̱jli, iwá̱n tikajkayaj inochi pai̱smej iga moachi̱soj, tia timela'poliwiti.
66018024	Dios kicastiga̱roj Babilonia iga itechko mikikej profe̱tajmej wa̱n yej moconfia̱roj ipan Cristo; nochi yej tamiktijkej mi̱xkui̱tijkej pan Babilonia.
66019001	Iwá̱n nikagui' ipan cielo itajto̱lmej mia' gente, kijtowaj: ¡Mamoweyimati̱lti toTe̱ko Dios iga te̱salva̱rowa! Kajasi iga mamomajmawili iga nochi wel kichi̱wa.
66019002	Yéj taye̱'juzga̱rowa wa̱n nochipa ómpaya ken kichi̱wa. Kicastigá̱roja inó̱n siwa̱' yej najna̱mo̱lnemi, yej tane̱xtilia̱ya iga la gente makiweyimati̱lti̱ka̱n i̱dolojmej; Dios moma̱tij ipan yej cha̱ntitokej ipan inó̱n weyi‑a̱ltepe̱' iga kimijmiktijkej yej kipowaj itájto̱l.
66019003	Iwá̱n se' ve̱j kijtojkej: —¡Mamoweyimati̱lti toTe̱ko! Iga nochipa popo̱ktos inó̱n weyi‑a̱ltepe̱' iga nemi tata.
66019004	Iwá̱n ino̱mej veinticuatro ancia̱nojmej iwá̱n ino̱mej na̱wi anima̱lmej, motankua̱ketzkej iwá̱n este motzonto̱kakej ipan ta̱jli iga kiweyimati̱ltijkej Dios yej e̱wato' ipan weyi asiento ka̱n manda̱rowa, kijtojkej: —¡Ijkó̱nyawa'! ¡Mamoweyimati̱lti toTe̱ko Dios!
66019005	Iwá̱n ka̱n e̱wato' Dios, moká' se̱ tájto̱l, kijtowa: Xikweyimati̱lti̱ka̱n toDio̱s, amonochimej yej ankichi̱waj ken yéj kineki iwá̱n ankimajmawiliáj, yej kipiá itekiyo iwá̱n yej ayá̱'.
66019006	Nikagui' no̱ ken tikita itájto̱l mia' gente, ken kua̱' wo̱pa a̱'ti iwá̱n ken kua̱' tatikui̱ni, kijtowa: ¡Mamoweyimati̱lti toTe̱ko Dios! Yéj nochi wel kichi̱wa iwá̱n pé̱wa'ya iga reina̱rowa.
66019007	Matipa̱kika̱n iwá̱n matiyo̱lpa̱ktoka̱n iwá̱n matikweyimati̱lti̱ka̱n, iga ási'ya hora iga mona̱miktiá el Cordero. Takotzi̱n taajakíjto'ya;
66019008	kajákija itzótzol de lino yej pox tzotakti', ejto' iwá̱n este pe̱peta̱ni. Ino̱nwa' lino kijto̱jneki yej kichijkej yej ye̱kti yej moconfia̱rowaj ipan Dios.
66019009	Iwá̱n el ángel ne‑ijlij: —Ijkí̱n xikijkuilo: “Mapa̱ktoka̱n yej onoskej ken te‑ikni̱wa̱n iga yawij mota̱li̱tij ka̱n takualo kua̱' mona̱mikti̱j el Cordero.” Iwá̱n ne‑ijlij: —Ini̱nwa' itajto̱lmej nokta Dios yej ayá̱' takajkaya̱wa.
66019010	Iwá̱n nimotankua̱ketza' iyikxite̱noj inó̱n ángel iga nikweyimati̱ltia̱ya, e' yéj ne‑ijlij: —Amo ximotankua̱ketza note̱noj; iga nej no̱ niktoka Dios kensan tej iwá̱n ken inochi mokni̱wa̱n yej moconfia̱rowaj ipan tájto̱l yej Jesús kipowa'. Xikweyimati̱lti Dios. Iga yej kipowaj yej kichij Jesús, inó̱mejwa' el Espíritu kitajto̱lmakaj.
66019011	Iwá̱n nikita' tapojto' cielo, iwá̱n nikita' se̱ kawa̱yoj yej ista̱', iwá̱n yej kitejkawilijtinemiá ito̱ka̱' “Nochipa kichi̱wa yej kijtowa iwá̱n ayí̱' takajkaya̱wa.” Yéj taye̱'juzga̱rowa iwá̱n kichi̱wa yej ye̱kti kua̱' kita̱niliá iyenemi̱gojwa̱n.
66019012	Iyi̱xmej ken tikita tiwelo̱n iwá̱n kita̱lijtoya mia' coro̱najmej, iwá̱n ijkuilijtoya se̱ to̱ka̱' yej yéjsan kimatiá.
66019013	Iwá̱n kakijto' itzótzol yej kajkakalijto' esti, iwá̱n ito̱ka̱': Itájto̱l Dios.
66019014	Iwá̱n kitokaj solda̱dojmej yej onokej ipan cielo. Kakijtinemij itzotzolmej de lino yej tzotakti' iwá̱n ijista̱', este ejejto', iwá̱n tejkatinemij ipan ikawa̱yojmej yej ijista̱'.
66019015	Ipan ite̱n ki̱saya se̱ espada yej pox tateki, iga inó̱n espada yawi kicastiga̱ro̱ti inochi pai̱smej; iwá̱n yawi kimanda̱ro̱ti iga se̱ vara de tepos. Yéj kichi̱was iga iyenemi̱gojmej makitaka̱n ken iga kuesiwi Dios. Yéj kita̱taksas iyenemi̱gojmej ken se̱ yej kita̱taksa uva iga kipa̱tzka. Ijkó̱n iga Dios yej nochi wel kichi̱wa yawi kicastiga̱ro̱ti inochi gente.
66019016	Iwá̱n ipan itzótzol iwá̱n imaxá'bapa ijkuilijto' iní̱n to̱ka̱': “Rey yej kimanda̱rowa inochi re̱yejmej iwá̱n iTe̱ko inochi te̱komej.”
66019017	Después nikita' se' ángel ejkato' ipan to̱nati̱', iwá̱n kitzajtzilij recio inochi to̱to̱mej yej pata̱ntinemij ipan cielo, kijlij: —Xiwi̱kika̱n iga xikua̱kij yej Dios mitzmakaj.
66019018	Xikua̱ka̱n inakayomej re̱yejmej, capita̱mej, solda̱dojmej iwá̱n inakayo tajta̱ga' yej pox tamiktiáj, iwá̱n inakayo kawa̱yojmej iwá̱n yej kitejkawilijtinemij, iwá̱n inochi inakayo la gente yej ayéj escla̱vojmej, iwá̱n yej escla̱vojmej, yej kipiá itekiyo iwá̱n yej ayá̱'.
66019019	Iwá̱n nikita' weyi aníma̱l iwá̱n inochi re̱yejmej de inewi ta̱jli iwá̱n isolda̱dojmej monechkojkej iga yawij momijmikti̱tij iwá̱n inó̱n yej tejkato' ipan iyista̱'kawa̱yoj iwá̱n inochi isolda̱dojmej.
66019020	Inó̱n weyi aníma̱l kisempre̱sojwijkej iwá̱n inó̱n yej ayéj mela'profe̱taj yej kichijtoya kuajkuantas yej ayi̱'pa mo‑ita iyi̱xtaj inó̱n weyi aníma̱l. Iga kichij kuajkuantas yej ayi̱'pa mo‑ita in inó̱n yej ayéj mela'profe̱taj, kikajkayaj ino̱mej yej mote̱makakej iga kita̱lilijkej ima̱rcaj inó̱n weyi aníma̱l iwá̱n kiweyimatikej iyimagen. Iwá̱n weyi aníma̱l iwá̱n yej ayéj mela'profe̱taj kimo̱takej ipan tiwelo̱n ka̱n nemi tata azufre.
66019021	Iwá̱n sekin kimiktijkej iga inó̱n espada yej ki̱saya ipan ite̱n yej tejkato' ipan kawa̱yoj, iwá̱n nochi to̱to̱mej ixwikej iga kikuajkej ini̱mej inakayomej.
66020001	Nikita' se̱ ángel temoj ipan cielo, kiki̱tzkijto' se̱ llave iga kitapowa wejkatanxapo', iwá̱n kiki̱tzkijto' se̱ weyi cadena.
66020002	Iní̱n ángel kilpij kua̱kuakowa̱wé̱j, inó̱n ikyapakowa̱' yej no̱ kito̱ka̱wia̱yaj Tzitzimi' kilpij iga cadena mil años.
66020003	Kimo̱ta' ipan wejkatanxapo', iwá̱n kiye̱'te̱ntzakua' iwá̱n kita̱lilij tejté̱ iga amo agaj makitapo iga ay'ya má̱j makikajkaya̱wa tokni̱wa̱n yej onokej ipan pai̱smej, este que maasi mil años. Kua̱' ásisya mil años yawij kimajka̱watij, e' ayá̱' wejka̱was iga majkajtos.
66020004	Iwá̱n nikita' weyi asie̱ntojmej ka̱n mota̱liáj yej manda̱rowaj, ipan inó̱n mota̱lkej yej kimakakej poder iga matajuzga̱ro̱ka̱n. Ini̱mej yej kikechtekkej iga kipowakej yej kichij Jesús wa̱n itájto̱l Dios. Yejamej ayá̱' kiweyimatikej weyi aníma̱l niga kiweyimatikej iyimagen weyi aníma̱l iwá̱n ayá̱' mote̱makakej iga makita̱lili̱ka̱n ima̱rcaj iyi̱xpan niga ipan ima̱mej. Nikita iga ini̱mej ojpa‑isakej iwá̱n reina̱rojkej iwá̱n Cristo mil años.
66020005	E' sekin yej no̱ miktokej aya ojpa‑isakej, ini̱mej ojpa‑isaskej este que maasi mil años. Iní̱n yej áchtopa iga ojpa‑isalo̱j.
66020006	¡Mapa̱ktoka̱n yej ye̱'nemikej iyi̱xtaj Dios, ino̱mej yej yawij ojpa‑isatij kua̱' achto ojpa‑isalo̱j! Iga ipan la segunda muerte ay'ya yawij mikitij, sino que mochi̱waskej sacerdo̱tejmej de Dios iwá̱n de Cristo. Iwá̱n reina̱ro̱skej mil años wa̱n Cristo.
66020007	Kua̱' ásisya mil años, Tzitzimi' yawi xitomiti ka̱n pre̱sojtito'.
66020008	Iwá̱n ki̱sas iga kikajkaya̱was pai̱smej Gog iwá̱n Magog yej kijto̱jneki nochi pai̱smej yej ono' ipan ta̱jli. Wa̱n Tzitzimi' kinechko̱j nochi solda̱dojmej de ini̱mej pai̱smej. Pox komati solda̱dojmej ken tikita xa̱jli yej ono' ipan lama̱rte̱n iga yawij tamijmikti̱tij.
66020009	Iwá̱n no̱ya̱n pa̱yi̱niskej ipan ta̱jli iwá̱n kiyawalo̱skej inó̱n weyi‑a̱ltepe̱' yej Dios kipoxneki, ka̱n onokej yej kitokaj Dios. E' Dios kiti̱tanis ti'ti yej wi̱' ipan cielo, iwá̱n inochi kitati̱skej.
66020010	Iwá̱n Tzitzimi' yej takajkayajtoya kimo̱taskej ipan tiwelo̱n ka̱n nemi tata azufre, ka̱n no̱ kimo̱takej weyi aníma̱l iwá̱n yej ayéj mela'profe̱taj. Iwá̱n ompa nochipa kikno̱chijtoskej semilwi' iwá̱n senyówal.
66020011	Iwá̱n nikita' weyi asiento yej este ista̱', ka̱n mota̱liá Dios iwá̱n yéj ompa e̱wato'. Iyi̱xtaj yéj, ta̱jli iwá̱n cielo mela'poliwikej, aka̱wi' nité̱.
66020012	Iwá̱n nikita' yej miktókeja, ejejkatokej iyi̱xtaj Dios, onoyaj yej kipiá itekiyo iwá̱n yej ayá̱'. Iwá̱n tapowikej a̱mamej, iwá̱n se' a̱ma' no̱ tapowi' ka̱n ijkuilijto' ito̱ka̱mej yej nochipa onoskej iwá̱n Dios. Iwá̱n Dios kijuzga̱roj yej miktókeja kensan ijkuilijto' ipan a̱mamej, kensan yejamej kichijkej.
66020013	Yej mikikej ipan láma̱r wa̱n yej mikikej ipan ta̱jli ki̱sakej ka̱n miktoyaj wa̱n mone̱xtijkej iyi̱xtaj Dios, iwá̱n sejsé̱ kijuzga̱rojkej ijkó̱n kensan yejamej kichijkej.
66020014	Iwá̱n mikílisti iwá̱n ka̱n ono' yej miktokej kimo̱takej ipan laguna yej wewelkato', iga iní̱n o̱me ve̱ja iga mikilo̱j.
66020015	Iwá̱n yej ayá̱' ijkuilijtos ito̱ka̱' ipan a̱ma' ka̱n ijkuilijto' ito̱ka̱mej yej nochipa onoskej iyi̱xtaj Dios no̱ kimo̱taskej ipan inó̱n laguna yej wewelkato'.
66021001	Iwá̱n nikita' se'ya cielo iwá̱n se'ya ta̱jli; iga yej áchtopa cielo iwá̱n ta̱jli iwá̱n láma̱r yej onoyaj poliwíkeja.
66021002	Nej, niJuan nikita' inó̱n weyi‑a̱ltepe̱' yej Dios itatki yej kijliáj nueva Jerusalén, nikita iga nemi temowa ipan cielo iyi̱xtaj Dios. Pox mo̱nsajti' ken tikita takotzi̱n yej taajakíjto'ya iga mona̱miktiá iwá̱n iwé̱j.
66021003	Iwá̱n nikagui' se̱ tájto̱l recio yej wi̱tzeya ipan cielo kijtowa: —¡Xikita, Dios cha̱ntito' ka̱n onolo̱'! Yéj yawi cha̱ntitoti iwa̱mej, yejamej mochi̱waskej ige̱ntej, iwá̱n Dios onos iwa̱mej. Yéj isé̱ltisan onos Dios iga ino̱mej.
66021004	Dios ta‑i̱xpojpowas iga cho̱katolo̱', iwá̱n ay'ya mikilo̱j, niga cho̱kalo̱j, ay'ya agaj tenatos iga kualo̱tos, iga inochi yej onoya, pánoja.
66021005	Iwá̱n yej e̱watoya ipan weyi asiento kijtoj: —Xikita, nej nikchi̱wa nuevo inochi yej ono'. No̱ ne‑ijlij: —Xikijkuilo; iga ini̱mej tajto̱lmej melá̱' nokta iwá̱n wel timoconfia̱rowa ípan.
66021006	Iwá̱n ne‑ijlij: —Chíjto'ya. Nej ka̱n pe̱wa iwá̱n ka̱n tami, ken le̱trajmej del alfabeto pe̱wa ipan A iwá̱n tami ipan Z. Yej a̱tanekis nej nikmakas a̱'ti yej ki̱sa ipan a̱tzontekon yej tamaka vida, ayá̱' yawi kikowátipa.
66021007	Inó̱n nia nikmakati yej kita̱nili̱j Tzitzimi'; iwá̱n nej iDio̱s, iwá̱n yéj nopiltzi̱n.
66021008	E' yej kikajte̱waj iga kitokaj iyojwi Dios, iwá̱n yej ayá̱' kicre̱dowaj itájto̱l Dios, iwá̱n yej kejla̱ntokej yej aye̱kti, yej tamiktiáj, iwá̱n yej kichi̱waj yej aye̱kti iga yawij wa̱n yej ayá̱' íwa̱n na̱miktito', iwá̱n yej taachisa̱rowaj, iwá̱n yej kiweyimatij i̱dolojmej iwá̱n inochi yej takajkaya̱waj yawij kimo̱tatij ipan laguna yej wewelkato' iga nemi tata azufre. Iní̱n kijliáj la segunda muerte.
66021009	Iwá̱n wa̱laj se̱ de ino̱mej siete a̱ngelejmej yej kiki̱tzkijtoyaj siete wajkalmej yej kipiayaj siete pla̱gajmej iwá̱n ne‑ijlij: —Xinejnemi, nia nimitzne̱xtili̱ti takotzi̱n yej mochi̱was isiwa̱' el Cordero.
66021010	IyEspí̱ritoj Dios asi' noyakapan wa̱n ne̱wi̱ga' ipan se̱ tepe̱' yej weyi iwá̱n wejkapan, iwá̱n ne̱ne̱xtilij se̱ weyi‑a̱ltepe̱' yej Dios itatki, yej ito̱ka̱' Jerusalén, nikita' iga nemi temowa ipan cielo iyi̱xtaj Dios.
66021011	Inó̱n weyi‑a̱ltepe̱' ta̱wia̱ya iga iweyipode̱r Dios. Ta̱wiá ken tikita se̱ te'ti yej pox mo̱nsajti' ken te'ti de jaspe ken tikita vidrio.
66021012	Inó̱n weyi‑a̱ltepe̱' kola̱ltitoya iga muro yej weyi iwá̱n wejkapan, kipiá doce puerta; iwá̱n onoya se̱ ángel ipan sejsé̱ kalte̱n, iwá̱n ipan sejsé̱ puerta ijkuilijtoya ito̱ka̱' se̱ tribu de ino̱mej doce tribu de Israel.
66021013	Onoya e̱yi ipue̱rtajyo ila̱doj norte, e̱yi ipue̱rtajyo al sur, e̱yi ipue̱rtajyo iki̱sáya̱mpa to̱nati̱', iwá̱n se' e̱yi ipue̱rtajyo ikalakíya̱mpa to̱nati̱'.
66021014	Imu̱rojyo inó̱n weyi‑a̱ltepe̱' kipiá doce weyite'ti ka̱n taksato', iwá̱n ipan sejsé̱ de ino̱mej weyite'ti ijkuilijto' se̱ ito̱ka̱' de sejsé̱ de ino̱mej doce iyapo̱stolejmej el Cordero.
66021015	El ángel yej nowa̱n ta̱tapojtoya kiki̱tzkijtoya se̱ ojta' yej chijto' de oro iga kimedi̱rowa weyi‑a̱ltepe̱', ipue̱rtajyomej iwá̱n imu̱rojyo.
66021016	Inó̱n weyi‑a̱ltepe̱' onoya kuadrado, acho̱nsan medi̱rowa̱ya iweyajka iwá̱n ikoyajka. El ángel kimedi̱roj weyi‑a̱ltepe̱' iga iva̱raj de oro, medi̱roj dos mil doscientos kilómetros; acho̱nsan medi̱rowa iweyajka, iwejkapanka iwá̱n ikoyajka.
66021017	Iwá̱n kimedi̱roj iwejkapanka imu̱rojyo, medi̱roj sesenta y cuatro metro, el ángel tamedi̱roj iga inó̱mpasan medida yej iga ta̱ga' tamedi̱rowa.
66021018	Muro chijtoya iga te'ti de jaspe, iwá̱n weyi‑a̱ltepe̱' chijtoya iga mela'o̱roj yej este xo̱ta ken vidrio.
66021019	Iwá̱n iba̱sejyomej ka̱n taksato' imu̱rojyo inó̱n weyi‑a̱ltepe̱' ye̱'tachaya iga kipiaya se̱se'pa te'ti yej mojmo̱nsajti'. Yej áchtopa iba̱sejyo kipiaya te'ti yej kijliáj jaspe, el segundo zafiro, el tercero ágata, se' kipiaya esmeralda;
66021020	se' kipiaya ónice, se' kipiaya cornalina; se' kipiaya crisólito, se' kipiaya berilo, se' kipiaya topacio, se' kipiaya crisopraso; se' kipiaya jacinto iwá̱n se' kipiaya amatista. Ijkó̱n masi' doce iba̱sejyo.
66021021	Ono' doce puerta; sejsé̱ chijto' iga se̱san perla. Iwá̱n pata'ojti yej panowa tajkoa̱ltepe̱' chijtoya iga mela'o̱roj yej este xo̱ta ken vidrio.
66021022	Iwá̱n ayá̱' nikita' nisé̱ tio̱pan ipan inó̱n weyi‑a̱ltepe̱', iga toTe̱ko Dios yej kipoxpiá poder iwá̱n el Cordero onokej iga tio̱pan ipan inó̱n weyi‑a̱ltepe̱'.
66021023	Ompa ayá̱' moneki to̱nati̱' niga luna iga mata̱wi, iga Dios ita̱wi̱lka ta̱wiá iwá̱n el Cordero kita̱wi̱j inó̱n weyi‑a̱ltepe̱'.
66021024	La gente de inochi pai̱smej yej mosalva̱ro̱skej nejnemiskej ipan ita̱wi̱lyo inó̱n weyi‑a̱ltepe̱', iwá̱n re̱yejmej de inochi ta̱jli kiwajliguili̱skej yej patiyoj yej kipiáj.
66021025	Ipue̱rtajyomej nochipa tapojtos, iga ompa ateyiti yówal.
66021026	Iwá̱n inochi pai̱smej kiwi̱gaskej nochi yej vale̱rowa wa̱n kiweyimatiskej inó̱n weyi‑a̱ltepe̱'.
66021027	Ipan inó̱n weyi‑a̱ltepe̱' ayá̱' kalakis nité̱ yej aye̱kti iyi̱xtaj Dios, niga yej kichi̱waj yej aye̱kti niga yej takajkaya̱waj. Kalakis petz yejsan ijkuilijto' ito̱ka̱' ipan a̱ma' yej kipiá el Cordero ka̱n ne̱si ito̱ka̱mej yej nochipa onoskej wa̱n Dios.
66022001	Iwá̱n el ángel ne̱ne̱xtilij se̱ we̱ya̱' yej tamaka vida, este chipakti' ken tikita cristal. Inó̱n we̱ya̱' ki̱saya ipan iweyi asiento ka̱n mota̱liá Dios iwá̱n el Cordero.
66022002	Inó̱n a̱'ti motalowa itajko pata'ojti de inó̱n weyi‑a̱ltepe̱', iwá̱n itejte̱mpan inó̱n we̱ya̱' onoyaj kuawimej yej tamakaj vida. Ta̱kij cada mes iwá̱n iyiswayomej ino̱mej kuawimej kikuij iga moachitialtilo.
66022003	Iwá̱n ompa ay'ya teyis yej Dios akiye̱'ita. Ipan inó̱n weyi‑a̱ltepe̱' Dios iwá̱n el Cordero mota̱liáj ipan iweyi asie̱ntojmej wa̱n yej kitokaj Dios kiweyimati̱lti̱skej.
66022004	Iwá̱n kinojma‑itztoskej nokta Dios, iwá̱n ito̱ka̱' Dios ijkuilijtos iyi̱xpamej.
66022005	Ompa ay'ya tayowatis iwá̱n yej ompa onokej ay'ya kinekiskej ti'ti niga to̱nati̱', iga Dios yej toTe̱ko kita̱wi̱j yejame̱n wa̱n nochipa reina̱ro̱skej íwa̱n.
66022006	El ángel ne‑ijlij: —Ini̱mej tajto̱lmej, melá̱' nokta iwá̱n wel moconfia̱ro̱lo ípan. Iwá̱n toTe̱ko, yej ino̱nsan Dios yej kitajto̱lmá' profe̱tajmej, kiti̱tan iyá̱ngel iga makine̱xtili yej kitokaj yej ay'ya wejkatis iga yawi mochi̱wati.
66022007	Ijkí̱n mitzijliáj Jesús: —¡Xikakika̱n! ¡Ay'ya wejkatis iga niwi̱'! ¡Mapa̱ki yej kicre̱doj yej ijkuilijto' ipan iní̱n a̱ma', yej yawi mochi̱wati!
66022008	Nej niJuan, yej nikagui' iwá̱n nikita' nochi iní̱n. Iwá̱n kua̱' tami' nikagui' iwá̱n nikita', nimotankua̱ketza' iyikxite̱noj el ángel iga nikweyimati'.
66022009	E' yéj ne‑ijlij: —Amo ijkó̱n xikchi̱wa; puej nej no̱ niktoka Dios kensan tej iwá̱n kensan inochi mokni̱mej yej kipowaj itájto̱l Dios, iwá̱n inochi yej kichi̱waj ken ijkuilijto' ipan iní̱n a̱ma'. Xikweyimati̱lti Dios.
66022010	No̱ ne‑ijlij: —Amo xiki̱ya̱na iní̱n ye̱'noti̱ciaj de Dios yej ijkuilijto' ipan iní̱n a̱ma'; iga ay'ya ke̱' poliwi iga yawi mochi̱wati.
66022011	Yej kichi̱wa yej aye̱kti, ka̱ma makichi̱wa yej aye̱kti; yej kejla̱miki yej aye̱kti, má̱j makejla̱miki yej aye̱kti; e' yej kichi̱wa yej ye̱kti má̱j makichi̱wa yej ye̱kti; yej nokta kichi̱wa ken Dios kineki, amo mamosemaka. Jesús no̱ kijtoj:
66022012	—Kena, nej ay'ya wejka iga niwi̱'. Iwá̱n nikuajligas ipre̱mioj yej nia nikmakati sejsé̱ kensan iga kichij.
66022013	Nej ka̱n pe̱wa iwá̱n ka̱n tami, ken le̱trajmej del alfabeto pe̱wa ipan A iwá̱n tami ipan Z.
66022014	Mapa̱ktoka̱n yej kipa̱kaj itzotzolmej iwá̱n wel makikua̱ka̱n ita̱kilka inó̱n kuawi' yej tamaka vida iwá̱n wel makalakika̱n ipan ipue̱rtajyo weyi‑a̱ltepe̱'.
66022015	E' ka̱witij jue̱raj yej kichi̱waj yej aye̱kti; yej taachisa̱rowaj, yej najna̱mo̱lnemij, yej tamiktiáj, yej kiweyimatij i̱dolojmej, iwá̱n yej kiyo̱lmakaj iga takajkayajtokej.
66022016	—Nej, niJesús, nikti̱tan noá̱ngel iga makine̱xtili yej ne̱tokaj inochi iní̱n. Nej ipiltzi̱n ipilówa̱mpa rey David; nej ima̱selkayo rey David iwá̱n nej inó̱n si̱talin yej xo̱ta yowalti'.
66022017	El Espíritu iwá̱n isiwa̱' el Cordero kijtowaj: —Xiwi̱ki. Iwá̱n yej kikaki, makijto: —Xiwi̱ki. Iwá̱n yej a̱taneki mawi̱ki iwá̱n makoni a̱'ti yej tamaka vida, yej ayá̱' monamaki̱ltiá.
66022018	Inochi yej kikaki iní̱n itájto̱l Dios yej ijkuilijto' ipan iní̱n a̱ma', nikijliáj iní̱n: Siga agaj kita̱liao' se' tejté̱ ipan ini̱mej tajto̱lmej yej ijkuilíjto'ya, Dios yawi kita̱li̱ti iyakapan kokolis yej kikno̱chi̱was, kensan ijkuilijto' ipan iní̱n a̱ma'.
66022019	Siga agaj kikui̱liá tejté̱ yej ijkuilijto' ipan iní̱n a̱ma' yej Dios kine̱xtij, Dios yawi kiborra̱ro̱ti ito̱ka̱' ipan a̱ma' ka̱n ne̱si a̱'yéj onos íwa̱n nochipa, iwá̱n yawi kitzakuili̱ti iga amo makalaki ipan iweyi‑a̱ltepe̱' Dios iwá̱n akitas yej ye̱kti yej ijkuilijto' ipan iní̱n a̱ma'.
66022020	Yej kijtoj ijkí̱n, kijtowa: —Ay'ya wejkatis iga niwi̱'. Ijkó̱nyawa'. ¡Xiwi̱ki noTe̱ko Jesús!
66022021	ToTe̱ko Jesucristo, mamitzyo̱lchika̱waka̱n amonochimej. Ijkó̱nyawa'.
