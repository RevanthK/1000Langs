40001001	Abrahama fapa, Davida fapa, Isua Krista thlahtute ziahna bu chu.
40001002	Abrahama lakah Isaaka a pianga a, Isaaka lakah Jakoba a piang a. Jakoba lakah Juda leh a unaute an piang a,
40001003	Juda leh Tamari lakah Peresa leh Zera an piang a. Peresa lakah Hezrona a piang a, Hezrona lakah Rama a piangt a.
40001004	Rama lakah Aminadaba a piang a, Aminadaba lakah Nahsona a piang a. Nahsona lakah Salmona a piang a,
40001005	Salmona leh Rahabi lakah Boaza a piang a. Boaza leh Ruthi lakah Obeda a piang a, Obeda lakah Jesaia a piang a.
40001006	Jesaia lakah lal Davida a piang a. Tin, Davida leh Uria nupui lakah Solomona a piang a.
40001007	Solomona lakah Rehoboama a piang a, Rehoboama lakah Abija a piang a. Abija lakah Asa a piang a,
40001008	Asa lakah Jehosaphata a piang a. Jehosaphata lakah Jehorama a piang a, Jehorama lakah Uzia a piang a.
40001009	Uzia lakah Jothama a piang a, Jothama lakah Ahaza a piang a. Ahaza lakah Hezekia a piang a,
40001010	Hezekia lakah Manasea a piang a. Manasea lakah Amona a piang a, Amona lakah Josia a piang a.
40001011	Babulona sala hruai an nih lai vêl khân Josia lakah Jekonia leh a unaute an piang a.
40001012	Tin, Babulona sala hruai an nih hnuin Jekonia lakah Shealtiela a piang a, Shealtiela lakah Zerubabela a piang a.
40001013	Zerubabela lakah Abiuda a piang a, Abiuda lakah Eliakima a piang a. Eliakima lakah Azora a piang a,
40001014	Azora lakah Zadoka a piang a. Zadoka lakah Akima a piang a, Akima lakah Eliuda a piang a.
40001015	Eliuda lakah Eleazara a piang a, Eleazara lakah Matthana a piang a. Matthana lakah Jakoba a piang a,
40001016	Jakoba lakah Mari pasal Josepha chu a piang a. Chu Mari lakah chuan Isua, ‘Krista,’ tia koh chu a lo piang ta a.
40001017	Chutichuan chhuan zawng zawng chu, Abrahama aṭanga Davida thlengin chhuan sâwm leh chhuan li a ni a. Davida aṭanga Babulona sala hruai thlengin chhuan sâwm leh chhuan li a ni leh a. Tin, Babulona sala hruai aṭanga Krista thlengin chhuan sâwm leh chhuan li a ni leh bawk a ni.
40001018	Isua Krista lo pian dân chu hetiang hi a ni: A nu Mari chu Josepha nên an inhual laiin, an inpâwl hmain, Thlarau Thianghlimin a raitîr tih hriat a lo ni a.
40001019	Nimahsela, a pasal tûr Josepha chu mi fel tak a ni a, Mari chu mualphotîr a duh lo va, a rûka bânsan a tum a.
40001020	Nimahsela chûng thu chu a ngaihtuah laiin ngaiteh, a mumangah Lalpa vântirhkoh a hnênah a rawn inlâr a, “Joseph, nang Davida fapa, i nupui atân Mari chu neih hlâu suh, a naupai chu Thlarau Thianghlim paitîr a ni asin.
40001021	Fapa a hring ang a, ani chuan amite an sualte lakah a chhandam dâwn avângin a hmingah ISUA i sa ang,” a ti a.
40001022	-
40001023	Lalpa’n a zâwlnei kaah, “Ngaiteh, nula, tuma la pâwl loh chu a rai ang a, Fapa a hring ang a, a hmingah ‘Emmanuela,’ an sa ang,” tia a sawi kha a lo thlen famkim theih nân chûng zawng zawng chu a lo awm a ni. Emmanuela chu, “Kan hnêna Pathian awm,” tihna a ni.
40001024	Tichuan Josepha muhîl chu a tho va, Lalpa vântirhkohvin a hnêna thu a pêk ang chuan a ti a, Mari chu a nupuiah a nei ta a.
40001025	Nimahsela, a Fapa hmasa ber a hrin hmâ loh chuan a pâwl lo. Tin, Josefa chuan a hmingah, ‘ISUA,’ a sa ta a.
40002001	Lal Heroda a lal laia Judai rama Bethlehem khuaa Isua a lo pianin, ngaiteh, khawchhak lam aṭangin mi fingte Jerusalemah an lo kal a.
40002002	“Khawiah nge Judate Lal lo piang chu? Khawchhak lamah a arsi kan hmu a, amah chibai bûk tûrin kan lo kal a ni,” an ti a.
40002003	Lal Heroda’n chu chu a hriatin, amah leh Jerusalema mi zawng zawngte chu an mangang ta a.
40002004	Tichuan puithiam lalte leh mite hnêna dânzirtîrtute zawng zawng a ko khâwm a. Krista pianna tûr chu a zâwt a.
40002005	Anni chuan a hnênah, “Zâwlneiin hetianga a ziah avâng hian Judai rama Bethlehem khuaah a ni ang.
40002006	‘Nang Bethlehem, Judai rama mi, i chhûng aṭangin rorêltu, a mi Israêlte vêngtu tûr chu a lo chhuah dâwn avângin Judai rama khuate zîngah i tê ber tawp lo tiin,” an ti a.
40002007	Chumi hnuah chuan Heroda’n a rûkin mi fingte chu a ko va, dîlchhût takin arsi lan lai chu a zâwt chhuak a.
40002008	Tichuan anni chu Bethlehem khuaah a kaltîr a. “Kal ta ula, nautê chu uluk takin zawng ula, kei pawhin amah chibai ka rawn bûk ve theih nân amah chu in hmuh veleh mi rawn hrilh ang che u,” a ti a.
40002009	Lal thu chu an hriatin an kal ta a. Tin, ngaiteh, khawchhak lama arsi an hmuh kha naute awmna chung zâwn a thlena a din hmâ loh zawng an hmâah a kal zêl a.
40002010	Arsi chu an hmuhin an hlim nasa êm êm a.
40002011	Tin, in chhûngah an va lût a, a nu Mari hnêna nautê chu an hmu a. An bawkkhup a, chibai an bûk a. An ro bâwmte an hawng a, a hnênah chuan thilthlâwnpêkrangkachak te, beraw te, mura te an pe a.
40002012	Tin, Heroda hnêna kîr leh lo tûra an mumanga hrilha an awm avângin anmahni khaw lamah kawng dangah an haw ta a.
40002013	Tin, an hâwn hnuin ngaiteh, Lalpa vântirhkoh Josepha hnênah a mumangah a inlâr a. “Tho la, nautê leh a nu hruai la, Aigupta ramah tlânchhe rawh. Heroda’n nautê tiboral tûra a zawn thuai dâwn avângin ka hrilh leh hmâ loh che zawng chutah chuan awm reng ang che,” a ti a.
40002014	Tichuan a tho va, azân azânin nautê leh a nu chu a hruai a, Aigupta ramah a kal ta a.
40002015	Lalpa’n a zâwlnei kâa, “Ka fapa chu Aigupta ram aṭangin ka ko chhuak a,” tia a sawi kha a lo thlen famkim theihna tûrin. Heroda thih hmâ loh zawng chutah chuan a awm ta reng a.
40002016	Chutih lai chuan Heroda’n mi fingte tihder a nih a inhriatin a thinur êm êm a. Mi a tîr a, a hun lai tak dîlchhût taka mi fingte a zawh chhuah ang khân Bethlehem leh a vêl zawng zawnga mipa naupang kum hnih achin hnuai lam chu an vaiin a that ta vek a.
40002017	-
40002018	Zâwlnei Jeremia’n, “Rama khuaah thâwm hriat a ni a, sûnna hlâ te, ṭap te, mithi ngaia chiau vawng vawngte. Rakili chuan a fate a ṭah a, an awm tawh loh avângin thlamuan a duh lo,” tia a sawi kha a lo thleng famkim ta a.
40002019	Nimahsela, Heroda a thih hnuin ngaiteh, Lalpa vântirhkoh Aigupta ramah chuan Josepha hnênah a mangah a inlâr a.
40002020	“Tho la, nautê leh a nu hruai la, Israêl ramah kal rawh. Naute thah tuma zawngtute kha an thi tawh e,” a ti a.
40002021	Tichuan a tho va, nautê leh a nu chu a hruai a, Israel ramah a lût ta a.
40002022	Nimahsela, a pa Heroda ai awhin Arkelausa chuan Judai ram chungah ro a rêl tih a hriatin chuta kal chu a hlâu ta a. Tichuan a manga hrilh anih angin Galili ramah a kal ta daih a.
40002023	“Ani chu ‘Nazareth mi,’ an ti ang,” tia zâwlneite kâa sawi tawh chu a lo thlen famkim theih nân khaw pakhat Nazareth an tihah chuan a chêng ta a.
40003001	Chûng lai chuan Baptistu Johana chu Judai rama mihring chên lohna hmunah thuhrilin a lo kal a.
40003002	“Sim rawh u, vân lalram chu a hnai tawh e,” tiin.
40003003	He mi hi a ni, zâwlnei Isaia’n, “Thlalêra mi au râwl chuan, ‘Lalpa lamlian sial ula, a kawngte tingîl rawh u,’ a ti,” tia a sawia kha.
40003004	He mi Johana hian Sanghâwngsei hmul silhfên a inbel a, savun kâwnghrênin a kâwngah a inhrêng a, a chaw chu khaukhuapte leh ram khawizû a ni.
40003005	Chumi lai chuan Jerusalema mi te, Judai rama mi zawng zawng te, Jordan lui dung vêla mi zawng zawng te a hnênah an lo kal chhuak a.
40003006	An sualte an puang a, Jordan luiah Johana’n a baptis ta hlawm a.
40003007	Nimahsela Pharisaite leh Sadukaite tam tak a baptisma chang tûra lo kal a hmuh chuan an hnênah, “Rûl tûr nei thlahte u! thinur lo thleng tûr hi tlânsan tûrin tuin nge zilhlâwk che u?
40003008	Chuvângin sim hming pu tlâkin rah rawh u.
40003009	‘Abrahama kan thlahtu a ni alâwm,’ tiin inngaihtuah suh u. Pathianin hêng lungte hi Abrahama thlahahte a chantîr thei tih ka hrilh che u hi.
40003010	Tûn apangin hreipui chu thingbulahte dah a ni ta. Chuvângin thing tin rah ṭha chhuah lo apiang kih a ni a, meiah paih a ni ṭhîn.
40003011	Kei zawngin simna tûrin tuiah ka baptis ṭhîn che u a; nimahsela ka hnunga lo kal tûr chuan keimah aiin thil a ti thei zâwk a, a pheikhawk keng tlâk pawh ka ni lo ve. Ani chuan Thlarau Thianghlim leh meiin a baptis ang che u.
40003012	A kuta sisêp kengin a hruiha buh chu a zâp fai hliau ang a, a buh chu la khâwmin zêmah a khung ang. A sîte erawh chu mei mit thei lovin a hâl ang,” a ti a.
40003013	Chumi lai chuan Isua chu Galili ram aṭangin Johana baptisma chang tûrin Jordan luiah a hnênah a lo kal a.
40003014	Johana erawh chuan, “I mi baptis ka ṭûl zâwk si a, ka hnênah i lo kal zâwk a ni maw?” tiin khap a tum a.
40003015	Nimahsela, Isua’n a hnênah, “Tûnah remti hrâm rawh, hetianga felna zawng zawng hlen chhuah hi kan tân a ṭûl a ni,” tiin a chhâng a, tichuan rem a ti ta a.
40003016	Tin, Isua’n baptisma a chan zawhin tui chhûng aṭangin a chhuak ta nghâl a. Tin, ngaiteh, a tân vânte a lo inhawng a. Pathian Thlarau chu ṭhûro pianhmang ang pua lo chhukin, a chunga lo fu Johana’n a hmu a.
40003017	Tin, ngaiteh, vân aṭangin awin, “Hei hi ka Fapa duh tak, ka lawm êm êm chu a ni,” a ti a.
40004001	Chumi zawhah chuan Isua chu Diabola thlêma awm tûrin thlalêrah Thlarau hruai luhin a awm ta a.
40004002	Tin, ni sawmli leh zan sawmli chaw a nghei hnuin a ril a lo ṭâm ta a.
40004003	Tichuan thlêmtu chu a lo kal a, a hnênah, “Pathian Fapa i nih chuan hêng lungte hi chhanga chang tûrin thu pe rawh,” a ti a.
40004004	Nimahsela, ani chuan, “‘Mihring hi chhang chauhvin an nung lovang a, Pathian kâa thu tin chhuakin an nung zâwk ang,’ tih ziak a ni,” tiin a chhâng a.
40004005	Chumi zawhah chuan Diabola’n khawpui thianghlimah chuan a hruai lût a, Temple chhîpah chuan a dah a.
40004006	Tin, a hnênah, “Pathian Fapa i nih chuan zuang thla rawh. ‘I chung thuah zawng a vântirhkohte chu thu a pe ang a, i kea lung i chhuih loh nân an kutin an dâwm ang che,’ tih ziak a ni,” a ti a.
40004007	Isua’n a hnênah, “Lalpa i Pathian fiah suh,’ tih ziak a ni leh tho asin,” a ti a.
40004008	Tin, Diabola chuan Isua chu tlâng sâng takah a hruai leh a, khawvêl lalram zawng zawng leh an ropuina zawng zawng chu a entîr a.
40004009	Isua hnênah chuan, “Bawkkhupa chibai mi bûk chuan hêng thil zawng zawng hi ka pe vek ang che,” a ti a.
40004010	Isua’n a hnênah, “Lalpa i Pathian chibai bûk la, ama rawng chauh bâwl rawh,’ tih ziak a ni, chuvângin Setan, kal bo daih rawh,” a ti a,
40004011	Tichuan Diabola chuan a kalsan ta a.Tin, ngaiteh, vântirhkohte an lo kal a, a rawng an bâwlsak ta a.
40004012	Johana chu tân inah khung a ni tih Isua’n a hriatin Galili ramah a kal ta daih a.
40004013	Nazareth khua kalsanin Kapernaumah a kal a, tah chuan a awm ta reng a. Chu chu Zebulun leh Naphtali rama tuipui kama awm a ni.
40004014	Chu chu zâwlnei Isaia’n a lo sawi tawh kha a lo thlen famkimna tûr a ni.
40004015	Isaia thu lo sawi chu hei hi a ni: “Jordan râl, tuipui lama, Zebulun leh Naphtali ram, Jentailte Galili chu.
40004016	Thim hnuaia ṭhûte chuan êng nasa tak an hmu a, thihna hmun leh a hlima ṭhûte chungah chuan êng a lo chhuak ta,” tih hi.
40004017	Chumi chinah chuan Isua’n, “Sim rawh u! vân lalram chu a hnai tawh e,” tiin a hril ṭan ta a.
40004018	Tin, Galili tuipui kama Isua a kal laiin unau pahnih Simona, ‘Petera’, an tih chu a unau Andria nên tuipuiah chuan lên dêngin a hmu a, sangha mantu an ni rêng a.
40004019	Ani chuan an hnênah, “Mi zui rawh u, tichuan mihring mantuah ka siam ang che u,” a ti a.
40004020	Tin, lênte chu kalsanin amah an zui ta nghâl a.
40004021	Chuta ṭang chuan a kal zêl a, unau dang pahnih, Zebedaia fapa Jakoba leh a unau Johana chu an pa Zebedaia nên lawngah an lênte an siam ṭha lai a hmu a. Tin, anni chu a ko ta a.
40004022	Tichuan lawng leh an pa chu kalsanin amah chu an zui ta nghâl a.
40004023	Tin, Isua’n Sunagog-ahte zirtîrin Pathian lalram chanchin ṭha chu a hril a. Mite zînga natna tinrêng leh chak lohna tinrênga nâte tidamin Galili ram zawng zawng a fang vêl a.
40004024	Suria ram zawng zawngah a chanchin chu a darh ta a. Damlo zawng zawng, dam lohna leh natna tinrêng tuar te, ramhuai pai te, thla em ât te, zeng te a hnênah an rawn hruai a, a lo tidam hlawm a.
40004025	Galili ram aṭang te, Dekapolis ram aṭang te, Jerusalem aṭang te, Judai ram aṭang te, Jordan râl aṭang te chuan mipui tam takin an zui bawk a.
40005001	Tichuan mipuite chu a hmuhin tlângah a kal chho va, a han ṭhut chuan a zirtîrte a hnênah an lo kal a,
40005002	Tin, thu a sawi a, anmahni a zirtîr a, an hnênah,
40005003	“Thlarauva retheite chu vân lalram an ta a nih avângin an nihlawh e.
40005004	Lungngaite chu thlamuana an la awm dâwn avângin an nihlawh e.
40005005	Thuhnuairawlhte chuan lei hi an la rochun dâwn avângin an nihlawh e.
40005006	Felnaa rilṭâma tuihâlte chu tihtlaia an la awm dâwn avângin an nihlawh e.
40005007	Zahngai thei takte chuan zahngaihna an la hmuh dâwn avângin an nihlawh e.
40005008	Thinlunga thianghlimte chuan Pathian an la hmuh dâwn avângin an nihlawh e.
40005009	Remna siamtute chu Pathian faa vuaha an la awm dâwn avângin an nihlawh e.
40005010	Felna avânga tihduhdah tuar hnute chu vân lalram an ta a nih avângin an nihlawh a ni.
40005011	Miin keimah avânga an hau che u a, an tihduhdah che u a, dik lo taka sual tinrênga an hêk hunah che u in nihlawh ang.
40005012	Vânah in lâwmman a awm hnem si a. Chuvângin lâwm ulangin, nasa takin hlim rawh u. Chutiang bawkin in hmâa zâwlnei lo awm tawhte pawh an tihduhdah ṭhin kha.
40005013	Lei chi in ni e, nimahsela, chi hi a dâk tawh chuan engtinnge a al leh theih ang? Chumi chinah chuan paih chhuaha mihringte rah mai mai chauhvah lo chuan eng atân mah a tlâktlai lo.
40005014	Khawvêl êng in ni e.Tlâng chhîpa khawpui awm chu thuhrûk theih a ni lo.
40005015	Miin khâwnvâr chhiin kho hnuaiah an dah ngai hek lo, a dahnaah an dah zâwk a, tichuan inchhûnga mi zawng zawng a ên ṭhîn.
40005016	Chutiang bawkin in êng chu mite hmuhin êng rawh se. Chutichuan in thiltih ṭhatte an hmu ang a, in Pa vâna mi an chawimawi thei ang.
40005017	Dân thu emaw, zâwlneite thu emaw tibo tûra lo kal ka nih ring suh u, tibo tûr ni lovin tifamkim tûra lo kal ka ni zâwk.
40005018	Thu dik tak ka hrilh a che u, lei leh vân a boral hmâ loh chuan Dân thua mi, thai han tê tak tê emaw, chhun han tê tak tê emaw a zaa a thlen kim hmâ loh zawng pakhatmah a boral lo vang.
40005019	Chuvângin tupawh hêng thupek tê ber zînga pakhat pawh bawhchhia a, chutiang ti ve tûra mite zirtîr apiang chu, vân lalramah chuan mi pawimawh lo ber an ti ang. Amaherawhchu tupawh zâwm a, zirtîr ve apiang chu, vân lalramah chuan mi ropui an ti ang.
40005020	In felnain dânzirtîrtute leh Pharisaite felna a khûm loh chuan vân lalramah in lût tawp lovang tih ka hrilh che u a nih hi.
40005021	“Hmân laia mite hnênah chuan, ‘Tual i that tûr a ni lo,’ an tih leh, ‘Tpawh tual that apiang chu rorêlna hmâah a ding ang,’ an ti tih in hre tawh.
40005022	Kei erawh chuan ka hrilh a che u, tupawh a chhan awm lova a unau chunga thinur apiang chu rorêlna hmâah a ding ang. Tin, tupawh a unau, ‘mi chhawih pa,’ ti apiang chu, Sanhedrin hmâah a ding ang a, tupawh ‘mi â pa,’ ti apiang chuan Gehena mei a hmachhawn ang.
40005023	Chuvângin maichâma i thilpêk i rawn kenin, i unauvin i chunga lungnihlohna a nei tih i hriatchhuah leh chuan,
40005024	Maichâm hmâah chuan i thilpêk chu hnutchhiah la, kal langin i unau chu va rem zet la, chumi hnuah i thilpêk chu rawn hlân rawh.
40005025	I khingpui chu kalkawnga in kal dun laiin rem thuai rawh, chutilochuan i khingpui chuan rorêltu hnênah a hlân ang chia, rorêltu chuan vêngtu hnênah a hlân ang chia, tân inah an khung hlauh dah ang che.
40005026	Thu dik tak ka hrilh a che, pawisa tê ber thlenga i tlâkkim hmâ loh chuan chuta ṭang chuan i chhuak lo hul hual ang.
40005027	Hmân laia mite hnênah, ‘I uirê tûr a ni lo,’ an ti tih in hre tawh.
40005028	Kei erawh chuan, tupawh ngaih châka hmeichhe melh apiang chu, a thinlungin chu hmeichhe lakah chuan a uirê tawh reng a ni tih ka hrilh a che u.
40005029	Tin, i mit dinglamin a tih tlûk che chuan, kher chhuak la, paih daih rawh. I taksa a puma Gehena meia paih ai chuan, i taksa pêng pakhat boral chu i tân a ṭha zâwk si a.
40005030	Tin, i kut ding lamin a tih tlûk che chuan tan la, paih daih rawh. I taksa a puma Gehena meia paih ai chuan i taksa pêng pakhat boral chu i tân a ṭha zâwk bawk a ni.
40005031	“Tupawh nupui ma apiang chuan inṭhenna lehkha a nupui hnênah pe rawh se,” tih a ni a.
40005032	Kei erawh chuan tupawh inngaihna avâng ni lova nupui ma apiang chuan a nupui chu a uirêtîr a ni. Tin, tupawh mâk hnu nei apiang chu a uirê a ni tih ka hrilh a che u.
40005033	Hmân laia mite hnênah, “Dâwtin chhia chham suh la, Lalpa hnênah i chhechhamte chu hlen zâwk rawh,” an ti tih in hre tawh bawk a.
40005034	Kei erawh chuan ka hrilh a che u, chhia rêng rêng chham suh u. Vân chu Pathian lalṭhutthlêng a nih avângin vân chhâlin chham suh u.
40005035	Lei chu a ke nghahchhan a nih avângin lei chhâlin chham suh u. Jerusalem chu Lal ropui tak khawpui a nih avângin Jerusalem chhâlin chham hek suh u.
40005036	Samzai pakhat pawh i tihvâra i tihdum theih si loh avângin i lu chhâl pawhin i chham tûr a ni hek lo.
40005037	In thusawi chu, a ni chu ‘ni,’ ni lo chu ‘ni lo,’ ni ringawt rawh se. Chûng aia chuanga liam chu sual aṭanga chhuak a ni.
40005038	‘Mit aiah mit, hâ aiah hâ,’ an ti tih in hre tawh.
40005039	Kei erawh chuan ka hrilh a che u, misual dodâl suh u. I biang ding lama bêngtu hnênah chuan a lehlam pawh dawh rawh.
40005040	Tin, tupawhin i lakah thubuai siam duhin, i kawr a lâk chuan i puan pawh lâktîr nghâl rawh.
40005041	Tupawh mêl khat kala phût luitu apiang che hnênah chuan mêl hnih kal rawh.
40005042	A dîltu che hnênah pe la, i laka pûk duhtu chu hawisan suh.
40005043	“I ṭhenawmte hmangaih la, i hmêlma haw trawh”an ti tih in hre tawh.
40005044	Kei erawh chuan ka hrilh a che u, in hmêlmate chu hmangaih ula, ânchhe lawhtu che u chu malsâwm sak ula, a hua che u chu an ṭhatna tûr ti ula, zahthlâk taka siamtu che u leh a tiduhdahtu che u chu ṭawngṭai sak rawh u.
40005045	In Pa vâna mi fate in nih theih nân chûngte chu ti rawh u. Ani chuan misual leh mi ṭhate chungah a nî a chhuahtîr ṭhîn a, mi felte leh mi fel lote chungah pawh ruah a sûrtîr ṭhîn si a.
40005046	Chuvângin nangmahni hmangaihtute chauh in hmangaih hian lâwmman enge in hmuh ang? Chhiahkhawntute pawhin chutiangin an ti ve a ni lâwm ni?
40005047	Tin, in unaute chauh chibai in bûk hian enge in tih hnem chuan bîk? Chhiahkhawntute pawhin chutiangin an ti ve a ni lâwm ni?
40005048	Chuvângin in Pa vâna mi a ṭha famkim angin in ṭha famkim tûr a ni.
40006001	“Lainatnaa in thilpêk chu mihringte mithmuha ti lo tûrin fîmkhur rawh u, chutilochuan in Pa vâna mi hnêna mi lâwmman in nei lo vang.
40006002	Chuvângin lainatnaa thil i pêk rêng rêngin mi vervêk ten mi fak an hlawh theihna tûra Sunagog-ah te, kawtthlêrah te an tih ṭhin angin i hmâah tawtawrâwt hamtîr suh.Thu dik tak ka hrilh a che, an lâwmman chu an hmu zo tawh.
40006003	Nang erawh chuan mi hnêna lainatnaa thil i pêkin, i kut ding lamin a tih chu i kut vei lamin hre suh se.
40006004	Tichuan lainatnaa i thiltih chu thupin a awm thei ang. Chutichuan i Pa a rûka hmutu chuan langsâr takin a rûl ang che.
40006005	“Tin, i ṭawngṭai hunin mi vervêkte angin i ti tûr a ni lo. Miin an hmuh theihna tûrin Sunagog-ah te, kawtthlêr pêng takah te, ding chunga ṭawngṭai an ngaina ṭhîn si a. Thu dik tak ka hril a che u,an lâwmman chu an hmu zo tawh.
40006006	Nang erawh chu i ṭawngṭai hunin, i pindanah lût la, kawng khâr la, i Pa, hmuh theih lohva awm hnênah chuan ṭawngṭai rawh. Tichuan i Pa, a rûka hmutu chuan langsâr takin a rûl ang che.
40006007	Tin, in ṭawngṭaiin Jentailte angin sawi nawn mai mai suh u. An sawi tam avângin hriain an ring a ni.
40006008	Amah in dîl hmain in Pa chuan engte nge in mamawh a hriat sa reng avângin anmahni ang chu ni suh u.
40006009	Chuvângin nangni chu hetiang zâwng hian ṭawngṭai rawh u. “Kan Pa, vâna mi, i hming thianghlim rawh se.
40006010	I lalram lo thleng rawh se. I duhzâwng vâna tih a nih angin leiah pawh tih ni rawh se.
40006011	Vawiinah kan eikhawpin chaw min pe ang che.
40006012	Keini pawhin kan thil batute kan ngaidam angin, kan batte min ngaidam ang che.
40006013	Thlêmnaah min hruai lût suh la, misualpa lakah chuan min chhanhim zâwk ang che. Lalram te, thiltihtheihna te, ropuina te, chatuanin i ta a ni si a. AMEN.”
40006014	Mi, an bawhchhiatte in ngaihdam chuan in Pa vâna mi’n a ngaidam ve ang che u.
40006015	Nimahsela, an bawhchhiatte in ngaihdam si loh chuan in Pain in bawhchhiatte a ngaidam bîk lo vang.
40006016	Chaw in nghei hun pawhin mi vervêkte angin ngui hmêl pu suh u. Anni zawngin mi mithmuha chaw ngheia an lan theih nân an hmêl an tipawr si ṭhîn a. Thu dik tak ka hrilh a che u, an lâwmman chu an hmu zo tawh.
40006017	Nang erawh chuan chaw i nghei hunin i lu hriak thih la, i hmai phih rawh.
40006018	Chutichuan i Pa, hmuh theih lohva awm mithmuhah chauh lo chuan mihring hmuhah chawngheiin i lang lo vang. Tichuan i Pa, a rûka awm chuan langsâr takin a rûl ang che.
40006019	Leia sûlrûl leh tuiêkin a ei chhiatnaah leh rûkrute’n an reh pawha an rûknaah hian in tân rote khâwl khâwm suh u.
40006020	Vânah sûlrûl leh tuiêkin a ei chhiat lohnaah leh rûkrute’n an rehpawha an rûk hek lohnaah chuan in tân rote khâwl khâwm zâwk rawh u.
40006021	I ro awmna apiangah i rilru pawh a awm ang.
40006022	Taksa khâwnvâr chu mit hi a ni. Chuvângin i mit a ṭhat chuan i taksa pawh a pumin a êng chhuak ang.
40006023	I mit a ṭhat loh erawh chuan i taksa a pumin a thim zo vek ang. Tichuan nangmaha êng chu thim ni sela, chu thim chu a va nasa dâwn em!
40006024	Tuma’n hotu pahnih rawng an bâwl kawp thei lo. Pakhat huain pakhat a hmangaih ang. A nih loh leh pakhat tâna rinawmin pakhat a hmusit ang. Pathian leh sum rawng in bâwl kawp thei lo ve.
40006025	Chuvângin ka hrilh a che u, ‘Enge ka ei ang a, enge ka in ang aw?’ tiin in nunna thu leh, ‘Enge ka silhin ka fên ang aw?’ tiin in taksa thu lungkham suh u. Eitûr aiin nunna a thupui zâwk lo vem ni? Silhfên aiin taksa pawh a thupui zâwk lo vem ni?
40006026	Chunglêng savate hi en rawh u, buh an tuh lo va, an ât hek lo va, buh inahte an seng lût hek lo. Nimahsela, in Pa vâna mi chuan anmahni a châwm si a. Nangni chu anni aiin nasa takin in hlu zâwk lo vem ni?
40006027	Nangni zîngah lungkham avângin tuinnge mahni dung lam tawng khata tisâng chuang thei?
40006028	Tin, silhfên thu engah nge in lungkham ni? Phaizâwla Lilite ṭhan dân hi ngun takin ngaihtuah rawh u, an thawkrim lo va, la pawh an kai hek lo.
40006029	Nimahsela, ka hrilh a che u, Solomona meuh pawh a ropuina zawng zawnga a inthuam khân hêng zînga pakhat tluk pawh hian cheiin a awm lo.
40006030	Chutichuan ram hnim, vawiina nung, a tûka thuka paih leh mai tûr mah Pathianin chutiang taka a chei si chuan aw, nangni rin tlêmtê u, a thuam nasa zawk êm êm dâwn lo che u em ni?
40006031	Chuvângin, ‘Enge kan ei ang?’ emaw, ‘Enge kan in ang,’ emaw, ‘Eng sinin nge kan awm ang?’ tih lungkham suh u.
40006032	Jentailte’n chûng zawng zawng chu neih an châk ṭhîn. Chûng thil zawng zawng chu in mamawh tih in Pa vâna mi’n a hre reng a ni.
40006033	Pathian lalram leh a felna chu zawng hmasa zâwk rawh u, tichuan chûng zawng zawng chu pêk belhchhah in ni ang.
40006034	Chuvângin a tûk atân lungkham suh u, a tûk chuan ama thilte chu a inngaihtuah chawp mai dâwn si a. Ni khat atân ni khat hrehawm chu a tâwk a ni.
40007001	Sawisêla in awm loh nân midang sawwisêl suh u.
40007002	In sawisêl ang bawkin an sawisêl ang che ua, in tehna ngai bawkin an teh sak ve ang che u.
40007003	Tin, engati nge mahni mita thingtum awm chu ngaihtuah si lova, i unau mita hmawlh tê tak tê awm chu i hmuh ni?
40007004	Engtinnge i unau hnênah, ‘I mita hmawlh tê tak tê kha mi lakchhuahtîr rawh,’ i tih theih ang? Nangma mit ngeiah thingtum a awm reng si a.
40007005	Mi vervêk, nangma mita thingtum kha la chhuak hmasa rawh, tichuan i unau mita hmawlh tê tak tê lâk chhuah tûr chu fiah takin i hmu ang.
40007006	Ui hnênahte thil thianghlim chu pe suh u.Vawk hmâahte in tuikeplungte paih hek suh u. An chîl chhe hlauh ang a, tin, rawn hawi lêtin an tai thlêr ang che u.
40007007	Dîl rawh u, tichuan pêk in ni ang. Zawng rawh u, tichuan in hmu ang. Kik rawh u, tichuan hawnsak in ni ang.
40007008	A dîl apiang chuan a dawng ṭhîn, a zawngtu chuan a hmu ṭhîn a, a kiktu chu hawnsak a ni dâwn a ni.
40007009	Nangniho hi tupawh, in fapain chhang dîl che u sela, tunge lung pe ang che u?
40007010	A nih leh sangha dîl che u sela, tunge rûl pe ang che u?
40007011	Chuvângin nangni misual mahin in fate thil ṭha pêk nachâng in hriat chuan, in Pa vâna mi chuan a dîltute chu thil ṭha a pe nasa zâwk êm êm dâwn lo vem ni?
40007012	Chuvângin thil engkim miin in chunga an tiha in duh tûr ang apiang chu mi chungah pawh ti ve rawh u. Chu chu Dân thu leh zâwlneite thu a ni si a.
40007013	Kawngka zîmah chuan lût rawh u. Boralnaa luhna kawngkâ chu a zau va, a kawng pawh a zau va, chumia lût chu tam tak an ni.
40007014	Chatuan nunnaa luhna kawngkâ erawh chu a zîm a, a harsa bawk a, chuvângin a hmutute pawh tlêmtê an ni.
40007015	Zâwlnei dik lote lakah fîmkhur rawh u. Chûng chu berâm vun sinin in hnênah an lo kal ṭhîn a, an chhûng lamah erawh chuan chinghne koham takte an ni si a.
40007016	Anmahni chu an rahah in hre mai ang. Thinghlîngnei kûngah miin grêp rah an lo ngai em ni? Hnimhlîngneiah pawh theipui an lo ngai em ni?
40007017	Chutiang bawkin thing ṭha apiang a rah a ṭha a, thing chhia erawh chu a rah a chhe ṭhîn.
40007018	Thing ṭha rah a chhe thei lo va, thing chhe rah lah a ṭha thei hek lo.
40007019	Thing tin rah ṭhaa rah lo apiang an kit a, meiah an paih ṭhîn.
40007020	Chutiangin anmahni chu an rahah in hre mai ang.
40007021	“Lalpa, Lalpa, mi ti nazawng chu vân lalramah an lût lo vang a, ka Pa vâna mi duhzâwng titu erawh chu a lût ang.
40007022	Chumi nîah chuan mi tam takin, ‘Lalpa, Lalpa, i hmingin thute kan hrillâwkin, i hmingin ramhuaite kan hnawt chhuakin, i hmingin thil ropui tam takte kan ti ṭhîn lo vem ni?’ an la ti ang.
40007023	Chumi hunah chuan, ‘Nangni dân pawisa lote u, ka hre ngai lo va che u, ka hnên aṭangin kal bo rawh u,’ tiin anni chu ka la hrilh ang.
40007024	Chutichuan tupawh hêng ka thusawite hi hriaa zâwm apiang chu mi fing lungpui chunga a in satu nên chuan ka tehkhin ang.
40007025	Ruah a lo sûr a, tuite a lo lian a, thlite a lo tleh a, chu in chu a rawn nam sawk sawk a, nimahsela, lungpui chunga rem tlat a nih avângin a chim lo va.
40007026	Tin, mi tin hêng ka thusawite hi hria a zâwm lo apiang chu mi, ṭiauvut chunga a in satu nên tehkhin tûr a ni.
40007027	Ruah a lo sûr a, tuite a lo lian a, thlite a lo tleh a, chu in chu a rawn nam sawk sawk a, a chim ta a, a sawp chu nasa tak a ni,” a ti a.
40007028	Tin, heti hi a ni a, Isua’n chûng thu chu a sawi zawh chuan mipuite’n a thu zirtîr chu mak an ti hlê a.
40007029	Dânzirtîrtute ang lova thuneihna nei tak anga anmahni a zirtîr avângin.
40008001	Tlâng aṭanga a lo chhuk hnuin mipui tam takin amah an zui ta a.
40008002	Tin, ngaiteh, a hnênah chuan phâr a lo kal a, “Lalpa, i duh chuan mi tithianghlim thei e,” tiin chibai a bûk a.
40008003	Tin, Isua’n a kutin a ban a, a dek a, “Ka duh e, lo thianghlim tawh ang che,” a ti a. Tichuan chawplehchilhin a phâr chu a lo thianghlim ta nghâl a.
40008004	Tin, Isua’n a hnênah, “Tumah hrilh lo tûrin fîmkhur ang che, amaherawhchu kal la, an hriatfiahna tûrin puithiamhnênah va inentîr la, Mosia’n thilpêk tûra a ruat kha hlân rawh,” a ti a.
40008005	Tin, Isua chu Kapernaum khua a luhin, a hnênah Sipaizahotu a lo kal a, nasa takin a ngên a.
40008006	“Lalpa, ka chhiahhlawh zengin inah a mu reng a, nasa taka tihnatin a awm a ni,” a ti a.
40008007	Tin, Isua’n a hnênah, “Ka lo kal ang a, amah chu ka tidam ang,” a ti a.
40008008	Sipaizahotu chuan, “Lalpa, ka in chhûnga i lo luhna tûrin kei hi ka tling lo a ni. Nimahsela, thu chauh sawi la, ka chhiahhlawh a dam mai ang.
40008009	Keipawh mi thu hnuaia awm ka ni a, ka hnuaiah sipaite an awm a. Chu mi chu, ‘Kal rawh,’ ka tih leh a kal ṭhîn. Mi dang hnênah pawh, ‘Lo kal rawh,’ ka tih leh a lo kal ṭhîn. Ka chhiahhlawh hnênah pawh, ‘Hei hi ti rawh,’ ka tih chuan a ti ṭhîn,” tiin a chhâng a.
40008010	Tin, Isua’n chûng chu a hriatin mak a ti hlê a. A zuitute hnênah chuan, “Thu dik tak ka hrilh a che u, Israelte zîngah pawh heti êma rinna nasa hi ka hmu lo.
40008011	Ka hrilh a che u, chhak leh thlang aṭangin mi tam tak an lo kal ang a, vân lalramah chuan Abrahama te, Isaaka te, Jakoba te nên an ṭhû ang.
40008012	Lalram fate erawh chu pâwn lam thimah chuan paih chhuahin an awm ang a, chutah chuan ṭah leh haṭhial chu a awm ang,” a ti a.
40008013	Tin, Isua’n sipai zahotu hnênah chuan, “Kal rawh, i rin angin i chungah lo thleng rawh se,” a ti a. Tichuan a chhiahhlawh chu chumi dârkârah ngei chuan a lo dam leh ta a.
40008014	Isua chu Petera ina a luhin, a nupuia nu chu khawsika mu a hmu a.
40008015	Tichuan a kut chu a dehsak a, a khawsik chuan a thlah ta a. Tin, a tho va, an rawng a bâwlsak ta a.
40008016	Tin, khua a lo tlai lam chuan a hnênah ramhuai pai tam tak te an rawn hruai a, thuin thlarau sualte chu a hnawtchhuak a, dam lo zawng zawng chu a tidam bawk a.
40008017	Zâwlnei Isaia’n, “Amah ngeiin kan chaklohnate a la a, kan nâte a phur a,” tia a sawi kha a lo thlen famkim theihna tûrin chûng thilte chu a ti a ni.
40008018	Isua’n a kiang vêla mipui tam tak a hmuhin, râl lehlama kal tûrin thu a pe a.
40008019	Tin, dânzirtîrtu pakhat a lo kal a, a hnênah, “Zirtîrtu, i kalna apiangah ka zui ang che,” a ti a.
40008020	Isua’n a hnênah, “Sihalte’n kua an nei a, chunglêng savate’n bu an nei a, Mihring Fapa erawh hi chuan a lu nghahna a nei lo,” a ti a.
40008021	A zirtîrte zînga midangin a hnênah, “Lalpa, ka pa vui tûra kal min phalsak zet rawh,” a ti a.
40008022	Nimahsela, Isua’n a hnênah, “Mi zui rawh, mithiin anmahni mithi chu vui rawh se,” a ti a.
40008023	Tin, lawngah a chuang a, a zirtîrte’n an zui a.
40008024	Ngaiteh, tuipuiah chuan thlipui nasa tak a rawn tleh thut a. Tichuan tuifâwnin lawng chu a vûr hlup hlup mai a, Isua erawh chu a muhîl a.
40008025	Tin, a zirtîrte chu an lo kal a, an kaitho va, “Lalpa, min chhanhim rawh, kan boral dâwn hi le,” an ti a.
40008026	Tin, ani chuan an hnênah, “Rin tlêmte u, engah nge in hlauh,” a ti a. Tichuan a tho va, thlite leh tuipui chu a hau va, a lo reh ta ṭhuap mai a.
40008027	Tin, mite chuan mak an ti hlê a, “He mi hi eng mi nge a nih, thlite leh tuipui lam pawhin a thu an awih hi?” an ti a.
40008028	Tin, Isua chu râl leh lam Gadarin mite ram chu a thlenin, ramhuai pai pahnih, thlân mual aṭanga lo chhuakin an rawn tâwk a. An kawlh êm avângin chu kawngah chuan tumah an kal tlang thei lo va.
40008029	Ngaiteh, anni chuan, “Isu, nang Pathian Fapa, nang nêna tihtûr enge kan neih? Hun tiam thlen hmâa min nghaisa tûrin hetah i lo kal em ni?” tiin an au chhuak a.
40008030	Tin, an awmna aṭanga hla fêah vawk rual tam tak an tla a.
40008031	Tichuan ramhuaite chuan, “Min hnawhchhuah chuan vawk rual kawchhûngahte sâwn luh min phalsak ta che?” tiin a hnênah an ngên a.
40008032	Ani chuan an hnênah, “Lût ta che u,” a ti a. Tichuan an lo chhuak a, vawk rual khawchhûngahte chuan an va lût a. Ngaiteh, vawk rual zawng zawng chu awih pangah an tlân chhuk chiam a, tuipuiah an tlân lût a, tuiah chuan an tla hlum ta vek a.
40008033	Tin, vawk vulhtute chu an tlân a, khuaah chuan an kal a, ramhuai paite chunga thil thlengte nên engkim an hrilh a.
40008034	Ngaiteh, a khuain Isua hmu tûrin an lo chhuak a, amah an hmuh veleh an ram aṭanga chhuak tûrin an ngên a.
40009001	Tin, ani chu lawngah a chuang a, tuipui chu a kân a, ama khua chu a thleng ta a.
40009002	Ngaiteh, mipa zeng khuma mu chungin a hnênah an rawn zâwn a. Isua’n an rinzia a hmuhin zeng hnênah chuan, “Ka fa, hlim takin awm rawh. I sualte ngaihdam a ni tawh e,” a ti a.
40009003	Tin, ngaiteh, dânzirtîrtu ṭhenkhatte chuan an rilruin, “He mi hian Pathian a sawichhia a nih hi,” an ti a.
40009004	Isua’n an ngaihtuahte chu a hriatin, “Engahnge in thinlunga thil ṭha lo in ngaihtuah ni?
40009005	‘I sualte ngaihdam a ni tawh,’ tih leh, ‘Tho la, kein kal tawh rawh,’ tih hi a enge sawi awl zâwk?
40009006	Eng pawh ni sela, khawvêlah Mihring Fapa hian sualte ngaihdam theihna a nei tih in hriat nân,” tiin, zeng hnênah chuan, “Tho la, i mutbu kha la la, i inah kal rawh,” a ti a.
40009007	Tin, a tho va, a inah a haw ta a.
40009008	Mipuite chuan chu chu an hmuhin mak an ti a, mihringte hnêna chutiang thuneihna petu Pathian chu an fak a.
40009009	Tin, Isua chu chuta ṭang chuan a kal zêl a, chhiah pêkna hmuna ṭhu mi pakhat a hming Matthaia a hmu a, a hnênah, “Mi zui rawh,” a ti a. Tichuan a tho va, a zui ta a.
40009010	Tin, heti hi a ni a, inah chuan Isua’n chaw a kîl laiin ngaiteh, chhiahkhawntute leh mi sualte tam tak an lo kal a, Isua leh a zirtîrte chu an kîlpui hlawm a.
40009011	Pharisaite chuan chu chu an hmuhin a zirtîrte hnênah, “Engati nge in zirtîrtuin chhiahkhawntute leh mi sualte hnêna a ei le?” an ti a.
40009012	Nimahsela, Isua’n chu chu a hriatin an hnênah, “Mi hrisêlte chuan Doctor an ngai lo va, mi bawrhsâwmte zâwkin an ngai a ni.
40009013	Mi felte lam tûr ni lovin, mi sualte zâwk lama simtîr tûra lo kal ka ni. Chuvângin kal ula, ‘Inthawina duh lovin zahngaihna ka duh e,’ tih hi a awmzia va zir rawh u,” a ti a.
40009014	Chumi lai chuan Johana zirtîrte chu a hnênah an lo kal a, “Engati nge keini leh Pharisaite hian chaw kan nghei zut ṭhin a, i zirtîrte lêmin an nghei si loh?” an ti a.
40009015	Tin, Isua’n an hnênah, “A ṭhiante hnêna moneitu tûr a awm chhûng zawngin moneitu tûr ṭhiante chuan an sûn thei em ni? Nimahsela, moneitu tûr chu an hnên aṭanga hruai bo nite a la thleng ang a, chumi hunah erawh chuan chaw an la nghei ang.
40009016	Tuma’n puan la thlâk mar loh themin puan hlui an bel ngai lo. Bel ta sela a bel phuina tûr chuan puan chu a kai thlêr zâwk ang a, a lo thlêr nasa lehzual ang.
40009017	Tuma’n uain thar savun uain ip hluiahte an thun ngai hek lo. Chutilochuan savun ipte chu a puak keh ang a, uain chu a bua ang a, savun ipte pawh chu a lo chhia ang. Uain thar chu savun ip tharahte an thun zâwk ṭhîn a ni, tichuan ṭha takin an awm ve ve ang,” a ti a.
40009018	Chûng thu chu an hnêna a sawi lai takin ngaiteh, rorêltu pakhat a lo kal a, chibai a rawn bûk a, “Ka fanu a thi fel chiah a, nimahsela lo kal la, a chungah i kut nghat la, a lo nung leh ang,” a ti a.
40009019	Tichuan Isua chu a tho va, a zui ta a, zirtîrte pawhin an zui ve a.
40009020	Tin, ngaiteh, hmeichhe pakhat, kum sâwm leh kum hnih chhûng thi pûta damlo a hnungah a lo kal a, a puan hmâwr a dek a.
40009021	“A puan hmâwr chauh pawh dek ila tihdamin ka awm mai ang,” a ti rilru a ni.
40009022	Tin, Isua a hawi a, amah chu a hmu a, “Ka fanu, thlamuang takin awm rawh, i rinna hi i dampui a ni e,” a ti a. Tichuan hmeichhia chu chumi lai tak aṭang chuan a lo dam ta a.
40009023	Tin, Isua chu rorêltu inah chuan a luha, phênglâwng tumte leh mipui bengchheng mur murte a va hmuh chuan,
40009024	“Chhuak rawh u, naupang chu a thi lo ve, a muhîl a ni zâwk asin,” a ti a. Anni chuan amah chu an nuihsan ta mai a.
40009025	Nimahsela, mipui chu a hnawhchhuah hnu chuan a lût a, naupang kut chu a chelh a, naupang chu a lo tho ta a.
40009026	Tichuan chumi chanchin chu chûng lai ram zawng zawngah chuan a lo thang chhuak ta a.
40009027	Tin, Isua chu chuta ṭang chuan a kal zêl a, mitdel pahnihin, “Davida Fapa, kan chungah zahngai rawh,” tia auvin an zui a.
40009028	Ina a luh chuan mitdelte chu a hnênah an lo kal a; Isua’n an hnênah, “Hei hi ka tithei tih in ring em?” a ti a. Anni chuan a hnênah “Ring e, Lalpa,” an ti a.
40009029	Ani chuan an mit a dek a, “In rin angin in chungah thleng rawh se,” a ti a.
40009030	Tichuan an mit chu a lo vâr ta a. Isua’n an hnênah, “Tuma hriat loh tûrin fîmkhur rawh u,” a ti tlat a.
40009031	Nimahsela, anni chu an chhuak a, chûng lai ram zawng zawngah chuan a chanchin an tithang ta a.
40009032	Tichuan an kal chhuak a ngaiteh, ṭawng thei lo ramhuai pai pakhat a hnênah an rawn hruai a.
40009033	Tin, ramhuai chu a hnawhchhuah veleh ṭawng thei lo chu a lo ṭawng ta a. Mipuite chuan mak an ti hlê a, “Israel ramah hetiang hi hmuh a ni ngai lo,” an ti a.
40009034	Pharisaite erawh chuan, “Ramhuaite lal avângin a ni ramhuaite a hnawhchhuah ṭhin ni,” an ti a.
40009035	Tin, Isua’n an Sunagog-ahte zirtîrin, lalram chanchin ṭha chu hrilin mipui zînga dam lohna tinrêng leh natna tinrêngte tidamin, khaw lian leh khaw tê zawng zawng a fang zêl a.
40009036	Mipuite chu a hmuhin vêngtu nei lo berâmte anga chau leh darha an awm avângin a khawngaih ta êm êm a.
40009037	Tichuan a zirtîrte hnênah, “Buh seng tûr a tam hlê si a, nimahsela a thawktute an tlêm.
40009038	Chuvângin a buh seng tûra thawktu tûrte tîr tûrin buh neitu Lalpa hnênah chuan ngên rawh u,” a ti a.
40010001	Tin, a zirtîr sâwm leh pahnihte chu a hnênah a ko va, thlarau bawlhhlawhte an hnawhchhuah theihna tûr leh damlohna tinrêng leh taksa chak lohna tinrêng tihdam theihna tûrin thuneihna a pe a.
40010002	Apostol sâwm leh pahnihte hming chu hêng hi an ni. A hmasa berah chuan Simona, Petera an vuah leh a unau Andria te, Zebedaia fapa Jakoba leh a unau Johana te,
40010003	Philipa leh Bartholomaia te, Thoma leh chhiahkhawntu Matthaia te, Alphaia fapa Jakoba leh Lebbaia, Thaddaia an tih bawk te,
40010004	Kanaan mi Simona leh a mantîrtu Juda Iskariota te hi.
40010005	Chûng sâwm leh pahnihte chu Isua’n a tîr chhuak a, an hnênah heti hian thu a pe a, “Jentailte kawngah kal suh ula, Samari mite khua rêng rêngah pawh lût suh ang che u.
40010006	Amaherawhchu Israel hnam berâm bote hnênah chuan kal zâwk ang che u.
40010007	Tin, in kalin, ‘Vân lalram chu a hnai ta,’ tiin hrilh zêl ang che u.
40010008	Dam lote tidam ula, phârte tithianghlim ula, mithite kai tho ula, ramhuaite hnawtchhuak ang che u. A thlâwnin in dawng a, a thlâwnin pe rawh u.
40010009	In pawisa bâwmahte chuan rangkachak emaw, tangkarua emaw, dâr tangka emaw keng suh u.
40010010	In zinna atân iptê emaw, kawr pahnih emaw, pheikhawk emaw, tiang emaw pawh keng suh u, hnathawktu chu ei tûr hmu tlâk a ni si a.
40010011	Tin, khaw lianah emaw, khaw têah emaw, in luhna apiangah thlenna tlâk tûr mi zawng chhuak ula, in chhuah leh hmâ loh chu chutah chuan thleng reng ang che u.
40010012	Inah chuan in luh dâwnin chibai bûk ang che u.
40010013	Tin, in chu thlenna tlâk a nih chuan in thlamuanna chu a chungah thleng sela, a tlâk loh erawh chuan in thlamuanna chu in hnênah lo kîr leh rawh se.
40010014	Tupawh lâwm lo che u a, in thûte ngaithla lo apiang, chu mi in aṭang emaw, chumi khua aṭang emawa in chhuah rualin in kephaha vaivut chu thing thla ang che u.
40010015	Thu dik tak ka hrilh a che u, rorêlna niah chuan chumi khaw tawrh tûr ai chuan Sodom leh Gomora khaw tawrh tûr chu a ziaawm zâwk ang.
40010016	Ngaiteh u, chinghne zînga berâm awm angin ka tirh che u hi, chuvângin rûl anga finga ṭhûro anga nunnêmin awm ang che u.
40010017	Nimahsela, Sanhedrin hnêna an hlan dâwn che u avângin mihringte lakah fîmkhur rawh u. An Sunagog-ah an vua ang che u a,
40010018	a ni, keimah avângin ram awptute leh lalte hmâah anmahni leh Jentailte hriattîrna tûrin an la hruai ang che u.
40010019	Nimahsela, an hlan hunah che u chuan, ‘Engtinnge, eng thu nge ka sawi ang?’ tiin lungkham suh ang che u. In sawi tûr chu a hun takah chuan hriattîr in ni dâwn si a.
40010020	A sawitu chu nangni in ni dâwn si lo va, in Pa Thlarauvin nangmahniah a sawi zâwk dâwn a ni.
40010021	Tin, tihhlum tûrin unaupa leh unaupa an inmantîr ang a, pa pawhin a fa a mantîr bawk ang. Fate pawhin an nu leh an pate an do vang a, an tihhlumtîr bawk ang.
40010022	Keima hming avângin mi zawng zawng huat in ni ang. Nimahsela, a tâwp thlenga tuar peih apiang, chu mi ngei chu chhandamin a awm ang.
40010023	Nimahsela, he khuaah hian an tihduhdah hunah che u khaw dangah tlân ang che u. Thu dik tak ka hrilh a che u. Mihring Fapa a lo kal hmain Israel khuate chu in fang chhuak lo vang.
40010024	Zirtîr chu a zirtîrtu chungah a awm lo. Bawih pawh a pu chungah a awm hek lo.
40010025	Zirtîr chu a zirtîrtu anga a lo awm leh bawih chu a pu anga a lo awm chu a tâwk e. In neitupa mah Beelzebula an tih si chuan, a chhûngte chu an va ti dâwn nasa êm!
40010026	Chuvângin anmahni chu hlâu suh ang che u, lang lo tûra thuhrûk engmah a awm lo, hriat loh tûra zêp pawh engmah a awm hek lo.
40010027	Thima ka hrilh che u hi êngah sawi ang che u. Beng bula in hriat hi inchungtea chuangin tlângaupui ang che u.
40010028	Tin, taksa tihluma thlarau tihlum thei lo tute chu hlâu suh ula, Gehena meia thlarau leh taksa tiboral theitu erawh chu hlâu zâwk ang che u.
40010029	Chawngzawng pahnih dâr tangka pakhatah an hralh ṭhîn lo vem ni? Nimahsela, an zînga pakhat mah in Pa remtihna lovin leiah a tla lo vang.
40010030	In samzai zawng zawng pawh hi chhiar vek a ni asin.
40010031	Chuvângin hlâu suh u, Chawngzawng tam tak aiin in hlu zâwk a ni.
40010032	Tupawh mite hmâa mi ṭan apiang ka Pa vâna mi hmâah ka ṭan ve ang.
40010033	Nimahsela, tupawh mite hmâa mi phat apiang ka Pa vâna mi hmâah ka phat ve ang.
40010034	Khawvêlah hian rem lêntîr tûra lo kal emaw mi ti suh u, rem lêntîr tûra lo kal ka ni lo va, ngûnhnâm lêntîr tûra lo kal ka ni zâwk.
40010035	Mi, a pa dotîr tûrin, fanu a nu dotîr tûrin leh mo, a pasala nu dotîr tûra lo kal ka ni asin.
40010036	Mi, a hmêlmate chu ama chhûngte zînga mi ngei an ni ang.
40010037	Tupawh a nu emaw, a pa emaw, keimah aia hmangaih zâwk chu ka mi ni tlâk a ni lo. Tupawh a fanu emaw, a fapa emaw, keimah aia hmangaih zâwk pawh ka mi ni tlâk a ni lo.
40010038	Tupawh a kraws pua mi zui lo chu ka mi ni tlâk a ni lo.
40010039	Tupawh a nun hum chuan a chân ang a, keimah avânga a nun chân chuan a hum ang.
40010040	Tupawh a lâwm che u chu mi lâwm a ni a, tupawh mi lâwm chu mi tîrtu lâwm a ni.
40010041	Tupawh zâwlnei chu zâwlnei a nih avânga lo lâwm chuan zâwlnei lâwmman a dawng ang. Tupawh mifel chu mifel a nih avânga lo lâwm chuan mifel lâwmman a dawng ang.
40010042	Tin, tupawh hêng mi tê tak tê zînga pakhat hnênah hian zirtîr a nih avânga tui vâwt in tûr no khat chauh pawh pe apiang chuan thu dik tak ka hrilh a che u, a lâwmman chu a hloh tawp lo vang,” a ti a.
40011001	Tin, heti hi a ni a,Isua’n a zirtîr sâwm leh pahnihte chu thu a pêk zawh veleh chuta ṭang chuan an khawpuiahte zirtîr tûr leh thuhril tûrin a kal ta a.
40011002	-
40011003	Johana’n Krista thiltihte chu tân inah chuan a lo hriatin a hnênah, “Lo kal tûra chu i ni nge, mi dang kan la beisei ang?” tia zâwt tûrin a zirtîrte zînga pahnih a tîr a.
40011004	Isua’n an hnênah, “Kal leh ta ula, thil in hmuh leh in hriat hi Johana hnênah va hrilh rawh u.
40011005	Mitdelte an mit a lo vâr ta a, kebaite kein an kal ta. Phârte an lo thianghlim ta a, bengngawngte pawh an beng a lo vâr ta. Mithite pawh kaihthawhin an awm ta a, retheite hnênah pawh chanchin ṭha hril a ni ta.
40011006	Tin, tupawh ka chunga lungnihlohna hmu lo chu an nihlawh e,” tiin a lo chhâng a.
40011007	Chûng mite chu an kal veleh Isua’n mipuite hnênah chuan Johana thu a sawi ta a. “Eng en tûrin nge thlalêrah in kal chhuah kha? Luang thli chhêm nghîn maw?
40011008	Anih loh leh eng en tûr berin nge in kal chhuah kha? Mi puan nêm sin maw? Ngai rawh u, puan nêm sinte chu lal inahte asin an awm.
40011009	A nih loh leh eng en tûr berin nge in kal chhuah kha? Zâwlnei maw? A nih ngei kha. Ka hrilh a che u, zâwlnei ai pawhin a ropui zâwk asin.
40011010	“En teh, ka tirhkoh i hmâah ka tîr a ni. Ani chuan i hmâah i kawng a buatsaih ang,” tih a chanchin an ziak kha he mi hi a ni si a.
40011011	Thu dik tak ka hrilh a che u, hmeichhe hrin zîngah baptistu Johana aia ropui zâwk an la chhuak ngai lo. Nimahsela, vân lalrama mi pawimawh lo ber pawh ani ai chuan a ropui zâwk a ni.
40011012	Baptistu Johana hun lai aṭanga tûn thlengin vân lalram chuan beih vakna a tâwk ṭhîn a, a bei vakte chuan an pâwng lâk ta.
40011013	Chu chu Dân thu leh zâwlnei zawng zawngte chuan Johana lo awm thleng khân an hrillâwk ṭhîn a ni.
40011014	In pawm duh chuan chu chu Elija, lo kal mai tûra chu a ni.
40011015	Tupawh hriatna tûra beng nei chuan hre rawh se.
40011016	Nimahsela, tûnlai chhuante hi eng nên nge ka tehkhin ang? Naupang dâwr hmunahte ṭhû a, an ṭhiante auva,
40011017	“Phênglâwng kan tum sak che ua, in lâm si lo va, kan lungngaihpui che ua, âwm in chûm si lo,” titute ang hi an ni.
40011018	Johana chu a lo kal a, a eiin a in lo va, ‘Ramhuai a pai a nih hi,’ an ti a.
40011019	Mihring Fapa a lo kal a, a eiin a in a, ‘En teh u, chaw heh mi, uain heh mi, chhiahkhawntute leh mi sualte ṭhian saw,’ an ti si a. Nimahsela, finna chu a dik tih a faten an târlang a ni,” a ti a.
40011020	Tin, an sim loh avângin thil ropui a tih tamna ber khuate chu a hau ta a.
40011021	“Nang Korazin, i chung a pik e! Bethsaida, i chung a pik e! Nangmahnia thil ropui tak tihte kha Tûra leh Sidon khawpuia tih ni sela, saiip puan sina vut zînga ṭhuin an sim daih tawh ang, chuvângin in chung a pik a ni.
40011022	Nimahsela. ka hrilh a che u, rorêlna niah chuan nangni tuar ai chuan Tûra leh Sidon khawpuia mite tuar tûr chu a ziaawm zâwk ang.
40011023	Tin, nang Kapernaum, vân thlenga chawisânin i awm a. Nimahsela, mithite awmnaah hruaithlâkin i awm ang. Nangmaha thil ropui tak tihte kha Sodom khawpuia tih ni sela tûn thlengin a la awm reng dâwn si a.
40011024	Chuvângin ka hrilh a che, rorêlna niah chuan i tuar tûr ai chuan Sodom khawpui tuar tûr chu a ziaawm zâwk ang,” a ti a.
40011025	Chumi lai chuan Isua’n a bia a, “Aw ka Pa, lei leh vân Lalpa, nangin mifing leh vengvâte hnênah hêng thu hi i thup a, nausênte hnêna i puan avâng hian lâwmthu ka hrilh a che.
40011026	A ni, ka Pa, chutiang tih chu i ngaihin a ṭha a ni.
40011027	Ka pain thil engkim mi kawltîr tawh. Pa lo chuan tumahin Fapa hi an hre lo. Fapa leh an hnêna Fapain a puan duhnate chauh lo chuan tuma’n Pa chu an hre hek lo.
40011028	Nangni thawkrim leh phurrit phur zawng zawngte u, ka hnênah lo kal ula keima’n ka chawlhtîr ang che u.
40011029	Ngilnei tak leh thinlunga inngaitlâwm tak ka nih avângin ka nghâwngkawl bât ula, ka hnên aṭangin zir rawh u. Tichuan in nunna atân chawlhna in hmu ang.
40011030	Ka nghâwngkawl chu a nuam a, ka phur pawh a zâng a ni,” a ti a.
40012001	Chumi lai chuan Isua chu Sabbath niah buh hmunahte a kal tlang a. A zirtîrte chu an ril a ṭâm a, buh vuite an thliak a, an ei ta a.
40012002	Nimahsela, Pharisaite’n chu chu an hmuhin a hnênah, “Enteh, i zirtîrte’n Sabbath nia tihthiang lo chu an tih hi,” an ti a.
40012003	Ani erawh chuan an hnênah, “Davida a rilṭâm laia a ṭhiante nêna an thiltih kha in chhiar lo vem ni?
40012004	Khatia Pathian ina a luh a, amah leh a ṭhiante ei thian loh, puithiamte chauh ei thian, Pathian hmâa chhangdah an ei thu kha?
40012005	A nih leh Temple-a puithiamawmte chuan Sabbath nite an bawhchhiat pawhin sawisêl an ni chuang lo tih Dân thuah chuan in chhiar lo vem ni?
40012006	Nimahsela, Temple aia ropui zâwk mi pakhat hemi hmunah hian a awm tih ka hrilh a che u.
40012007	Amaherawhchu, ‘Inthawina duh lovin zahngaihna ka duh e,’ tih hi a awmzia lo hre tawh ni ula chuan tisual lote chu thiam loh in chantîr lo tûr.
40012008	Mihring Fapa hi Sabbath Lal a ni si a,” a ti a.
40012009	Tin, chuta ṭang chuan a kal a, an Sunagog-ah a va lût a.
40012010	Ngaiteh, mi pakhat kut zeng a lo awm a. Amah an hêk theih nân, “Sabbath niin tihdam a thiang em?” tiin an zâwt a.
40012011	Ani chuan an hnênah, “Nangni zîngah tupawhin berâm pakhat nei ula, chu chu Sabbath niin khuarkhurumah tla ta sela, tunge chelhin kai chhuak lo vang che u?
40012012	Berâm pakhat ai chuan mihring pakhat chu a hlu zâwk daih lo vem ni? Chuvângin Sabbath nia tih ṭhat a thiang a ni,” a ti a.
40012013	Tichuan chu mi hnênah chuan, “I kut phar chhuak rawh,” a ti a. Tin, a phar chhuak a, a leh lam angin a dam ta viah a.
40012014	Chutichuan Pharisaite chu an chhuak a, amah an tihhlum theih dân tûr ngaihtuahin an inrâwn khâwm a.
40012015	Nimahsela, Isua’n chu chu a hriatin chuta ṭang chuan a kal sawn a. Tin, mipui tam takin amah an zui a, an zain a lo tidam vek a.
40012016	A chanchin chu puang lo tûrin an hnênah a ti tlat a.
40012017	Chutiang chuan zâwlnei Isaia lo hrillâwk chu a tithleng famkim a ni.
40012018	Isaia lo sawi lâwk chu hei hi a ni. “Enteh, heta hi ka chhiahhlawh, ka thlan, ka duh tak, ka rilru ti lâwm êm êmtu chu. A chungah ka Thlarau ka dah ang a, Jentailte hnênah rorêlna a puang chhuak ang.
40012019	A hnial buai lo vang a, a au hek lo vang. Kawtthlêrahte pawh tuma’n a aw an hre hek lo vang.
40012020	Hneh tûra rorêlna a tirhchhuah hmâ loh zawng, luang sâwp a titliak fithla lo vang a, la khu pawh a timit hek lo vang.
40012021	Ama hming chu Jentailte chuan an beisei ang,” tih hi.
40012022	Chumi lai chuan ramhuai man, mitdel ṭawng thei lo pakhat a hnênah an rawn hruai a, ani chuan a lo tidam a. Tichuan mitdel ṭawng thei lo chuan a lo hmu theiin a lo ṭawng thei ta a.
40012023	Mipui ho zawng zawng chuan mak an ti hlê a, “He mi hi Davida fapa chu a ni lo vem ni?” an ti a.
40012024	Nimahsela, Pharisaite’n chu chu an hriatin, “He mi hian ramhuaite lal Beelzebula avâng chauh lo chuan ramhuaite a hnawtchhuak lo vang,” an ti a.
40012025	Tin, Isua’n an ngaihtuahte chu a lo hria a, an hnênah, “Khawii lalram pawh an inṭhen a, mahni leh mahni an indo chuan an boral ṭhîn. Khawii khua pawh, chhûngkua pawh an inṭhen a, mahni leh mahni an indo chuan an ding chhuak lo vang.
40012026	Setana’n Setana vêk a hnawhchhuah chuan mahni indo a ni ang a, a lalram chu engtinnge a din reng theih ang le?
40012027	Kei hi Beelzebula avânga ramhuaite hnawtchhuak ṭhîn ka lo nih chuan, in faten tu vângin nge ramhuaite an lo hnawhchhuah ṭhin le? Chuvângin anni chu nangmahni chunga thu rêltu tûrte an ni ang.
40012028	Nimahsela, kei hi Pathian Thlarau avânga ramhuaite hnawtchhuak ṭhîn ka nih chuan, Pathian lalram in hnênah a lo thleng tawh a ni ang.
40012029	A nih loh leh miin mi chak chu a phuar hmasak zet loh chuan engtinnge mi chak ina lûtin a bungrua a rûk theih ang? A phuar hnuah erawh chuan a in chu a rawksak mai ang.
40012030	Tupawh ka lama ṭang lo chu mi do a ni, tupawh mi lâkkhâwmpui lo chuan a tidarh a ni.
40012031	Chuvângin ka hrilh a che u, mi, an sualna tinrêngah leh an Pathian sawichhiatna tinrêngah chuan ngaihdam an ni ang a, Thlarau Thianghlim meuh sawichhiatna erawh chu ngaihdam a ni lo vang.
40012032	Tin, tupawh Mihring Fapa dodâl zâwnga thu sawi apiang chu an sawisêlna ngaihdam a ni ang. Tupawh Thlarau Thianghlim meuh sawi chhia apiang erawh chu tûn hunah leh hun lo la awm tûrah pawh ngaihdam a ni lo vang.
40012033	Thing chu a rah aṭanga hriat a ni a, chuvângin rah ṭha a chhuah theih nân a thing chu siam ṭha rawh u. A nih loh vêk leh thing chu tichhia ula, rah chhia a chhuah ang.
40012034	Rûl tûr nei thlahte u, nangni’n ṭha lo reng chungin engtinnge thu ṭha in sawi theih ang? Thinlunga khat liam chu kain a sawi ṭhîn asin.
40012035	Mi ṭha chuan a thinlung robâwm ṭhaa mi thil ṭha a thehchhuak ṭhîn a, misual chuan a robâwm ṭha lo aṭangin thil ṭha lote a theh chhuak ṭhîn.
40012036	Nimahsela, ka hrilh a che u, mite’n thu lawilo an sawi apiang, chu thu chu rorêl niah chuan an sawifiah a la ṭûl ang.
40012037	I thu chuan thiam a chantir chein, i thu vêk chuan thiam loh a chantir dâwn si che a,” a ti a.
40012038	Chumi lai chuan dânzirtîrtute leh Pharisai zînga mi tute’n emaw an bia a, a hnênah, “Zirtîrtu, i hnên aṭangin chhinchhiahna hmuh kan duh e,” an ti a.
40012039	Ani erawh chuan an hnênah, “Tûn lai chhuan sual tak leh uirê hmang takte hian chhinchhiahna an zawng a, nimahsela zâwlnei Jona chhinchhiahna chauh lo chu an hnênah chhinchhiahna rêng rêng pêk an ni lo vang.
40012040	Jona chu nithum leh zanthum nghapui kawchhûnga a awm ang khân, Mihring Fapa hi ni thum leh zan thum lei chhûngrilah a awm bawk dâwn a ni.
40012041	Ninevi khawpuia mite chu rorêlnaah chuan tûn lai mite hnênah hian an ding ve ang a, Jona thu hrilh avânga an sualte an sim avângin tûn lai mite thiam loh chantîrtu an ni ang. Ngaiteh u, Jona aia ropui zâwk hetah hian a awm asin.
40012042	Chhim lam lalnu kha rorêlnaah chuan tûnlai mite hnênah hian a tho ve ang a, Solomona finna ngaithla tûra kâwlkil aṭanga a lo kal avângin tûnlai mite thiamloh chantîrtu a ni ang. Ngaiteh u, Solomona aia ropui zâwk hetah hian a awm asin.
40012043	Thlarau bawlhhlawh chu mi kawchhûng aṭanga a chhuahin, chawlhna zawngin tui awm lohna hmunahte a vâk a vâk a, a hmu thei si lo va.
40012044	Tichuan, “Ka chhuahna, ka inah khân ka kîr leh mai ang,” a ti a. Tin, a va thlen chuan ruak a, phiahfaia chei mawiin a hmu a.
40012045	Tichuan a va kal a, amah aia sual zâwk thlarau dang pasarih a rawn hruai a, chutah chuan an lût a, an awm reng ṭhîn a. Chu mihringa awmze hnuhnûng chu a hmasa aiin a lo ṭha lo zâwk ṭhîn a ni. Chutiang bawkin tûn lai chhuan sual takte chungah hian a la awm ang,” tiin a chhâng a.
40012046	Mipuite hnêna thu a la sawi lai chuan ngaiteh, a nu leh a naute chu amah biak duhin pâwnah an ding a.
40012047	Tin, mi pakhatin a hnênah, “Ngaiteh, i nu leh i naute biak duh chein pâwnah sâwn an ding reng e,” a ti a.
40012048	Ani erawh chuan a hrilhtu hnênah chuan, “Tu nge ka nu? Ka naute pawh chu tute nge ni?” tiin a chhâng a.
40012049	Tin, a zirtîrte lamah a kut a phar a, “Enteh u, ka nu leh ka naute hi!
40012050	Tupawh ka Pa vâna mi duhzâwng ti apiang chu ka unaupa leh ka farnu leh ka nu te an ni asin,” a ti a.
40013001	Chumi ni chuan Isua chu in aṭangin a kal chhuak a, tuipui kamah chuan a thû a.
40013002	A hnênah mipui tam tak an rawn inkhâwm a. Chuvâng chuan lawngah a chuang a, a ṭhû a, mipui zawng zawng chu tiauphovah an ding a.
40013003	Tehkhin thuin thu tam tak an hnênah a sawi a, “Ngaiteh u, chi thehtu chi thehin a feh a.
40013004	Tin, a han theh chuan a ṭhen kawng sîrah a tla a, savate’n chûng chu an rawn tlân zo ta a.
40013005	Tin, a ṭhen lung hmun lei tlêmnaah a tla a, lei a chhah loh avângin chawpleh chilhin an ṭo nghâl ta mai a.
40013006	Ni a lo tlângsân deuhin em vuaiin an lo awm a, zung an neih loh avângin an râwp ta mai a.
40013007	A ṭhen chu hnim hlîngnei zîngah a tla a, hnim hlîngnei chu a lo ṭo sâng a a dîp ral ta a.
40013008	A ṭhen erawh chu lei ṭhaah a tla a, ṭhenkhat a leh za te, ṭhenkhat a leh sawmruk te, ṭhenkhat a leh sawmthum tein a lo rah ta a.
40013009	Tupawh hriatna tûra beng nei chuan hre rawh se,” a ti a.
40013010	Tin, zirtîrte chu an lo kal a, a hnênah, “Engvângin nge an hnênah tehkhin thuin i sawi?” an ti a.
40013011	Ani chuan a chhâng a, an hnênah, “A chhan chu vân lalram thurûk chu nangni hriat atâna pêk a nih a, anni erawh chu pêk an nih loh vâng a ni.
40013012	Tupawh a nei apiang an pêk belhchhah anga a nei ṭeuh vang. Nimahsela, tupawh a nei lo apiang chu a neih chhun pawh an lâksak ang.
40013013	Chuvângin tehkhin thuin an hnênah ka sawi a ni. Hmu mahsela an hmuh ṭhin loh va, hre mahsela an hriat thiam ṭhin loh avângin.
40013014	Tin, Isaia thu sawilâwk kha an chungah a lo thleng famkim a nih hi, “Hriat zawng in hre na ang a, a ngaihna erawh chu in hre thiam tawp lo vang. Hmuh zawng in hmu na ang a, hriat erawh chu in hrethiam tawp lov ang.
40013015	He mite thinlung hi a lo chawlawl ta a, an bengte chuan an hrethiam hleithei lo va, an maimitchhîng bawk a. Chutilochuan an mitin an hmu ang a, an bengin an hria ang a. an thinlungin an hrethiam ang a, an kîr leh ang a, tin, keiin ka lo tidam hlauh dah ang e,’ a tih kha,” a ti a.
40013016	Nangni mit erawh chu a vânnei a ni, a hmuh ṭhin avângin. In beng pawh a vânnei a ni, a hriat ṭhin avângin.
40013017	Thu dik tak ka hrilh a che u, zâwlnei tam takte leh mi fel tam takte pawhin in thil hmuhte hi hmuh an châk ṭhîn a, nimahsela an hmu si lo. In thil hriatte pawh hi hriat an châk ṭhîn a, nimahsela an hre si lo.
40013018	Chuvângin chi thehtu tehkhin thu chu hre rawh u.
40013019	Tupawhin lalram thu chu benga a lo hriat a, a ngaihna a hriat si loh chuan misualpa chu a lo kal a, a thinlunga theh sa chu a chhuhsak ṭhîn. Hei hi a ni kawngsîra chi theh chu.
40013020	Lung hmuna chi theh dawngtu erawh chu thu chu hria a, lâwm taka pawm nghâl ṭhîn hi a ni.
40013021	Nimahsela, amahah chuan zung a awm lo va, reilotê chauh a awm a, thu avânga hrehawmna emaw, tihduhdahna emaw a lo awm hunin a tlu thuai ṭhîn.
40013022	Hlîng zînga chi theh dawngtu pawh chu thu hretu a ni a, nimahsela damchhûng lungkhamnate leh hausakna bumnate chuan thu chu a dîp a, rah lovin a lo awm ṭhîn.
40013023	Lei ṭha hmuna chi theh dawngtu erawh chu thu chu hria a, angaihna hre bawk hi a ni. Chu mi chuan rah a chhuah a, ṭhenkhat a leh za te, ṭhenkhat a leh sawmruk te, ṭhenkhat a leh sawmthum tein rah a chhuah ṭhîn,” a ti a.
40013024	Tehkhin thu dang an hnênah a sawi leh a, “Vân lalram chu mi, a lova chi ṭha thehtu nên chuan tehkhin a ni.
40013025	Nimahsela, mite muthilh hlânin a hmêlma a lo kal a, buh tak zîngah chuan buh lem a theh a, a kal bo leh ta a.
40013026	Buh chu a lo ṭo va, a lo vuih chuan buh lem chu a lo lang ve ta a.
40013027	Tichuan in neitu bawihte chu an lo kal a, a hnênah, ‘Ka pu, i lovah chi ṭha i theh lo vem ni? Buh lem saw khawia mi nge ni le?’ an ti a.
40013028	Ani chuan an hnênah, “Chu chu hmêlmain a tih a nih chu,” a ti a. Bawihte chuan a hnênah, “A nih leh va kalin chûng chu va la khâwm mai tûrin min duh em?” an ti a.
40013029	Ani erawh chuan, ‘Duh lo ve, buh lem kûng chu in lâk khâwm zâwngin buh tak chu in pawt tel hlauh dah ang e.
40013030	A seng thlengin ṭo za rawh se. Tin, a seng hunah chuan a âttute hnênah, “Buh lem chu la khâwm hmasa zet ula, hâl tûrin têl rawh u. Buh tak erawh chu ka buh inah seng lût rawh u,’ ka la ti ang e,’ a ti a,” a ti a.
40013031	Tehkhin thu dang an hnênah a sawi leh a, “Vân lalram chu anṭam chi fang khat miin a lâka a lova a theh ang chu a ni.
40013032	Chu chu chi zawng zawng zîngah a tê ber a; nimahsela, a lo ṭhanlen hunah chuan thlai dangte aiin a lian zâwk a, thing a lo ni ta a.Tichuan chunglêng savate chu an lo kal a, a zârahte chuan bu an chhep ta a,” a ti a.
40013033	Tehkhin thu dang an hnênah a sawi leh a,”Vân lalram chu hmeichhiain dawidim a lâka chhangphut tehkhâwng thumah a thawh vek thlenga a phûm ang chu a ni,” a ti a.
40013034	Chûng zawng zawng chu Isua’n tehkhin thuin mipuite hnênah a sawi a, tehkhin thu lovin an hnênah engmah a sawi lo.
40013035	Zâwlneiin, “Tehkhin thutein ka kâ ka âng ang a, Leilung pian tirh aṭanga thil inthupte chu ka sawi chhuak ang,” tia a sawi kha a lo thlen famkim theihna tûrin tehkhin thuin a sawi a ni.
40013036	Chumi lai chuan Isua’n mipuite chu a kaltîr a, inah chuan a lût ta a. Tin, a zirtîrte chu a hnênah an lo kal a, “Lova buh lem tehkhin thu kha min hrilhfiah rawh,” an ti a
40013037	Ani chuan a chhâng a, an hnênah, “Chi ṭha thehtu chu Mihring Fapa hi a ni.
40013038	Lo chu khawvêl hi a ni a, chi ṭhate chu Pathian lalram fate hi an ni. Buh lemte erawh chu misualpa fate an ni.
40013039	A thehtu chu hmêlma Diabola a ni a, buh seng chu hun tâwpna tûr a ni a, a sengtute chu vântirhkohte an ni.
40013040	Chutichuan buh lemte chu an la khâwm a, meia an hâl ang hian, he hun tâwpnaah chuan a la awm ang.
40013041	Mihring Fapa hian a vântirhkohte chu a tîr chhuak ang a, a lalram aṭangin midang titlutu leh dân lova thiltitu zawng zawng chu an thiar chhuak ang.
40013042	Rawhtuina meiah chuan an paih ang a, Chutah chuan ṭah leh ha ṭhial chu a awm ang.
40013043	Chumi hunah chuan mifelte chu an Pa lalramah chuan nî angin an êng tawh ang. Tupawh hriatna tûra beng nei chuan hre rawh se.
40013044	Vân lalram chu lova ro phûm rûk ang a ni leh a. Chu chu miin a hmu a, a thukrû a, a lâwm avângin a neih zawng zawng chu a va hralh a,chu lo chu a lei ta a.
40013045	Tin, vân lalram chu sumdâwng mi, tuikeplung ṭha tak zawngtu ang chu a ni leh a.
40013046	Ani chuan tuikeplung hlu tak pakhat a hmu a, a neih zawng zawng chu a va hralh a, a lei ta a.
40013047	Vân lalram chu lênkhang tuifinriata zâr, chi tinrêng fûnkhâwmna ang chu a ni leh a.
40013048	Chu chu a khah veleh vaukamah an hnûkchhuak a. Tin, an ṭhu a, a ṭha zawng chu bâwm chhûngah an dahkhâwm a, a chhia erawh chu an paih bo va.
40013049	Chutiang bawkin hun tâwpah chuan a la awm ang. Vântirhkohte chu an lo chhuak ang a, mifel zîng aṭangin misual chu an hlîr ang a,
40013050	rawhtuina meipuiah chuan an paih ang a, chutah chuan ṭah leh ha ṭhial chu a awm ang,” a ti a.
40013051	Isua’n an hnênah, “Chûng thil zawng zawng chu in hrethiam em?” a ti a. Anni chuan a hnênah, “Hrethiam e, Lalpa,” an ti a.
40013052	Tin, ani chuan an hnênah, “Chuti a nih chuan, dânzirtîrtu, vân lalram thu zirtîra awm apiang chu in neitu, a robâwma mi thil tharte leh thil hluite phawrh chhuaktu ang chu a ni,” a ti a.
40013053	Tin, heti hi a ni a, Isua’n chûng tehkhin thute chu a sawi zawh chuan chuta ṭang chuan a kal ta a.
40013054	A awmna khaw lam chu a thleng a, an Sunagog-ah chuan anmahni a zirtîr ta a. Chutichuan mak an ti hlê a, “He mi hian he finna leh thiltih ropui takte hi khawia mi nge a neih?
40013055	He mi hi thingrem siamtu fapa kha a ni lo vem ni? A nu chu Mari an tih hi a ni lo vem ni? A naute pawh Jakoba, Josefa, Simona leh Juda an ni lo vem ni?
40013056	A farnute pawh kan hnêna awm an ni vek lo vem ni? He mi hian khawia mi teh lul nge hêng thil zawng zawng hi a neih le?” an ti a.
40013057	Tichuan a chungah an lungni ta lo va. Nimahsela, Isua’n an hnênah, “Zâwlnei chu ama khaw lamah leh ama inah chauh lo chuan chawimawi lohvin a awm ngai lo,” a ti a.
40013058	Tin, an rin loh avângin chutah chuan thil ropui tam tak a ti lo.
40014001	Chumi lai tak chuan ram ṭhen pali zînga pakhata rorêltu Heroda chuan Isua hmingthanzia chu a lo hria a.
40014002	A chhiahhlawhte hnênah, “Chu chu Baptistu Johana kha a nih chu, mithi zîng aṭangin a tho leh ta zuk nia. Chuvângin chûng thiltihtheihnate chuan amahah a thawk a nih chu,” a ti a.
40014003	Heroda chuan a unau Philipa nupui Herodi avângin Johana chu a man a, a phuar a, tân inah a lo khung tawh a ni.
40014004	Johana chuan a hnênah, “Ani nupuia i neih hi a thiang lo ve,” a lo tihsak tawh avângin
40014005	Johana chu tihhlum a duh a; amaherawhchu zâwlneia an ruat avângin mipui a hlâu bawk si a.
40014006	Nimahsela, Heroda pian champhaphâk an lawm niin Herodii fanu chu an hmâah a lâm a, chu chuan Heroda chu a tilâwm ta a.
40014007	Chumi avâng chuan a dîl apiang pe tûrin chhechhamin a tiam ta a.
40014008	Ani chuan a nu fuihpawrh angin, “Hetah hian thlêngin Baptistu Johana lû mi pe rawh,” a ti a.
40014009	Lal chuan pawi ti hlê mah se a chhechhamte avâng leh a chaw kilpuite avâng chuan pêk tûr thu a pe a.
40014010	Tichuan mi a tîr a, tân ina Johana lû chu a tantîr a.
40014011	Tin, a lû chu thlêngin an rawn la a, hmeichhe tleirâwl hnênah chuan an pe a, ani chuan a nu hnênah a kalpui ta a.
40014012	Johana zirtîrte chu an lo kal a, a ruang chu an la a, an phûm a. Tichuan an kal a, Isua an va hrilh a.
40014013	Chu chu Isua’n a lo hriatin chuta ṭang chuan lawnglêngin hmun fianrialah a kal hrang ta a. Mipuite chuan an hriat veleh khua aṭangte chuan kea kalin an zui a.
40014014	Tin, Isua chu vaukama a chhuah chuan mipui tam tak a hmu a, a khawngaih êm êm a, tichuan an nâte a lo tidam a.
40014015	Tin, tlai lam a lo nihin a zirtîrte chu a hnênah an lo kal a, “Hei hi hmun thlalêr a ni a, khua pawh a lo tlai ta si a.An ei tûte an lei theih nân mipuite hi khuaahte kaltîr ta che,” an ti a.
40014016	Nimahsela, Isua’n an hnênah, “An kal bo a ngai lo ve, nangmahni’n ei tûr pe rawh u,” a ti a.
40014017	Anni chuan a hnênah, “Hetah chhang panga leh sangha pahnih chauh kan nei a ni,” an ti a.
40014018	Ani chuan, “Hetah ka hnênah han la rawh u,” a ti a.
40014019	Tin, hlobet chunga ṭhu tûrin mipuite chu thu a pe a. Chhang panga leh sangha pahnih chu a la a, vân lam enin lâwmthu a sawi a, a phel a. Chhangte chu a zirtîrte hnênah a pe a, zirtîrte chuan mipuite hnênah an sem a.
40014020	Tin, an vaiin an ei a, an puar ta hlawm a. A bângte pawh chu an la khâwm a, bâwm sâwm leh pahnih an dah khat a.
40014021	A eitute chu hmeichhia leh naupang tiam lovin patling hlîr pawh sângngâ lai an ni a.
40014022	Tin, mipuite chu a ṭintîr vêl chhûngin a kal hmâa tuipui râl leh lama lova kai hmasa tûrin a zirtîrte chu lawngah a chuantîr ta nghâl a.
40014023	Mipuite chu a ṭîntîr hnuin ṭawngṭai tûrin tlângah chuan a han kal hrang a, tlailam a lo nihin chutah chuan amah chauhvin a awm ta a.
40014024	Lawng erawh chu tuipui lai takah a awm tawh a, thliin a ni lo zâwnga a nem avângin tuifâwnin a vawrh a vawrh ta a.
40014025	Tin, zan vên lina hun lai vêl chuan tuipui chunga kea kalin Isua’n an hnên lam a rawn pan a.
40014026	Zirtîrte chuan amah chu tuipui chunga kea a kal an han hmuh chuan an thlaphâng a, “Thlahrâng a nih saw,” tiin hlauvin an au ta vak mai a.
40014027	Nimahsela, Isua’n anni chu a be ta nghâl a, “Huai takin awm ula hlâu suh u, keimah ka ni alâwm, a ti a.
40014028	Tin, Petera’n a chhâng a, “Lalpa, nang i nih chuan tui chunga i hnêna lo kal min phalsak rawh,” a ti a.
40014029	Ani chuan, “Lo kal ta che,” a ti a. Petera chu lawng aṭangin a chhuk a, Isua hnên lam panin tui chungah chuan kein a kal a.
40014030	Nimahsela, nataka thli tleh chu a hmuhin a hlâu va, a pil dâwn a, “Lalpa, mi chhanhim rawh,” tiin a au ta a.
40014031	Chu veleh chuan Isua’n a kutin a ban a, amah chu a chelh a, a hnênah, “Aw, nang rintlêm, engahnge i rinhlelh le?” a ti a.
40014032	Tin, lawnga an luh chuan thli chu a bâng ta mai a.
40014033	Chumi hnu chuan lawnga awmte chuan, “Pathian Fapa i lo nih tak zet hi,” tiin amah chibai an bûk a.
40014034	Tin, Isua leh a zirtîrte chu râl leh lam an kai chuan Genesaret ram khawmual an thleng ta a.
40014035	Tichuan chumi hmuna mite chuan amah an hriat veleh chumi kiang vêl ram zawng zawngah mi an tîr a, damlo zawng zawng chu a hnênah an rawn hruai a.
40014036	A puan hmâwr tal deh theih an ngên a, a dek apiang chu an dam viah zêl a.
40015001	Chumi lai chuan Jerusalem khua aṭangin Pharisaite leh dânzirtîrtute Isua hnênah an lo kal a.
40015002	“Engati nge i zirtîrte’n upate thurochhiah chu an bawhchhiat ṭhin? Chaw an eiin kut an sil ngai si lo va,” an ti a.
40015003	Nimahsela, ani chuan a chhânga an hnênah, “Nangni pawhin engatinge in thurochhiah avânga Pathian thupêk in bawhchhiat ni?
40015004	Pathianin, “I nu leh i pa zah rawh, ‘Tupawh a nu emaw, a pa emaw ânchhe lawh apiang chu a thi ngei tûr a ni,’ tiin thu a pe si a.
40015005	Nangni erawh chuan, ‘Tupawh a nu emaw, a pa emaw hnênah, nangmahni ṭanpui tûra keimaha thilpêk awm chu Pathian hnênah hlan a ni tawh,’ ti apiang chuan a nu leh a pa a zah tûr a ni lo, a zalên a ni,’ in ti ṭhîn.
40015006	Tichuan in thurochhiah avângin Pathian thupêk chu thiltithei lovah in siam ta a ni.
40015007	Vervêkte u, Isaia hian in chungchâng thu hi a lo hrillâwk dik zet mai.
40015008	‘He miteho hian an kâin mi rawn hnaih a, an hmuiin min fak a. An thinlung erawh chuan mi hlat si a.
40015009	Nimahsela, an zirtîrnaah mihring thupêk an zirtîr avângin, chibai min bûk ṭhin hi a thlâwn mai a ni a tih hi,’ ” a ti a.
40015010	Tin, mipuite chu a ko va, an hnênah, “Ngaithla ula, hrethiam rawh u.
40015011	Kâa lût chu mihring tibawlhhlawhtu a ni lo va, kâa chhuak chu, chu ngei chu mihring tibawlhhlawhtu a ni zâwk e,” a ti a.
40015012	Chumi lai chuan a zirtîrte an lo kal a, a hnênah, “Pharisaite’n kha thu kha an hriata an lungnih loh kha i hria em?” an ti a.
40015013	Ani erawh chuan a chhâng a, “Kûng zawng zawng ka Pa vâna mi phun loh chu pawh chhuahin a awm ang.
40015014	Anni chu pawisa suh u, mitdelte hruaitu 15 mitdelte an ni.Tichuan mitdelin mitdel vêk a hruai chuan khuarkhurumah an tla dûn ang,” a ti a.
40015015	Tichuan Petera’n a chhânga, a hnênah, “Tehkhin thu kha min hrilhfiah ta che,” a ti a.
40015016	Tin, Isua’n, “Nangni pawh hrethiam lovin in la awm cheu a ni maw?
40015017	Kâa lût apiang chu pumah a tla thla a, dailênnaa paih chhuahin a awm tih in la hre lo vem ni?
40015018	Kâa chhuakte erawh chu thinlung aṭangin a lo chhuak a ni. Chûng chuan mihring a tibawlhhlawh ṭhîn.
40015019	Thinlung aṭangin ngaihtuahna sual te, tualthahna te, uirêna te, inngaihna te, rûkrûkna te, hriatpuina der te, sawichhiatna te a lo chhuak si ṭhîn a.
40015020	Chûng chu mihring tibawlhhlawhtu a ni; kut sil lova chaw ei erawh chuan mi a tibawlhhlawh lo ve,” a ti a.
40015021	Chumi hnu chuan Isua chu chuta ṭang chuan a chhuak a, Tûra leh Sidon ramah a kal ta a.
40015022	Ngaiteh, chu ram aṭang chuan Kanân hmeichhe pakhat a lo chhuak a, “Aw Lalpa, nang Davida fapa, ka chungah zahngai rawh. Ramhuaiin ṭha lo takin ka fanu aman tlat a ni” tiin a au va.
40015023	Ani erawh chuan kam khat mahin a chhâng lo. Tin, a zirtîrte chuan, “Kan hnungah a au, a au si a, kal botîr ta che,” tiin an rawn ngên a.
40015024	Nimahsela, ani chuan, “Israel hnam berâm bo hnênah chauh lo chuan tirh ka ni lo ve,” tiin a chhâng a.
40015025	Chutih lai chuan hmeichhia chu a lo kal a, “Lalpa mi pui rawh,” tiin chibai a bûk a.
40015026	Nimahsela, ani chuan, “Fate chhang lâksaka uite hnêna paih chu a ṭha lo ve,” tiin a chhâng a.
40015027	Tin, ani chuan, “Lalpa, nih zawng a ni e. Nimahsela, uite pawhin an pute dawhkân aṭanga chhang nawi tla chu an ei ṭhîn alâwm,” a ti a.
40015028	Chu veleh Isuan a hnênah, “Aw hmeichhia, i rin a nasa êm mai, i duh ang takin i chungah awm rawh se,” tiin a chhâng a. Tichuan a fanu chu chumi lai tak chuan a lo dam ta a.
40015029	Tin, Isua chuta ṭang chuan a kal a, Galili tuipui kiang a lo thleng a.Tin, tlângah chuan a chho va, chutah chuan a ṭhu ta a.
40015030	Kebai te, mitdel te, ṭawng thei lo te, piangsual te leh midang tam tak hruaiin mipui tam tak a hnênah an lo kal a, Isua ke bulah an dah a. Tin, a lo tidam ta hlawm a.
40015031	Chutichuan mipuite chuan ṭawng thei lo te chu lo ṭawng a, piangsualte chu lo ṭha a, kebaite chu kea kala mitdelte chu hmu theia an hmuhin mak an ti hlê a, tichuan Israelte Pathian chu an fak ta a.
40015032	Chutih lai chuan Isua’n a zirtîrte chu a hnênah a ko va, “Mipuite hi tûnah ni thum ka hnênah an awm tawh a, ei tûr engmah an neih loh avângin ka khawngaih êm êm a ni. Chaw ngheiin ka kaltîr duh lo ve, chutilochuan kawng lakah an chau dah ang e,” a ti a.
40015033	Tin, a zirtîrte chuan a hnênah, “Mipui heti zozai puarna khawp chhang hmun thlalêrah khawia mi nge kan hmuh ang?” an ti a.
40015034	Isua’n an hnênah, “Chhang engzâtnge in neih?” a ti a. Anni chuan, “Pasarih, nghate tlêmtê nên,” an ti a.
40015035	Tin, ani chuan mipui chu leia ṭhu tûrin thu a pe a,
40015036	Tichuan chhang pasarih leh sanghate chu a la a, lâwmthu a sawi a, a phel a, a zirtîrte hnênah a pe a. Tin, zirtîrte chuan mipuite hnênah an pe a.
40015037	Tin,an vaiin an ei a, an puar ta hlawm a. An ei bâng pawh chu an la khâwm a, bâwm sarih an dah khat a.
40015038	A eitute chu hmeichhia leh naupang tiam lovin patling hlîr pawh sângli an ni.
40015039	Tin, mipuite chu a ṭintîr a, lawngah a chuang a, Magdala ram a lo thleng ta a.
40016001	Pharisaite leh Sadukaite Isua hnênah an lo kal a, amah fiah nân vân aṭanga chhinchhiahna anmahni entîr tûrin an ngên a.
40016002	Ani chuan a chhâng a, an hnênah, “Tlai lam a lo nihin, ‘Khua a ṭha dâwn a ni ang, kâwl a sen êm mai,’ in ti ṭhîn a.
40016003	Tin, zîngah chuan, ‘Vawiin chu thli leh ruah a thawk dâwn a ni ang, kâwl a sen a, khua a dur êm mai,’ in ti ṭhîn a. Aw nangni vervêkte u, vân hmêl awmzia in hrefiah thiam si a, nimahsela hun chhinchiahnate in hre fiah thei lo a ni maw?
40016004	Chhuan sual leh uirê hmang takte chuan chhinchhiahna an zawng a, nimahsela zâwlnei Jona chhinchhiahna chauh lo chu an hnênah chhinchhiahna rêng pêk an ni lo vang,” a ti a. Tin, anmahni a kalsan a, a kal ta daih a.
40016005	Tin, a zirtîrten tuipui râl leh lam an thlen chuan chhang an lo ken theihnghilh a.
40016006	Tichuan Isua’n an hnênah, “Pharisaite leh Sadukaite dawidim lakah chuan invêng ula, fîmkhur rawh u,” a ti a.
40016007	Anni chu, “Chhang kan ken loh vâng a ni,” tiin an inngaihtuah a.
40016008	Isua’n chu chu a hriatin an hnênah, “Aw rin tlêmtê u, engatinge chhang in ken loh avânga in inngaihtuah ni?
40016009	Tûnah pawh in la hrethiam lo fo maw? Mi sângngâ chhang pangaa hrai leh in bâwm ruh khah zât kha hre reng tawh lovin in la hrethiam lo cheu em ni?
40016010	Mi sângli chhang pasariha hraia in bâwm ruh khah zât pawh kha?
40016011	Chhang thu in hnênah ka sawi lo tih engatinge in hriatthiam loh? Pharisaite leh Sadukaite dawidim lakah erawh chuan fîmkhur rawh u,” a ti a.
40016012	Tichuan chhang dawidim laka fîmkhur tûrin a ti lova, Pharisaite leh Sadukaite zirtîrna laka fîmkhur tûrin anmahni a ti zâwk a ni tih an lo hrethiam ta a.
40016013	Philipa Kaisari bial a lo thlenin Isua’n a zirtîrte hnênah, “Mite’n Mihring Fapa hi tunge a ni min tih?” tiin a zâwt a.
40016014	Anni chuan, “Ṭhenkhatin, ‘Baptistu Johana a ni,’ an ti a. Ṭhenkhatin, ‘Elija a ni,’ an ti. Ṭhenkhatin, ‘Jeremia emaw, zâwlnei zînga pakhat emaw a ni,’ an ti che,” an ti a.
40016015	Ani chuan an hnênah, “A nih leh nangnin tunge a ni mi tih?” a ti a.
40016016	Tin, Simon Petera’n a chhang a, “Messia, Pathian nung Fapa chu i ni,” a ti a.
40016017	Tin, Isua’n a chhâng a, a hnênah, “Simon Bar Jona, i nihlawh e. Tisa leh thisenin a hriattîr che a ni si lo va, ka Pa vâna miin a hriattîr zâwk che a ni.
40016018	Tin, nang Petera i ni tih ka hrilh bawk a che. He lungpui chungah hian ka kohhran ka rem chho ang a, mithite awmna kulh kawngkhâr chuan chu chu an ngam lo vang.
40016019	Vân lalram chabite ka pe ang chia, lei chungah engpawh i phuar apiang vânah phuar a ni ang a, lei chungah engpawh i phelh apiang vânah phelh a ni ang,” a ti a.
40016020	Chumi zawhah Isua chu Messia a ni tih tumah hrilh lo tûrin a zirtîrte chu thu a pe a.
40016021	Chumi achinah chuan Isua’n Jerusalem khuaa a kal ngei tûrzia leh upate, puithiam lalte leh dânzirtîrtute laka thil tam tak a tuar tûrzia te, tihhluma a awm tûr thu leh ni thum nia kaihthawha a awm tûrziate chu a zirtîrte a hriattîr ṭan ta a.
40016022	Tichuan Petera’n ani chu a hruai hrang a, a zilhhau va. “Lalpa, Pathianin i chungah zahngai rawh se. Engtikawng mahin chu thil chu i chungah a rawn thleng tawp lo vang,” a ti a.
40016023	Nimahsela, Isua chu a hawi a, Petera hnênah, “Setan, ka hnungah kal rawh, ka tân tlûkna i ni e. Pathian thilte ngaihtuah lovin mihring thilte i ngaihtuah zâwk a nih hi,” a ti a.
40016024	Tichuan Isua’n a zirtîrte hnênah, “Tupawhin mi zui a duh chuan mahni inphat sela, a kraws puin mi zui rawh se.
40016025	Tupawh a nun humhim duh apiangin a chân ang a, tupawh keimah avânga a nun chân apiangin a hmu dâwn si a.
40016026	Miin khawvêl pum hi hlawh mahse, a nun a hloh si chuan a tân hlâwkna engmah a awm lo vâng. A nih loh leh miin a nunna aiah enge a pêk ang?
40016027	Mihring Fapa hi a vântirhkohte nên, a Pa ropuinaa inthuamin a lo kal dâwn si a. Chumi hunah chuan mi tin an thiltih ang zêlin a rûl ṭheuh vang.
40016028	Thu dik tak ka hrilh a che u, heta dingho a ṭhente hi Mihring Fapa a lalrama lo kal an hmuh hmâ lohva thihna tem tawp lo tûr an awm,” a ti a.
40017001	Tin, ni ruk hnuah chuan Isua’n Petera te, Jakoba te, a unau Johana te a hruai a, a hrangin tlâng sâng takah a kal chhohpui a.
40017002	An hmâah chuan a landân chu a lo danglam ta a. A hmêl chu nî angin a lo êng a, a silhfênte chu êng angin a lo vâr ta a.
40017003	Ngaiteh, Mosia leh Elija chu amah nên inbiain an hnênah an inlâr a.
40017004	Tichuan Petera’n Isua a bia a, “Lalpa, kan tân heta awm hi a ṭha. I duh chuan hetah hian bâwkte pathum i khawh ang u, i tân pakhat, Mosia tân pakhat, Elija tân pakhat,” a ti a.
40017005	A la sawi lai mêkin ngaiteh, chhûm êngin anmahni a rawn hliah ta a. Tin, ngaiteh, chhûm aṭang chuan awin, “Hei hi ka Fapa duh tak, min tilawm êm êmtu chu a ni, ama thu ngai rawh u,” a ti a.
40017006	Zirtîrte chuan chu chu an hriatin an tlu bawkkhup a, an hlâu ta êm êm a.
40017007	Isua chu a lo kal a, anni chu a rawn dek a, “Tho ula, hlâu suh u,” a ti a.
40017008	An han hawichhuah chuan, Isua chauh lo chu tumah an hmu ta lo va.
40017009	Tin, tlâng aṭanga an chhuk laiin Isua’n, “Mihring Fapa hi mithi zîng aṭanga a thawh leh hmâ loh zawng in thil hmuh kha tumah hrilh suh u,” tiin thu a pe a.
40017010	A zirtîrte chuan, “Engvângin nge dânzirtîrtuten, ‘Elija a lo kal hmasa ngei tûr a ni,’ an tih?” tiin an zâwt a.
40017011	Isua’n a chhâng a, an hnênah, “Elija chu a lo kal hmasa dâwn rêng a ni, engkim a siam ṭha bawk ang.
40017012	Nimahsela ka hrilh a che u, Elija chu a lo kal tawh reng a ni. Amah chu mite’n an hre lo va, a chungah an duh duhin an ti ta zâwk a. Chutiang bawkin Mihring Fapa pawh hian an lakah a tuar ve thuai dâwn a ni,” a ti a.
40017013	Tichuan zirtîrte chuan Baptistu Johana thu an hnênah a sawi a ni tih an hre thiam ta a.
40017014	Tin, mipui hnên an lo thlenin a hnênah mi pakhat a lo kal a, a hmâah ṭhingṭhiin,
40017015	“Lalpa, ka fapa chungah sâwn 17 zahngai ang che. Thla em ât a ni a, a tuar nasa êm êm a ni. Vawi tam tak meiah a tlu ṭhîn a, vawi tam tak tuiah a tlu bawk ṭhîn a ni.
40017016	I zirtîrte hnênah ka rawn hruai a, an tidam thei si lo va,” a ti a.
40017017	Tichuan Isua’n a chhâng a, “Chhuan awm herh leh rinna nei lo te u. Eng chen nge in hnênah ka awm ang a, eng chen nge ka ngaihtheih ang che u? Amah chu ka hnênah hian rawn hruai rawh u,” a ti a.
40017018	Tin, Isua’n ramhuai chu a hau va, a chhûng aṭang chuan a chhuak ta a. Chumi dâr aṭang chiah chuan mipa naupang chu a lo dam ta a.
40017019	Chumi hnuah chuan zirtîrte chu a hrangin Isua hnênah an lo kal a, “Engvângin nge kei nin ramhuai chu kan hnawhchhuah theih loh?” an ti a.
40017020	Isua’n an hnênah, “Rinna in tlâkchham vâng a ni. Thu dik tak ka hrilh a che u, anṭam chi fangkhat ang rinna in neih chuan, he tlâng hnênah hian, ‘Heta ṭangin sawtah sâwn va insawn rawh,’ in ti ang a, a insawn mai ang. In tân tih theih loh rêng engmah a awm lo vang.
40017021	Nimahsela, hetiang hi ṭawngṭai leh chaw nghei chauh lo chuan a chhuak ṭhîn lo,” a ti a.
40017022	Tin,Galili rama an rawn inkhâwm laiin Isua’n an hnênah, “Mihring Fapa hi mihringte kuta mantîrin a awm thuai dâwn a ni.
40017023	An tihlum ang a, ni thum niah kaihthawhin a awm ang,” a ti a. Tichuan an lungngai ta êm êm a.
40017024	Tin, Kapernaum khua chu an lo thlenin Temple chhiah khawntute chu Petera hnênah an lo kal a, “In zirtîrtuin Temple chhiah chu a pe ve ṭhîn lâwm ni?” an ti a.
40017025	Ani chuan, “Pe ve ṭhîn e,” a ti a. Tichuan ina a va luh chuan Isua’n a hnênah, “Simon, engtinnge i ngaih? Leia lalte’n bungraw chhiah emaw, mimal chhiah emaw, tu lakah nge an lâk ṭhin? An fate lakah nge mi hrang lakah?” tiin a lo sawi khalh a.
40017026	Petera’n a hnênah, ‘Mi hrang lakah,’ a tih chuan Isua’n a hnênah, “Chuti a nih chuan fate chu an âwl a nih chu.
40017027	Engpawh ni sela, nang tuipuiah va kal a, nghakuai chiah la, sangha lo chhuak hmasa chu man rawh. Tin, a kâ i keu veleh tangka stater khat i hmu mai ang. Chu chu la la, kei leh nanga tân an hnênah pe rawh, chutilochuan anni chu kan tilungni lo dah ang e,” a ti a.
40018001	Chumi lai tak chuan zirtîrte chu Isua hnênah an lo kal a, “Vân lalramah tunge ropui ber ang le?” an ti a.
40018002	Tin, Isua’n naupang tê a ko va, an zîngah a dintîr a.
40018003	“Thu dik tak ka hrilh a che u, inlamlêt a, naupang tê ang in lo nih loh chuan, vân lalramah in lût tawp lo vang.
40018004	Chutichuan tupawh he naupang tê anga inngaitlâwm apiang, chu mi chu vân lalramah chuan a ropui ber ang.
40018005	Tin, tupawh ka hming avânga hetiang naupang tê pakhat lâwm apiang chu keimah mi lâwm an ni.
40018006	Amaherawhchu tupawh hêng mi ringtu mi tête zînga pakhat pawh titlu apiang chu a nghâwngah buh râwtsawmna lung lianpui awrhin tuifinriat thûk laiah tla pil daih sela a tân a ṭha zâwk ang.
40018007	Tlûknate avângin khawvêl chung a pik e! Tlûknate chu lo awm tûr rêng zawng a ni; nimahsela, tlûkna awmtîrtu chung chu a pik e!
40018008	Chuvângin i kutin emaw, i kein emaw a tihtlûk che chuan tan la paih daih rawh. Kut pahnih emaw, ke pahnih emaw neia chatuan meia paih ai chuan, piangsualin emaw, kebaiin emaw nunnaa luh i tân a ṭha zâwk e.
40018009	Tin, i mitin a tihtlûk che chuan kher chhuak la paih daih rawh. Mit khinghnih neia Gehena meia paih ai chuan, mit khingkhat neia nunnaa luh i tân a ṭha zâwk e.
40018010	Hêng mi tête zînga pakhat pawh hi hmusit lo tûrin fîmkhur rawh u, an vântirhkohte’n vânah ka Pa vâna mi hmêl chu an hmu fo ṭhîn tih ka hrilh che u hi.
40018011	Boralte chhandam tûrin Mihring Fapa hi a lo kal a ni si a.
40018012	Engtinnge in ngaih? Mi pakhatin berâm za nei sela, an zînga pakhat vâk bo sela, sawmkua leh pakuate chu hnutchhiah a tlângahte han kalin a bo chu a zawng lo vang em ni?
40018013	Thu dik tak ka hrilh a che u, a hmuh leh hlauh chuan sawmkua leh pakua vâk bo lote chungah ai chuan a chungah a lâwm zâwk ang.
40018014	Chutiang bawkin hêng mi tête zînga pakhat boral pawh hi in Pa vâna mi duhzâwng a ni lo ve.
40018015	Tin, i unauvin i chungah thil a tihsual chuan kal la, amah leh nangmah chauhva hriatah a sualnaah chuan zilh ang che. A ngaihthlâk che chuan i unau chu i hneh tawh a ni ang.
40018016	A ngaihthlâk loh che erawh chuan, thu tinrêng chu hretu pahnih emaw, pathum emaw kâa tihngheha a awm theih nân mi dang pakhat emaw, pahnih emaw, i hnênah hruai ang che.
40018017	Tin, anni pawh chu a ngaihthlâk duh loh chuan kohhranho hnênah thlen ang che. Kohhranho pawh chu a ngaihthlâk duh loh chuan ani chu i tân Jentail mi leh chhiahkhawntu ang ni rawh se.
40018018	Thu dik tak ka hrilh a che u, lei chungah engpawh in phuar apiang vânah phuar a ni ang. Lei chungah engpawh in phelh apiang vânah phelh a ni ang.
40018019	Ka hrilh leh a che u, lei chungah hian in zînga mi pahnih an thil dîl kawnga an thurual chuan ka Pa vâna mi tihsakin an awm ang.
40018020	A chhan chu mi pahnih emaw, pathum emaw ka hminga an inkhâwmna apiangah chuan an zîngah ka awm ṭhin vâng a ni,” a ti a.
40018021	Chumi lai chuan Petera a lo kal a, a hnênah, “Lalpa, ka unauvin ka chungah thil tisual sela, vawi engzatnge ka ngaihdam ang? Vawi sarih thlengin em ni ang?” a ti a.
40018022	Isua’n a hnênah, “Vawi sarih thlengin ka ti lo va che, vawi sarih hmun sawmsarih thlenga ngaidam tûrin ka ti zâwk che a ni.
40018023	Chumi avâng chuan vân lalram chu lalber tu emaw, a bawihte hnêna sum chanchin tihfel tum nên chuan tehkhin a ni.
40018024	Tin, a han tihfel ṭan chuan mi pakhat a talent sîngkhat batu a hnênah an rawn hruai a.
40018025	Nimahsela, a rulh theih loh avângin a lalpa chuan amah nên, a nupui nên, a fate nên, a neih zawng zawng nên hralha rulh tûr thu a pe a.
40018026	Chutichuan bawih chuan, “Lalpa, ka chungah dawhthei rih la, a vaiin ka pe vek ang che,” tiin bawkkhupin chibai a bûk a.
40018027	Tichuan chu bawiha lalpa chuan a lainat ta êm êm a a chhuah a, a bat chu a ngaidam ta a.
40018028	Nimahsela, chu bawih chu a kal chhuak a, a bawihpuite zînga pakhat a Denari za ba a va hmu a. Tin, a man a, ‘I bat kha mi pe rawh,’ tiin, a hrawkah a rêk a.
40018029	Tichuan a bawihpui chu a ke bulah a bawkkhup a, ‘Ka chungah dawhthei rih la, a vaiin ka pe vek ang che,’ tiin a ngên chiam a.
40018030	Mahse, a duh lo va, a bat chu a tlâk hmâ loh zawng tân inah a va khung ta a.
40018031	Chutichuan a bawihpuite chuan a thiltih chu an hmuhin pawi an ti êm êm a, a thiltih zawng zawng chu an lalpa an va hrilh ta a.
40018032	Tichuan a lalpa chuan ani chu a ko va, a hnênah, “Aw, nang bawih sual, mi ngen chiam avâng khân i bat zawng zawng kha ka ngaidam che a.
40018033	I chunga zah ka ngai ang khân nang pawhin i bawihpui chungah zah i ngai ve tûr a ni lâwm ni?” a ti a.
40018034	Tin, a lalpa chu a chungah a thinur ta a, a bat zawng zawng a tlâk hmâ loh zawng nghaisatute hnênah a hlân ta a.
40018035	Chutichuan thinlung taka in unau tupawh a bawhchhiatte in ngaihdam loh chuan ka Pa vâna mi pawhin chutiang bawkin in chungah a ti ve ang,” a ti a.
40019001	Tin, heti hi a ni a, Isua’n chûng thu chu a sawi zawhin,Galili ram aṭangin a chhuak a, Jordan lui râla Judai ramah chuan a kal ta a.
40019002	Mipui tam takin an zui a, chutah chuan anni chu a tidam ta a.
40019003	Pharisaite chu a hnênah an lo kal a, amah fiah nân, “Engvâng pawhin miin a nupui a mâk a thiang em?” an ti a.
40019004	Ani chuan a chhâng a, “A tîr aṭanga anmahni siamtu khân hmeichhiaah leh mipaah a siam a.
40019005	Hemi avâng hian, ‘Mipain a nu leh a pa a kalsan ang a, a nupui nên an inzawm ang. Tichuan an pahnih chuan taksa pumkhat an lo ni tawh ang,’ a tih hi in chhiar lo vem ni?
40019006	Chutichuan pahnih an ni tawh lo va, taksa pumkhat an ni tawh zâwk a ni. Chuvângin Pathianin a zawm tawh chu mihringin ṭhen suh se,” a ti a.
40019007	Anni chuan a hnênah, “A nih leh engatinge Mosia’n inmakna lehkha pêka mâk phalna thu a pêk si?” an ti a.
40019008	Ani chuan an hnênah, “In thinlung khauh avângin asin Mosia’n in nupuite mâk a phal ni, nimahsela, atîr aṭangin chutiang a ni si lo.
40019009	Kei chuan ka hrilh a che u, tupawh inngaihna avâng chauh ni lo va, nupui maa mi dang nei apiang chu, a uirê a ni, mâk hnu nei apiang pawh a uirê a ni,” a ti a.
40019010	A zirtîrte chuan a hnênah, “Nupui kawngah mipa thu chutiang a nih si chuan inneih loh hi a ṭha zâwk e,” an ti a.
40019011	Ani erawh chuan an hnênah, “Pathianin a pêkate chauh lo chuan chu thu chu mi zawng zawngin an pawm thei lo ve.
40019012	Mitilreh, an nu chhûl aṭanga chutianga piang rêngte an awm a. Mitilreh, mihring kuta rehte an awm bawk a, mi tilreh, vân lalram avânga tilreha insiam chawpte an awm bawk a. Tupawh a pawm thei apiangin pawm rawh se,” a ti a.
40019013	Chumi lai chuan an chunga kut nghata a ṭawngṭaisak tûrin a hnênah naupang tête an rawn hruai a. Nimahsela zirtîrte chuan an lo hau va.
40019014	Isua erawh chuan, “Naupang tête ka hnênah han kaltîr ula, hnar suh u, vân lalram chu hetiang mite ta a ni si a,” a ti a.
40019015	Tichuan an chungah a kut a nghat a, chuta ṭang chuan a kal ta a.
40019016	Tin, ngaiteh, mi pakhat a lo kal a, a hnênah, “Zirtîrtu ṭha, chatuan nunna ka neih theih nân thil ṭha enge ka tih ang?” a ti a.
40019017	Ani chuan a hnênah, “Engvânginnge ṭha tia min koh? Pakhat chauh lo chu ṭha an awm lo. Ṭha awm chhun chu Pathian a ni. Nimahsela, nunnaa luh i duh chuan thupêkte chu zâwm rawh,” a ti a.
40019018	Ani chuan Isua hnênah, “A eng hi maw?” a ti a. Isua’n, “‘Tual i that tûr a ni lo, i uirê tûr a ni lo, i ru tûr a ni lo, hretu derah i ṭang tûr a ni lo.
40019019	I nu leh i pa zah rawh tihte leh nangmah i inhmangaih angin i ṭhenawmte i hmangaih tûr a ni,’ tih hi,” a ti a.
40019020	Tlangvâl chuan a hnênah, “Chûng zawng zawng chu ka naupan lai aṭangin ka la zâwm zêl a, enge ka la hmabâk?” a ti a.
40019021	Isua’n a hnênah, “Ṭha famkima awm i duh chuan kal la, i neih chu hralh la, pachhiate hnênah pe rawh. Chutichuan vânah ro i nei ang. Tin, lo kal la, mi zui ang che,” a ti a.
40019022	Tlangvâl erawh chu sum tam tak nei mi a nih avângin chu thu a han hriat chuan lungngai takin a kalbo ta a.
40019023	Isua’n a zirtîrte hnênah, “Thu dik tak ka hrilh a che u, mi hausa tân chuan vân lalrama luh chu harsa tak a ni.
40019024	Ka hrilh leh a che u, mi hausa Pathian lalrama luh aiin hriau benga sanghâwngsei luh tlang a awl zâwk,” a ti a.
40019025	A zirtîrte’n chu chu an hriat chuan mak an ti nasa êm êm a, “Tunge chhandam ni thei ang le?” an ti a.
40019026	Isua erawh chuan anni chu a en a, an hnênah, “Chu chu mihring tân tih rual a ni lo va, Pathian tân erawh chuan engkim tih theih a ni,” a ti a.
40019027	Tichuan Petera’n a chhâng a, a hnênah, “Ngaiteh, keini’n engkim kalsanin kan zui ta che a, enge kan hmuh ang le?” a ti a.
40019028	Isua’n an hnênah, “Thu dik tak ka hrilh a che u, siamtharnaah chuan Mihring Fapa a ropuina lal ṭhutthlênga a ṭhut hunah, nangni mi zuituteho hi Israel hnam sâwm leh hnam hnihte chu rorêl sakin lalṭhutthlêng sâwm leh pahnihah in ṭhu ve ang.
40019029	Tin, mi tin, in te emaw, unau te emaw, farnu te emaw, pa emaw, nu emaw, nupui emaw, fate emaw, ramte emaw, ka hming avânga kalsan apiang chuan a leh za an hmu ang a, chatuan nunna an la rochung bawk ang.
40019030	Nimahsela, mi tam tak, hmasa berte chu hnuhnûng ber an la ni ang a, hnuhnûng berte chu hmasa ber an la ni ang,” a ti a.
40020001	“Vân lalram chu in neitupa a grêp huana hnathawktute ruai tûra zînga chhuaka ang chu a ni si a.
40020002	Tin, hnathawktute nên ni khata denari khat hlawha an inrem veleh a grêp huanah chuan a tîr ta hlawm a.
40020003	Zînglam dâr kaw vêla a va chhuah chuan, dâwr hmuna midang ding mai maite a va hmu a.
40020004	An hnênah, ‘Nangni pawh grêp huanah va kal ve rawh u, a âwm tâwk apiang ka pe ang che u,’ a ti a. Tichuan an kal ta a.
40020005	Chhûn dâr sâwmpahnihah leh tlailam dâr thum vêlah chuan a va chhuak leh a, chutiang bawkin a ti leh a.
40020006	Tin, tlailam dâr nga vêlah a va chhuak a, midang ding mai maite a hmu a, an hnênah, ‘Engatinge nilênga heta in din mai mai?’ a ti a.
40020007	Anni chuan a hnênah, ‘Tuma’n min rawih loh avângin,’ an ti a. Ani chuan an hnênah, ‘Nangni pawh grêp huanah va kal ve rawh u, a âwm tâwk apiang ka pe ang che u,’ a ti a.
40020008	Tichuan tlai a lo ni a, grêp huan neitupa chuan a sum enkawltu hnênah, ‘Hnathawktute kha ko la, a hnuhnûng bera ṭanin a hmasa ber thlengin an hlawh pe rawh,’ a ti a.
40020009	Tin, tlai dâr nga vêla rawihte chu an lo kal chuan denari khat an dawng theuh va.
40020010	A hmasa berte chu an lo kal chuan dawn tam zâwk an in ring a, mahse denari khat bawk an dawng ṭheuh va.
40020011	An han dawn fel chuan in neitupa chungah chuan an phunnawi ta a,
40020012	“Hêng i rawih hnuhnûng berte hian dârkâr khat chauh an thawk a, keini chhûn hrehawm leh ni sa tuarte tlukin i siam si,” an ti a.
40020013	Ani erawh chuan a chhâng a, an zînga pakhat hnênah, ‘Ṭhiana, i chungah engmah ka tisual hlei nêm, denari khat hlawhah kan inrem lo vem ni?
40020014	I ta kha la la, kal mai rawh, nangmah ka pêk che ang bawk kha he a hnuhnûng ber hnênah hian ka pe duh a ni.
40020015	Ka ta na nâ na chu ka duh duha ka tih a thiang lo vem ni? Kei ka ṭhat avângin nangin i îtsîk a ni maw?” a ti a.
40020016	Chutiangin hnuhnûng berte pawh hmasa ber an la ni ang a, hmasa berte pawh hnuhnûng ber an la ni ang. Sâwmte chu tam tak an ni a, thlante erawh chu tlêmtê an ni,” a ti a
40020017	Tin, Jerusalem khuaa a han chhoh laiin Isua’n zirtîr sâwm leh pahnihte chu kalkawngah chuan a hruai hrang a, an hnênah,
40020018	“Ngaiteh u, Jerusalemah kan chhoh dâwn hi, Mihring Fapa hi puithiam lalte leh dânzirtîrtute hnênah mantîrin a awm dâwn a ni. Anni chuan thi tûrin thiamloh an chantîr ang.
40020019	Nuihza siam nâna hman tûr leh hruihruala vuak tûr leh khenbeh tûrin Jentailte hnênah an hlân ang a, tin, ni thum niah kaithawhin a awm,” a ti a.
40020020	Chumi lai chuan Zebedaia fate nu chu a fapate hruaiin a hnênah a lo kal a, bawkkhupin chibai a bûk a, a hnênah thil eng emaw a dîl a.
40020021	Ani chuan a hnênah, “Enge i duh?” a ti a. Ani chuan, “Hêng ka fapate pahnih hi i lalramah i ding lamah pakhat, i vei lamah pakhat ṭhut tîr ta che,” a ti a.
40020022	Isua erawh chuan a chhâng a, “In thil dîl chu in hre lo a ni, ka no in mai tûr pawh chu in in thei em ni? Ka baptisma channaah Baptisma in chang thei em ni?” a ti a. Annin a hnênah, “Kan thei e,” an ti a.
40020023	Ani chuan an hnênah, “Ka no chu in in ngei ang a, ka baptisma channaah pawh baptis in ni ang. Nimahsela, ka ding lam leh vei lama ṭhut tûr thu chu keia pêk tûr a ni lo va, ka Pa buatsaihsakate tân a ni zâwk ang,” a ti a.
40020024	Tin, sâwmte chuan chu chu an lo hriatin unau pahnihte chungah chuan an lungni ta lo hlê a.
40020025	Isua erawh chuan anniho chu a hnênah a ko va, “Jentailte chunga rorêltute chu an chungah an lal êm êm ṭhîn a, an mi liante chuan an chungah thu an nei êm êm bawk ṭhîn tih in hria.
40020026	Nimahsela, nangni zîngah zawng chutiang a ni lo vang, tupawh in zînga ropui nih duh apiang chu in rawngbâwltuah a awm tûr a ni.
40020027	Tupawh in zînga lû ber nih duh apiang chu in chhiahhlawhah a awm tûr a ni.
40020028	Mihring Fapa pawh hi rawng bâwlsaka awm tûrin a lo kal lo va, rawngbâwl tûr leh mi tam tak tlan nâna a nun pe tûr zâwka a lo kal ang hian,” a ti a.
40020029	Jeriko khawpui aṭanga an chhuah laiin, mipui tam takin amah an zui a.
40020030	Ngaiteh, mitdel pahnih kawng sîra ṭhû chuan Isua a kal tih an hriat veleh, “Aw Lalpa,Davida Fapa, kan chungah zahngaih rawh,” tiin an au chhuak a.
40020031	Mipuite chuan ngawi tûrin an hau va; nimahsela, anni chuan, “Aw Lalpa, Davida Fapa, kan chungah zahngai rawh,” tiin an au zual sauh va.
40020032	Isua chu a ding a, anmahni a ko va, “In chungah engtia ka tih nge in duh?” a ti a.
40020033	Anni chuan a hnênah, “Lalpa, hmuh theih kan duh,” an ti a.
40020034	Tichuan Isua’n a khawngaih ta êm êm a, an mit a dek a. Tin, an hmu thei ta nghâl a, amah chu an zui ta a.
40021001	Tin, Jerusalem an thlen dâwnin Olive tlâng bula Bethphage khua chu an thlen chuan Isua’n zirtîr pahnih a tîr a,
40021002	an hnênah, “In hma zâwn khuaah sâwn va kal ta ula, sabengtung thlun, a kianga a tuai nên in hmu nghâl mai ang. Phelh ula ka hnênah han kai rawh u.
40021003	Tupawhin in hnênah engpawh sawi sela, ‘Lalpa’n a mamawh a ni,’ in ti ang a, ani chuan a rawn tîr nghâl mai ang,” a ti a.
40021004	Zâwlnei hmanga hrilhlâwk tawh kha a lo thlen famkim theihna tûrin chûng chu tihin a awm ta a ni.
40021005	Zâwlnei lo sawi tawh chu hei hi a ni. “En teh, i Lal chu thuhnuairawlh takin, Sabengtung chungah, Sabengtung tuai chungah ngeiah chuangin i hnênah a lo kal dâwn e’ tiin Zion fanu chu hrilh rawh,” tih hi.
40021006	Tichuan zirtîrte chu an va kal a, Isua’n an hnêna thu a pêk ang ngeiin an ti a.
40021007	Sabengtung leh a tuai chu an rawn kai a, an chungah chuan an puante an phah a, chutah chuan Isua chu a chuang a.
40021008	Mipui tam takin kalkawngah chuan an puante an phah a, midangin thinga mi chhâwl an sât a, kalkawngah chuan an phah zêl bawk a.
40021009	Tin, a hma lama kalte leh a hnung lama rawn zuitu mipuite chuan, “Davida Fapa hnênah Hosanna! Lalpa hminga lo kal chu fakin awm rawh se, Chungnung berah khian, Hosanna!” tiin an au va.
40021010	Jerusalem a lo luh chuan, “He mi hi tunge ni?” tiin khawpui chhûnga mi zawng zawng chu an phu ta mur mur a.
40021011	Mipuiho chuan, “He mi hi zâwlnei Isua, Galili rama Nazareth khuaa mi chu a ni,” an ti a.
40021012	Tin, Isua chu Temple hungchhûngah a va lût a, Temple hungchhûnga thil zuartute leh leitute zawng zawng chu a hnawtchhuak vek a, tangka thlengtuho dawhkânte leh ṭhûro zuartuho ṭhutphahte pawh chu a nam thlûksak a.
40021013	An hnênah, “‘Ka In chu, ‘Ṭawngṭaina In,’ tia koh a ni ang tih ziak a ni. Nangni erawh chuan suamhmangte pûkah in siam zâwk a nih hi,” a ti a.
40021014	Temple-ah chuan mitdelte leh kebaite a hnênah an lo kal a, anni chu a lo a tidam a.
40021015	Puithiam lalte leh dânzirtîrtute’n thilmak tak a tihte an hmuh a, Temple-a, ‘Davida Fapa hnênah Hosanna,’ tia naupang aute chu an hriatin an thinrim êm êm a.
40021016	A hnênah, “Hêngho thu sawi hi i hria em?” an ti a. Isua’n an hnênah, “Hria e, ‘Nausênte leh hnute hne laite kâa chhuak chuan, Fakna i ti ṭha famkim ta,’ tih hi in chhiar ngai lo vem ni?’” a ti a.
40021017	Tin, anni chu a kalsan a, khawpui aṭang chuan a chhuak a, Bethani-ah a kal a, chutah chuan a riak ta a.
40021018	Tin, zîngah khawpui lam pana a kîr leh laiin a ril a lo ṭâm ta a.
40021019	Kawng sîra theipui kûng a han hmuh chuan a va pan a, a hnah chauh lo chu chutah chuan engmah a hmu lo va. Tichuan a hnênah, “Tûn aṭanga kumkhuain lo rah tawh suh ang che,” a ti a. Theipui kûng chu a ro ta nghâl mai a.
40021020	Zirtîrte chuan chu chu an hmuhin mak an ti hlê a,“Engtinnge theipui kûng hi a ro tâk nghâl mai?” an ti a.
40021021	Isua’n a chhânga an hnênah, “Thu dik tak ka hrilh a che u, rinna in neiha in rinhleh loh chuan theipui kûng chunga tih ang chauh hi in ti lo vang a, he tlâng hnênah pawh hian, ‘Lo insawn la, tuipuiah inpaih rawh,’ in tih chuan, chutiang chuan a awm mai ang.
40021022	Engkim ring chunga ṭawngṭaia in dîl apiang chu in hmu ang,” a ti a.
40021023	Tin, Temple-a a luha, a zirtîr laiin puithiam lalte leh vântlang upate chu a hnênah an lo kal a, “Eng thuneihnain nge hêng thil hi i tih? Tuinnge he thuneihna hi pe che?” an ti a.
40021024	Isua’n a chhâng a, an hnênah, “Kei pawhin thu pakhat ka zâwt ve ang che u, chu chu min hrilh chuan eng thuneihnain nge hêng thil hi ka tih ka hrilh ve ang che u.
40021025	Johana baptisma kha khawi thuneihna aṭangin nge? Vân aṭangin nge mihring hnên aṭangin?” a ti a. Tichuan an inngaihtuah a, “Vân aṭangin,’ kan tih chuan, ‘Engah nge amah in rin loh le?’ min ti si ang a.
40021026	‘Mihring hnên aṭangin,’ kan tih chuan, mi zawng zawngin Johana chu zâwlneiah an ngaih avângin mipui kan hlâu si,” an ti a.
40021027	Tichuan Isua chu an chhâng a, “Kan hre lo,” an ti a. Ani chuan an hnênah, “Kei pawhin eng thuneihnain nge hêng thil hi ka tih ka hrilh bîk lo vang che u,” a ti a.
40021028	“Nimahsela, nangnin engtinnge in ngaih? Mi tuin emaw fapa pahnih a nei a, a upa zâwk hnênah chuan a va kal a, ‘Ka fapa, kal la, vawiinah grêp huanah va thawk rawh,’ a ti a.
40021029	Ani chuan, ‘Ka kal duh lo,’ tiin a chhâng a, nimahsela, nakinah chuan a inlamlêt a, a kal ta a.
40021030	Tin, a naupang zâwk hnênah a kal leh a, chutiang bawk chuan a sawi a. Ani chuan a chhâng a, ‘Lalpa, ka kal ang e,’ a ti a, a kal ta chuang lo va.
40021031	Chu mite pahnihah chuan a tu zâwkin nge a pa duhzâwng ti le?” a ti a. Anni chuan, “A hmasa zâwk chuan,” an ti a. Isua’n an hnênah, “Thu dik tak ka hrilh a che u, chhiahkhawntute leh nawhchizuarte chuan Pathian lalramah an luh khalh dâwn ta che u a nih hi.
40021032	Johana chu felna kawngah chuan in hnênah a lo kal a, inlamlêtin amah chu in ring si lo va. Chhiahkhawntute leh nawhchizuarte erawh chuan amah chu an ring a. Tin, nangnin chu chu in hmuh hnu pawhin amah chu in rin theihna tûrin in inlamlêt chuang si lo.
40021033	Tehkhin thu dang ngaithla rawh u. Mi tu emaw, ram neitu a awm a. Chu mi chuan grep huan a siam a, palin a hung vêl a. Grep sâwrna khur a lai a, vênbûk in sâng a sa a. Grêp huan enkawltute hnênah thawhhlawh tûrin a pe a, ram hla takah a kal ta a.
40021034	Tin, a rah seng a hun dâwn chuan a rah chanpual la tûrin grêp huan enkawltute hnênah a bawihte a tîr a.
40021035	Tin, huan enkawltute chuan a bawihte chu an lo man a, pakhat an vua a, pakhat an tihlum a, pakhat lungin an dêng a.
40021036	Tin, bawih dang, a hmasa pâwl aia tam zâwk a tîr leh a, anni ho chungah pawh an hmâa mite an tih ang bawkin an lo ti leh a.
40021037	Chumi hnuah erawh chuan, ‘Ka fapa hi chu an zah ang,’ tiin a fapa chu an hnênah a tîr a.
40021038	Nimahsela, grêp huan enkawltute chuan a fapa an hmuh chuan, “He mi hi roluahtu tûr chu a ni. Hawh u, i that ang u khai! A roluah tûr hi kan neihsak dâwn nia,” an inti a.
40021039	Tichuan ani chu an man a, grêp huan aṭang chuan an theh chhuaka an tihlum ta a.
40021040	Chutichuan grêp huan neitupa a lo kal hunin chûng grêp huan enkawtute chungah chuan engtinnge a rawn tih ang le?” a ti a.
40021041	Anni chuan a hnênah, “Chûng mi suaksualte chu hrehawm takin a tiboral ang a, grêp huan chu grêp huan enkawltu dang, a seng hun apianga a rahte a hnêna pe zêltu tûrte hnênah thawhhlawh tûrin a pe ang,” an ti a.
40021042	Isua’n an hnênah, “In satute lung hnâwl hnu kha, chu ngei chu a kila lung ṭangkai ber a lo ni ta. Chu chu Lalpa tih a ni a, kan mithmuhah a mak a ni,” tih Pathian lehkhathuahte in chhiar ngai lovem ni?
40021043	Chumi avâng chuan, ‘Pathian lalram chu in hnên aṭanga lâksak a ni ang a, rah chhuah tûr hnam hnênah pêk a ni ang tih ka hrilh a che u.
40021044	Tin, tupawh chumi lung chunga tlu apiang a kehsawm ang a; a delh lek phei chu vaivut angin a darh vek ang,” a ti a.
40021045	Tichuan puithiam lalte leh Pharisaite chuan a tehkhin thute chu an hriatin anmahni chung thu a sawi tih an hre ta a.
40021046	Amah man theih dân tûr an zawng a, ani chu zâwlneiah mipuiin an ruat avângin mipui chu an hlâu bawk si a.
40022001	Tin, Isua’n anni chu a bia a, an hnênah tehkhin thuin a sawi leh a,
40022002	“Vân lalram chu lal, a fapa tâna inneihna ruai buatsaihtu ang chu a ni.
40022003	Innneihna ruaiṭheha sâwmte chu ko tûrin a bawihte a tîr a, mahse an lo kal duh lo va.
40022004	Tin, ani chuan ruaiṭheh tûra a sâwmte hnênah, “Ngaiteh u, ka zân ruai chu ka buatsaih a, ka sebâwngpate leh ka ran châwm thaute ka talh a, engkim peih a ni ta e. Inneihnaah lo kal tawh rawh u,” tia hrilh tûrin bawih dangte a tîr leh a.
40022005	Nimahsela an lo ngaihsak lo va, an kal ta mai a. Pakhat chu a lovah a kal a, pakhat chu a sumdâwnnaah.
40022006	Midangte chuan a bawihte chu an man a, zahthlâk takin an siam a, an tihlum ta mai a.
40022007	Nimahsela, lalin chu chu a han hriat chuan a thinur ta a, a sipaite a tîr a, chûng tualthattute chu a tiboral a, an khua pawh a hâlsak ta a.
40022008	Tichuan a bawihte hnênah, “Inneihna ruai chu peih a ni ta, sâwm tawhte erawh kha chu lo tel tlâk an ni lo.
40022009	Chuvângin kawng pêng ṭhuamahte kal ula, mi in hmuh tam theih ang apiang inneihna ruaiṭheha kal tûrin va sâwm rawh u, a ti a.
40022010	Tichuan chûng bawihte chu an chhuak a, kawngpuiahte chuan an kal a, misual leh miṭha pawh an hmuh tam theih ang zawng zawng chu an hruai khâwm ta vek a. Tichuan inneihna in chu an mi sâwmte chuan an luah khat ta a.
40022011	Tin, lal chu mi sâwmte en tûra a lo luh chuan inneihna thuam inbel lo mi pakhat chutah chuan a hmu a.
40022012	A hnênah, Ṭhiana, engatinge inneihna thuam nei lovin hetah i lo luh le? a ti a. Ani chu a ngawi reng a.
40022013	Tin, lal chuan bawihte hnênah, A kut leh ke phuar ula, pâwn lam thimah paih chhuak rawh u, chutah chuan ṭah leh ha ṭhial a awm ang, a ti a.
40022014	“Sâwmte chu tam tak an ni a, thlante erawh chu tlêmtê an ni si a,” a ti a.
40022015	Chumi lai chuan Pharisaite chuan a thusawi aṭanga an man theih dân tûr ngaihtuahin an va inrâwn khâwm a.
40022016	Tin, an zirtîrte, Heroda pâwla mite nên a hnênah an tîr a, anni chuan, “Zirtîrtu, mi dik tak i ni a, dik takin Pathian kawng thu i zirtîr ṭhîn a, an landân anga tumah i en loh avângin tumah i pawisa lo tih kan hria.
40022017	Chuvângin engtinnge i ngaih, min hrilh teh khai! Kaisara hnêna mimal chhiah chawi hi dân ang a ni nge ni lo?” an ti a.
40022018	Nimahsela, Isua’n an sualzia chu a hria a, “Vervêkte u, engahnge mi fiah?
40022019	Chhiah tangka chu mi entîr rawh u,” a ti a. Tin, a hnênah denari an rawn la a.
40022020	Ani chuan an hnênah, “Hei hi tû lem leh tû hming nge ni?” a ti a.
40022021	Anni chuan a hnênah, “Kaisara,” an ti a. Ani chuan an hnênah, “Chuti a nih chuan Kaisara thilte chu Kaisara hnênah pe ula, Pathian thilte chu Pathian hnênah pe ta che u,” a ti a.
40022022	Chûng thu chu an hriatin mak an ti hlê a, amah chu an kalsan a, an kal ta daih a.
40022023	Chumi ni vêk chuan Sadukaiho, ‘Thawhlehna a awm lo,’ titute chu a hnênah an lo kal a, a hnênah,
40022024	“Zirtîrtu, Mosia’n, ‘Mi, fa nei lova a thih chuan, a unaupain a nupui chu neiin a unaupa tân chi a thlah sak tûr a ni,’ a ti a.
40022025	Aw le, kan zîngah unau mipa pasarih an awm a, a upa berin nupui a nei a, a thi a, tin, chi a thlah loh avângin a nupui chu a nau hnenah a hnutchhiah a.
40022026	Chutiang bawkin pahnihna pawh, pathumna pawh, pasarihna thlengin a ni ta a.
40022027	A tâwpah chuan hmeichhia pawh chu a thi ta a.
40022028	Chutichuan thawhleh hunah pasarihte zînga tu nupui ber nge a nih ang? An zain an nei ṭheuh si a,” tiin an zâwt a.
40022029	Isua’n a chhâng a, an hnênah, “Pathian lehkhathu te leh Pathian thiltihtheihna in hriat loh avângin in kal sual ṭhîn a ni.
40022030	Thawhlehnaah chuan nupui pasal an innei dâwn tawh lova, vâna Pathian vântirhkohte ang an ni dâwn zâwk asin.
40022031	Mithi thawhleh thuah chuan, Pathianin in hnêna a sawi kha in chhiar ngai lo vem ni?
40022032	‘Kei hi Abrahama Pathian, Isaaka Pathian, Jakoba Pathian chu ka ni,’ a tih kha. Pathian chu mithi Pathian a ni lo va, mi nung Pathian a ni zâwk,” a ti a.
40022033	Tin, mipuite chuan chu chu an hriatin a thu zirtîr chu mak an ti hlê a.
40022034	Sadukaite chu Isuan a hnial dang tih Pharisaite’n an lo hriatin an pungkhâwm a.
40022035	An zînga Dân hre mi pakhatin amah fiah nân,
40022036	“Zirtîrtu, Dân thuah hian eng thupêk hi nge ropui ber?” tiin a zâwt a.
40022037	Isua’n a hnênah, “‘Lalpa i Pathian chu i thinlung zawng zawngin, i nunna zawng zawngin, i rilru zawng zawngin i hmangaih tûr a ni,’ tih hi.
40022038	Chu chu thupêk pawimawh ber leh ropui ber chu a ni.
40022039	A dawttu, a anpui chu hei hi a ni, ‘Nangmah i inhmangaih angin i vêngte i hmangaih tûr a ni,’ tih hi.
40022040	Chûng thupêk pahnih chuan Dân thu leh zâwlneite thu zawng zawng a khaikhâwm vek a ni,” a ti a.
40022041	Pharisaite chu an awm khâwm laiin Isua’n anni chu a zâwt a.
40022042	“Messia chu eng angin nge in ngaih? Tu fapa nge ni?” a ti a. Anni chuan a hnênah, “Davida fapa,” an ti a.
40022043	Ani chuan an hnênah, “Engtinnge Davida’n Thlarauvin ani chu ‘Lalpa,’ tiin a koh le?
40022044	Davida chuan, ‘LALPA chuan ka Lalpa hnênah, ‘I hmêlmate i ke nghah chhana ka siam hmâ loh zawng, ka ding lamah ṭhu rawh,’ a tih kha.
40022045	Davida’n ani chu, ‘Lalpa,’ a tih si chuan engtinnge a fapa a nih theih?” a ti a.
40022046	Tin, tuma’n kam khat mahin an chhâng thei lo va, chumi ni aṭang chuan tuma’n thu dang rêng rêng an zâwt ngam tawh hek lo.
40023001	Tin, Isua’n mipuite leh a zirtîrte hnênah thu a sawi a,
40023002	“Dânzirtîrtute leh Pharisaite chu Mosia ṭhutphahah chuan an ṭhu ṭhîn a,
40023003	Chuvângin tih tûr an hrilh apiang che u chu ti ula, zâwm zêl ang che u. Sawi zawng an sawi ṭhîn a, an tih ṭhin si loh avângin an thiltih ang erawh chu ti ve suh ang che u.
40023004	Phurrit phurh hrehawm takte an siam a, mite kokiah an nghat a, anmahni erawh chuan an kut zungṭang pakhat pawhin an tisawn duh si lo.
40023005	Nimahsela, an thiltih zawng zawng chu mihring hmuh atân a ni an tih zâwk ṭhin ni. An bân bun leh chal hrênnate chu an tihlai a, an puan hmâwr fêm an tibuk ṭhîn.
40023006	Ruai ṭhehnaah ṭhuthmun zahawm ber te, Sunagog-a ṭhuthmun pawimawh ber te,
40023007	Dâwr hmuna chibai bûk te, miten ‘Rabbi, Rabbi,’ tia an koh te an ngaina si ṭhîn a.
40023008	Nangni erawh chu, ‘Rabbi,’ tia kohvin awm suh u. Nangni zawng zawng hi unau in nih avângin in hotu chu pakhat chauh a ni, Krista ngei chu.
40023009	Tin, in Pa chu pakhat chauh, vâna mi khi a nih avângin lei chungah hian tumah, ‘Ka pa,’ ti suh u.
40023010	In hotu chu pakhat, Krista ngei chu a nih avângin, ‘Hotu,’ tia kohvin awm hek suh u.
40023011	In zînga ropui ber chu in rawngbâwltu a ni zâwk tûr a ni.
40023012	Tin, tupawh inngaihlû a piang tihtlâwm an ni ang a, tupawh inngaitlâwm apiang chawisân an ni ang.
40023013	“Nimahsela, nangni dânzirtîrtute leh Pharisai vervêkte u, in chung a pik e! Vân lalram kawng chu mite in khârsak si ṭhîn. Nangmahni lah in lût si lo va, mi lût tûrte luh in phal ṭhîn hek lo.
40023014	“Nangni dânzirtîrtute leh Pharisai vervêkte u, in chung a pik e! Hmeithai thil neihte in rawksak a, mite hmuh atân rei tak in ṭawngṭai ṭhîn. Chuvângin thiam loh in chang nasa lehzual ang.
40023015	Nangni dânzirtîrtute leh Pharisai vervêkte u, in chung a pik e. Saphun pakhat siam tûr pawhin tuipui leh khawmual in kal hual si a. Tin, chutianga a lo awm veleh ani chu nangmahni leh hnihin Gehena fapaah in siam ṭhîn.
40023016	Nangni hruaitu mitdel, ‘Tupawh Temple chhâla chhechham apiang, chu chu engmah a ni lo, tupawh Temple rangkachak chhâla chhechham apiang erawh chuan hlen ngei tûr a ni,’ titute u, in chung a pik e!
40023017	Nangni mi â leh mitdel te u, a eng chu nge ropui zâwk? Rangkachak nge, rangkachak tithianghlimtu Temple chu?
40023018	Tin, tupawh maichâm chhâla chhechham apiang engmah a ni lo, a chunga thilpêk awm chhâla chhechham apiang erawh chuan a hlen ngei tûr a ni,’ in ti ṭhîn.
40023019	Nangni mi â, mitdelte u! a enge ropui zawk? Thilpêk nge maichâm, thilpêk tithianghlimtu chu?
40023020	Chutichuan tupawh maichâm chhâla chhechham apiang chuan maichâm leh a chhûnga awm zawng zawng chhâlin chhia a chham ṭhîn.
40023021	Tupawh Temple chhâla chhechham apiang chuan Temple leh a chhûnga chêng chu chhâlin chhia a chham ṭhîn.
40023022	Tupawh vân chhâla chhechham apiang chuan Pathian lalṭhutthlêng leh a chunga ṭhû chhâlin chhia a chham a ni.
40023023	Nangni dânzirtîrtute leh Pharisai vervêkte u, in chung a pik e! Pudina te, mohuri te, zira te chu sâwmah pakhat in pe ṭhîn a, Dân thu pawimawh zâwk lalram fel te, zahngaihna te, rinna te chu in hmaih si a, chûng chu asin in tih tûr ni, a dangte chu tih ṭhulh chuang lovin.
40023024	Nangni hruaitu mitdel, thosi thlifaia sanghâwngsei lem si ṭhîn te u!
40023025	Dânzirtîrtute leh Pharisai vervêkte u, in chung a pik e! No leh thlêng pâwn lam in silfai a, a chhûng erawh chu hlêprûkna leh insûm lohnain a khat si a.
40023026	“Nang Pharisai mitdel, a pâwn lam pawh a lo fai theihna tûrin no leh thlêng chhûnglam chu silfai hmasa rawh.
40023027	“Dânzirtîrtute leh Pharisai vervêkte u, in chung a pik e! Thlân hnawih vâr, a pâwn lam mawi taka lang, a chhûnglam erawh chu mithi ruhte leh bawlhhlawh tinrênga khatte ang chu in ni asin.
40023028	“Nangni pawh chutiang takin pâwn lamah chuan mihring mit hmuhah fel takin in lang ṭhîn a, in chhûng lamah erawh chuan vervêkna leh dân pawisak lohnain in khat si a.
40023029	“Nangni dânzirtîrtute leh Pharisai vervêkte u, in chung a pik e! Zâwlte thlân inte in sa a, mi felte thlân pawh in cheimawi a.
40023030	‘Min thlahtute dam lai khân lo awm ve mah ila, zâwlneite thisen an chhuahnaah kha chuan kan tel ve lo vang,’ in ti ṭhîn.
40023031	Chutiang chuan zâwlneiho thattute fa in ni tih in inhriattîr a ni.
40023032	In thlahtute tehkhâwng chu tikhat law law rawh u.
40023033	Rûlte u, rûl tûr nei thlahte u, Gehena meia thiamloh chantîrna chu engtinnge in tlânbosan theih ang?
40023034	Ngaiteh u, chumi avâng chuan in hnênah zâwlneite, mi fingte, dânzirtîrtute ka rawn tîr dâwn. Ṭhenkhat in khêngbet ang a, in tihlum ang. Ṭhenkhat in Sunagog-ahte savun hruiin in vua ang a, khawtinah in tiduhdah zui zêl ang.
40023035	Chutichuan mifel tak thisen, Abela thisen aṭangin Temple leh maichâm inkâra inthah Barakia fapa Zakaria thisen thleng khân, lei chunga mi fel thisen an chhuah zawng zawng chu nangmahni chungah a lo la thleng ang.
40023036	Thu dik tak ka hrilh a che u, chûng zawng zawng chu tûnlai chhuante chungah hian a lo la thleng ang.
40023037	Aw Jerusalem, Jerusalem! Zâwlneite thattu, i hnêna an rawn tirhte lunga lo dênghlumtu. Ârpuiin a notête a thla hnuaia a awp khâwm angin i fate vawi engzât nge awp khâwm ka tum a, nimahsela in duh si loh kha!
40023038	Enteh u, in in chu ram veka hnutchhiah in ni ta.
40023039	A hrilh a che u, ‘Lalpa hminga lo kal chu fakin awm rawh se,’ in tih hmâ loh chuan, tûn achinah mi hmu leh tawh loh vâng,” a ti a.
40024001	Tin, Isua chu a chhuak a, Temple aṭang chuan a kal ta a. A zirtîrte chu Temple sak entîr tûrin a hnênah an lo kal a.
40024002	Isua’n an hnênah, “Hêng zawng zawng hi in hmu maw? Thu dik tak ka hrilh a che u, tihchim lohva lung intiang pakhat mah hetah a awm lo vang,” a ti a.
40024003	Tin, Olive tlângah chuan a ṭhut laiin zirtîrte chu anmahni chauhvin a hnênah an kal a, “Chûng chu engtikah nge a lo awm ang? I lo kal lehna leh hun tâwp chhinchhiahna chu eng ni ang? Min hrilh rawh,” an ti a.
40024004	Tin, Isua’n a chhâng a, an hnênah, “Tuma’n an bum loh nân che u fîmkhur rawh u.
40024005	Mi tam tak keima hming chhâla lo kalin, “Messia chu ka ni,’ an ti ang a, mi tam tak an bum bawk ang.
40024006	Tin, indo thu leh indo thuthang in la hria ang, in mangan loh nân fîmkhur rawh u. Chûng zawng zawng chu a lo thleng tûr rêng a ni; nimahsela, tâwpna chu a la ni rih lo vang.
40024007	Hnam leh hnam an indo vang a, lalram leh lalram an indo vang. Hmun hrang hrangah ṭâmte a tla ang a, hri hlauhawmte a lêng ang a, lîrte a nghîng ang.
40024008	Chûng zawng zawng chu nau vei inṭanni chu a ni.
40024009	Chumi hunah chuan hrehawm tuar tûrin an mantîr ang che u a, an tihlum ang che u. Ka hming avângin hnam zawng zawng huat in ni ang.
40024010	Chutih hunah chuan mi tam tak an tlu ang a, an inmantîr tawn ang a, an inhaw tawn ang.
40024011	Zâwlnei dik lo tam tak an lo chhuak ang a, mi tam tak an bum ang.
40024012	Tin, dân pawisak lohna a pun dâwn avângin mi tam tak hmangaihna chu a la dai ang.
40024013	Nimahsela, a tâwp thlenga tuar peih apiang chu, chu mi ngei chu chhandamin a awm ang.
40024014	Tin, he lalram chanchin ṭha hi hnam zawng zawng hriattîrna tûrin khawvêl zawng zawngah hrilhin a awm ang a, chumi zawhah chuan tâwpna chu a lo thleng ang.
40024015	Chuvângin tiṭiautu, tenawm, zâwlnei Daniela sawi kha Hmun Thianghlima dinga in hmuh hunah chuan a chhiar apiangin a awmzia hre rawh se.
40024016	Chutih huna Judai rama awmte chu tlângahte tlân bo rawh se.
40024017	In chunga awm chu a in chhûnga thil awmte chuh tûrin chhuk suh se.
40024018	Lova awm pawh a silhfên chuh tûrin kîr leh suh se.
40024019	Chûng niah chuan raite leh nau no pawmte chung chu a pik ang.
40024020	Nimahsela, in tlân bo hun tûr chu thlasikah emaw, Sabbath niah emaw a lo thlen loh nân ṭawngṭai rawh u.
40024021	Chumi hunah chuan hrehawm nasa tak a awm dâwn si a. Chutianga nasa rêng rêng chu leilung pian tirh aṭangin tûn thlengin a la awm ngai lo va, engtikah mah a awm leh tawh hek lo vang.
40024022	Tin, chûng nite chu tihtawi ni suh sela, mihring rêng rêng damin an chhuak lo vang. Nimahsela, thlante avâng chuan chûng nite chu tihtawi a ni ang.
40024023	Chutih hunah chuan tupawhin in hnênah, ‘En teh, Messia chu heta hi a awm,’ emaw, ‘Saw ta saw a awm,” emaw an tih chuan awih suh ang che u.
40024024	Krista dik te leh zâwlnei dik te an lo chhuak ang a, chûng chuan thei ang se la, thlante meuh pawh an bum theih nân chhinchhiahnate leh thilmak ropui takte an ti ang.
40024025	Ngaiteh u, ka hrilh lâwk tawh che u hi.
40024026	Chuvângin in hnênah, “Ngaiteh u, hmun thlalêrah a awm,” an tih che u chuan kal chhuak suh u. ‘Ngaiteh u, pindan chhûngrilahte a awm,’ an tih pawhin awih duh suh u.
40024027	A chhan chu chhak lam aṭangin kâwl a lo phe chhuak a, thlanglam thleng pawha a ên ṭhin ang hian Mihring Fapa lo kal lehna pawh chutiang chu a nih dâwn vâng a ni.
40024028	Khawiah pawh ruang awmna apiangah mulukawlhte pawh an awm khâwm dâwn si a.
40024029	Chûng hrehawmna ni hnu lawkah chuan ni tihthimin a awm ang a, thlain a êng a chhuah lo vang a, vân aṭangin arsite a lo tla ang a, vâna thiltihtheihna awmte chu tihnghîn a ni ang.
40024030	Chutih hunah chuan Mihring Fapa chhinchiahna chu vânah a lang ang. Chumi hunah chuan leia chitin chu nasa takin an lungngai ang a, Mihring Fapa hi thiltihtheihna leh ropuina nasa tak nên vân chhûm zînga lo kal an hmu ang.
40024031	Tin, a vântirhkohte chu tawtawrâwt ri nasa tak nên a tîrchhuak ang a, anni chuan kâwlkil li aṭang leh vân tâwp aṭanga a tâwp lehlam thlengin a thlante chu an lâwr khâwm ang.
40024032	Tûnah hian theipui kûng aṭang hian tehkhin thu chu zir rawh u. A ṭang a lo no va, a hnah a lo chawr chuan nipui a lo hnai tih in hre ṭhîn.
40024033	Chutiang bawkin nangni pawhin chûng zawng zawng chu in hmuh hun chuan amah chu a lo hnai tawh a, kawngka bul ngeiah a awm tih hria ang che u.
40024034	Thu dik tak ka hrilh a che u, chûng zawng zawng chu a thlen kim hmâ loh zawng tûn lai chhuante hi an ral lo vang.
40024035	Lei leh vân a ral ang a, ka thu erawh chu a boral lo vang.
40024036	Nimahsela, chumi nî leh a dâr chu ka Pa chauh lo chuan tuma’n, vâna vântirhkohte pawh in an hre lo.
40024037	Nova dam lai ang bawk kha Mihring Fapa lo kal lehna chu a ni ang.
40024038	Chûng ni tuilêt hmâte chuan Nova lawnga a luh ni thlengin an eiin an in a, nupui pasal an innei ṭhîn.
40024039	Tui a lo lêt a, an zaa a lâk bo vek hmâ loh chuan engmah an hre lo va. Mihring Fapa lo kalna chu chutiang bawk chu a ni ang.
40024040	Chumi hunah chuan lovah mi pahnih an awm ang a, pakhat chu lâk bovin a awm ang a, pakhat chu hnutchiahin a awm ang.
40024041	Hmeichhe pahnih buhrâwtsawmnaah buh râwtsawmin an awm ang a, pakhat chu lâk bovin a awm ang a, pakhat chu hnutchhiahin a awm ang.
40024042	Chuvângin ngaihven rawh u, eng dârah nge in Lalpa a lo kal dâwn in hre si lo.
40024043	Nimahsela, hei hi hre rawh u, rûkru a lo kal hun tûr in neituin hria sela, a vêng ang a, a in rek pawpa a chunga luh a phal lo vang.
40024044	In rin loh dârah Mihring Fapa hi a lo kal dâwn si a, chuvângin nangni pawh inring rengin awm rawh u.
40024045	Bawih rinawm fing tak, a lalpain a hun apianga an chaw chan tûr sem sak tûra a chhûngte chunga thuneitu atâna a ruata chu tu ber nge ni ang le?
40024046	A lalpa a lo kal huna bawih chutianga ti a rawn hmuha chu a nihlawh ang.
40024047	Thu dik tak ka hrilh a che u, a neih zawng zawng chunga thuneituah a siam ang.
40024048	Amaherawhchu bawih sual chuan a thinlungin, ‘Ka Lalpa a lo kal lawk dâwn lo ve,’ tiin,
40024049	a bawih puite lo vêl sela, mi ruite hnênah eiin in sela,
40024050	chu bawiha lalpa chu a beisei loh niah, a hriat loh dârah a lo kal ang a,
40024051	amah chu bung hnihah a rawn chhuah ang a, mi vervêkte chan ang a chantîr ang. Chutah chuan ṭah leh haṭhial chu a awm ang.
40025001	Chumi hunah chuan vân lalram chu nula thianghlim sâwm, an khâwnvârte kenga mo neitu hmuak tûra chhuakte nên chuan tehkhin a ni ang.
40025002	An zînga mi panga an fing a, panga an â a.
40025003	A âte chuan an khâwnvârte an kenin a tui an keng tel si lo va.
40025004	A fingte erawh chuan an khâwnvârte an keng a, an ûmte chuan a tui an keng tel bawk a.
40025005	Mo neituin a lo kal hun a tih khawtlai chhûng chuan an zain an muthlu a, an lo muhîl ta a.
40025006	Tin, zanlai takah chuan, “Ngaiteh u, mo neitu chu a lo kal e, amah hmuak tûrin kal chhuak rawh u,” tiin au thâwm a lo awm ta a.
40025007	Chu veleh chuan nula thianghlimho chu an tho vek a, an khâwnvârte chu an buatsaih a.
40025008	Tin, a âte chuan a fingte hnênah, ‘In khâwnvâr tui ṭhenkhat kha min pe ṭhen ve rawh u, kan khâwnvârte an thi dâwn e,’ an ti a.
40025009	Nimahsela, a fingte chuan, ‘Ni love, keini leh nangni tân a daih lo vang e, a zuartute hnênah kal ula, nangmahni tân lei ve zâwk rawh u,’ tiin an chhâng a.
40025010	Tin, lei tûra an kal hlân chuan mo neitu chu a lo thleng ta a.Tichuan a inpeihte chu ama rualin inneihna ruaiṭhehnaah chuan an lût a, kawng chu an khâr ta a.
40025011	Chumi hnuah chuan nula thianghlim dangte pawh chu an lo thleng a, “Lalpa, Lalpa, kawngka min hawnsak rawh,’ an ti a.
40025012	Ani erawh chuan, ‘Thu dik tak ka hrilh a che u, ka hre lo che u a ni,’ tiin a chhâng a.
40025013	Chuvângin ngaihven rawh u, Mihring Fapa lo kalna tûr nî leh dâr chu in hre si lo va.
40025014	“Vân lalram chu mi, ram hla taka kal dâwn a, a bawihte kova, a rote an hnêna kawltîr ang chu a ni.
40025015	Pakhat hnênah talent nga a pe a, a dang pakhat hnênah talent hnih a pe a. A dang pakhat hnênah talent khat a pe a, a mal mal hnênah an tih theih tâwk tûr ang zêl ṭheuhvin a pe a, a zin san ta nghâl a.
40025016	Tichuan talent nga dawngtu chu chûng chuan a va sumdâwng ta nghâl a, talent nga dang a dek chhuak ta a.
40025017	Chutiang bawkin talent hnih dawngtua pawh chuan talent hnih dang a dek chhuak bawk a.
40025018	Talent khat dâwngtu erawh chu a va kal a, lei a lai a, a lalpa tangka chu a thukru ta zâwk a.
40025019	Tin, rei tak hnuah chuan chûng bawihho lalpa chu a lo haw a, an hnênah a sum chanchin a tifel a.
40025020	Tichuan talent nga dawngtu chu a lo kal a, talent nga dang a rawn keng a, ‘Lalpa nangin talent nga mi kawltîr kha en teh, talent nga dang ka dek chhuak e,’ a ti a.
40025021	A lalpa chuan a hnênah, ‘Bawih ṭha leh rinawm, i ti ṭha e. Tlêmtê chungah i rinawm a, tam tak chunga thuneituah ka awmtîr ang che. I lalpa lâwmnaah chuan lût rawh,’ a ti a.
40025022	Talent hnih dawngtu pawh chu a lo kal a, ‘Lalpa, nangin talent hnih mi kawltîr kha en teh, talent hnih dang ka dek chhuak e,’ a ti a.
40025023	A lalpa chuan a hnênah, ‘Bawih ṭha leh rinawm, i ti ṭha e. Tlêmtê chungah i rinawm a, tam tak chunga thuneituah ka awmtîr ang che. I lalpa lâwmnaah chuan lût rawh,’ a ti a.
40025024	Tin, talent khat dawngtu pawh chu a lo kal a, ‘Lalpa, mi khirh tak i ni tih ka hria a che. I tuh lohnaah pawh i seng ṭhîn a, i tihdarh lohnaah pawh i la khâwm ṭhîn a ni.
40025025	Tichuan ka hlâu va, ka va kal a, i talent kha leiah ka thukru a, en teh, i ta ngai kha i hmuh leh hi,’ a ti a.
40025026	A lalpa chuan a chhâng a, a hnênah, “Bawih sual leh thatchhepa, ka tuh lohnaah pawh ka seng a, ka tihdarh lohnaah pawh ka la khâwm ṭhîn tih i hria maw?
40025027	A nih ahnu, ka tangka chu tangka dahna inah lo dah tawh tûr i ni, tichuan ka lo haw hian ka ta hi a pung nên ka hmu leh tûr a ni.
40025028	Chuvângin talent khat kha lâksak ula, talent sâwm neitu hnênah pe rawh u.
40025029	Tupawh a nei apiang an pe belhchhah ang a, a lo ngah êm êm ang. Tupawh a nei lo apiang erawh chu a neih chhun pawh an lâksak ang.
40025030	Tin, bawih tlâktlai lo kha pâwn lam thimah chuan paih chhuak rawh u, chutah chuan ṭah leh haṭhial chu a awm ang,” a ti a.
40025031	“Mihring Fapa a ropuinaa inthuama vântirhkoh thianghlim zawng zawngte nên a lo kal hunah chuan, a ropuina lalṭhutthlêngah a ṭhu ang.
40025032	A hmâah chuan hnam tin hruai khâwm a ni ang a, berâm vêngtuin kêl zînga mi a berâmte a hlîr angin anniho chu a hlîr ang.
40025033	Berâmte chu a ding lamah a dah ang a, kêlte erawh chu a vei lamah a dah ang.
40025034	Chumi hunah chuan Lalber chuan a ding lama mite hnênah chuan, ‘Ka Pa vohbîkte u, lo kal ula, khawvêl siam ṭantirh aṭanga in tâna Pathian buatsaih lalram chu luah rawh u.
40025035	Ka ril a ṭâmin nangnin eitûr mi pe a, ka tui a hâlin in tûr mi pe a; mikhual ka nihin mi thleng a.
40025036	Saruak ka nihin silhfên mi bel a, ka dam lohvin mi kan a, tân ina ka awmin ka hnênah in lo kal si a,’ a la ti ang.
40025037	Chumi hunah chuan mi felte chuan, ‘Lalpa, englai khân nge rilṭâmin kan hmuh che a, ei tûr kan pêk che? Tuihâlin kan hmuh che a in tûr kan pêk che?
40025038	Englai khân nge mikhualin kan hmuh che a kan thlen che? Saruaka kan hmuh che a silhfên kan bel che?
40025039	Englai khân nge dam lovin emaw, tân inah emaw, kan hmuh che a i hnêna kan lo kal?’ tiin an la chhâng ang.
40025040	Tin, Lalber chuan an hnênah, ‘Thu dik tak ka hrilh a che u, hêng ka unau tê berte zînga mi pakhat chunga in tih chu ka chunga ti in ni,’ tiin a la chhâng ang.
40025041	Chumi zawhah a vei lama mite hnênah pawh chuan, ‘Ânchhe dawngte u, chatuan mei, Diabola leh a tirhkohte tâna buatsaihah chuan mi kal bosan rawh u.
40025042	Ka ril a ṭâmin nangnin ei tûr mi pe lo va, ka tui a hâlin in tûr mi pe lo va.
40025043	Mikhual ka nihin mi thleng lo va, saruak ka nihin silhfên mi bel lo va, damlo leh tân ina ka awmin mi kan si lo,’ a la ti ang.
40025044	Chumi hunah chuan anni pawhin, ‘Lalpa, englai khân nge rilṭâmin emaw, tuihâlin emaw, saruakin emaw, damlovin emaw, tân inah emaw kan hmuh che a rawng kan bâwlsak loh che?’ tiin an la chhâng ang.
40025045	Tin, ani chuan an hnênah, ‘Thu dik tak ka hrilh a che u, hêng mi tê berte zînga mi pakhat chunga ti lo chu ka chunga ti lo in ni,’ tiin a la chhâng ang.
40025046	Tin, chûng chu chatuan hremnaah an kal ang a, mi felte erawh chu chatuan nunnaah an kal ang,” a ti a.
40026001	Tin, heti hi a ni a, Isua’n chûng thu zawng zawng chu a sawi zawhin a zirtîrte hnênah,
40026002	“Ni hnih hnuah Kalhlên kût a lo awm dâwn tih in hria a, Mihring Fapa hi khenbeh tûrin an mantîr dâwn a ni,” a ti a.
40026003	Chumi lai chuan puithiam lalber Kaiapha, an tiha in hual chhûng kawtlaiah chuan puithiam lal te, dânzirtîrtu te leh vântlang upa te chu an inkhâwm a.
40026004	Isua chu bumnaa mana, an tihhlum theihna tûrin an inrâwn a.
40026005	Nimahsela, “Kût chhûng chuan ni suh se, chutilochuan mipui zîngah buaina a lo awm dah ang e,” an ti a.
40026006	Tin, Bethani khuaa, phâr Simona inah Isua a awm laiin
40026007	hmeichhe pakhat Alabasta lung bûra hriak rimtui to tak kengin a hnênah a lo kal a, a chaw kîl laiin a lûah a leih a.
40026008	Nimahsela, a zirtîrte chuan chu chu an hmuhin an thinur a, “Engvânginnge hetia a tihriral mai mai ni?
40026009	He hriak hi man tam taka hralha, mi retheite hnênah pêk theih a ni si a,” an ti a.
40026010	Isua’n chu chu a hriatin an hnênah, “Hmeichhia hi engahnge in tihbuai ni? Ka chungah hian thil ṭha tak a ti a nih hi.
40026011	Mi retheite chu eng lai pawha in hnêna awm an ni alâwm, kei erawh chu eng lai pawha in hnêna awm tûr ka ni lo.
40026012	He hriak rimtui ka taksaa a leih hi phûm tura min buatsaih nân a ti a nih hi.
40026013	Thu dik tak ka hrilh a che u, khawvêl zawng zawngah, khawiah pawh he chanchin ṭha hi an hrilna apiangah he hmeichhe thiltih pawh hi amah hriat rengna tûrin an sawi ve zêl ang,” a ti a.
40026014	Chumi hnuah chuan sâwm leh pahnihte zînga pakhat, Juda Iskariota an tiha chu puithiam lalte hnênah a kal a.
40026015	“Amah chu hlân ta che u ila, enge min pêk ang?” a ti a. Tichuan tangkaraw pawisa sawmthum an bûksak a.
40026016	Chumi hun aṭang chuan mantîrna remchâng a zawng ta a.
40026017	Tin, chhang dawidim telh loh ni, ni hmasa berah chuan zirtîrte chu Isua hnênah an lo kal a, “Kalhlên Kût chaw eina tûrin khawiah nge buatsaihsak che ila i duh?” an ti a.
40026018	Ani chuan, “Khawpuiah mipa tuemaw hnênah kal ula, a hnênah, “‘Ka hun a hnai ta a, Zirtîrte nên i inah Kalhlên Kût kan hmang ang e,’ ‘zirtîrtuin a ti e,’ va ti ang che u,’” a ti a.
40026019	Tin, Isua’n an hnêna ti tûra a tih angin zirtîrte chuan an ti a. Kalhlên Kût chu an buatsaih ta a.
40026020	Khua a lo tlai lam chuan zirtîr sâwm leh pahnihte nên Chaw kilin an ṭhu a.
40026021	Tin, an ei laiin ani chuan, “Thu dik tak ka hrilh a che u, in zînga mi pakhat hian mi mantîr ang,” a ti a.
40026022	Anni chu an lungngai ta êm êm a, a hnênah, “Lalpa, keimah em ni?” an ti ta ṭheuh va.
40026023	Tin, ani chuan, “A kuta thlêng mi zenpuitu ngei chuan mi mantîr ang.
40026024	Mihring Fapa hi a chanchin an ziak ang tak khân a kal dâwn a ni. Nimahsela, Mihring Fapa mantîrtu tûr mihring chung chu a pik e! Chu mihring chu piang lo sela a tân a ṭha zâwk ang,” tiin a chhâng a.
40026025	Tichuan, a mantîrtu tûr Juda chuan a chhâng a, “Rabbi, keimah em ni?” a ti a. Ani chuan a hnênah, “I sawi ang chu a ni e,” a ti a.
40026026	Tin, an ei laiin Isua’n chhang a la a, lâwmthu a sawi a, a phel a, zirtîrte hnênah chuan a pe a, “La ula, ei rawh u, hei hi ka taksa a ni,” a ti a.
40026027	Tin, no chu a la a, lâwmthu a sawi a, an hnênah a pe a, “In zain noa mi hi in rawh u.
40026028	Hei hi ka thisen, Thuthlung Thar, sualte ngaihdamna tûra mi tam tak tâna chhuak tûr chu a ni.
40026029	Nimahsela, ka hrilh a che u, ka Pa lalramah nangmahni nêna a thara ka in ni a thlen hmâ loh zawng grêp tuia mi hi ka in leh tawh lo vang,” a ti a.
40026030	Tin, hla an sak zawhin an chhuak a, Olive tlângah chuan an kal ta a.
40026031	Tin, Isua’n an hnênah, “Zâninah hian keimah avângin in zain in petek ang, ‘Berâm vêngtu chu ka vua ang a, berâm rual chu an darh ang,’ tih ziak a ni si a.
40026032	Nimahsela, kaihthawha ka awm hnuin Galili ramah in hmâah ka kal ang,” a ti a.
40026033	Petera erawh chuan a hnênah, “Nangmah avângin an zain petek mahse kei zawng ka petek ve ngai lo vang,” tiin a chhâng a.
40026034	Isua’n a hnênah, “Thu dik tak ka hrilh a che, zâninah hian âr a khuan hmain nangin vawi thum mi phatsan ang,” a ti a.
40026035	Petera’n a hnênah, “I thihnaah chuan thi ve dâwn mah ila, ka phatsan ngai tawp lovang che,” a ti a. Chutiang bawkin zirtîrte zawng zawng chuan an ti ta ṭheuh va.
40026036	Chumi zawhah chuan Isua chu anniho nên hmun pakhat, ‘Gethsemani,’ an tih chu an thleng a. Ani chuan zirtîrte hnênah, “Sawta ka va ṭawngṭai chhûng zawng hetah hian lo ṭhu rawh u,” a ti a.
40026037	Petera leh Zebedaia fapate pahnih chu a hnênah a hruai a, a lungngaiin a lo mangang ta êm êm a.
40026038	Tichuan, ani chuan an hnênah, “Ka rilru a lungngai êm êm a, thihna khawp hial a ni. Hetah hian awm ula, mi vênpui rawh u,” a ti a.
40026039	Tin, tlêmin hma lamah a va kal hlek a, hmaia lei siin a bawkkhup a, “Aw ka Pa, a theih chuan he no hian mi pêl lul rawh se, nimahsela, keima duh dan ni lovin, nangma thu thu ni zâwk rawh se,” tiin a ṭawngṭai a.
40026040	Tin, zirtîrte hnênah chuan a lo kal a, anni chu muhîlin a rawn hmu a. Tichuan Petera hnênah, “Engati nge, nangnin dârkâr khat pawh mi vênpui thei lo a ni maw?
40026041	Thlêmnaa in luh loh nân inring reng ula, ṭawngṭai bawk rawh u, thlarau zawngin a peih reng a, taksa erawh chu a chak lo a ni,” a ti a.
40026042	Vawi hnihnaah a va kal leh a, a ṭawngṭai leh a, “Aw ka Pa, ka in lohva hei hian mi pelh theih lul loh chuan i thu thu ni rawh se,” a ti a.
40026043	Tin, a lo kal leh a, anniho chu an mut a chhuah êm avângin muhîlin a rawn hmu leh a.
40026044	Tichuan anni chu a kalsan leh a, a vawi thumnaah a thu sawi ngaite sawiin a ṭawngṭai leh a.
40026045	Chumi zawhah chuan a zirtîrte hnênah a lo kal a, an hnênah, “Tûn thlengin in la muhîlin in la châwl cheu elo? Ngaiteh u, a hun chu a lo hnai ta. Mihring Fapa hi mi sualte kuta mantîrin a awm dâwn ta e.
40026046	Tho ula, i kal ang u. En teh u, mi mantîrtu tûr chu a lo hnaih tâk hi,” a ti a.
40026047	Tin, a la sawi lai mêkin ngaiteh, Juda, sâwm leh pahnihte zînga pakhat chu a lo kal a. Ama rual chuan puithiam lalte leh mipui zînga upate tirhin mipui tam tak, ngûnhnâmte, talhtumte kengin an lo tel bawk a.
40026048	A mantîrtu tûr chuan, “Ka fawh apiang chu amah a ni ang, amah chu man ang che u,” tiin chhinchhiahna tûr a lo hrilh lâwk diam a.
40026049	Tichuan Isua chu a va pan ta nghâl a, “Chibai, Rabbi,” tiin a fâwp ta a.
40026050	Tin, Isua’n a hnênah, “Ṭhiana, eng ti tûrin nge i lo kal?” a ti a. Tichuan an lo kal a, a chunga kut thlâ, an man ta a.
40026051	Tin, ngaiteh, Isua hnêna awmte zînga pakhat chuan a kutin a ban a, a ngûnhnâm a phawi a, puithiam lalber bawih chu a sât a, a beng a sahthlâksak a.
40026052	Tichuan, Isua’n a hnênah, “I ngûnhnâm kha ama hmunah dah leh rawh, ngûnhnâm hmangtute zawng zawng chu ngûnhnâm vêkah an thi dâwn si a.
40026053	Tûnah pawh vântirhkoh Legion sâwm pahnih aia tam zâwk mi rawn tirhsak tûrin ka Pa hnênah ngên thei lovin min ring em ni le?
40026054	Nimahsela, chutiang chu ni dâwn ta sela, Pathian lehkha thu chu engtinnge a lo thlen famkim theih ang?” a ti a.
40026055	Chumi lai tak chuan Isua’n mipuite hnênah, “Ngûnhnâm te, talhtumte kengin suamhmang man tûr ang maiin mi man tûrin in lo chhuak a ni maw? Templeah zirtîrin ni tin in hnênah ka ṭhu ṭhin a, nangnin mi man si lo va.
40026056	Nimahsela, zâwlnei ten an lo ziakte chu a lo thlen famkim theihna tûrin hêng thil zawng zawng hi a lo awm ta a nih hi,” a ti a. Chutih lai chuan zirtîrte zawng zawng chuan amah chu an kalsan a, an tlân bo ta vek a.
40026057	Tin, Isua mantute chuan puithiam lalber Kaiapha hnênah, dânzirtîrtute leh upate awm khâwmnaah chuan ani chu an hruai ta a.
40026058	Nimahsela, Petera’n hla tak aṭangin amah chu a zui a, puithiam lalber in hual chhûng kawtlai thlengin a zui a. Tin, a va lût a, a tâwpna hmu tûrin Temple vêngtute zîngah a ṭhu ve a.
40026059	Puithiam lalte leh upate leh Sanhedrinho zawng zawngte chuan Isua an tihhlum theihna tûrin amah dodâl nân hriatpuitu dik lo an zawng a.
40026060	Hriatpuitu dik lo tam tak lo kal mahsela thutling engmah an hmu si lo. A tâwpah chuan hriatpuitu dik lo pahnih an lo kal a,
40026061	“He mi hian, ‘Temple hi ṭhiat a, ni thum chhûnga sa leh thei ka ni,’ a ti e,” an ti a.
40026062	Tichuan puithiam lalber chu a ding chhuak a, a hnênah, “Engmahin i chhâng lo maw? Hêng mite’n an hêkna che hi engtizia nge ni?” a ti a.
40026063	Isua erawh chu a ngawi reng a. Tin, puithiam lalber chuan a hnênah, “Pathian nung chhâlin thu ka pe a che. Messia, Pathian Fapa chu i nih chuan min hrilh rawh,” a ti a.
40026064	Isua’n a hnênah, “I sawi ang chu a ni e. Nimahsela, ka hrilh a che, tûn hnuah Mihring Fapa hi thiltihtheihna ding lama ṭhu a, vân chhûmte chunga lo kalin in la hmu ang,” a ti a.
40026065	Tin, puithiam lalber chuan a silhfênte a pawtthlêr a, “Pathian a sawichhe ta. Hretu dang engahnge kan ngaih tawh ang? Ngaiteh u, Pathian a sawichhiatzia chu tûnah in hre tawh e.
40026066	Engtinnge in ngaih?” a ti a. Anni chuan, “Thi tlâk a ni,” tiin an chhâng a.
40026067	Tin, a hmaiah chil an chhâk a, an hnek a, an kutphahin an bêng a.
40026068	“Nang Messia, tunge bêng che, min hrilh rawh?” an ti a.
40026069	Chutih lai chuan Petera chu pâwnah, in hual chhûng kawtlaiah chuan a ṭhû a. Tin, chhiahhlawh nula pakhat a hnênah a lo kal a, “Nang pawh Isua, Galili rama mi hnêna awm kha i nih hi,” a ti a.
40026070	Ani erawh chuan, “I thu sawi chu ka hre hauh lo mai,” tiin an zaa hmâah a phatsan a.
40026071	Tin, in hungna kawngkaa a va chhuah laiin nula dangin ani chu a hmu a. Chuta awmte hnênah chuan, “He mi pawh hi Isua, Nazareth khaw mi hnêna awm kha a nih hi,” a ti a.
40026072	“Chu mihring chu ka hre lo,” tiin chhechhamin a phatsan leh a.
40026073	Tin, rei lote hnuah chulaia dingte chu an lo kal a, Petera hnênah, “Nangpawh an zînga pakhat kha i ni ngei mai, i ṭawng dân aṭangin a hriat alâwm,” an ti a.
40026074	Tichuan ani chuan, “Chu mihring chu ka hre lo,” tiin, ânchhia inlawhin chhia a chham a, tichuan âr a khuang ta nghâl a.
40026075	Tin, Isua’n, “Âr a khuan hmain nangin vawi thum mi phat ang,” a tih thu kha Petera’n a hre chhuak ta a. A chhuak a, lungchhe takin a ṭap ta zawih zawih a.
40027001	Zîng a lo nih chuan puithiam lal zawng zawng leh mipui zînga upate chu Isua tihlum tûrin a chung thuah an inrâwn a.
40027002	Tin, an phuar a, an hruai a, ramawptu Pontia Pilata hnênah an hlân ta a.
40027003	Tin, a mantîrtu Juda khân Isua thiam loh chantîr a nih a hmuhin a inchhîr a. Tangkaraw pawisa sawmthum kha puithiam lalte leh upate hnênah a rawn keng lêt leh a.
40027004	“Sualna nei lo thisen ka mantîr kha thil ka tisual a ni,” a ti a. Anni chuan, “Chu chu kan tân enge pawi ang? Nangin i tih tihin ti rawh,” an tihsan a.
40027005	Tin, ani chuan tangkawraw pawisa chu Temple hmun thianghlimah a paih lût a, a kal chhuak a, a va inâwkhlum ta a.
40027006	Puithiam lalte chuan tangkaraw pawisate chu an la a, “Hêng hi thisen man a nih avângin Temple thawhlâwm bâwma dah a thiang lo ve,” an ti a.
40027007	Tin, an inrâwn hnu chuan mikhualte phûmna tûrin Bêlvawtu hmun chu an lei ta a.
40027008	Chuvâng chuan a ni, chumi hmun chu tûn thlenga, “Thisen Hmun,” an tih tâk ni.
40027009	Zâwlnei Jeremia’n a lo sawi chu a thleng famkim ta a ni. A thu lo sawi chu hei hi a ni, “Tangkaraw pawisa sawmthumtu emaw an chhiara man, Israel faten an chhiara man chu an la a.
40027010	Lalpa’n ti tûra min tih angin Bêlvawtu hmun man atân an pe ta a,” tih hi.
40027011	Tin, Isua chu ramawptu hmâah chuan a ding a. Ramawptu chuan, “Judate Lal i ni em?” tiin a zâwt a. Isua’n a hnênah, “I sawi ang chu a ni,” a ti a.
40027012	Puithiam lalte leh upate’n an hêk laiin engmahin a chhâng lo va.
40027013	Tichuan Pilata’n a hnênah, “An hêkna zozai che hi i hre lo vem ni?” a ti a.
40027014	Kam khat mahin a chhâng lo va, chu chu ramawptu chuan mak a ti êm êm a.
40027015	Tin, ramawptuin Kût niah chuan mi tâng pakhat an duh apiang mipuite chu a chhuahsak ṭhîn a.
40027016	Chumi lai chuan mi tâng hmingthang tak, ‘Barabba,’ an tih chu an nei a.
40027017	Chuvângin an rawn awm khâwmin Pilata’n an hnênah, “Tunge chhuahsak che u ila in duh? Barabba nge, Isua, ‘Krista,’ an tiha chu?” a ti a.
40027018	Itsîkna avângin ani chu an mantîr tih a lo he tawh si a.
40027019	Tin, rorêlna ṭhutphahah chuan a ṭhut laiin a nupuiin, “Kha mifel chungah khân engmah tih suh, vawiinah hian amah avângin mumangah thil tam tak ka tuar a ni,” tiin thu a chah a.
40027020	Nimahsela, puithiam lalte leh upate’n Barabba dîla Isua tihlum tûrin mipuite chu an hmin a.
40027021	Ramawptu chuan anniho chu a bia a, “Anni pahnihah hian a tu zâwk nge chhuahsak che u ila in duh?” a ti leh a. Tin, anni chuan, “Barabba,” an ti a.
40027022	Pilata’n an hnênah, “Isua, ‘Krista,’ an tih hi engtinnge ka tih tâk ang le?” a ti a. An zain a hnênah, “Khenbeh ni rawh se,” an ti a.
40027023	Tin, ramawptu chuan, “Engvângin maw? Thil sual enge a tih?” a ti a. Nimahsela, anniho chu, “Khenbeh ni rawh se,” tiin an au zual sauh va.
40027024	Tichuan Pilata’n engmah a tih theih lohzia leh mipui buaina nasa zâwk a thleng dâwn tih a hmuhin tui a la a, mipui hmâah chuan a kut a sil a, “He mi dik tak thisenah hian ka thiang e, nangni’n in tih tihin ti rawh u,” a ti a.
40027025	Tin,mipui zawng zawng chuan, “A thisen chu keimahni chungah leh kan fate chungah awm rawh se,” tiin an chhâng a.
40027026	Chumi zawhah chuan Barabba chu a chhuahsak a, Isua erawh chu hruihrualin a vua a, khenbeh tûrin a hlân ta a.
40027027	Tichuan ramawptu sipaite chuan Isua chu rorêlna inah an hruai lût a, sipai pâwlho zawng zawngin an din hual a.
40027028	A puante an hlîp a, puan senduk an sintîr a.
40027029	Tin, hlîngin lallukhum an phiar a, a lûah an khumtîr a. A kut dinglamin luang tiang an kentîr a, a hmâah an ṭhingṭhi a, “Chibai Judate Lal,” tiin nuihza siam nân an hmang a.
40027030	Amah chu chil an chhâk a, luang tiang chu an lâksak a, a lûah chuan an vua a.
40027031	Tin, nuihza siam nâna an hman zawhin puan chu an hlihsak a, ama thuamhnaw an hâktîr leh a, khenbeh tûrin an hruai ta a.
40027032	Tin, an kal chhuah laiin Kurini khuaa mi, a hming Simona an hmu a. Chu mi chu Isua kraws pu tûrin an tilui a.
40027033	‘Golgotha’, an tih hmun chu an lo thleng a, chu chu “Luruh hmun,” tihna a ni.
40027034	Uain thûr, thil khâ nêna pawlh a in tûrin an pe a, a han tem chuan a in duh ta lo va.
40027035	Tichuan an khêngbet ta a. Zâwlneiin, “Ka silhfênte an insem a, Ka kawr atân ṭhum an vâwr a,” tia a sawi kha a lo thlen famkim theih nân ṭhum vâwrin a silhfênte an insem a.
40027036	Tin, chutah chuan an ṭhu a, amah chu an vêng a.
40027037	Amah an hêkna, “HE MI HI ISUA, JUDATE LAL A NI” tia ziak, a lû chungah an bel a.
40027038	Ama rualin suamhmang pahnih an khêngbet ve a, a ding lamah pakhat, a vei lamah pakhat.
40027039	Tin, mi vei apiangte chuan an lû thingin an tiel a.
40027040	“Nang Temple ṭhiata ni thuma sa lehtu, inchhanchhuak rawh. Pathian Fapa i nih chuan kraws aṭang khân lo chhuk ta che,” an ti a.
40027041	Chutiang bawkin puithiam lal te, dânzirtîrtu leh upate chuan nuihza siam nân an hmang a.
40027042	“Mi dang mah a chhanchhuak ṭhîn a, mahni a inchhanchhuak thei si lo. Israel Lal a nih tak zet chuan tûnah hian kraws aṭang khân lo chhuk ang hmiang, tichuan amah chu kan ring ang chu.
40027043	Pathian a ring alâwm, amah hi a duh chuan tûnah hian chhanchhuak rawh se. ‘Pathian Fapa ka ni,’ a ti si a,” an ti a.
40027044	A ruala suamhmang an khenbeh vete pawh chuan chutiang bawkin an diriam ve a.
40027045	Chhûn dâr sâwmpahnih aṭanga tlai dâr thum thlengin ram zawng zawng chu a lo thim ta a.
40027046	Tin, tlai dâr thum vêlah chuan Isua chu aw ring takin, “Eloi, Eloi, Lama Sabakthani?” tiin a au chhuak a. Chu chu, “Ka Pathian, ka Pathian, engah nge min kalsan?” tihna a ni.
40027047	Chumi hmuna ding ṭhenkhatte chuan chu chu an hriatin, “He mi hian Elija a ko a ni,” an ti a.
40027048	Tin, an zînga mi pakhat a tlân ta nghâl a, Sponge a la a, uain thûrah a chiah khat a, luang tiangah a târ a, in tûrin a pe a.
40027049	Mi dangte chuan, “Awm rawh se, amah chhanchhuak tûrin Elija a lo kal emaw, i en ang u,” an ti a.
40027050	Tin, Isua chu aw ring takin a au leh a, a thlarau a thlah ta a.
40027051	Ngaiteh, Temple puanzâr chu a chung lam aṭanga a hnuai lam thlengin a lo thlêr chhuak ta a. Lîr a lo nghîng a, lungpuite a lo khichat a.
40027052	Thlânte a lo inhawng a, mi thianghlim muhîl tawhte taksa tam tak chu kaihthawhin an awm a.
40027053	Thlân aṭangte chuan an lo chhuak a. Tin, a thawhleh hnu chuan khaw thianghlimah chuan lûtin mi tam tak hnênah an inlâr ta a.
40027054	Tin, sipaizahotu leh a hnêna Isua vênga awm vete chuan lîrnghîng leh thil awmziate chu an hmuhin an hlâu ta êm êm a. “He mi hi Pathian Fapa a ni ngei mai,” an ti a.
40027055	Hmeichhe tam tak, a rawngbâwlsak chung zêla Galili ram aṭanga Isua rawn zuitute chu chutah chuan an awm a, hla tak aṭangin an thlîr a.
40027056	Chûng zîngah chuan Mari Magdalini te, Jakoba leh Josea nu Mari te, Zebedaia fapate nu te an tel a.
40027057	Tin, tlai lam a lo nih chuan mi hausa a hming Josepha, Arimathai khuaa mi a lo kal a, amah ngei pawh chu Isua zirtîr a ni bawk a.
40027058	Pilata hnênah a va kal a, Isua ruang chu a dîl a. Tichuan Pilata’n ruang chu pe tûrin thu a pe a.
40027059	Tin, Josepha chuan ruang chu a la a, puan zaisîn fai takin a tuam a.
40027060	Ama thlân thar, lungpui a kherkuakah chuan a zalh a, thlân kawngka chu lung lian takin a khâr a, a kal ta a.
40027061	Tin, chutah chuan Mari Magdalini leh Mari dang chu an awm a, thlân hmâ zâwnah chuan an ṭhu a.
40027062	Tin, a tûk, inbuatsaihna ni dawt chiahah chuan puithiam lalte leh Pharisaite chu Pilata hnênah an lo kal khâwm a.
40027063	“Ka pu, chu bumtu chuan a dam lai khân, ‘Ni thum hnuah ka tho leh ang,’ a ti tih kan hre reng a.
40027064	Chuvângin thlân chu ni thum ni thlenga vêng ṭha tûrin thu pe rawh. Chutilochuan a zirtîrte chu zânah an va kal ang a, amah chu an ru hlauh ang a, vântlâng hnênah, ‘Mithi zîng aṭangin a tho leh ta a ni,’ an ti dah ang e. Tichuan, bumna hnuhnûng zâwk chu a hmasa ai khân a ṭha lo lehzual ang,” an ti a.
40027065	Pilata’n an hnênah, “Vêngtu in nei alâwm, kal ula, in theih anga ṭhain vêntîr rawh u,” a ti a.
40027066	Tichuan an kal a, thlân chu an va chian a, an chhinchhiah a, vêng ṭha tûrin vêngtute an dah bawk a.
40028001	Sabbath ni zawh, chawlhkâr ni hmasa bera khua a vâr dâwnin Mari Magdalini leh Mari dang chu thlân en tûrin an kal a.
40028002	Ngaiteh, nasa takin lîr a rawn nghîng a. Vân aṭangin Lalpa vântirhkoh a lo chhuk a, a lo kal a. Tin, thlân kawngkâ aṭangin lung chu a rawn lum sawn a, a chungah a ṭhu ta a.
40028003	A lan dân chu kâwlphê ang a ni a, a silhfên chu vûr angin a vâr a.
40028004	Amah an hlauh vângin vêngtute chu an khûr a, mithi ang maiin an lo awm ta a.
40028005	Tin, vântirhkoh chuan hmeichhiate chu a bia a an hnênah, “Nangni chuan hlâu suh u. Isua an khenbeha kha in zawng tih ka hria e.
40028006	A sawi ang ngeia a thawh leh tâk avângin hetah a awm tawh lo ve. Lo kal ula, Lalpa an zalhna hmun hi rawn enteh mah u.
40028007	Tichuan kal thuai ula, a zirtîrte hnênah, ‘Mithi zîng aṭangin a tho leh ta a ni. Enteh u, Galili ramah in hmâah a kal e, chutah chuan amah chu in hmu ang,’ tiin hrilh rawh u. Ngaiteh u, ka hrilh tawh che u hi,” a ti a.
40028008	Tin, hlâu leh lâwm êm êm chungin thlân aṭang chuan an kal thuai thuai a, a zirtîrte hrilh tûrin an tlân ta a.
40028009	Nimahsela, zirtîrte hrilh tûra an kalnaah chuan ngaiteh, Isua’n anni chu a tâwk a, “Chibai u,” a ti a. Anni chu an lo kal a, a kephahahte an vuan a, amah chibai an bûk a.
40028010	Tin, Isua’n an hnênah, “Hlâu suh u. Kal ta ula, Galili rama kal tûrin ka unaute va hrilh rawh u, chutah chuan annin mi hmu ang,” a ti a.
40028011	An kal lai tak chuan ngaiteh, vêngtu ṭhenkhatte chu khawpuiah an lût a, thil awmzia zawng zawng chu puithiam lalte hnênah an hrilh a.
40028012	Tichuan upate nên an awmkhâwm a, an inrâwn zawhin sipaite hnênah chuan tangka tam tak an pe a.
40028013	“‘Zâna kan muthilh hlânin a zirtîrte an lo kal a, amah chu an ru bo ta a ni,’ ti ang che u.
40028014	Tin, hei hian ramawptu beng a thleng a nih chuan amah chu kan hmin ang a, nangni chu kan humhim ang che u,” an ti a.
40028015	Tichuan tangka chu an la a, hrilh an nih ang takin an ti ta a. Vawiin thlengin chumi thu chu Judate zîngah an la sawi huai huai a ni.
40028016	Zirtîr sâwm leh pakhatte erawh chu Galili rama Isua’n tlâng a ruat sakah chuan an kal a.
40028017	Tin, amah an hmuh chuan chibai an bûk a. Nimahsela, a ṭhen chuan an ringhlel a.
40028018	Tichuan, Isua chu an hnênah a lo kal a, anniho chu a bia a, “Lei leh vâna thuneihna zawng zawng ka hnênah pêk a ni tawh.
40028019	Chuvângin kal ula, hnam tina mite zirtîrahte siam ula, Pa leh Fapa leh Thlarau Thianghlim hmingah chuan baptis ula,
40028020	Thu ka pêk zawng zawng che u pawm tûrin zirtîr rawh u. Ngaiteh u, kei englai pawhin, hun tâwp thleng pawhin in hnênah ka awm zêl ang,” a ti a. Amen.
41001001	Pathian Fapa Isua Krista chanchin ṭha thlen ṭantirhna chu.
41001002	Zâwlnei lehkhabuah, “Ngaiteh, ka tirhkoh i hmâah ka tîr a, ani chuan i hmâah i kawng a buatsaih ang.”
41001003	“Thlalera mi au râwl chuan, ‘Lalpa lamlian buatsaih ula, a kawngte siam ngîl rawh u,’ a ti a,” tih ziak ang khân.
41001004	Johana chu a lo kal a, hmun thlalerah mi a baptis a, sualte ngaihdamna tûra simna baptisma thu a hril a.
41001005	Judai ram hmun tina mi leh Jerusalema mite chu a hnênah an lo kal a, an sualte puangin Jordan luiah baptisma an chang ta hlawm a.
41001006	Johana chu Sanghâwngsei hmul puana inthuamin savun kâwnghrênin a kâwng a hrêng a, khaukhuapte leh ram khawizû a ei thîn a.
41001007	“Ka hnungah hian kei aia thiltithei zâwk a lo kal mêk e. Kûna a pheikhawk kaihna phelh tlâk pawh ka ni lo.
41001008	Kei zawngin tuiah ka baptis che u a, ani erawh chuan Thlarau Thianghlimin a baptis ang che u,” tiin a hril a.
41001009	Chûng hunlai chuan heti hi a ni a. Isua chu Galili rama Nazareth khua aṭangin a lo kal a, Jordan luiah Johana’n a lo baptis ta a.
41001010	Tui chhûng aṭanga Isua a lo chhuah veleh vân inhawng leh Thlarau ṭhuro pianhmang ang pua a chunga lo chhuk chu Johana’n a hmu a.
41001011	Vân aṭanga aw lo chhuak chuan, “Nang, ka Fapa duh tak, i ni a, i chungah ka lawm êm êm a ni,” a ti a.
41001012	Chu veleh Thlarau chuan hmun thlalerah a tîr ta nghâl a.
41001013	Hmun thlalerah chuan Setana thlêmin ni sawmli a awm a, ram sakhawlhte nên an chêng za a, vântirhkohte’n a rawng an bâwlsak a.
41001014	Johana tân ina khung a nih hnuin Isua chu Pathian lalram chanchin ṭha hrilin Galili ramah a lo kal a.
41001015	“Hun chu a lo thleng famkim ta a, Pathian lalram pawh a lo hnai ta. Sim ula, chanchin ṭha hi ring rawh u,” tiin a hril zêl a.
41001016	Tin, Galili tuipui kama a kal laiin Simona leh a unau Andria chu tuipuiah lên dêngin a hmu a. Sangha mantu rêng an ni a.
41001017	Isua’n an hnênah “Mi zui rawh u, Mihring mantuah ka siam ang che u,” a ti a.
41001018	Chu veleh an lênte an kalsan a, an zui ta a.
41001019	Thui lo tê an kal hnuah Zebedaia fapa Jakoba leh a unaupa Johanate chu lawnga an lên siam ṭha lai a hmu a.
41001020	Chu veleh anni chu a ko va, an pa Zebedaia leh an hlawhfa chhawr lawnga awmte chu kalsanin an zui ta nghâl a.
41001021	Kapernaum khuaah an va lût a, Sabbath ni a lo thlen veleh Sunagog-ah a lût a, a zirtîr ta a.
41001022	Dânzirtîrtute ang lova thunei taka anmahni a zirtîr avângin a zirtîrna chu mak an ti hlê a.
41001023	Tin, an Sunagog-ah chuan thlarau bawlhhlawh pai mi pakhat a lo awm a, a au chhuak a,
41001024	“E! Nazareth Isu, keini leh nangin enge tihdun theih kan neih? Min tiboral tûrin i lo kal em ni? Nang ka hria a che. Pathian mi Thianghlima i ni e,” a ti a.
41001025	Tin, Isua’n a hau va, “Ngawi la, a chhûng aṭangin lo chhuak rawh,” a ti a.
41001026	Thlarau bawlhhlawh chuan amah chu a tikaih awrh awrh a, ring taka auvin a chhûng aṭangin a lo chhuak ta a.
41001027	An zain mak an ti êm êm a, chutichuan, “Hei hi enge ni le? He zirtîrna thar hi enge a nih le? Thlarau bawlhhlawhte pawh thunei takin thu a pe a, a thu an awih zêl hi le?” an ti hlawm a.
41001028	Galili chheh vêl ram zawng zawngah a chanchin a thang ta nghâl a.
41001029	Tin, Sunagog aṭanga an chhuah veleh Jakoba leh Johana nên, Simona leh Andria inah chuan an lût ta nghâl a.
41001030	Simona nupuia nu chu khawsikin khumah a lo mû a, a chanchin chu Isua an hrilh vat a.
41001031	Ani chuan a va pan a, a kutah chelhin a kaitho ta a. Chu veleh a khawsik chuan a thlah nghâl a, an rawng a bâwlsak ta a.
41001032	Tin, tlai lamah ni a tlâk hnuin damlo zawng zawng leh ramhuai paite a hnênah an rawn hruai a.
41001033	A khuain kawngka bulah chuan an lo awm khâwm ta hmur a.
41001034	Mi tam tak natna chi hrang hranga nâte chu a tidam a, ramhuai tam tak a hnawt chhuak bawk a.Ramhuaite chuan amah chu an hriat avângin an ṭawng a phal lo.
41001035	Tin, zîng takah khua ala vâr hmain a tho va, a chhuak a, hmun fianrialah a va kal a, chutah chuan a ṭawngṭai a.
41001036	Simona leh a hnêna awmte chuan an zawng a.
41001037	An va hmuh chuan, “Mi zawng zawngin an zawng che asin le,” an ti a.
41001038	Tin, ani chuan an hnênah, “Thu ka hrilh zêl theih nân khaw ṭhenawmahte pawh i kal zêl ang u, chu chu ka rawn kal chhan a ni si a,” a ti a.
41001039	Tichuan Galili ram zawng zawnga an Sunagog-ahte thu a hril zêl a, ramhuaite a hnawt chhuak bawk a.
41001040	Tin, a hnênah phâr a lo kal a, “I duh chuan min tithianghlim thei e,” tiin a hmâah ṭhingṭhiin a ngên a.
41001041	Isua’n a lo khawngaih êm êm a, a han ban a, a dek a, “Ka duh e, lo thianghlim tawh ang che,” a ti a.
41001042	A sawi zawh veleh a phâr chu chawplehchilha damin a lo thianghlim ta a.
41001043	Khauh takin thu a pe a, a kaltîr ta nghâl a.
41001044	“Tu hnênah mah sawi lo la, amaherawhchu kal la, Puithiam hnênah va in entîr rawh. I dam ngei a ni tih an hriatna tûrin inthenna tûra Mosia thupêkte ang khân thil hlân rawh,” a ti a.
41001045	. Nimahsela, ani chu a chhuak a, chûng thu chu nasa taka tlângaupuiin a puang darh ta a. Chuvâng chuan Isua chu a langin khawpuiah a lût thei ta lo va, hmun fianrialahte a awm ta zâwk a. Tin, hmun tin aṭangin a hnênah an lo kal a.
41002001	Ni engemaw zât hnuah Kapernaum khuaa Isua a lo luh lehin, inah a awm tih mipuiin an lo hria a.
41002002	Chu veleh kawngka bulah pawh awmna awm lo khawp hialin mi tam tak an lo pungkhâwm a. Tichuan an hnênah thu a sawi ta a.
41002003	Mi ṭhenkhat a hnênah an lo kal a, an zînga palite chuan zeng pakhat an rawn zâwn a.
41002004	Mipui an tam avânga a kiang hnaia an lo kal theih loh avângin a awmna zâwn inchung chu an ṭhiat a. An ṭhiat zawh chuan zeng chu a mutbu chawpin an thlâk thla a.
41002005	Isua’n an rinna chu a lo hmuhin zeng hnênah chuan, “Ka fa, i sualte ngaihdam a ni tawh e,” a ti a.
41002006	Nimahsela, dânzirtîrtu ṭhenkhatte chutah chuan an lo ṭhu ve a.
41002007	“He mi hian engati nge hetiang thu a sawi ni? Pathian a sawichhia a nih hi. Pathian chauh lo chuan tuin nge sualte ngaidam thei ni?” tiin an thinlungin an ngaihtuah a.
41002008	Isua’n chutiangin an ngaihtuah tih a thlarauvin a hre nghâl a, an hnênah, “Engvângin nge hêng thilte hi in thinlunga in ngaihtuah ni.
41002009	Zeng hnênah hian, ‘I sualte ngaihdam a ni tawh,’ tih leh, ‘Tho la, i mutbu la la, kein kal tawh rawh,’ tih hi a enge sawi awl zâwk?
41002010	Engpawh ni sela, leiah hian Mihring Fapain sualte ngaidam tûra thiltihtheihna a nei tih in hriat nân,”a ti a, zeng hnênah chuan,
41002011	‘Ka hrilh a che, tho la, i mutbu la la, i inah hâwng rawh,” a ti a.
41002012	Chu veleh a tho va, a mutbu a la a, an zaa mithmuh laiin a kal chhuak ta a. Chutichuan an zain mak an ti hlê a. “Hetiang hi kan la hmu ngai rêng rêng lo,” tiin Pathian an fak a.
41002013	Tin, tuipui kam lamah chuan a chhuak leh ta a, mipui zawng zawng a hnênah an va kal a, a lo zirtîr a.
41002014	A kal pahin Levia, Alphaia fapa chu chhiah pêkna hmuna ṭhu a hmu a, a hnênah, “Mi zui rawh,” a ti a. Tin, a tho va, a zui ta a.
41002015	Tin, chûng hnuah chuan Isua’n Levia inah chaw a kîl a. Chhiahkhawntute leh mi sual tam takin Isua leh a zirtîrte chu an kîlpui hlawm a. Tam tak an ni a, amah an zui ṭhîn a.
41002016	Dânzirtîrtute leh Pharisaite’n chhiahkhawntute leh mi sualte zînga chaw a ei lai an hmuh chuan a zirtîrte hnênah, “Engtizia nge chhiahkhawntute leh misualte zînga a ei a, a in le?” an ti a.
41002017	Isua’n chu chu a lo hria a, an hnênah, “Mi hrisêlte’n Doctor an ngai lo va, mi bawrhsâwmte zâwkin an ngai a ni. Mi felte lam tûra lo kal ka ni lo va, misualte lama an simna tûra lo kal ka ni zâwk,” a ti a.
41002018	Johana zirtîrte leh Pharisai zirtîrte chuan chaw an nghei ṭhîn a. Tin, mi ṭhenkhat an lo kal a Isua hnênah, “Johana zirtîrte leh Pharisai zirtîrte chuan chaw an nghei ṭhîn a, engvângin nge i zirtîrte hian an nghei ve ṭhin loh?” an ti a.
41002019	Isua’n an hnênah, “Moneitu an hnêna a awm chhûng zawng mo lâwmtuten chaw an nghei thei em ni? Moneitu chu an hnêna a awm chhûng chuan an nghei thei lo vang.
41002020	Nimahsela, mo neitu tûr chu an hnên aṭanga hruai bo nite a la thleng ang a, chûng niah erawh chuan an la nghei ang.
41002021	Tuma’n puan la thlâk mar loh themin puan hlui an bel ngai lo, bel ang sela, a thar chuan a hlui chu a kai thlêr ang a, a lo thlêr nasa lehzual ang.
41002022	Tin, tuma’n uain thar savun ip hluiah an thun ngai lo. Thun ang sela uain thar chuan savun ip hlui chu a tâwn puak ang a, uain chu a buain savun ip chu hman tlak loh a lo ni ang. Chuvângin uain thar chu savun ip tharah thun zâwk tûr a ni,” a ti a.
41002023	Tin, chumi hnuah chuan Sabbath niin buh hmunahte a kal tlang a. A zirtîrte chuan kal pahin buh vuite chu an thliak a.
41002024	Pharisaite chuan Isua hnênah, “En teh, engati nge Sabbath nia tih thiang lo chu an tih ni?” an ti a.
41002025	Ani chuan an hnênah, “Davida leh a hnêna awm vete khân an tlâkchham a, an rilṭâm laia Davida thiltih kha in chhiar ngai lo vem ni?
41002026	Abiathara puithiam lalber a nih laia Pathian ina a luh a, puithiamte chauh lo chuan an ei thian loh chhangdah chu a ei a, a ṭhiante hnêna a pêk ve thu kha?” a ti a.
41002027	Tin, Isua’n an hnênah, “Sabbath hi mihring tâna siam a ni a, mihring hi Sabbath tâna siam a ni lo ve.
41002028	Chuvângin Mihring Fapa hi Sabbath chungah lam pawh hian Lal a ni,” a ti a.
41003001	Tin, Sunagog-ah chuan a lût leh a, chutah chuan mi pakhat kut zeng a lo awm a.
41003002	Amah an hêk theih nân Sabbath niin a tihdam dâwn leh dâwn loh chîk takin an lo enthla a.
41003003	Isua’n kut zeng hnênah chuan, “A laiah lo ding chhuak rawh,” a ti a.
41003004	An hnênah chuan, “Sabbath niah hian tihṭhat nge thiang tihchhiat? Nunna chhandam nge thiang tihhlum?” tiin a zâwt a. Nimahsela, an ngawi reng a.
41003005	An thinlung sakzia chu pawi a tihsak êm êm a. Thinur chunga anmahni a en vêl hnuin kut zeng hnênah, “I kut phar rawh,” a ti a. Tin, a han phar chhuak a, a kut chu a lehlam ang bawkin a dam ta vek a.
41003006	Chu veleh Pharisaite chu an chhuak a, amah an tihhlum theih dân tûr ngaihtuahin Heroda pâwla mite nên an inrâwn ta nghâl a.
41003007	Tichuan, Isua chu a zirtîrte nên tuipui lamah an kîr leh a, Galili ram leh Judai ram aṭangin mipui tam takin an zui ta a.
41003008	A thiltih ropuizia chu an hriatin Jerusalem aṭang te, Idumia leh Jordan râl aṭang te, Tûra leh Sidon khawpui vêl aṭang te pawhin mipui tam tak a hnênah an lo kal a.
41003009	Mipuiin an chîmbuai lutuk lohna tûrin a zirtîrte hnênah lawnglêng lo buatsaih tûrin a hrilh a.
41003010	Mi tam tak a tihdam tawh avângin natna nei apiangin amah an deh theihna tûrin an bawh huai huai a.
41003011	Thlarau bawlhhlawh paite chuan amah an hmuhin a hmâah an bawkkhup a, “Nang Pathian Fapa chu i ni,” tiin an au va.
41003012	Amah chu tunge a nih tumah hrilh lo tûrin thu a pe tlat zêl a.
41003013	Tin, tlângah a chho va, amahin a duhzâwng apiangte chu a hnênah a ko va, anni chu a hnênah an han kal a.
41003014	A hnêna an awmtheihna tûr leh thu hrila a tirh chhuah theihna tûrin mi sâwm leh pahnihte a ruat bîk a.
41003015	Damlote tihdam theihna leh ramhuaite hnawhchhuah theihna tûra thiltihtheihna a pe bawk a.
41003016	Chûngte chu Simona, Petera a vuah te,
41003017	Zebedaia fapa Jakoba leh Jakoba unau Johana te, chu mite chu Isua’n, ‘Boanerges,’ a vuah a, chu chu, ‘khawpuiri fate,’ tihna a ni.
41003018	Andria te, Philipa te, Bartholomaia te, Matthaia te, Thoma te, Jakoba, Alphaia fapa te, Thaddaia te, Kanân mi Simona te,
41003019	A mantîrtu Juda Iskariota te an ni.
41003020	Tin, in pakhatah chuan an lût a, mipui tam tak an lo kal khâwm leh tâk avângin chaw tak ngial pawh an ei hlei thei lo va.
41003021	A chhûngte chuan chûng chu an hriatin, “A â ta a nih chu le!” tiin amah lâk hran tumin an lo thawk chhuak a.
41003022	Tin, dânzirtîrtu ṭhenkhatte Jerusalem aṭanga lo chhukte chuan, “Beelzebula a zâwl a nih hi,” an ti a. “Ramhuaite lal avângin alâwm ramhuaite a hnawhchhuah ṭhin ni,” an ti bawk a.
41003023	Anni chu a hnênah a ko va, tehkhin thuin an hnênah a sawi a. “Engtinnge Setana’n Setana vêk a hnawh chhuah theih ang?
41003024	Lalram pawh a inṭhen a, mahni leh mahni a indo chuan chu lalram chu a ding chhuak thei lo vang.
41003025	Chhûngkhua pawh a inṭhena mahni leh mahni a indo chuan chu mi chhûngkua chu a ding chhuak thei lo vang.
41003026	Setana pawh amah leh amah a indo va, a inpumkhat loh chuan a ding chhuak thei lo vang a, a boral mai zâwk ang.
41003027	Mi chak chu an phuar beh hmasak zet loh chuan a inah lûtin tuma’n a bungrua chu an rûksak thei lo vang a, an phuar hnuah erawh chuan a ina bungrua chu an rûksak tawh ang.
41003028	Thu dik tak ka hrilh a che u, mihring fate hi an sualna zawng zawng leh Pathian an sawichhiatna kawng tinrêngah chuan ngaihdam an ni ang.
41003029	Nimahsela, Thlarau Thianghlim meuh sawichhia erawh chuan engtikah mah ngaihdamna a hmu lo vang a, chatuan thiamloh chantîrna chu a chan tûr a ni ang,” a ti a.
41003030	‘Thlarau bawlhlawh a zâwl a ni,’ an tih avâng khân chu chu a sawi a ni.
41003031	Tin, a nu leh a naute chu lo kalin pâwnah an ding a, amah ko tûrin mi an tîr a.
41003032	A vêlah chuan mipui tam tak an ṭhû a, a hnênah, “En teh, pâwnah sâwn i nu leh i naute’n an hmu duh a che,” an ti a.
41003033	Ani chuan an hnênah, “Ka nu leh ka naute chu tutenge ni?” tiin a chhâng a.
41003034	Tin, a kiang vêla ṭhute chu a han en vêl a. “En teh u, ka nu leh ka unaute hi.
41003035	Tupawh Pathian duhzâwng ti apiang chu unaupa leh ka farnu leh ka nu te an ni asin,” a ti a.
41004001	Tin, tupui kamah chuan a zirtîr ṭan leh ta a. Mipui tam tak a hnênah an rawn inkhâwm a. Chuvângin tuipuia lawngah chuan a lût a, a ṭhû a. Mipuiho zawng zawng chu tuipui kam khawmualah chuan tuipui lam hawiin an ṭhû a.
41004002	Tehkhin thuin thu tam tak a zirtîr a. A zirtîrnaah chuan he thu hi an hnênah a sawi a.
41004003	“Ngaithla ula enteh u. Chi thehtu chi thehin a feh a.
41004004	Tin, heti hi a lo ni a, a han theh chuan a ṭhen kawng sîrah a tla a. Chunglêng savate an lo kal a, an tlân zo ta a.
41004005	A ṭhen lunghmun lei pan hmunah a tla a, lei a chhah loh avângin a ṭo ta nghâl a.
41004006	Nimahsela, ni a lo tlângsân deuhin em vuaiin a lo awm a, zung a neih loh avângin a râwp ta mai a.
41004007	A ṭhen hnimhlîngnei zîngah a tla a, hnimhlîngnei lo ṭo sâng chuan a dîp tlat a, rah rêng rêng a chhuah ta lo va.
41004008	A ṭhen lei ṭhaah a tla a, a ṭhang lian a, a pêng darh a, a rah ta a. A lêt sawmthum te, sawmruk te, za tein a pung ta hlawm a,” a ti a.
41004009	Tin, an hnênah, “Tupawh hriatna tûra beng nei chuan hre rawh se,” a ti a.
41004010	Tin, a fâla a awm laiin sâwmpahnihte leh a thuihruai dangte chuan tehkhin thu chu an zâwt fiah a.
41004011	Tin, ani chuan an hnênah, “Nangni zawng Pathian lalram thurûk hriat theihna pêk in ni a; nimahsela, pâwn lam mite tân chuan engkim tehkhin thu chauhva sawi a ni.
41004012	‘Hmuh zawng an hmu na ang a, mahse, an hrethiam lo vang. Hre mah sela an hriat thiam lohna tûrin: chutilochuan eng hunah pawh an hawikîr leh ang a, keiin an sualte ka lo ngaidam hlauh dah ang e,’ Chuvâng chuan a ni engkim tehkhin thu chauhva sawi a nih ni,” a ti a.
41004013	Tin, amah vêkin an hnênah, “He tehkhin thu hi in hrethiam lo maw? Chuti a nih chuan engtinnge tehkhin thu dang zawng zawng pawh in hriatthiam theih ang?
41004014	Chi thehtu chuan thu chu a theh a ni.
41004015	Tin, hêng mite hi kawng sîra thu tlâknate ang chu an ni. Thu chu an hria a, chu veleh Setana chuan an thinlungtea thu theh chu a lâksak nghâl ṭhîn.
41004016	Chutiang bawkin thu an hriat veleha lâwm taka pawm nghâlte hi lunghmuna a tlâkna ang chu an ni.
41004017	Anmahniah chuan zung a kaih loh avângin rei lotê chauh an daih a. Chumi hnuah thu avânga hrehawmna emaw, tihduhdahna emaw a lo awm veleh an tlu nghâl mai ṭhîn.
41004018	Hnimhlîngnei zînga a tlâknate ang chu hêng mite hi an ni. Chûngte chuan thu chu an hre tawh a.
41004019	Nimahsela, damchhûng lungkhamna te, hausak châknaa bumna te, thil dang châkna lo lût te chuan thu chu a dîp a, rah lovin a lo awm ṭhîn.
41004020	Lei ṭhaa chi theh dawngtu chu, thu chu hriaa pawma, a leh sawmthum te, a leh sawmruk te, a leh za tea rahte hi an ni,” a ti a.
41004021	Tin, an hnênah, “Khâwnvâr chu a dahnaa dah lova, kho hnuaiah emaw, khum hnuaiah emaw dah tûrin an rawn la ngai em ni?
41004022	Puan loh tûra zêp engmah a awm lo va, lang lo tûra thuhrûk engmah a awm hek lo. A lo darh zau zêl zâwk dâwn a ni.
41004023	Tupawhin hriatna tûra beng a neih chuan hre rawh se,” a ti a.
41004024	Tin, an hnênah, “In thil hriat chu enge a nih fîmkhur takin ngaihtuah rawh u. In tehna ngai bawkin tehsak in ni ang a, a hriate chu pêk belhchhah in ni ang.
41004025	Tupawh a nei chu pêk belhchhah a ni ang a, tupawh a nei lo chu a neih chhun pawh lâksak a ni ang,” a ti a.
41004026	Tin, amah vekin, “Pathian lalram chu hetiang hi a ni. Miin leiah chi a theh a.
41004027	Zânah mûin chhûnah a tho va. Chi chu a lo ṭovin a lo ṭhang a, engtia lo ṭova lo ṭhang nge a nih a hre lo ang hi a ni.
41004028	A chhan chu lei hian rah chu amahin a rawn chhuahtîr ṭhin vâng a ni. Atîr berin a hnah, chumi hnuah a vui, chu mi hnuah a fang pum, a vuia mi chu.
41004029	Tin, rah chu a lo hmin a, seng a lo hun tâk avângin a favah chu a phawrh nghâl ṭhîn,” a ti a.
41004030	Heti hian a sawi leh a, “Pathian lalram chu eng nen nge kan tehkhin ang a, eng tehkhin thu hmangin nge kan hrilhfiah ang?
41004031	Anṭam chi leia theh ang chu a ni a, leia chi dang zawng zawng aia tê ber a ni.
41004032	Nimahsela, an han theh chuan a lo ṭhang lian a, thlai dang zawng zawng aiin a lo lian zâwk a. Zâr lian tak takte a lo nei a, chutichuan chunglêng savate’n a hlim an bêl thei ṭhîn,” a ti a.
41004033	Chutichuan an hriat theih tâwkin an hnênah tehkhin thu tam tak a sawi ṭhîn a.
41004034	Nimahsela, tehkhin thu lovin an hnênah a sawi ngai lo. Anmahni chauhva an awmin a zirtîrte hnênah chuan engkim a hrilhfiah ṭhîn a ni.
41004035	Chumi ni vêkah chuan khua a lo tlai lamin ani chuan a zirtîrte hnênah, “Râl lehlamah sâwn i kai ang u,” a ti a.
41004036	Tichuan, mipuite chu an ṭinsan hnuin lawnga a awm pângngai ang chuan an kalpui ta a. Lawnglêng dangte pawh a hnênah an awm a.
41004037	Tin, thlipui nasa tak a lo tleh a, tuifâwnte chuan lawng chu a vûr hlup hlup a, chutichuan lawng chu tuiin a lo khat dâwn ta mai a.
41004038	Tin, Isua chu lawng mei lamah lukham chu khamin a muhîl a. An kaitho va, a hnênah, “Zirtîrtu, kan boral hi pawi i ti lo vem ni?” an ti a.
41004039	An kaithawh hnu chuan thli chu a hau va, tuipui hnênah chuan, “Ngawi la, awm hlê hle rawh,” a ti a. Thli chu a bâng a, a lo reh ta ṭhuap mai a.
41004040	Ani chuan an hnênah, “Engvângin nge chuti êma in hlauh? TÛn tlenga rinna in la nei lo hi engtizia nge ni?” a ti a.
41004041	Tin, an hlâu ta êm êm a, “He mi hi tunge maw a nih le! Thli leh tupui lam pawhin a thu an awih hi?” an inti hlawm a.
41005001	Tichuan, Isua leh a zirtîrte chuan tuipui râl leh lam chu lo chuang kaiin Gadarin ram chu an lo thleng a.
41005002	Lawng aṭanga a lo chhuah veleh mi pakhat thlarau bawlhhlawh pai, thlân aṭanga lo chhuakin a rawn tâwk a.
41005003	Chu mi chu thlân hmunahte a chêng ṭhîn a, tumahin khaidiat pawhin an phuar thei tawh lo va.
41005004	Kawlte leh khaidiatte pawhin an phuar fo tawh ṭhîn a; mahse khaidiatte chu pawtchatin kawlte pawh a tihkeh sawm ṭhîn a, tumahin an thunun thei hek lo.
41005005	Achhûn azânin tlângahte leh thlânahte chuan a au a au ṭhîn a, lungte pawhin a inzai fo ṭhîn.
41005006	Isua chu hla tak aṭangin a hmu a, a tlân a, bawkkhupin chibai a bûk a.
41005007	Aw ring taka auvin, “Isu, Pathian chungnung bera Fapa, nang nêna tihtur enge kan neih? Mi nghaisa lul lo tûrin Pathian hmingin ka ngên chiam a che,” a ti a.
41005008	Isua’n a hnênah, “Nang thlarau bawlhhlawhpa, mihring chhûng aṭang khân lo chhuak rawh,” a lo tih tawh vâng a ni.
41005009	Tin, Isua’n, “I hming enge ni?” tiin a zâwt a. Ani chuan a chhânga, “Tam tak kan nih avângin ka hming chu Legion a ni,” a ti a.
41005010	Tin, chumi ram aṭanga anmahni tîr chhuak lo tûrin Isua hnênah a ngên chiam a.
41005011	Chumi tlâng velah chuan vawk rual tam tak an tla a.
41005012	Ramhuai zawng zawngte chuan vawk kawchhûngahte kan luh theih nân an hnênah min tîr ta che,” tiin an ngên a.
41005013	Chu veleh Isua’n thlarau bawlhhlawhte chu vawk kawchhûngahte an luh a phalsak a. Thlarau bawlhhlawhte chuan ani chu chhuah sanin vawk kawchhûngahte chuan an lût a. Tichuan vawkrualte chu awihpangah an tlân chhuk chiam a, tuipuiah an tlân lût a, tuipuiah chuan tui hâkin an thi ta a. Vawk rual chu sânghnih vêl lai an ni.
41005014	Vawk vulhtute chu an tlânchhia a, khawpuiah leh khawtêahte chuan an sawi vêl a. ‘Enge lo thleng ta?’ tia en tûrin an lo kal hlawm a.
41005015	Isua hnên an lo thlen chuan ramhuai legion khat pai kha silhfên in bela rilru pângngai pua ṭhû an hmuhin an hlâu ta a.
41005016	A hmutute chuan ramhuai paitu chunga thil thlengte leh vawk chanchinte chu an lo hrilh a.
41005017	Mite chuan Isua chu an ram aṭanga chhuak tûrin an ngên ta a.
41005018	Tin, Isua chu lawnga a luh hnuin ramhuai man hnua khân a hnêna awm reng a ngên a.
41005019	Nimahsela, Isua’n a ruala kal a remti lo va, a hnênah, “I inah haw la, Lalpa’n thil ropui tak a tihsak che leh i chunga a zahngaihna hi i chhûngte va hrilh rawh,” a ti a.
41005020	Chu mi chu a kal a, Dekapoli ramah chuan Isua’n a tân thil ropui tak a tihte chu a tlângaupui a, mi zawng zawngin mak an ti hlê a.
41005021	Tin, Isua chu lawnga râl lehlam a lo kai leh chuan mipui tam tak a hnênah an lo kal khâwm a, ani chu vaukamah a awm a.
41005022	Tin, ngaiteh, Sunagoga rorêltute zînga mi pakhat, a hming Jaira chu a lo kal a. Isua a hmuh veleh a ke bulah a bawkkhup a.
41005023	“Ka fanu naupang tê a thi lek lek a, a lo dama a lo nun leh theih nân lo kala a chunga i kut nghat tûrin ka ngên a che,” tiin a ngên chiam a.
41005024	Tichuan Isua chu amah nên an kal a, mipui tam takin an zui a, an nêk huai huai a.
41005025	Tin, hmeichhe pakhat kum sâwm leh kum hnih chhûng thipûtin a damlo va.
41005026	Doctor tamtak enkawlna a tuar tawhin a neih zawng zawng pawh a dekral zo tawh a. Ṭhat zâwk ahnehin a lo zual zâwk mah a.
41005027	Ani chuan Isua chanchin a lo hriatin, a hnunga mipui zingah chuan a lo kal a, a puan a dek a.
41005028	‘A puan chauh pawh dek ila, tihdamin ka awm mai ang,’ tih a rilrûk a ni.
41005029	Tin, chawplehchilhin a thipût chu a lo reh ta nghâl a. A natna chu tihdam a ni ta tih hmeichhia chuan a taksaah a inhre ta a.
41005030	Chu veleh Isua’n a chhûng aṭangin thiltihtheihna a chhuak tih a lo hria a, mipui zîngah chuan a hawi vêl a. “Tunge ka puante dek kha?” a ti a.
41005031	A zirtîrte chuan a hnênah, “Mipuiin an nêk huai huai che hi i hmu si a, engati nge, ‘Tunge mi dek,’ i tih mai?” an ti a.
41005032	Ani chuan amah dektu nu chu hmuh tumin a en vêl a.
41005033	Chutichuan hmeichhia chuan a chunga thil a tihsak chu hriain hlâu leh khûr chunga lo kalin a hmâah a bawkkhup a, thu dik tak a hrilh ta vek a.
41005034	Isua’n a hnênah, “Ka fanu, i rinnain a tidam che a ni, thlamuang takin kal la, i natna aṭang chuan lo dam hlen tawh ang che,” a ti a.
41005035	Chutia ala ṭawng lai mêk chuan Sunagog-a rorêltu in aṭangin mi an lo kal a, “I fanu a thi ta, engvângin nge zirtîrtu hi ila tihbuai cheu vang,” an ti a.
41005036	Isua’n an thusawi chu a lo hriat veleh Sunagog-a rorêltu hnênah chuan, “Hlâu suh la, ring mai rawh,” a ti a.
41005037	Tin, Petera te, Jakoba te, Jakoba unau Johana te chauh lo chu tuma’n amah an zui ve a phal ta lo va.
41005038	Tichuan Sunagoga rorêltu in chu a va thleng a, mipui buai mur mur leh ṭap tuar tuara lo chiau vak vak chu a hmu a.
41005039	A va luh chuan an hnênah, “Engati nge in chi-ai a, in ṭah ni? Naupang chu a thi lo ve, a muhîl a ni zâwk!” a ti a.
41005040	Tin, anni chuan an nuihsan ta mai a. Anni chu a hnawhchhuah vek hnu chuan naupang nu leh pa leh a hnêna awmte chu hruaiin naupang an zalhnaah chuan a va lût a.
41005041	Naupang kut chu a chelh a, a hnênah, “Talitha kumi,” a ti a. Chu chu, “Chêmte, tho rawh, ka ti a che,” tihna a ni.
41005042	Chuveleh, hmeichhe naupang chu a lo tho va, a kal ta nghâl a. Amah chu kum sâwmpahnih mi lai a ni tawh rêng a. Anni chuan mak an ti êm êm a.
41005043	Tin, “Tuma’n hei hi an hre tûr a ni lo,” tiin thu a pe tlat a. Ei tûr engemaw pe tûrin a ti bawk a.
41006001	Tin, chuta ṭang chuan a chhuak a, a awmna khua chu a thleng ta a. A zirtîrte chuan an zui zêl a.
41006002	Sabbath ni a lo thlenin Sunagog-ah a zirtîr ṭan a. Mi tam tak a thu zirtîr hriate chuan mak an ti hlê a. “He mi hian hêng thilte hi khawi aṭangin nge a dawn ni? A hnêna finna pêk hi eng finna nge ni? Heti kauva a kuta thil ropui tihtîrtu hi?
41006003	He mi hi Mari fapa, Jakoba te, Josea te, Juda leh Simona te unaupa, thingrem siamtu kha a ni lo vem ni? A farnute pawh hetah kan zîngah an awm reng a ni lâwm ni?” tiin a chungah an lung ni ta lo va.
41006004	Nimahsela, Isua’n an hnênah, “Zâwlnei chu a ma khaw lamah te, a laichîn zîngah leh ama inah te chauh lo chuan chawimawi lohvin a awm ngai lo,” a ti a.
41006005	Damlo mi tlêmtê chunga kut nghata a tihdam chauh lo chu chutah chuan thil mak engmah rêng a ti thei ta lo va.
41006006	An rin loh avângin mak a ti hlê a. Tichuan zirtîr chung zêlin khua te chu a fang vêl a.
41006007	Tin, zirtîr sâwm leh pahnihte chu a hnênah a ko va, pahnih zêlin a tîr chhuak a, thlarau bawlhhlawhte chunga thuneihna a pe bawk a.
41006008	An zinnaah chuan tiang chauh lo chu chhang leh iptê te, an kawnghrêna tangka tak ngial pawh keng hauh lo tûrin thu a pe a.
41006009	Pheikhawk bun tûrin a ti a, kawrfual pahnih an hâk erawh chu a phal lo.
41006010	Tin, an hnênah, “Khawiah pawh in thlenna inah chuan in châm chhûng chu thleng reng ang che u.
41006011	Tupawhin an lo thlen duh loh che u a, an ngaihthlâk duh loh che u chuan, chuta ṭanga in chhuah rualin an tih dik lohzia hriattîr tûrin in kephah hnuaia vaivut kai chu thinthlâk khum ang che u. Thudik tak ka hrilh a che u, rorêlna niah chuan chumi khaw tuar tûr ai chuan Sodom leh Gomora khaw tuar tûr chu a ziaawm zâwk ang,” a ti a.
41006012	Tichuan an kal chhuak a, mite chu sim tûr an nih thu an hrilh a.
41006013	Ramhuai tam tak an hnawt chhuak a, damlo tam tak pawh hriak hnawihin an tidam a.
41006014	Tin, Isua hming chu a lo than tâk avângin lal Heroda chuan a lo hria a, “Baptistu Johana kha mithi zîng aṭangin a lo tho leh a, chuvângin chûng thiltihtheihnate chuan amahah a thawk ta a nih chu,” a ti a.
41006015	Midangin, “Elija a nih chu,” an ti a. A ṭhenin, “Zâwlnei emaw, zâwlnei zînga pakhat ang kha emaw a ni,” an ti a.
41006016	Heroda erawh chuan, “Johana, a lû ka tana ngei kha mithi zîng aṭangin a lo tho leh a nih chu,” a ti a.
41006017	He Heroda hi a ni, a nau Philipa nupui Herodii nupuia neih saktu, chumi avânga mite Johana mantîr a phuar chunga tân ina khungtu kha.
41006018	Johana khân Heroda hnênah, “I nau nupui i chhuhsak hi a thiang lo ve,” a lo tih tawh vâng a ni.
41006019	Chuvângin Herodii chuan Johana kha a hal riau va, tihhlum a duh a; nimahsela, a thei si lo va.
41006020	Johana kha mi fel leh thianghlim a ni tih Heroda’n a hriat avângin a hlâu va, a humhim tlat a. Johana thu a ngaihthlak hunin thil tam tak a ti a, a thu pawh hlim takin a ngaithla ṭhîn.
41006021	Tin, Heroda’n a pian champhaphâk a lawm niah chuan a mi pawimawh te, sipaihotu lian te leh Galili rama mi langsâr hote tâna zân ruai a ṭheh laiin Herodii tân hun remchâng a lo awm ta a.
41006022	Herodii fanu chu a lo lût a, an hmâah a lâm a, chu chuan Heroda leh a chaw kîlpuite chu a tilâwm a. Tichuan lal chuan hmeichhe tleirâwl hnênah, “I duh apiang mi dîl rawh, ka pe ang che,” a ti a.
41006023	“Engpawh mi dîl apiang ka ram chanve hial pawh ka pe ang che,” tiin chhia a chham bawk a.
41006024	Tin, hmeichhe tleirâwl chu a chhuak a, a nu hnênah chuan a va lût a, “Enge ka dîl ang?” a ti a. A nu chuan, “Baptistu Johana lû le,” a ti a.
41006025	Chu veleh hmeichhe tleirâwl chu hmanhmawh takin lal hnênah chuan a va lût a, “Thlêngin baptistu Johana lû i mi pêk nghâl ka duh a ni,” tiin a dîl a.
41006026	Tin, lal chuan pawi a ti êm êm a, nimahsela, a chhechham avâng leh a chaw kîlpuite avâng chuan a hnial duh lo va.
41006027	Chu veleh lal chuan lutantu a tîr ta nghâl a. Johana lû rawn la tûrin thu a pe a.
41006028	Tichuan a kal a, Johana lû chu tân inah chuan a va tan ta a. A lû chu thlêngin a rawn la a, hmeichhe tleirâwl hnênah chuan a pe a, ani chuan a nu hnênah a pe ta a.
41006029	Tin, Johana zirtîrte chuan an hriat veleh a ruang chu an va hlâwm a, thlânah an zalh ta a.
41006030	Tin, Apostolte chu Isua hnênah an lo kal khâwm a, an thiltih leh an thu zirtîr zawng zawng chu an hrilh vek a.
41006031	Mi tam tak an insûl zut zut a, chaw eina hun tak ngial pawh an neih loh avângin Isua’n an hnênah, “Nangmahniho chauhvin hmun fianrialah lo kal ula, châwl rih rawh u,” a ti a.
41006032	Tichuan, hmun fianrial panin lawngin an va kal hrang ta a.
41006033	Tin, mite’n an kal lai chu an hmu a, mi tam takin amah chu an hria a. Khaw tin aṭangin kea kalin an lo tlân khâwm a, an thlen khalh a, Isua awmnaah chuan an awm khâwm ta a.
41006034	Isua chu lawng aṭanga a lo chhuah chuan mipui tam tak a hmu a, vêngtu nei lo berâmte ang an nih avângin a khawngaih êm êm a, thil tam tak a zirtîr ṭan ta a.
41006035	Tin, khua a lo tlai ta hlê a, a zirtîrte chu a hnênah an lo kal a, “Hei hi hmun fianrial a niin khua lah a tlai tawh si a,
41006036	hêng mipuite hian ei tûr an nei si lo va, chuvângin kan kiang vêl lovah te, khawpuiah leh thingtlângahte hian anmahni tâna chhang lei tûrin kaltîr ta che,” an ti a.
41006037	Isua’n an hnênah, “Nangmah ni’n eitûr pe rawh u,” tiin a chhâng a. Tin, anni chuan a hnênah, “Chhang denari zahnih man va leiin ei tûrin kan pe em ni ang?” an ti a.
41006038	Nimahsela, an hnênah, “Chhang engzât nge in neih? kal ula va en rawh u,” a ti a. An va hriat hnu chuan a hnênah, “Panga leh sangha pahnih,” tiin an chhâng a.
41006039	Ani chuan mipui zawng zawngte chu hlobet hring chungah hlâwm hrang hranga ṭhuttîr tûrin a zirtîrte chu thu a pe a.
41006040	Tichuan za te, sawmnga hlâwm tein an ṭhu ta hlawm a.
41006041	Tin, ani chuan chhang panga leh sangha pahnih chu a la a, vân lam enin lâwmthu a sawi a. Chhangte chu a phel a, mipui hmâa hlui tûrin a zirtîrte hnênah a pe a. Sangha pahnih pawh chu an zaa hnênah a sem bawk a.
41006042	An vaiin an ei a, an puar ta a.
41006043	Tin, chhangte leh sangha bângte chu an la khâwm a, bâwm sâwm leh pahnih an la dah khat a ni.
41006044	Chhang eitute chu patling sângngâ lai an ni.
41006045	Tin, amah ngeiin mipui chu a ṭîntîr vêl chhûngin râl lehlama Bethsaida khuaa lo kal hmasa tûrin a zirtîrte chu lawnga chuang tûrin thu a pe ta nghâl a.
41006046	Mipuite a ṭîntîr hnu chuan ṭawngṭai tûrin tlângah a kal hrang ta a.
41006047	Tin, khua a lo tlai lamin lawng chu tuipui lai takah a awm a. Ani erawh chu amah chauhvin khawmualah a awm a.
41006048	Thliin anmahni lamah a nam avângin an lawng kar lai chu an mangang a ni tih a hmu a. Zân vên lina hun lai chuan tuipuiah kea kalin an lam a rawn pan a, anmahni a kal pêl ṭêp a.
41006049	Nimahsela, anni chuan tuipuia kea a kal an hmuh chuan thlahrâng emaw an ti a, hlauvin an âu ta chiam a.
41006050	An vaiin amah chu an hmu a, an mangang a. Nimahsela ani chuan anni chu a be ta nghâl a, an hnênah, “Huai takin awm rawh u, keimah ka ni alâwm, hlâu suh u,” a ti a.
41006051	Lawngah chuan an hnênah a chuangkai ve ta a. Tin, thli chu a bâng ta a. A ngaihna hre lovin mak an ti êm êm a.
41006052	An thinlung sak avângin chhang chungchângte kha an hrethiam hek lo.
41006053	Tin, Isua leh zirtîrte chu râl leh lama an kai chuan Genesaret ram an lo thleng a, vaukamah chuan lawng chu an thlung a.
41006054	Lawng aṭanga an kal chhuah chuan Genesaret mite chuan amah chu an hre nghâl a.
41006055	Chulai ram zawng zawngah chuan an tlân vêl ta sup sup a, a awm tih an hriatna apiangah damlote chu an mutbua chawpin an rawn zâwn zêl a.
41006056	Khaw tê leh khaw lian leh lovah te, dâwr hmunahte khawiah pawh a luhna apiangah damlote chu kawtthlêrahte an muttîr a. A puan hmâwr tal deh phalsak tûrin an ngên a, amah dek apiang chu an dam zêl a.
41007001	Pharisaite leh dânzirtîrtute zînga mi tute emaw Jerusalem khua aṭanga lo kalte chu Isua hnênah an lo kal khâwm a.
41007002	A zirtîr zînga ṭhenkhat ten kut thianghlim lova chaw an ei lai an hmu a, chu chu kut an sil lo tihna a ni. Tichuan Pharisaite’n an sawisêl a.
41007003	Pharisaite leh Judate zawng zawng chuan upate thurochhiah an vawn reng avângin fîmkhur taka an kut sil lovin an ei ngai lo va.
41007004	Dâwr hmun aṭanga an hâwn pawhin an insil zet loh chuan an ei ngai lo. Thil dang tam tak zawm tûra an dawn chhâwnte a awm a, chûngte chu note, bêlte, dârbêlte, dawhkânte an sil ṭhinte hi a ni.
41007005	Chutichuan Pharisaite leh dânzirtîrtute chuan Isua hnênah, “Engati nge i zirtîrte’n upate thurochhiah zâwm lova, kut sil lova, chaw an ei ṭhin ni?” tiin an zâwt a.
41007006	Tin, ani chuan an hnênah, “Nangni mi vervêkte u, in chungchâng thu Isaia’n a lo hrillâwk kha a dik zet mai. ‘He mite hian an hmuiin min fak a, an thinlung erawh chuan min hlat si.
41007007	An zirtîrnaa mihring thupêkte an zirtîr avângin an mi biak ṭhin hi a thlâwn mai a ni,’ tih ziak ang khân.
41007008	Pathian thupêkte chu in thlahthlam avângin mihringte thurochhiah hêng, bêlte leh no sil te leh a dang tam tak in zâwm ta zâwk a nih hi,” a ti a.
41007009	Tin, Isua’n an hnênah, “Nangmahni thurochhiah in zawm theihna tûra Pathian thupêkte in hnâwl hi rem in hre zet mai le!
41007010	Mosia’n, ‘I nu leh i pa zah rawh, tupawh a nu emaw, a pa emaw ânchhe lawh apiang chu thi mawlh rawh se,’ a ti si a.
41007011	Nangni erawh chuan miin a nu emaw, a pa emaw hnênah, ‘Nangmahni ṭanpui tûra keimaha thil awm chu korban a ni tawh,’ a tih chuan, chu chu, ‘Pathian hnêna thilthlâwnpêk,’ tihna a ni.
41007012	A nu tân emaw, a pa tân emaw engmah tihsak in phal tawh ṭhîn lo.
41007013	Thurochhiah in inpêk chhâwn hmang hian Pathian thu hi engmah lovah in chantîr ṭhîn a ni, chutiang thil chu tam tak in ti ṭhîn,” a ti a.
41007014	Tin, mipuite chu a ko khâwm a, an hnênah, “In zain min ngaithla ula, lo hrethiam rawh u.
41007015	Pâwn lam aṭanga mihring chhûnga lût amah tibawlhhlawh thei engmah a awm lo, mihring chhûng aṭanga lo chhuakte chu mihring tibawlhhlawhtu an ni zâwk e.
41007016	Tupawh hriatna tûra beng nei chuan hre rawh se,” a ti a.
41007017	Mipuite chu in chhûnga a luhsan hnuin a zirtîrte chuan tehkhin thu chungchâng chu an zâwt fiah a.
41007018	Ani chuan an hnênah, “Nangni pawh chuti êma hriatthiamna nei lo in ni maw? Mihring kawchhûnga thil lût rêng rêngin amah a tibawlhhlawh thei lo tih in hrethiam lo vem ni?
41007019	Ei tûr tinrêng hi mihring thinlungah lût lovin pum chhûngah a lût zâwk a, dailênnah a chhuah leh ṭhin avângin ei tûr tinrêng hi ei a thiang a ni,” a ti a.
41007020	A sawi zawm zêl a, “Mihring chhûng aṭanga lo chhuak ngei chuan mihring a tibawhhlawh ṭhîn a ni.
41007021	Mihringte chhûnglam thinlung aṭang chuan ngaihtuahna sual te, uirêna te, inngaihna te, tualthahna te,
41007022	rûk rûkna te, awhna te, suahsualna te, bumna te, hurna te, mit châkna te, sawichhiatna te, chapona te, âtna te hi a lo chhuak ṭhîn.
41007023	Chûng thil sual zawng zawngte chu, chhûng lam aṭangin an lo chhuak a, mihring a tibawlhhlawh ṭhîn a ni,” a ti a.
41007024	Chuta ṭang chuan a tho va, Tûra leh Sidon ramah a kal ta a. Inah a lût a, tuma hriat a duh lo va; nimahsela a inthup thei si lo va.
41007025	Chutichuan hmeichhe pakhat thlarau blawhhlawh zâwl fanu nei chuan a chanchin a lo hria a. A lo kal a, Isua ke bulah a bawkkhup a.
41007026	Hmeichhia chu Grik mi a ni a, Suria Phoiniki ram mi a ni a. Ani chuan a fanu chhûng aṭanga ramhuai chu hnawt chhuak tûrin a ngên a.
41007027	Nimahsela, Isua’n a hnênah, “Fate chu lo puar hmasa rawh se. Fate chhang lâksaka uite hnêna paih chu a ṭha lo ve,” a ti a.
41007028	Hmeichhia chuan a chhânga, a hnênah, “A ni e, Lalpa, nimahsela, dawhkân hnuaia uite pawhin naupangte chhang nawi tla chu an ei ṭhîn alâwm,” a ti a.
41007029	Tichuan Isua’n a hnênah, “I thusawi avâng chuan kal ta la, ramhuai chuan i fanu chu a chhuahsan tawh e,” a ti a.
41007030	A inah chuan ava hâwng a, ramhuai chhuahsan hnu, a fanu khuma mû chu a va hmu a.
41007031	Tin, Isua’n Tûra leh Sidon bial chu a chhuahsan a, Dekapoli ram kal tlangin Galili tuipui chu a lo thleng leh a.
41007032	Mi pakhat bengngawng, ṭawng pawh ṭawng fiah thei lo a hnênah an rawn hruai a, a chungah a kut nghat tûrin an ngên a.
41007033	Ani chuan mipui zîng aṭangin a hruai hrang a, a kut zungte chuan a beng chhûngte a khawih a, chil a chhâk a, a lei a khawih sak a.
41007034	Vân lam enin a thaw hak a, a hnênah“Ephatha,” a ti a. Chu chu, ‘Lo inhawng rawh,’ tihna a ni.
41007035	Chu veleh a bengte chu a lo inhawng a, a lei phuarna pawh a lo inphelh a, fiah takin a ṭawng ta a.
41007036	Isua’n midang an hrilh a khap tlat a, nimahsela, a khap nasat poh leh an tlângaupui zual sauh va.
41007037	Mk an ti nasa êm êm a, “Ani chuan engkim ṭha takin a ti a, bengngawngte a tihvâr sak a, ṭawng thei lote a ṭawngtîr ṭhîn,” an ti a.
41008001	Chûng nîahte chuan mipui tam tak an lo awm a, engmah eitûr an neih loh avângin Isua’n a zirtîrte chu a ko va, an hnênah,
41008002	“Mipuite hi ka hnênah ni thum lai an awm tawh avângin eitûr engmah an nei lo va, chuvângin ka khawngaih êm êm a ni.
41008003	Ṭhenkhatte phei chu an lo kalna a hla hlê si a; chuvângin rilṭâma an ina ka hâwntîr chuan kawng lakah an ṭâmchhâwl ngei ang,” a ti a.
41008004	Tin, zirtîrte chuan, “Hêng mite puarna khawp chhang hetiang hmun thlalêrah hian tuin nge hmu thei ang?” tiin an chhâng a.
41008005	Ani chuan an hnênah, “Chhang engzât nge in neih?” tiin a zâwt a. Anni chuan, ‘Pasarih,” an ti a.
41008006	Mipuite chu leia ṭhu tûrin thu a pe a. Chhang pasarih chu a la a, lâwmthu a sawi a. A phel a, an hmâa hlui tûrin zirtîrte chu a pe a, mipuiho hmâah chuan an hlui ta a.
41008007	Tin, nghate tlêmtê an nei bawk a, mal a sâwm a. Chu pawh chu an hmâa hlui tûrin thu a pe bawk a.
41008008	Tichuan an ei a, an puar ta vek a. An ei bângte chu an la khâwm a, bâwm lian pasarihah an la dah khat a ni.
41008009	A eitute chu sângli lai an ni a, tichuan anni chu a ṭintîr ta a.
41008010	Chu veleh ani chu a zirtîrte nên lawngah an chuang ta nghâl a, Dalmanutha ram chu an thleng ta a.
41008011	Pharisaite an lo chhuak a, Isua chu an rawn hnial ṭan nghâl a. Amah fiah nân vân aṭanga chhinchhiahna entîr tûrin ani chu an phût a.
41008012	Tin, ani chu a thlarauvin a rûm hawk a, an hnênah, “Engvângin nge tûnlai chhuante hian chhinchhiahna an zawn? Thu dik tak ka hrilh a che u, tûnlai chhuante hnênah hian chhinchhiahna rêng rêng pêk a ni lo vang,” a ti a
41008013	Anni chu kalsanin lawngah a chuang leh a, tuipui râl lehlamah a kai ta a.
41008014	Tin, a zirtîrte chuan chhang an ken theihnghilh a, chhang pakhat chauh lo chu lawngah chuan chhang dang rêng rêng an nei lo va.
41008015	Ani chuan an hnênah, “Pharisaite dawidim leh Heroda dawidim lakah chuan invêng ula, fîmkhur rawh u,” a ti tlat a.
41008016	Anni chuan, “Chhang kan neih loh vânga chu chu sawi a ni ang?” tiin an inngaihtuah a.
41008017	Isua’n chu chu a lo hria a, an hnênah, “Chhang in neih loh thu engvânga la sawi cheu nge in nih? A ngaihna hre lovin in la hrethiam lo fo a ni maw? In thinlung in la tisak cheu a ni maw?
41008018	Mitte nei siin in hmu lo vem ni? Bengte nei siin in hre lo vem ni? In la hrereng lo vem ni?
41008019	Sângnga tâna chhang panga ka phel khân a bâng kha bâwm engzât nge in dah khah?” a ti a. Anni chuan a hnênah, “Sâwm leh pahnih,” an ti a.
41008020	“Sângli tâna chhang pasarih ka phel khân a bâng kha bâwm lian engzât nge in dah khah?” a ti a. Anni chuan, “Pasarih,” an ti a.
41008021	Chutichuan an hnênah, “Hei hi engtiziaa la hrethiam lo fo nge in nih?” a ti a.
41008022	Tin, Isua’n Bethsaida khua chu a lo thleng a, a hnênah mi ṭhenkhatin mitdel an rawn hruai a, amah dek tûrin an ngên a.
41008023	Ani chuan mitdel kut chu chelhin khua aṭangin a hruai chhuak a. A mitahte chil a chhâk a, a chungah a kut a nghat a, “Thil i hmu thei em?” tiin a zâwt a.
41008024	A han dâk chhuak a, “Mite ka hmu a, thing kal ang maiin ka hmu,” a ti a.
41008025	Chumi hnuah Isua’n a kutin a mit a dek leh a. A dahchhuahtîr a, tichuan a lo dam ta a. Engkim fiah takin a hmu thei ta a.
41008026	A inah a haw tîr a, “Khuaah lûtin khuaa mi tumah hrilh suh ang che,” a ti a.
41008027	Tin, Isua leh a zirtîrte chu an kal chhuak a, Philipa Kaisari khuaahte an kal a. Kal pahin a zirtîrte hnênah, “Mite’n tunge a ni mi tih?” tiin a zâwt a.
41008028	Anni chuan, “‘Baptistu Johana a ni,’ an ti che a. Ṭhenkhatin, ‘Elija a ni,’ an ti che a. Ṭhenkhat erawh chuan, ‘Zâwlnei zînga pakhat a ni,’ an ti che,” tiin an chhâng a.
41008029	Ani chuan an hnênah, “A nih leh nangnin tunge a ni mi tih?” a ti a. Tin, Petera’n, “Messia chu i ni,” tiin a chhâng a.
41008030	Ani chuan chu a chanchin chu tumah hrilh lo tûrin thu a pe tlat a.
41008031	Tin, Mihring Fapain thil tam tak a tuar ngei tûr te, upa te, puithiam lal te leh dânzirtîrtute hnâwla a awm tûr te, tihhluma a awm tûr te, ni thum hnua a thawh leh tûr te chu anmahni a zirtîr ṭan ta a.
41008032	Chu thu chu zêp nei hauh lovin a sawi a. Tin, Petera’n ani chu a hruai hrang a, a zilhhau ta a.
41008033	Isua erawh chu a lehhawi a, a zirtîrte chu a en a, Petera hnênah, “Setan, Pathian thilte ngaihtuah lova mihring thilte i ngaihtuah zâwk avângin ka hnungah kal rawh,” tiin a zilhhau ta a.
41008034	Tin, mipuiho chu a zirtîrte nên a ko va, an hnênah, “Tupawhin mi zui a duh chuan mahni inphatin, ama kraws puin mi zui rawh se.
41008035	Tupawh a nun humhim duh apiangin a chân ang a; nimahsela tupawh keimah avâng leh chanchin ṭha avânga a nun chân apiangin a humhim ang.
41008036	Miin khawvêl pum hi hlawh mahse, a nun a hloh si chuan a tân hlâwkna enge awm ang?
41008037	Chuti a nih chuan miin a nun aiah enge a pêk theih ang?
41008038	Tupawh tûn lai chhuan uirê hmang leh thil tihsual hmangte zînga keimah leh ka thute zahpui apiang, Mihring Fapa hian vântirhkoh thianghlimte nên, a Pa ropuinaa inthuama a lo kal hunah chuan chu mi chu a rawn zahpui ve thung ang,” a ti a.
41009001	Ani chuan an hnênah, “Thu dik tak ka hrilh a che u, heta dingho a ṭhente hi Pathian lalram thiltihtheihna nêna lo thleng an hmuh hmâ chu thihna tem tawp lo tûr an awm,” a ti a.
41009002	Tin, ni ruk hnuah chuan Isua’n Petera, Jakoba leh Johanate chu a hruai a, a hrangin tlâng sâng takah a kal chhohpui a. An hmâah chuan a landân chu a lo danglam ta a.
41009003	A silhfênte chu a lo êng a, vûr angin a lo vâr ta sar a. Leia puansutute zîngah chutianga vâra su thei rêng an awm lo.
41009004	Tin, Elija leh Mosia chu an hnênah an rawn inlâr a, Isua nên an inbe hova.
41009005	Tin, Petera’n Isua a bia a, “Rabbi, kan tân heta awm hi a ṭha e. Bâwkte pathum i khawh ang u. I tân pakhat, Mosia tân pakhat, Elija tân pakhat,” a ti a.
41009006	An hlauh êm avângin sawi tûr ber pawh a hre lo va.
41009007	Tin, anmahni hliahin chhûm a lo zîng a, chhûm aṭang chuan aw a lo chhuak a, “Hei hi ka Fapa duh tak a ni, ama thu ngai rawh u,” a ti a.
41009008	Rang taka an han hawi kual vêl chuan Isua an hnêna awm chauh lo chu midang tumah an hmu ta lo va.
41009009	Tin, tlâng aṭanga an chhuk laiin Mihring Fapa mithi zîng aṭanga a thawhleh hmâ loh chuan an thil hmuhte chu tumah hrilh lo tûrin thu a pe tlat a.
41009010	Chu thu chu anmahniah an vawng reng a. “Mithi zîng aṭanga thawhleh chu enge a awmzia?” tiin an inzâwt a.
41009011	Anni chuan Isua hnênah, “Engvângin nge dânzirtîrtute’n, ‘Elija a lo kal hmasa tûr a ni,’ an tih,” tiin an zâwt a.
41009012	Ani chuan a chhâng a, “Elija chu a lo kal hmasa ngei a, engkim a siam ṭha bawk a. Thil tam tak tuara mi hmusitin a awm tûr a ni tih Mihring Fapa chungchâng hi engvânga ziah nge a nih?
41009013	Nimahsela, ka hrilh a che u, Elija chu a lo kal tawh reng a, a chungchâng an ziak ang ngei khân a chungah mite’n an duh duhin an ti ta bawk a ni,” a ti a.
41009014	Tin, Isua chu a zirtîrte hnên a lo thlenin dânzirtîrtute nên an lo inhnial lai leh an vêla mipui tam tak awmte chu a hmu a.
41009015	Mipui zawng zawng chuan amah an hmuh veleh mak an ti a, a hnênah an tlâna chibai an bûk a.
41009016	Dânzirtîrtute hnênah chuan Isua’n, “Anni nên khân eng thuah nge in inhnial?” tiin a zâwt a.
41009017	Mipui zînga pakhat chuan, “Zirtîrtu, ka fapa thlarau ṭawng thei lo zâwl i hnênah ka rawn hruai a.
41009018	Chêt a rawn thawh apiangin a paih thlu a, a chilphuante a tla a, a hâte a ṭhial a, a khawng tlat ṭhîn. Tichuan i zirtîrte hi hnawtchhuak tûrin ka ngên a, nimahsela an ti thei si lo va,” a ti a.
41009019	Tin, Isua’n “Aw, chhuan rinna nei lote u, eng chen nge in hnênah ka awm ang a, eng chen nge ka dawhtheih ang che u? Amah chu ka hnênah han hruai rawh u,” tiin a chhâng a.
41009020	Mipa naupang chu a hnênah an rawn hruai a. Isua a hmuh veleh thlarau chuan naupang chu a tikaih awrh awrh a, leiah a tlu a, chilphuan tla zawih zawihin a let ta tawp tawp a.
41009021	Isua’n a pa chu a zâwt a, “Engchen nge hetiang hian a lo awm tawh?” a ti a. Ani chuan, “Naupangtê a nih lai aṭang tawhin a ni.
41009022	Amah tiboral tûrin vawi tam tak meiah leh tuiah te a paih lût tawh a. Nimahsela, nangin eng emaw ti tala i tih theih chuan min khawngaih la, min pui ang che,” a ti a.
41009023	Isua’n a hnênah, “I rin theih chuan, a ringtua tân engkim tih theih a ni asin,” a ti a.
41009024	Chu veleh naupang pa chu a lo âu chhuak ta nghâl a, mittui tla chungin, “Lalpa, ka ring e, ka rin lohnaah hian minpui ang che,” a ti a.
41009025	Isua’n mipui lo tlân khâwmte chu a hmuhin thlarau bawlhhlawh chu a hau va, a hnênah, “Nang thlarau ṭawng thei lo leh bengngawng, thu ka pe a che. A chhûng aṭang khân lo chhuak la lût leh tawh suh,” a ti a.
41009026	Tin, thlarau bawlhhlawh chu a au chhuak a. Nasa taka a kaihtîr awrh awrh hnuin a lo chhuak ta a, mipa naupang chu mithi ang maiin a lo awm a. Tichuan mi tam tak chuan, “A thi a ni,” an ti a.
41009027	Nimahsela, Isua’n a kutah chelhin a kaitho va, a lo ding ta mai a.
41009028	Tin, Isua chu inchhûnga a lo luhin a zirtîrte chuan, “Engvângin nge keini’n thlarau bawlhhlawh chu kan hnawh chhuah theih loh le?” tiin a rûkin an zâwt a.
41009029	Ani chuan an hnênah, “Hetiang hi ṭawngṭai leh chawnghei chauhvin a hnawh chhuah theih a ni,” a ti a.
41009030	Tin, Isua leh a zirtîrte chu chuta ṭang chuan an kal chhuak a, Galili ram an kal tlang a, an awmna chu tuma hriat a duh lo va.
41009031	A zirtîrte hnênah, “Mihring Fapa hi mihringte kutah mantîrin a awm anga an tihlum ang. An tihhlum hnu nithum niah a tho leh ang,” tiin a zirtîr a.
41009032	Nimahsela, a thusawi chu a ngaihna an hre lo va, amah an zâwt ngam si lo va.
41009033	Tin, Kapernaum khua a lo thleng a, in chhûnga a awm laiin an hnênah, “Kawngah khân eng thuah nge in inhnial?” tiin a zâwt a.
41009034	Kawngah khân, ‘Kan zîngah tunge ropui ber ang,’ tia an lo inhnial tawh avângin an ngawi ta reng a.
41009035	A ṭhu a, sâwm leh pahnihte chu a ko va, an hnênah, “Tu pawhin hmasa ber nih a duh chuan mi zawng zawng aia hnuaihnung berah a awm tûr a ni a, mi zawng zawng rawngbâwltuah a awm bawk tûr a ni,” a ti a.
41009036	Naupang tê a kai a, tin, an zîngah a dintîr a, amah chu a pawm a, an hnênah,
41009037	“Tupawh ka hming avânga hetiang ang naupang tê pakhat pawh lâwm apiang chu keimah mi lâwm an ni. Tupawh kei mi lâwm apiang chu keimah mi lâwm ni lovin mi tirtu lâwm an ni zâwk e,” a ti a.
41009038	Johana’n a chhâng a, a hnênah, “Zirtîrtu, tu emaw i hminga ramhuaite hnawt chhuak kan hmu a. Ani chuan min zui lo va, min zui loh avângin kan khap ta asin,” a ti a.
41009039	Isua erawh chuan, “Khap tawh suh u, tumah ka hminga thil ropui ti mi sawi chhe nghâl thei an awm lo.
41009040	Tupawh keini min dodâl lo chu kan lama ṭang an ni.
41009041	Tupawh Krista mi in nih avânga ka hminga tui no khat in tûr pe apiang che u chuan, thudik tak ka hrilh a che u, a lâwmman tûr chu a chân tawp lo vang.
41009042	Tupawh kei mi ringtu hêng naupang tête zînga pakhat pawh tipetek apiang chu a nghâwngah râwtsawmna lung awrhtîrin tuifinriatah thlâk sela, a tân a ṭha zâwk ang.
41009043	Tin, i kutin a tihtlûk che chuan tan daih rawh, kut khing hnih neia Gehena mei mit thei lo va kal ai chuan, piangsuala nunnaa luh i tân a ṭha zâwk e.
41009044	‘Chutah chuan an lung chu a thi lo va, mei pawh a mit ngai tawh hek lo.’
41009045	I kein a tihtlûk che chuan tan daih rawh, ke khinghnih neia Gehena mei mit tawh ngailohnaa paih luh nih ai chuan kei baia nunnaa luh i tân a ṭha zâwk si a.
41009046	‘Chutah chuan an lung chu a thi tawh ngai lo va, mei pawh a mit tawh ngai hek lo.’
41009047	I mitin a tihtlûk che chuan kher chhuak mai rawh, mit khing hnih neia Gehena meia paih luh nih ai chuan mit khing khat nei a, Pathian lalrama luh chu i tân a ṭha zâwk si a.
41009048	‘Chutah chuan an lung chu a thi tawh ngai lo va, mei pawh a mit tawh ngai hek lo.’
41009049	Mi tin meia alin an awm dâwn si a. Inthawina zawng zawng pawh chia al sakin a awm ang.
41009050	Chi hi a ṭha e; nimahsela, chi hi a dâk tawh chuan engtinnge in tihal leh ang? Nangmahni ngeiah chi nei ula, inrem takin awm rawh u,” a ti a.
41010001	Tichuan a tho va, chuta ṭang chuan Jordan râl lehlam leh Judai ramah a kal a. A hnênah mipui tam tak an lo pungkhâwm leh a, a tih dân pângngaiin a lo zirtîr leh a.
41010002	Tin, Pharisaite a hnênah an lo kal a, amah fiah nân, “Miin nupui a mâk a thiang em?” tiin an zâwt a.
41010003	Ani chuan an hnênah, “Mosia’n eng thu nge a pêk che u?” a ti a.
41010004	Anni chuan, “Mosia chuan inmâkna lehkha ziakin mâk a phal a ni,” an ti a.
41010005	Isua’n a chhâng a, an hnênah, “In thinlung khauh avângin asin chu thupêk chu a ziaksak che u ni.
41010006	Nimahsela, thil siam tirh aṭangin Pathianin anni chu mipa leh hmeichhiaah a siam a.
41010007	Chumi avâng chuan mipain a nu leh a pa a kalsan ang a, a nupuihah belhbawm a ni tawh ang.
41010008	Pahnihte chu taksa pumkhat an ni tawh ang. Pahnih an ni tawh lo va, taksa pumkhat an ni tawh zâwk a ni.
41010009	Chuvângin Pathianin a zawm tawh chu mihringin ṭhen suh se,” a ti a.
41010010	Tin, inah chuan a zirtîrte’n chûng thu chu an zâwt leh a.
41010011	Ani chuan an hnênah, “Tupawh nupui maa midang nei apiang chu a nupui lakah a uirê a ni.
41010012	Hmeichhia pawhin a pasal ṭhena midang a neih chuan a uirê a ni,” a ti a.
41010013	Tin, a deh atân Isua hnênah naupang tête an rawn hruai a. Tin, zirtîrte chuan a hruaitute chu an lo hau va.
41010014	Nimahsela, Isua’n chu chu a hmuhin a lungni lo êm êm a, an hnênah, “Naupang tête ka hnênah han kaltîr ula, hnar suh u. Pathian lalram chu hetiang mite tâ a ni si a.
41010015	Thudik tak ka hrilh a che u, Pathian lalram chu naupang têin a lawm anga lâwm lo apiang, a chhûngah an lût tawp lo vang,” a ti a.
41010016	Tin, naupang tête chu a pawm a, an chungah a kut nghatin mal a sâwm ta a.
41010017	Tin, kawnga a kal chhuah laiin mi pakhat a lo tlân a, a hmâah a ṭhingṭhi a, a hnênah, “Zirtîrtu ṭha, chatuan nunna ka rochun theih nân enge ka tih tûr?” tiin a zâwt a.
41010018	Isua’n a hnênah, “Engati nge ṭha tia mi koh? Pathian chauh lo chu tumah ṭha an awm lo.
41010019	Thupêkte chu i hria alâwm. ‘Uirê suh, tual that suh, ru suh, dâwtin hêk suh, bum suh, i nu leh pa zah rawh,’ tihte hi,” a ti a.
41010020	Ani chuan a chhâng a, “Zirtîrtu, chûng zawng zawng chu naupan lai aṭangin ka zâwm ṭhîn,” a ti a.
41010021	Isua’n amah chu a en a, a hmangaih ta a, a hnênah, “Thil pakhat i la bâk e, kal ta la, i neih apiang hralh la, retheite hnênah pe rawh. Tichuan vânah ro i nei ang. Tin, lo kal la, kraws chu puin mi zui ang che,” a ti a.
41010022	Chu thu avâng chuan a hmêl a lo dur ta khup mai a, sum tam tak nei mi a nih avângin lungngai takin a kal bo ta a.
41010023	Isua’n a en vêl a, a zirtîrte hnênah chuan, “Sum ngahte tân Pathian lalrama luh chu a va harsa dâwn êm!” a ti a.
41010024	Zirtîrte chuan a thu chu mak an ti hlê a. Nimahsela, Isua’n a chhâng leh a, an hnênah, “Naute u, suma rinna nghattute tân chuan Pathian lalrama luh ve a va harsa dâwn êm!
41010025	Mi hausa Pathian lalrama luh ai chuan, hriau benga sanghâwngsei luh tlang a awl zâwk ang,” a ti a.
41010026	Chu zirtîrna chu mak an ti nasa êm êm a, “Tunge chhandam ni thei ang le?” an inti hlawm a.
41010027	Isua’n anni chu a en a, an hnênah, “Mihring tân tih rual a ni lo va, Pathian tân chuan tih theih loh a awm lo. Chuvângin Pathian nên chuan engkim tih theih a a ni,” a ti a.
41010028	Tichuan Petera’n a hnênah, “En teh, keini’n engkim kalsanin kan zui tâk che hi,” a ti a.
41010029	Isua’n a chhâng a, “Thudik tak ka hrilh a che u, keimah avâng leh chanchin ṭha avânga in emaw, unaupate emaw, farnute emaw, pa emaw, nu emaw, nupui emaw, fate emaw, ramte emaw kalsan tawh phawt chuan,
41010030	tûn dam chhûng ngei hian inte, unaupate, farnute, nute, fate, ramte a lehzaa hmu ang a, tihduhdahnate a tuar bawk ang. Tin, hun lo la awm tûra chatuan nunna an la chang bawk ang.
41010031	Nimahsela, mi tam tak hmasa bera awmte chu hnuhnûng berah an la awm ang a, hnuhnûng berte pawh hmasa berah an la awm ang,” a ti a.
41010032	Tin, Jerusalem pan chhohna kawnga an awm laiin Isua chu an hmâah a kal a, anni chuan mak an ti hlê a. An han zui chuan an hlâu ta êm êm a. Sâwm leh pahnihte chu a hruai hrang leh a, a chunga thil lo thleng tûrte chu a hrilh ṭan leh a.
41010033	“Ngaiteh u, Jerusalemah kan chhoh dâwn hi. Mihring Fapa hi puithiam lalte leh dânzirtîrtute hnênah mantîrin a awm dâwn a, anni chuan thi tûrin thiam loh an chantîr ang a, Jentailte hnênah an pe ang.
41010034	Tin, nuihza siam nân an hmang ang a, hruihrualin an vua ang, chil an chhâk khum ang a, an tihlum ang. Tin, ni thum niah a tho leh ang,” a ti a.
41010035	Zebedaia fapa Jakoba leh Johanate chu a hnênah an lo kal a, “Zirtîrtu, i hnêna kan dîl apiang min tihsak kan duh e,” an ti a.
41010036	Ani chuan an hnênah, “Enge tihsak che u ila in duh le?” a ti a.
41010037	Anni chuan a hnênah, “I ropuinaah chuan i ding lamah pakhat, i vei lamah pakhat min ṭhuttîr ta che,” an ti a.
41010038	Isua erawh chuan an hnênah, “In dîl chu enge a nih in hre lo a ni. Ka no in chu in in thei em ni? Baptisma ka chan pawh in chang thei dâwn em ni?” a ti a.
41010039	Anni chuan, “Thei e,” an ti a. Isua’n, “Ka no in chu in in ngei ang, baptisma ka chan pawh in chang ngei ang.
41010040	Nimahsela, ka ding lam leh vei lama ṭhut tûr thu chu keia pêk tûr a ni lo va, a buatsaih sakte tân a ni zâwk ang,” a ti a.
41010041	Zirtîr dang sâwmte chuan chu chu an lo hriatin Jakoba leh Johana chungah chuan an lungni lo êm êm a.
41010042	Nimahsela, Isua’n anni chu a ko va, an hnênah, “Jentailte chunga rorêl tûra an ngaihte chu an intilal hlê ṭhîn tih in hriat kha, an mi liante pawhin an chungah thu an nei êm êm bawk ṭhîn.
41010043	Nangni zîngah erawh chuan chutiang a ni lo vang, tupawh in zîngah ropui nih duh chu in rawngbâwltuah a awm zâwk tûr a ni.
41010044	Tupawh in zînga hmasa ber nih duh chu mi zawng zawng chhiahhlawh a ni tûr a ni.
41010045	A chhan chu Mihring Fapa meuh pawh rawng bâwlsaka awm tûrin a lo kal lo va, mite rawng bâwl tûr leh mi tam tak tlan nâna a nun pe tûra lo kal a nih zâwk vâng a ni,” a ti a.
41010046	Tin, Jeriko khawpui chu an lo thleng ta a. Jeriko khawpui aṭanga a zirtîrte leh mipui nasa tak nên an kal chhuah laiin mitdel Bartimaia, Timaia fapa chu kutdawhin kawng sîrah a lo ṭhu a.
41010047	Nazareth Isua a ni tih a hriat chuan, “Isu, Davida Fapa, ka chungah zahngai rawh,” tiin a au ṭan ta a.
41010048	Mi tam takin ngawi tûrin an hau va, nimahsela, “Davida Fapa, ka chungah zahngai rawh,” tiin a au nasa zual sauh va.
41010049	Isua chu a ding a, amah chu ko tûrin a ti a. Mitdel hnênah chuan, “Huai takin awm la, tho rawh. A ko va che,” an ti a.
41010050	Tin, ani chuan a puan a paih a, a tho va, Isua hnênah a lo kal a.
41010051	Isua’n a hnênah, “I chungah engtia ka tih nge i duh?” a ti a. Mitdel chuan, “Rabboni, hmuh theih ka duh,” a ti a.
41010052	Isua’n a hnênah, “Kal tawh rawh, i rinnain a tidam ta che a ni e,” a ti a. Chawplehchilhin a hmu thei ta a, kawngah chuan Isua a zui ta a.
41011001	Tin, Jerusalem khua an lo hnaih ta a. Olive tlâng bula Bethphage leh Bethani khaw kiang an thlenin a zirtîrte zînga mi pahnih a tîr a.
41011002	An hnênah, “In hma zâwn khuaah sâwn va kal ta ula, in luh veleh sabengtung tuai thlun, tuma la chuan ngai lohna in va hmu ang. Phelh ula, rawn kai rawh u.
41011003	Tupawhin in hnênah, “Engvângin nge hetia in tih?” an tih chuan, ‘Lalpa’n a mamawh a ni,’ ti ang che u. Tichuan hetah a rawn tîr nghâl mai ang,” a ti a.
41011004	Tichuan an kal ta a, kawng pêng ṭhuama kawngkhâr pâwn lama sabengtung tuai inthlung chu an va hmu a, an phelh a.
41011005	Chuta mi ṭhenkhat lo dingte chuan an hnênah, “Engvângin nge sabengtung tuai kha in phelh tâk mai?” an ti a.
41011006	A zirtîrte chuan an hnêna Isua thupêk ang khân an chhâng a, an phalsak ta a.
41011007	Sabengtung tuai chu Isua hnênah an rawn hruai a. A chungah an puante an phah a, Isua a chuang ta a.
41011008	Mi tam takte chuan kalkawngah an puante an phah a, ṭhenkhatte chuan chhâwl sâtin kalkawngah an phah bawk a.
41011009	A hma lama kalte leh a hnung lama rawn zuitute chuan, “Hosanna, Lalpa hminga lo kal chu fakin awm rawh se.
41011010	Kan pa Davida lalram, Lalpa hminga lo thleng tûr chu chawimawiin awm rawh se. Chungnung berah khian, Hosanna,” tiin an au va.
41011011	Tin, Jerusalem a lo thlenin Isua chu Temple-ah a lût a, thil engkim a en kual a. Tlailam a lo nih tâk avângin sâwm leh pahnihte nên Bethani lamah an kal chhuak ta a.
41011012	Tin, a tûkah Bethani khua aṭanga an lo chhuahin a ril a lo ṭâm ta a.
41011013	Hla takah theipui kûng hnah nei a hmu a, a rah hmuh beiseiin a va kal a. Theipui rah hun a nih loh avângin a va thlen chuan a hnah chauh lo chu engmah a va hmu lo va.
41011014	Isua’n thing hnênah chuan, “Tûn chinah kumkhuain tuma’n i rah ei tawh suh se,” a ti a. A zirtîrte chuan chu chu an hria a.
41011015	Jerusalem an lo thlenin Isua chu Temple-ah a lût a. Temple-a thil leitu leh hralhtute chu a hnawt chhuak ṭan ta a. Tangka thlengtuho dawhkânte leh ṭhuro zuartuho ṭhutphahte chu a nam thlûksak a.
41011016	Temple hungchhûngah chuan tumahin bungrua an ken tlang a phal ta lo bawk a.
41011017	Tichuan an hnênah, “‘Ka in chu hnam tin tâna ṭawngṭaina in tih a ni ang,’ tih ziak a ni lo vem ni? Nangni erawh chuan suamhmangte pûkah in siam a nih hi,” tiin a zirtîr a.
41011018	Puithiam lalte leh dânzirtîrtute chuan chutiangin a zirtîr tih an hriatin amah tih boral dân tûr an zawng a. Mipui zawng zawngin a zirtîrna chu mak an tih êm avângin amah chu an hlâu bawk si a.
41011019	Tlai lam a lo nih chuan khawpui aṭang chuan a kal chhuak ta a.
41011020	Tin, zîng a lo ni a, an kal pahin theipui kûng kha a zung chawpin a ro vek a ni tih an hmu a.
41011021	Petera chuan a la hre reng a, a hnênah, “Rabbi, en teh, theipui kûng ânchhia i lawh kha a ro zo vek mai,” a ti a.
41011022	Isua’n a chhânga a hnênah, “Pathian ring rawh.
41011023	Thu dik tak ka hrilh a che u, tupawhin he tlâng hnênah hian, ‘Lo insawn la, tuifinriatah lo inpaih rawh,’ ti se la, a thinlunga ringhlel lova a sawi apiang a lo thleng ngei ang.
41011024	Chuvângin ka hrilh a che u, engkim ṭawngṭaia in dîl apiang chu hmu tawhah in ngai ula, tichuan in hmu ang.
41011025	Tin, ṭawngṭaia in din hunin tu nên pawh inrem lohna in neih chuan ngaidam ula, tichuan in Pa vâna miin in bawhchhiatte a ngaidam ve ang che u.
41011026	Nimahsela, in ngaihdam loh erawh chuan in Pa vâna mi pawhin in bawhchhiatte a ngaidam bîk lo vang che u,” a ti a.
41011027	Jerusalem chu an lo thleng leh a, Temple hungchhûnga a kal laiin a hnênah puithiam lalte, dânzirtîrtute leh upate an lo kal a.
41011028	A hnênah, “Eng thuneihnain nge hêng thil hi i tih? Hêng thil ti tûr hian tuin nge thuneihna pe che?” an ti a.
41011029	Isua’n a chhâng a, an hnênah, “Kei pawhin thu kam khat ka zâwt ve ang che u, min chhâng ula, tichuan eng thuneihnain nge hêng thil hi ka tih ka hrilh ve ang che u.
41011030	Johana baptisma kha vâna mi thuneihna nge, mihring thuneihna? mi chhâng rawh u,” a ti a.
41011031	An inrâwn vêl a, “Vâna mi thu,” kan tih chuan, ‘Engah nge amah in rin loh,’ min ti si ang a.
41011032	“Mihring thu,” kan tih erawh chuan, mi zawng zawngin Johana kha zâwlnei ni ngeia an ruat avângin mipui kan hlâu si a,” an ti a.
41011033	Tichuan Isua hnênah, “Kan hre lo,” tiin an chhâng a. Isua’n a chhâng a, an hnênah, “Kei pawhin eng thuneihnain nge hêng thil hi ka tih ka hrilh bîk lo vang che u,” a ti a.
41012001	Tin, tehkhin thuin an hnênah thu a sawi a, “Mi pakhatin grêp huan a siam a, palin a hung vêl a. Grêp sâwrna tûr khur a lai a, vênbûk insâng a sa a. Huan enkawltute hnênah thawhhlawh tûrin a pe a, ram hla takah a kal ta a.
41012002	A seng a lo hun chuan grêp huana a rah chanpual chu la tûrin a enkawltute hnênah a bawih a tîr a.
41012003	Tin, anni chuan an lo man a, an vua a, kutruakin an kal botîr ta a.
41012004	Bawih dang an hnênah a tîr leh a, chu pawh chu lungin an dêng a, a lûah an lo hliam a, zahpah lo taka an tih hnuah an kal botîr leh ta a.
41012005	Midang a tîr leh a, chu pawh chu an lo that a, midang tam tak pawh a tîr a, ṭhenkhat an vua a, ṭhenkhat an tihlum a.
41012006	Fapa pakhat a hmangaih êm êm a la nei a, “Ka fapa hi chu an lo zah ang,” tiin a hnuhnûng berah an hnênah a tîr ta a.
41012007	Nimahsela, huan enkawltute chuan, “He mi hi roluahtu tûr a ni, lo kal ula, i that ang u, tichuan a roluah tûr chu kan ta a ni mai ang,” an ti a.
41012008	Tichuan ani chu an man a an tihlum a, grêp huan aṭang chuan an theh chhuak ta a.
41012009	Chutichuan grêp huan neitupa chuan engtinnge a tih ang?” A lo kal ang a, grêp huan enkawltute chu a rawn tiboral ang a, grêp huan chu midang hnênah a pe ang.
41012010	He Pathian lehkhathu hi in chhiar ngai lo vem ni? ‘In satute lung hnâwl hnu kha, a kila lung pawimawh ber a lo ni ta.
41012011	Hei hi Lalpa tih a ni a, kan mit hmuhah a mak a ni,’ tih hi,” a ti a.
41012012	Tehkhin thu chu anmahni demin a sawi tih an hriat avângin Isua chu man an tum a. Nimahsela, mipui an hlâu va, amah chu an kal bosan ta zâwk a.
41012013	Tin, Pharisai ṭhenkhat leh Heroda pâwla mite chu a thusawite aṭanga awhna remchâng zawng tûrin a hnênah an tîr a.
41012014	Anni chu an lo thlen chuan a hnênah, “Zirtîrtu, mi dik tak i ni tih kan hria e. An landân anga i ngaihtuah loh avângin pawisak chuan tumah i nei lo va, Pathian kawng chu dik takin i zirtîr zâwk ṭhîn a. Kaisara hnêna mimal chhiah chawi hi dân ang a ni nge ni lo?
41012015	Kan pe ang nge kan pe lovang?” an ti a. Ani erawh chuan an vervêkzia chu a hriatin an hnênah, “Engvângin nge min fiah? Denari mi han lâk ula, ka lo en ang e,” a ti a.
41012016	An rawn la a, “Tu lem leh tû hming nge chuang hi?” a ti a. Anni chuan a hnênah, “Kaisara,” an ti a.
41012017	Isua’n a chhâng a an hnênah, “Kaisara thilte chu Kaisara hnênah pe ula, Pathian thilte chu Pathian hnênah pe ta che u,” a ti a. Tichuan amah chu mak an ti êm êm a.
41012018	Tin, ‘Thawhlehna a awm lo,’ titu Sadukaite chu an lo kal a, a hnênah,
41012019	“Zirtîrtu, tupawhin fate nei lova a nupui a thihsan chuan a unaupain a nupui chu rochungin, a unaupa tân chi a thlahsak tûr a ni,” tiin Mosia’n min ziak sak a.
41012020	Tûnah unau pasarih an awm a, a upa berin nupui a nei a, chi thlah lovin a thi a.
41012021	Tichuan a pahnihna chuan a rochung a, chi thlah lovin a thi ve leh a, a pathumna pawh chutiang bawkin.
41012022	Tichuan an pasarih chuan amah chu nupuiah an nei ṭheuh va, chi thlah lovin an thi ta vek a. A hnuhnûng berah hmeichhia pawh chu a thi ta a.
41012023	An pasarih chuan nupuiah an nei ṭheuh si a, thawhlehnaa an thawh leh hunah chuan tu nupui ber nge ni ang?” tiin an zâwt a.
41012024	Isua’n a chhâng a, an hnênah, “Pathian lehkhathu leh Pathian thiltihtheihna in hriat loh avâng hian in kal sual ṭhîn a ni lo vem ni?
41012025	Mithi zîng aṭanga an thawhleh hunah chuan nupui pasal an innei dâwn tawh si lo va, vâna vântirhkohte ang an ni zâwk ang.
41012026	Mithi kaithawha an awm tûr chungchângah chuan hnim buk aṭanga Pathianin Mosia a biak laia, “Keimah hi Abrahama Pathian, Isaaka Pathian, Jakoba Pathian ka ni,” a tih thu Mosia lehkhabua chuang kha in chhiar lo vem ni?
41012027	Ani chu mithi Pathian a ni lo va, mi nung Pathian a ni zâwk. In kal sual nasa hlê a ni,” a ti a.
41012028	Tin, dânzirtîrtute zînga mi pakhat a lo kal a, an inhnial chu a lo ngaithla a. Isua’n an niho chu fel takin a chhâng tih a hria a. Chutichuan Isua hnênah, “Thupêk zawng zawng zîngah a eng hi nge pawimawh ber?” tiin a zâwt a.
41012029	Isua’n a chhâng a, “Thupêk zawng zawng zînga pawimawh ber chu hei hi a ni, ‘Israelhote u, hre rawh u, Lalpa kan Pathian chu Lalpa pakhat chauh a ni.
41012030	Lalpa i Pathian chu i thinlung zawng zawngin, i nunna zawng zawngin, i rilru zawng zawngin, i chakna zawng zawngin i hmangaih tûr a ni,’tih hi. Hei hi thupêk pawimawh ber chu a ni.
41012031	A dawttu chu hei hi a ni, ‘Nangmah i inhmangaih angin i ṭhenawmte pawh i hmangaih tûr a ni,’ tih hi. Hêngte aia thupêk ropui zâwk rêng rêng a awm lo,” a ti a.
41012032	Tin, dânzirtîrtu chuan a hnênah, “A ni tak e, zirtîrtu, i sawi chu a dik e. Pathian pakhat chauh lo chu Pathian dang rêng an awm si lo va, thudik tak i sawi a ni.
41012033	Amah chu thinlung zawng zawng, hriatna zawng zawng, nunna zawng zawng leh chakna zawng zawnga hmangaiha, mahni inhmangaih anga ṭhenawmte hmangaih hi, hâlral thilhlan leh inthawina zawng zawng aiin a ṭha zâwk êm êm a ni,” a ti a.
41012034	Fing takin a chhâng tih Isua’n a hria, tin, a hnênah, “Pathian lalram chu i hlat lo ve,” a ti a. Chumi chinah chuan tuma’n thu rêng rêng an zâwt ngam ta lo va.
41012035	Tin, Isua’n Temple-a a zirtîr laiin anniho chu a zâwt a, “Messia chu Davida Fapa a ni tih, dânzirtîrtuten engtiziaa sawi nge an nih?
41012036	Davida ngeiin, Thlarau Thianghlimin, ‘Lalpa chuan ka Lalpa hnênah, i hmêlmate I ke phah hnuaia ka dah hmâ loh zawng ka ding lamah ṭhu rawh,’ a ti si a.
41012037	Chutichuan Davida ngeiin, ani chu, ‘Lalpa,’ tia a koh si chuan engtinnge a Fapa a nih theih ang le?” a ti a. Mipuite chuan lâwm takin a thu an ngaithla a.
41012038	A zirtîrnaah chuan an hnênah, “Dânzirtîrtute lakah fîmkhur rawh u. Anni chuan kawrfual haa lên vêl an duhin dâwr hmuna chibai bûkte an ngaina si ṭhîn a.
41012039	Sunagog-a ṭhut hmun pawimawh ber ber leh ruaiṭhehnaa hmun zahawm ber berte an ngaina bawk ṭhîn.
41012040	Hmeithai thil neihte an rawk sak a, mite hmuh atân rei tak tak an ṭawngṭai ṭhîn. Chûngho chuan thiam loh an chang nasa lehzual ang,” a ti a.
41012041	Tin, Isua chu thawhlâwm bâwm epah a ṭhû a, thawhlâwm bâwma mipuiho tangka thlâk dân chu a lo thlîr reng a. Mi hausa tam tak chuan an thlâk hnem hlê a.
41012042	Hmeithai rethei tê a lo kal a, dâr tangka pahnih a thlâk a, chu chu tlêmtê hû a ni.
41012043	A zirtîrte chu a ko va, an hnênah, “Thudik tak ka hrilh a che u, thawhlâwm bâwma thlâktu zawng zawng ai hian he hmeithai rethei tê hian a thlâk tam zâwk.
41012044	A chhan chu midang zawng zawng hian an neih liama mi an thlâk a, ani erawh hi chuan a mamawh ngawih ngawih, a neih chhun, a intunnunna tûr zawng zawng a thlâk vek vâng a ni,” a ti a.
41013001	Temple aṭanga a chhuah laiin a zirtîrte zînga pakhatin a hnênah, “Zirtîrtu, en teh, a lungremte hi a makin, a sak dânte hi a ropui teh a nia!” a ti a.
41013002	Isua’n a chhâng a a hnênah, “Hêng in sak ropui takte hi i hmu maw? Tihchim lohva lung intiang pakhat mah hetah a awm lo vang,” a ti a.
41013003	Tin, Temple ep Olive tlânga a ṭhut laiin Petera te, Jakoba te, Johana te, Andria te chuan a fâlin an zâwt a.
41013004	“Chûng thil chu engtikah nge ni ang? Chûng thil zawng zawng chu a lo thlenkim dâwn hunah eng chhinchhiahna nge lo awm ang min hrilh rawh,” an ti a.
41013005	Isua’n a chhâng a, ti hian a sawi ṭan a, “Tuma’n an bum loh nân che u fîmkhur rawh u.
41013006	Ka hmingin mi tam tak an lo kal ang a, ‘Krista chu ka ni,’ tiin tam tak an bum ang.
41013007	Indonate leh indo thu thangte in hriat hunah mangang suh ang che u, chûng chu thil lo thleng tûr rêng a ni. Nimahsela, tâwpna chu a la thleng rih lo vang.
41013008	Hnam leh hnam an indo ang a, lalram leh lalram an indo bawk ang. Hmun hrang hrangah lîrte a nghîng ang a, ṭâmte a tlain buainate a chhuak ang. Chûngte chu nauvei inṭanna chu a ni.
41013009	Nimahsela, fîmkhur rawh u, rorêltu hnênah an hlân dâwn che u a, Sunagog-ahte an vua ang che u. Keimah avângin ram awptute leh lalte hmâah anmahni hriattîrna tûrin in la ding bawk ang.
41013010	Nimahsela, chanchin ṭhahi hnam zawng zawng hnêna hrilh hmasak phawt tûr a ni.
41013011	Tin, an hruaia an hlan hunah che u chuan lungngai lâwk suh ula, in sawitûr pawh ngaihtuah lâwk hek suh u. Chumi huna a hriattîr apiang che u chu in sawi zâwk ang. A sawitu chu nangmahni ni lovin Thlarau Thianghlim a ni dâwn si a.
41013012	Tihhlum tûrin unau leh unau an inmantîr ang a, pa pawhin a fa a mantîr bawk ang. Fate pawhin an nu leh pate an rawn do ang a, an tihhlumtîr bawk ang.
41013013	Ka hming avângin mi zawng zawng huat in ni ang. Nimahsela, a tâwp thlenga tuar peih apiang chu, chu mi ngei chu chhandamin a awm ang.
41013014	Nimahsela, tiṭiautu tenawm, zâwlnei Daniela sawi kha a din lohna tûra ding in hmuh hunah, a chhiar apiangin a awmzia hre rawh se. Chumi hunah chuan Judai rama awmte chu tlângahte tlân bo rawh se.
41013015	Tin, inchunga awm chu chhuk lo se la, a inah 13 lûtin engmah chuh hek suh se.
41013016	Lova awm chu a puan chuh tûrin kîr leh suh se.
41013017	Chûng niahte chuan raite leh nau no pawmte chung chu a pik ang.
41013018	In tlânchhiat hun chu thlasik lai a nih loh nân ṭawngṭai rawh u.
41013019	Chûng ni chu hrehawmna ni a ni dâwn si a. Chutianga nasa rêng rêng chu Pathianin leilung a din tirh aṭanga tûn thlengin a la awm ngai lo va, engtikah mah a awm leh tawh hek lo vang.
41013020	Lalpa’n chûng nite chu titawi suh sela mihring rêng rêng damin an chhuak lo vang. Nimahsela, a mi ruat, a thlante avâng chuan nite chu a titawi a ni.
41013021	Chutih hunah chuan tupawhin in hnênah, ‘Enteh, Messia chu heta hi emaw, enteh, sawta saw,’ emaw an tih chuan awih suh ang che u.
41013022	Krista dik lo leh zâwlnei dik lo an lo chhuak dâwn si a. Chûng chuan theih ang sela thlante meuh pawh an bum theih nân chhinchhiahnate leh thilmakte an ti ang.
41013023	Nimahsela, fîmkhur rawh u, ngaiteh u, engkim ka hrilh lawk che u hi.
41013024	Nimahsela, chûng ni, chumi hrehawmna hnuah chuan ni tihthimin a awm anga, thlain a êng a chhuah hek lo vang.
41013025	Vâna arsite an tla ang a, vâna thiltihtheihna awmte chu tihnghîn a ni ang.
41013026	Chutih hunah chuan Mihring Fapa hi thiltihtheihna nasa tak leh ropuina nasa tak nên chhûm zînga lo kal an hmu ang.
41013027	Chumi hunah chuan a vântirhkohte chu a tîr chhuak ang a, a thlante chu kâwlkil li aṭangin lei tâwp aṭanga vân tâwp thlengin a lâwr khâwm ang.
41013028	Tichuan theipui kûng aṭang hian tehkhin thu zir rawh u. A ṭang a lo no va, a hnah a lo chawr chuan nipui a thaw dâwn tih in hre ṭhîn.
41013029	Chutiang bawkin nangni pawhin chûng chu a lo thleng in hmuh hun chuan amah chu a lo hnai tawh a, kawngka bul ngeiah a awm tih hria ang che u.
41013030	Thu dik tak ka hrilh a che u, chûng zawng zawng chu a thlen hmâ loh zawng tûn lai chhuante hi an ral lo vang.
41013031	Lei leh vân a ral ang a, ka thu erawh chu a ral tawp lo vang.
41013032	Nimahsela, chumi ni leh dâr chu tuma’n an hre lo. Pa chauh lo chuan vâna vântirhkote leh Fapa pawhin an hre lo.
41013033	Fîmkhur rawh u, a hun chu in hriat loh avângin ngaihven ula, ṭawngṭai rawh u.
41013034	Hei hi mi, hla taka zin dâwna a bawihte hnêna thuneihna pe a, an hna chanpual ṭheuh ruat saka kawngka vêngtu pawh inring renga awm tûra thu pe a, a in chhuahsan ta ang chu a ni.
41013035	Chuvângin ngaihven rawh u, tlâiah nge, zanlaiah nge, âr khuanah nge, zîngah nge in neitupa a lo hâwn dâwn in hre si lo va.
41013036	Chutilochuan a lo haw phut ang a, in muhîl lai a rawn hmu hlauh dah ang che u.
41013037	Tin, in hnêna ka sawi hi mi zawng zawng hnêna sawi ka ni, ngaihven reng rawh u,” a ti a.
41014001	Ni hnih hnuah chuan Kalhlên kût leh chhang dawidim telh loh kût a awm dâwn a. Puithiam lalte leh dânzirtîrtute chuan bumna hmanga Isua an man theih dân tûr leh tihhlum theih dân tûr an zawng a.
41014002	Nimahsela, “Kût lai chuan ni suh se, chutilochuan mipui zîngah buaina a chhuak hlauh dah ang e,” an ti a.
41014003	Tin, Bethani khuaa phâr Simona inah chaw a kîl a. Hmeichhe pakhat Alabasta lung bûra Nard hriak rimtui fir manto tak kengin a lo kal a. A bûr chu a tikeh a, a lûah a leih a.
41014004	An zînga ṭhenkhatte chu an lungni ta lo va, “Engvângin nge he hriak hi tihral mai mai a nih.
41014005	Denari zathum aia tam zâwka hralh theih a ni si a, mi retheite hnêna pêk zâwk tûr alâwm?” tiin hmeichhe chungah chuan an phunnawi ta a.
41014006	Isua’n, “Engtin mah ti suh u, engah nge in tihbuai ni? Ka chungah hian hna ṭha tak a thawk a ni.
41014007	Mi retheite chu englai pawha in hnêna awm reng an ni a, in duh hun apiangah anni chu thil ṭha in tihsak thei alâwm, kei erawh chu in hnênah ka awm reng lo vang.
41014008	Ka taksa hi phûm tûrin hriak a lo hnawih lâwk a, a tih theih tâwk a ti a ni.
41014009	Thu dik tak ka hrilh a che u, khawvêl zawng zawngah khawi hmunah pawh, chanchin ṭhaan hrilhna apiangah he hmeichhe thiltih pawh hi amah hriat rengna tûrin an sawi ve zêl ang,” a ti a.
41014010	Tin, Juda Iskariota, sâwm leh pahnihte zînga pakhat chu puithiam lalte hnêna Isua a hlan theih nân an hnênah a va kal a.
41014011	An lo hriatin an lâwm hlê a, a hnênah tangka pêk an tiam ta a. Tichuan a mantîrna tûrin remchâng a zawng ta a.
41014012	Tin, chhang dawidim telh lo kût ni hmasa bera Kalhlên Kûtna berâm no an talh ṭhinna niah chuan a zirtîrten a hnênah, “Kalhlên Kût chaw i eina tûrin khawiahnge va buatsaih ila i duh?” an ti a.
41014013	Tichuan a zirtîrte zînga pahnih a tîr a, an hnênah, “Khawpuiah va lût ula, chutah chuan mipa, bêla tui puin a tâwk ang che u a, amah chu zui ang che u.
41014014	A luhna apianga in neitupa hnênah chuan, ‘Zirtîrtuin ka zirtîrteho nên Kalhlên Kût chaw kan eina tûr mikhual pindan chu khawiah nge?’ a ti e,’ ti ang che u.
41014015	Tichuan pindan chungnung zau tak, bungraw peihsa diama awm a entîr ang che u, chutah chuan kan tân buatsaih ang che u,” a ti a.
41014016	A zirtîrte chu an chhuak a, khawpuiah chuan an va lût a. Isua’n an hnêna a sawi ang ngei khân engkim an va hmu a, Kalhlên Kût chu an buatsaih ta a.
41014017	Tlai lamah chuan sâwm leh pahnihte nên an rawn kal ta a.
41014018	Tin, an kîla an ei laiin Isua’n, “Thu dik tak ka hrilh a che u, in zînga mi pakhat ka hnêna ei ve ngei hian mi mantîr ang,” a ti a.
41014019	Tichuan an lungngai ta êm êm a, a mal malin a hnênah, “keimah em ni?” an ti ta ṭheuh va.
41014020	Tin ani chuan an hnênah, “Sâwm leh pahnihte zînga pakhat, thlêng mi zenpuitu hi a ni.
41014021	Mihring Fapa hi a chungchâng an ziak ang tak khân a kal dâwn a ni. Nimahsela, Mihring Fapa mantîrtu tûr mihring chung chu a pik e. Chu mihring chu piang lo sela a tân a ṭha zâwk tûr,” a ti a.
41014022	Tin, an ei laiin Isua’n chhang a la a, mal a sâwm a, a phel a, an hnênah a pe a, “La ula, ei rawh u, hei hi ka taksa a ni,” a ti a.
41014023	Tin, no a la a, lâwmthu a sawi zawhin an hnênah a pe a, an zain noa mi chu an in ta ṭheuh va.
41014024	An hnênah, “Hei hi ka thisen, mi tam tak tâna chhuak tûr Thuthlung Thar chu a ni.
41014025	Thu diktak ka hrilh a che u, Pathian lalrama a thar ka in ni a thlen leh hmâ loh zawng grêp tuia mi hi ka in leh tawh lo vang,” a ti a.
41014026	Hlâ an sak zawhin Olive tlângah an kal ta a.
41014027	Isua’n an hnênah, “Zâninah hian keimah avângin in zain in petek ang. ‘Berâmvêngtu chu ka vua ang a, berâmte chu an darh ang,’ tih ziak a ni si a.
41014028	Nimahsela, kaihthawha ka awm hnu chuan Galili ramah in hmâah ka kal ang,” a ti a.
41014029	Nimahsela, Petera’n a hnênah, “Nangmah avângin an zain petek vek mahse kei zawng ka petek lo vang,” a ti a.
41014030	Isua’n a hnênah, “Thu dik tak ka hrilh a che, vawinah, zâninah ngei hian âr vawi hnih a khuan hmain nangin vawi thum mi phat ang,” a ti a.
41014031	Nimahsela, Petera chuan uar takin, “I thihnaah thi ve dâwn mah ila, engti kawng mahin ka phatsan lovang che,” a ti a. Chutiang bawk chuan an ti ta ṭheuh va.
41014032	Tin, Gethsemani an tih hmun an thleng a, a zirtîrte hnênah, “Ka ṭawngṭai chhûngin hetah hian lo awm rawh u,” a ti a.
41014033	Petera leh Jakoba leh Johana te chu a hruai a, a lungngaiin a mangang ta êm êm a.
41014034	An hnênah, “Ka rilru hi a lungngai êm êm a thihpui khawp hial a ni. Hetah hian lo awm ula, inring reng rawh u,” a ti a.
41014035	Tlêmin hmâ lamah a kal a, leiah a bawkkhup a. Theih ni sela chu mi hun chuan amah a pelh theihna tûrin a ṭawngṭai a.
41014036	“Abba, kapa, engkim i tithei a, he no hi ka hnên aṭang hian la sawn rawh. Nimahsela, keima duhdân ni lovin nangma thu thu ni zâwk rawh se,” a ti a.
41014037	A lo kîr leh chuan anniho chu muhîlin a rawn hmu a, Petera hnênah, “Simon, i muhîl a ni maw? Dârkâr khat pawh mi vênpui thei lo a ni maw?
41014038	Thlêmnaa in tlûk luh loh nân inring rengin ṭawngṭai rawh u. Thlarau chuan a peih reng a, taksa erawh chu a chau a ni,” a ti a.
41014039	A va kal leh a, a thusawi ngai sawiin a ṭawngṭai leh a.
41014040	A lo kîr leh a, an mut a chhuah êm avângin muhîlin a rawn hmu leh a. Chhân ngaihna rêng an hre lo va.
41014041	Tin, a lo kîr vawi thumnaah chuan an hnênah, “Tûn thleng hian muhîlin in la châwl cheu a ni maw? A tâwk tawh e, a hun a lo thleng ta. Ngaiteh u, Mihring Fapa hi misualte kutah an hlan dâwn hi.
41014042	Tho ula, i kal ang u. Enteh u, mi mantîrtu tûr chu a lo hnaih tâk hi,” a ti a.
41014043	Tin, a la sawi lai mêkin Juda, sâwm leh pahnihte zînga pakhat chu a lo thleng ta nghâl a. Ama rual chuan puithiam lalte, dânzirtîrtute leh upate tirh mipui tam tak, ngûnhnâmte leh talhtumte kengin an lo thleng bawk a.
41014044	A mantîrtu tûr chuan, “Ka fawh apiang chu amah chu a ni ang. Man ula, him takin hruai daih ang che u,” tiin chhinchhiahna tûr a lo hrilh lâwk tawh diam a.
41014045	A lo thlen veleh Isua chu a pan nghâl a, “Rabbi, Rabbi,” tiin a fâwp ta a.
41014046	Tin, a chungah kut thlâkin ani chu an man ta a.
41014047	Tichuan a kianga dingte zînga pakhat chuan ngûnhnâm a phawi a, puithiam lalber bawih chu a sât a, a beng a sah thlâksak a.
41014048	Tin, Isua’n an hnênah, “Rûkrû ang hrima min man tumin ngûnhnâm leh talhtumte kengin in lo kal a ni maw?
41014049	Temple-ah nitin zirtîrin in hnênah ka awm ṭhîn a min man si lo. Nimahsela, Pathian lehkhathute thu chu a thleng famkim tûr rêng a ni,” a ti a.
41014050	Tin, a zirtîr zawng zawngte chuan amah chu an phatsana an tlân bo ta vek a.
41014051	Tin, tlangvâl tuin emaw puan zaisîn chauh inbelin Isua chu a zui a. Ani chu tlangvâl hovin an lo man a.
41014052	A puan zaisîn chu tâl chhuahsanin saruakin a tlân bo ta a.
41014053	Isua chu puithiam lalber hnênah an hruai a. Puithiam lal zawng zawng leh upate leh dânzirtîrtute chu a hnênah an rawn kal khâwm a.
41014054	Petera chuan hnung fêah puithiam lalber in hungchhûng thlengin Isua a rawn zui a.Tichuan vêngtute zîngah mei lum aiin a ṭhu ve a.
41014055	Tin, puithiam lalte leh Sanhedrin zawng zawngte chuan Isua an tihhlum theihna tûr thu tling a lakah an zawng a, an hmu si lo.
41014056	Mi tam takin dâwtin an hêk a, nimahsela, an hêkna thu chu a inmil thei si lo.
41014057	Tute emaw an rawn ding a, dâwtin an hêk a.
41014058	“He mi hian ‘Temple kuta sak hi ka ṭhiat ang a, ni thum chhûngin a dang kuta sak loh ka tungding leh ang,’ a tih kan hria,” an ti a.
41014059	Nimahsela, chuti chung pawhin an hêkna thu chu a inmil thei chuang lo.
41014060	Tin, puithiam lalber chu an zîngah a lo ding chhuak a. Isua hnênah, “Engmahin i chhâng lo maw? Hêng hovin an hêkna che hi enge ni?” tiin a zâwt a.
41014061	Ani erawh chu a ngawi reng a, engmahin a chhâng lo. Puithiam lalber chuan, “Faktlâka Fapa, Messia chu i ni em?” tiin a zâwt leh a.
41014062	Tin, Isua’n, “Ka ni e. Mihring Fapa hi thiltihtheihna kut dinglama ṭhûa vân chhûm zîngahte lo kal in la hmu dâwn a ni,” a ti a.
41014063	Puithiam lalber chuan a silhfênte a pawtthlêr a, “Hriatpuitu dang engah nge kan ngaih tawh ang?
41014064	Pathian a sawichhiatzia in hre tawh a, engtinnge in ngaih?” a ti a. An zain ani chu thi tlâk a ni tiin thiam loh an chantîr a.
41014065	Ṭhenkhatin chil an chhâk ṭan a, a hmai an tuam a, an hnek a, a hnênah, “Zâwlnei i nih angin sawi rawh, tunge ti che?” an ti a. Vêngtute chuan an kutin an bêng sawk sawk a.
41014066	Tin, Petera chu hnuai lama in hungchhûng kawtlaia a awm laiin puithiam lalber chhiahhlawh nula zînga pakhat a lo kal a.
41014067	Petera mei lum ai lai chu a hmu a, ngun takin a en a, “Nang pawh hi Isua, Nazareth mi hnêna awm ṭhîn kha i nih hi,” a ti a.
41014068	Petera erawh chuan, “Ka hre lo, i thusawi chu a ngaihna rêng rêng pawh ka hre hek lo,” tiin a phatsan a. Tin, in hungna kawngkâah a va kal a, tichuan âr a khuang ta a.
41014069	Nula chuan a va hmu leh a, a kianga dingte hnênah chuan, “He mi hi an zînga pakhat a ni,” a ti leh a.
41014070	Ani erawh chuan a phatsan leh a. Rei lo têah a kianga dingte chuan Petera hnênah, “An zînga pakhat i nih ngei hi, i aw phawiah pawh Galili mi i ni tih a hriat reng alâwm,” an ti a.
41014071	Petera chuan anchhia inlawhin chhia a chham a, “Chu mihring in sawia chu ka hre lo ve,” a ti a.
41014072	Tin, âr khuan vawi hnihna chu a khuang ta a. Petera chuan, “Âr vawi hnih a khuan hmain nangin vawithum mi phatsan ang,” Isua’n a hnêna a tih kha a hre chhuak leh ta a, chu chu a ngaihtuahin a ṭap ta a.
41015001	Tin, zîng a lo nih veleh Puithiam lalte, upate, dânzirtîrtute leh Sanhedrin zawng zawng chuan ruahmanna an siam a. Isua chu phuar chungin an hruai a, Pilata hnênah an hlân ta a.
41015002	Pilata’n a hnênah, “Judate Lal i ni em?” tiin a zâwt a. Isua’n, “I sawi ang chu a ni e,” tiin a chhâng a.
41015003	Puithiam lalte chuan kawng tam takin an hêk a, nimahsela, engmahin a chhâng lo.
41015004	Pilata chuan a zâwt leh a, “Engmahin i chhâng lo maw? En teh, an hêkna che zozai hi!” a ti a.
41015005	Chuti chung pawhin Isua’n engdang mahin a chhâng tawh lo va, Pilata chuan mak a ti hlê a.
41015006	Tin, Pilata’n kalhlên kût niah chuan mi tâng pakhat an ngen apiang a chhuahsak ṭhîn a.
41015007	Helho, tualthah avânga tâng zîngah mi pakhat a hming Barabba a awm a.
41015008	Mipuiho chu ring taka auvin an tân a tihsak ṭhin anga ti tûrin an ngên a.
41015009	Nimahsela, Pilata’n a chhâng a, an hnênah, “Judate Lal hi chhuahsak che u ila in duh em?” a ti a.
41015010	Puithiam lalten îtsîkna avângin Isua chu a hnênah an rawn hlân tih a hre si a.
41015011	Puithiam lalte erawh chuan Barabba chhuah sak zâwk tûra ngên tûrin mipuite chu an fuihpawrh a.
41015012	Pilata chuan an hnênah, “Judate Lal in tiha hi engtia ti tûrin nge min duh?” tiin a chhâng leh a.
41015013	“Khêngbet rawh,” tiin an au leh a.
41015014	Pilata chuan an hnênah, “Engah maw, enge a tihsual ni?” a ti a. Nimahsela anni ho chu, “Khêngbet rawh,” tiin an âu nasa lehzual sauh va.
41015015	Tichuan Pilata’n mipuiho tihlungawi a duh avângin Barabba chu a chhuahsak ta a. Isua chu hruihruala a vuak hnuin khenbeh tûrin an hnênah a hlân ta a.
41015016	Sipaite chuan lal in, ‘Praetorium,’ an tihah chuan an hruai lût a, sipai pâwlho zawng zawng an ko khâwm a.
41015017	Tichuan puan senduk an sintîr a, hlînga phiar lallukhum an khumtîr a.
41015018	“Chibai, Judate Lal,” tiin chibai an bûk a.
41015019	Luang tiangin a lûah an vua a, chil an chhâk khum a, ṭhingṭhiin an bia a.
41015020	Nuihza siam nâna an hman zawhin puan senduk chu an hlîp a, ama puan an sintîr leh a, khenbeh tûrin an hruai chhuak ta a.
41015021	Tin, Simona, Kurini khuaa mi, lo lam aṭanga lo kal chu Isua kraws putpui tûrin an nawr lui a. Amah chu Alexandera leh Rufate pa a ni.
41015022	Tin, Isua chu Golgotha hmunah an hruai a, chu chu, ‘Lu ruh hmun,’ tihna a ni.
41015023	Uain, mura nêna chawhpawlh in tûrin an pe a; nimahsela a in duh lo va.
41015024	An khenbeh zawh chuan a silhfênte chu an la hrang a, an chan ṭheuh tûr hriat nân anmahni zîngah ṭhum an vâwr a.
41015025	Tin, zîng lam dâr kaw vêlah chuan ani chu an khêngbet ta a.
41015026	Tin, amah an hêkna thu, ‘JUDATE LAL,’ tia ziak chu a lu chungah an târ a.
41015027	A rual chuan suamhmang pahnih an khêngbet ve a, pakhat a dinglamah, pakhat a vei lamah.
41015028	Tichuan Pathian lehkhathuin a lo sawi, “Ani chu dân bawhchetute zîngah chhiar telin a awm a,” tih kha a lo thleng famkim ta a.
41015029	Tin, chuta mi veivâk apiangte chuan tiela an lû thin khumin, “E heu! Nang Temple ṭhiata nithum chhûnga sa leh thei tûr.
41015030	Nangmah inchhanchhuak la, kraws aṭang khân lo chhuk rawh,” tiin an tiel a.
41015031	Chutiang bawkin puithiam lalte leh dânzirtîrtute chuan anmahni zînga nuihza siam nâna hmangin, “Mi dang mah a chhanchhuak ṭhîn a, mahni a inchhanchhuak thei si lo.
41015032	Kan hmuha kan rin theih nân Krista, Israel Lal chu Kraws aṭangin lo chhuk ang hmiang,” an ti a.Ama ruala khenbehte pawh chuan ani chu an diriam ve bawk a.
41015033	Tin chhûn dâr sâwmpahnih aṭanga tlailam dâr thum thlengin ram zawng zawng chu a lo thim ta a.
41015034	Tlai lam dâr thum a lo nih chuan Isua chu aw ring takin a au va, “Eloi, Eloi, lama sabak thani,” a ti a. Chu chu, “Ka Pathian, ka Pathian, engahnge min kalsan?” tihna a ni.
41015035	A kianga ding ṭhenkhatte chuan chu chu an hriatin, “Ngaiteh u, Elija a ko a ni,” an ti a.
41015036	Tin, mi pakhat a tlân a, Sponge, Uain thûrah a chiah khat a, luang tiangah a târa in tûrin a han pe a. “Ti hian awm rawh se, amah la thla tûrin Elija a lo kal emaw, i en ang u,” a ti a.
41015037	Tin, Isua chu ring takin a au va, a thlarau a thlah ta a.
41015038	Tin, Temple puanzâr chu a chung lam aṭangin a hnuai lam thlengin a lo thlêr chhuak ta a.
41015039	Tin, sipai za hotu, a hma zâwna ding chuan chutianga a au leh a thlarau a thlahzia a hmuh chuan, “He mi hi Pathian Fapa a lo nih ngei hi le!” a ti a.
41015040	Hmeichhiate pawhin hla tak aṭangin an thlîr a, chûng zîngah chuan Mari Magdalini te, Jakob tê zâwka leh Joseate nu Mari leh Salomi te an tel a.
41015041	Chu mite chu Galili rama Isua a awm laia amah zuia rawngbâwlsak ṭhîn tute an ni. Tin, hmeichhe dang tam tak, Jerusalem khawpuia ama ruala chho vete chu an tel bawk a.
41015042	Tin, tlai lam a lo ni a, chu chu inbuatsaihna ni, Sabbath hmâa ni chu a ni.
41015043	Chuvângin Josepha, Arimathai khuaa mi, rorêltu zahawm, Pathian lalram nghâktu ve bawk chu a lo kal a, huai takin Pilata hnênah a lût a, Isua ruang chu a dîl a.
41015044	Isua a lo thi tawh reng chu Pilata’n mak a ti hlê a. Sipai za hotu chu a ko va, a thih tawh ngei leh ngei loh a zâwt a.
41015045	Sipai za hotu hnên aṭanga a han hriat chuan Josepha hnênah phalna a pe a.
41015046	Ani chuan puan zaisîn a lei a, ruang chu a la thla a, puan zaisîn chuan a tuam a. Lung kerkuak thlânah a zalh a. A thlân kawngka chu lunglian takin a khâr a.
41015047	Mari Magdalini leh Josea nu Marite chuan an zalhna chu an hmu reng a.
41016001	Tin, Sabbath a tâwp chuan Mari Magdalini te, Jakoba nu Mari leh Salomite chuan Isua ruanga chulh atân hriak rimtui an lei a.
41016002	Chawlhkâr ni hmasa ber zîng taka ni a chhuah hlimin thlânah an kal a.
41016003	“Thlân kawngka aṭangin lung chu tuinnge min lum sawnsak ang?” an inti hlawm a.
41016004	An han en chhoh chuan lung chu lum sawn sain an hmu a, a lian hlê si a.
41016005	Thlân chhûngah an lût a, tlangvâl pakhat kawr fual vâr ha, ding lama ṭhû an hmu a, an hlâu ta êm êm a.
41016006	Ani chuan an hnênah, “Hlâu suh u, in zawn Nazareth Isua, an khenbeh kha a tho leh ta, hetah a awm tawh lo. En teh u, an zalhna hmun hi.
41016007	Nimahsela, kal ula a zirtîrte leh Petera hnênah, ‘In hnêna a sawi ang ngei khân Galili ramah in hmâah a kal a, chutah chuan in hmu ang,’ tiin hrilh rawh u,” a ti a.
41016008	Thlân aṭang chuan an chhuak a, hmanhmawh takin an tlân a. Mangangin an khûr a, an hlauh avângin tuma hnênah engmah an sawi lo.
41016009	Chawlhkâr ni hmasa ber zînga a thawhleh chuan Mari Magdalini, a kawchhûng aṭanga ramhuai pasarih a hnawh chhuahsak hnênah khân a inlâr hmasa ber a.
41016010	Isua awmpui ṭhinte hnênah chuan a va kal a, an sûna an ṭap lai chu a va hrilh a.
41016011	A nung leh a, hmuh pawh a hmu ngei tih a hrilh chu an hre nâa anni chuan an awih chuang lo.
41016012	Tin, chumi hnuah chuan an zînga mi pahnih thingtlâng khaw lam pana an kal laiin lan dân danglamin an hnênah a inlâr leh a.
41016013	Midang la awmte hnênah chuan an va kala, an hrilh a. anni thu sawi pawh chu an awih chuang lo.
41016014	Chumi hnu chuan sâwm leh pakhatte’n chaw an kîl laiin an hnênah a inlâr a. A thawhleh hnua amah hmututen an sawi an awih loh avângin an rin lohna leh an thinlung sak kawngah chuan a zilhhau ta a.
41016015	Tin, an hnênah, “Khawvêl zawng zawngah kal ula, thilsiam tinrêng hnênah chanchin ṭhahi hril rawh u.
41016016	Chu chu ringa baptisma chang chu chhandamin a awm ang. Nimahsela, chu thu ring lo chu thiam loh chantîrin a awm ang.
41016017	Tin, hêng chhinchhiahnate hian a ringtute chu a zui zêl ang. Ka hmingin ramhuaite an hnawtchhuak ang a, ṭawng thartein an ṭawng ang.
41016018	Rûlte an la kâng ang a, thih theihna thil engpawh in sela a tina tawp lo vang. Damlote chungah kut an nghat ang, a an dam zêl ang,” a ti a.
41016019	Chutia Lalpa’n an hnêna thu a sawi hnu chuan vâna hruai chhohvin a awm a, Pathian kut dinglamah a han ṭhu ta a.
41016020	Tichuan an kal chhuak a, hmun tinah an hril a. Lalpa’n anmahni chu a thawhpui a, a thu chu a tinghet zêl a. Amen.
42001001	Kan zînga thil lo thleng chanchin kha mi tam takin a indawta ziah chhuah an tum ta a.
42001002	Atîr aṭanga mit ngeia hmutute leh thu rawngbâwltute’n kan hnêna min pêkchhâwn ang khân,
42001003	-
42001004	Theophil zahawm ber, kei pawhin a dik ngei a ni tih hre chungin a bul tê aṭanga indawt zêlin uluk takin engkim ka chhui a. An thu zirtîr che kha a dik ngei a ni tih i hriat theih nân i tân ziak ila a tha ang, ka ti a ni.
42001005	Judai ram lal Heroda hun lai khân Abija pâwla mi puithiam pakhat, a hming Zakaria a awm a. A nupui chu Arona thlah zînga mi a ni a, a hming chu Elizabethi a ni.
42001006	An pahnihin Pathian mithmuhah fel takin an awm a, Lalpa thupêk leh Dân zawng zawngte zawm kawngah sawisêlbo an ni.
42001007	Nimahsela, Elizabethi a chin avângin fa an nei lo va, an pahnihin upa tak an ni tawh bawk a ni.
42001008	Tin, heti hi a ni a, an pâwl rawngbâwl huna Pathian hmâa puithiam hna a thawh laiin,
42001009	Puithiamte tihdân pangngai anga Lalpa Temple-a lûta rimtui hâltu tûr thum vâwra an en chu a chungah a tla a.
42001010	Rimtui hâl lai chuan mipui zawng zawng chu pâwnah an lo ṭawngṭai a.
42001011	Lalpa vântirhkoh a hnênah a rawn inlâr a, rimtui hâlna maichâm dinglamah a ding a.
42001012	Zakaria’n a hmuh chuan a mangang a, a hlâu ta hlê a.
42001013	Nimahsela, vântirhkoh chuan, “Zakaria, hlâu suh, i ṭawngṭaina kha hriat a ni e. I nupui Elizabeth-in fapa a hrinsak ang che a, a hmingah Johana i sa ang.
42001014	-
42001015	Nangin hlimna leh lâwmna i nei ang a, Lalpa mithmuhah mi ropui a nih dâwn avângin a lo pian hunin mi tam tak an lâwm bawk ang. Uain leh zû rêng rêng a in lo vang a, a nu chhûl chhûng aṭang rêngin Thlarau Thianghlimin a khat ang.
42001016	Israel thlah tamtakte Lalpa an Pathian hnên lamah a hawi kîrtîr ang.
42001017	Pate thinlung chu fate lama hawitîr tûr te, mi tihmawhte chu mi dik takte finna lama hawitîr tûr leh mite chu Lalpa tâna lo inpeih tûra buatsaih tûrin Elija thlarau leh thiltihtheihna neiin Lalpa hmâah a kal ang,” a ti a.
42001018	Tin, Zakaria chuan vântirhkoh hnênah, “Engtinnge chu chu ka hriat ang, kei putar ka ni a, ka nupui lah upa tak a ni tawh bawk si a?” a ti a.
42001019	Vântirhkoh chuan a chhâng a, a hnênah, “Kei hi Gabriela, Pathian hmâa ding thîn ka ni.Tin, a be tûr che leh he chanchin lâwmawm hi i hnêna rawn thlen tûra tirh ka ni.
42001020	Ngai rawh, ka thu sawite a hun taka lo thleng tûr chu i awih loh avângin hêng thilte hi a lo thlen famkim hmâ loh zawng i ngawi reng ang a, i ṭawng thei bawk hek lo vang,” a ti a.
42001021	Mipuite chuan Zakaria chu an lo nghâk a, Temple chhûnga rei tak a awm avângin mak an ti hlê a.
42001022	A lo chhuah chuan an hnênah thu a sawi thei ta lo va. Kut zaizira an hnêna thu a sawi avâng leh a ṭawng theih tâk loh avângin Temple chhûngah inlârna a hmu a ni tih an hre ta a.
42001023	Tin, heti hi a ni a, a rawngbâwl hun ni a lo kim veleh ama inah a hâwng ta thuai a.
42001024	Chûng ni hnuah chuan a nupui Elizabethi chuan nau a pai ta a, thla nga chhûng a inthukru a.
42001025	“Tûn hmâ zawnga mi zînga ka hming chhiatna thai bo nân tûnah Lalpa’n heti hian min tihsak ta a ni,” a ti a.
42001026	Elizabeth-in nau a pai aṭanga thla ruknaah chuan vântirhkoh Gabriela chu Pathianin Galili rama khaw pakhat Nazareth-ah
42001027	nula, tuma la pâwl loh, Davida chhûngkaw zînga mi, Josepha nupui hual hnênah a tîr a. Chu nula tuma la pâwl loh hming chu Mari a ni.
42001028	Vântirhkoh chu a hnênah a lût a, “Chibai, vohbîk! Lalpa i hnênah a awm. Hmeichhia zawng zawng zîngah i nihlawh bîk e,” a ti a.
42001029	Amah a hmuh chuan a thusawi chuan a ti mangang ta êm êm a. Chu chibai bûkna chu eng tihna tak ni ang maw?” tiin a inngaihtuah a.
42001030	Vântirhkoh chuan a hnênah, “Mari hlâu suh, Pathian khawngaihna i dawng si a.
42001031	Ngai rawh, i rai ang a, fapa i hring ang a, a hmingah Isua i sa ang.
42001032	Ani chu mi ropui tak a la ni ang a, Chungnungbera Fapa an ti ang. Lalpa Pathianin a thlahtu Davida lalthutthlêng chu a pe ang.
42001033	Jakoba chhûngte chungah chatuanin a lal ang a, a lalramin kin ni a nei lo vang,” a ti a.
42001034	Mari chuan vântirhkoh hnênah, “Chu chu engtinnge a lo nih theih ang, mipa ka nei si lo va?” a ti a.
42001035	Vântirhkoh chuan a chhâng a, a hnênah, “Thlarau Thianghlim i chungah a lo thleng ang a, Chungnungbera thiltihtheihnain a hliahkhuh ang che. Chuvângin mi thianghlim i laka lo piang tûra pawh chu, ‘Pathian Fapa,’ an ti ang.
42001036	Ngaiteh, i laichînnu Elizabethi pawhin a tar hnuin fapa a pai ta, ‘a ching,’ an tih ṭhin kha, tûn thla hi a thla rukna a ni tawh.
42001037	Pathian nên chuan thil tih theih loh engmah rêng a awm sî lo,” a ti a.
42001038	Tin, Mari chuan, “Ngaiteh, Lalpa bawih nu ka ni, i thu ang zêlin ka chungah thleng rawh se,” a ti a. Vântirhkoh chuan a kalsan ta a.
42001039	Chûng lai chuan Mari chu a tho va, Judai tlâng rama khaw pakhatah hmanhmawh takin a kal ta a.
42001040	Zakaria inah a lût a, Elizabethi chu chibai a bûk a.
42001041	Tin, heti hi a ni a, Elizabeth-in Mari chibai bûk a hriat veleh a chhûl chhûnga nautê chu a che dawt a. Elizabethi chu Thlarau Thianghlimin a lo khat ta nghâl a.
42001042	Tin, ring taka auvin, “Nang hi hmeichhia zawng zînga nihlawh ber i ni, i rîla rah pawh a nihlawh e.
42001043	Ka chunga thil thleng hi enge ni ta? Ka Lalpa nu ka hnêna i lo kal hi engtizia nge?
42001044	Ngaiteh, i chibai bûk thâwm ka bengin a hriat veleh ka chhûnga nautê pawh lâwm avângin a che dawt a ni.
42001045	A hnêna Lalpa’n thu a sawi kha a thleng ngei dâwn tih ringtu chu a nihlawh e,” a ti a.
42001046	Tin, Mari’n, “Ka nunna hian Lalpa a fak chiam a,
42001047	Ka thlarau pawh mi Chhandamtu Pathian chungah a lâwm ta êm êm a ni.
42001048	A bawihnu tlâwmzia a hmuhin a ngaihsak a. Ngai rawh, tûn achinah ṭhangthar zawng zawngin nihlawh mi ti dâwn a ni.
42001049	Thiltitheia khân ka tân thil ropui takte mi tihsak si a. A hming chu Thianghlim a ni.
42001050	A ṭihtute chungah chuan atîr aṭangin chhuan zawng zawng chungah zah a ngai zêl thîn.
42001051	A bânin a chakzia a lantîr a, an thinlunga inngaihtuah chapo mite chu a tidarh ta a.
42001052	Lalte chu an lalṭhutthlêng aṭangin a hnûk thla a, mi tlâwmte chu a chawisâng ta a.
42001053	Rilṭâmte chu thil ṭha taktein a tipuar a, hausate chu kut ruakin a kal botîr ta a.
42001054	-
42001055	Min thlahtute hnêna a lo sawi tawh, Abrahama leh a chi thlahte chunga chatuan thlenga zah a ngaih tûrzia hriat reng nân, A rawngbâwltu Israelte chu a chhawmdâwl ta a,” a ti a.
42001056	Mari chu Elizabethi hnênah thla thum vêl a châm a, a in lamah a haw leh ta a.
42001057	Elizabethi nau hrin chu a lo hun ta a, fapa a hring a.
42001058	A ṭhenawmte leh a laichînte chuan Lalpa’n a chunga zah a ngaih nasatzia an hriatin an lâwmpui hlê a.
42001059	Tin, heti hi a ni a, a ni riat niah chuan nausên serh tan tûrin an lo kal a, a hmingah a pa hming vêk Zakaria sak an tum a.
42001060	Mahse, a nu chuan, “Ni lul lo ve, Johana tih zâwk tûr a ni,” tiin a chhâng a.
42001061	Tin, annin a hnênah, “I laichînte zîngah he hming pu hi tumah an awm si lo va?” an ti a.
42001062	Tin, nausên pa hnênah chuan zaizirin, “A hmingah enge sak i duh?” tiin an zâwt a.
42001063	Ziakna lunglehkha a dîl a, “A hming chu Johana a ni e,” tiin a ziak a. An zain mak an ti hlê a.
42001064	Chawplehchilhin a kâ leh a lei chu phelhin a awm a, Pathian fakin a lo ṭawng chhuak ta a.
42001065	An ṭhenawm khawvêng zawng zawngte chuan an hlâu ta a. Chûng thute chu Judai ram thingtlâng zawng zawngah an sawi huai huai a.
42001066	A hria apiangin, “Chu nausên chu engtin tak lo la awm ang maw?” tiin an thinlungin an ngaihtuah a. Tin, Lalpa kutin amah a awmpui reng a.
42001067	A pa Zakaria chu Thlarau Thianglimin a khat a, a hrillâwk a.
42001068	“A mite chu a rawn tlawh a, a tlan tâk avângin Lalpa, Israelte Pathian chu fakin awm rawh se.
42001069	A chhiahhlawh Davida chhûngte zîngah kan tân chhandamna ki min din chhuahsak ta.
42001070	Leilung pian tirha a zâwlnei thianghlimte kâa a sawi ang khân a thleng a ni.
42001071	Kan hmêlmate leh min hawtute zawng zawng kut laka kan him theiha
42001072	min thlahtute hnêna a zahngaihna thutiam tihpuitlin nân leh a thuthlung thianghlim hriatrengna tûrin,
42001073	min thlahtu Abrahama hnênah thu tiamin chhia a chham a.
42001074	Kan hmêlmate thiltihtheihna laka min chhanchhuaka, hlâu lova a rawng kan bâwl theiha,
42001075	kan dam chhûng zawng a mithmuhah thianghlimna leh felnaa amah kan biak theihna tûrin.
42001076	A ni, Taite, nang zawng, a kawngte buatsaih tûra Lalpa hmâa i kal dâwn avângin Chungnungbera zâwlnei an ti ang che.
42001077	Thim zîngah leh thihna hlima ṭhûte chhun êng tûr leh thlamuanna kawnga kan kête pêntîr tûrin
42001078	kan Pathian zahngaihna nasa tak chuan sualte ngaidamin a mite a chhandam tih i hriattîr ang.
42001079	Chhaklam aṭanga khawvâr êng chuan min rawn tlawh ta si a,” a ti a.
42001080	Tin, naupang chu a lo ṭhang lianin thlarau lamah a lo puitling deuh deuh va. Israelte hnêna a rawn inlâr hmâ loh zawng mihring chên lohna hmunahte a awm reng a.
42002001	Tin, chûng lai chuan heti hi a ni a, Kaisara Augusta’n khawvêl pumpuia mite hming ziak vek tûrin thu a pe a.
42002002	Hei hi Kurinia chu Suria ram awptu a nih laia hming ziak vek tûra thupêk hmasa ber a ni.
42002003	Mi zawng zawng chu hming ziak tûrin anmahni khawpui ṭheuhvah an kal a.
42002004	Josepha pawh Galili rama Nazareth khua aṭangin Judai rama Davida khua Bethlehem an tihah Davida chhûngte leh a thlaha mi a nih avângin
42002005	a nupui hual Mari, râi ṭeuh tawh nên hming ziak tûrin an kal a.
42002006	Tin, heti hi a ni a, chuta an awm laiin a hrin a lo hun ta a.
42002007	A fa tîrah mipa a hring a, puanin a tuam a, khualbûka an len ve tâk loh avângin ran chaw pêkna thlêngah a muttîr a.
42002008	Chu mi ram vêkah chuan berâm vêngtute an awm a, phûlah an berâmte vêngin zânah an riah chilh a.
42002009	Tin, ngaiteh, Lalpa vântirhkoh an hmâah a ding a, Lalpa ropuinain an vêl a rawn chhun êng a, an hlâu ta êm êm a.
42002010	Nimahsela, vântirhkoh chuan an hnênah, “Hlâu suh ulang, ngai rawh u. Mi tin ta tûr chanchin ṭha lâwmawm êm êm ka rawn thlen che u a ni.
42002011	Vawiinah hian in tân Davida khuaah Chhandamtu a piang ta, Lal Krista chu.
42002012	Tin, hei hi in tân chhinchhiahna tûr a ni: nausên puana tuam, ran chaw pêkna thlênga mû in hmu ang,” a ti a.
42002013	Thâwklehkhatah vântirhkoh hnênah chuan vâna mipui tamtak an lo awm ta chiam a, Pathian an fak a.
42002014	“Chungnung berah Pathian chu ropui rawh se. Lei chunga a lawm êm êm mihringte hnênah remthu lêng rawh se,” an ti a.
42002015	Tin, heti hi a ni a, vântirhkohte’n vân lama an kalsan veleh, berâm vêngtute chuan, “Tûnah Bethlehem khaw thlengin kal ila, Lalpa thu min hrilh lo thleng chu i en ang u,” an ti hlawm a.
42002016	Tichuan an kal thuai thuai a, Mari leh Josepha leh ran chaw pêkna thlênga nausên mû nên chuan an va hmu a.
42002017	An va hmuh chuan chu nausên chanchin vântirhkohvin a hrilh kha an sawi vêl a.
42002018	Berâm vêngtute thusawi chu a hria apiangin mak an ti hlê a.
42002019	Mari erawh chuan chûng thil zawng zawng chu a vawng reng a, a thinlungin a ngaihtuah a.
42002020	Berâm vêngtute chuan vântirhkoh hrilh ang ngeia engkim an hmuha an hriat avângin Pathian fak leh chawimawi chung zêlin an kîr leh ta a.
42002021	Ni riat a lo tlina a serhtan hun a lo thlen chuan a hmingah chhûla a awm hmâ rênga vântirhkohvin a sak tawh sa Isua an sa a.
42002022	Mosia Dân anga Mari inthenfai ni a lo kim chuan Lalpa hnêna entîr tûrin Isua chu Jerusalemah an hruai a.
42002023	Lalpa Dân thu Mosia ziak, “Mipa fa chhûl keu apiang chu Lalpa tâna serhhran an ni ang,” tih ang khân.
42002024	Lalpa Dân thuin a sawi angin ṭhûro tuak khat emaw, pârva no pahnih emaw inthawi nân an hlân tûr a ni.
42002025	Tin, ngaiteh, Jerusalem khuaah chuan mifel tak leh Pathian ngaihsak tak a awm a, a hming chu Simeona a ni. Israelte thlamuanna tûr chu a nghâk reng a, a chungah Thlarau Thianghlim a awm a.
42002026	‘Lalpa Hriakthiha chu a hmuh hmâ loh chuan a thi lo vang,’ tih Thlarau Thianghlimin a lo hriattîr tawh a.
42002027	Thlarau hriattîrin Temple-ah a lût a. Naupang Isua chu Dânin a phût chu a chunga tihsak tûrin a nu leh pate’n an rawn hruai a.
42002028	Tichuan a lo pawm a, Pathian a fak a.
42002029	“Ka Lalpa, tûnah i thu ang zêlin i bawih hi thlamuang takin i kaltîr dâwn ta.
42002030	I chhandamna chu ka mitin a hmu ta si a.
42002031	Chu chu mi zawng zawng hmuha i buatsaih kha a ni.
42002032	Êng, Jentailte tiêng tûr leh i mi Israelte ropuina tûr chu,” a ti a.
42002033	Josepha leh a nu chuan a chungchâng thu a sawite chu mak an ti hlê a.
42002034	Simeona chuan anni chu mal a sâwm a, a nu Mari hnênah chuan, “Ngai rawh, he naupang hi Israelte zînga mi tam tak tlûk nân leh an lo din chhuah nâna buatsaih a ni, miin an sawisêl tûr chhinchhiahna nên.
42002035	Chutiang chuan mi tam tak thinlungin a ngaihtuahte chu tihlan a ni ang a, tin, nanga thinlung pawh ngûnhnâmin a la chhun tlang ang,” a ti a.
42002036	Tin, zâwlnei pakhat a hming Anni, Phanuela fanu, Asera hnama mi a awm a. Tar tak a ni tawh a, a tawntirh pasal hnênah kum sarih a awm a.
42002037	Kum sawmriat leh kum li zet a hmeithai a. Temple kalsan lovin achhûn azâna chawngheia ṭawngṭaiin Pathian rawng a bâwl ṭhîn.
42002038	Tin, chumi lai tak chuan ani chu a lo kal a, Lalpa hnênah lâwmthu a sawi a. Jerusalem tlanna beiseitu zawng zawngte hnênah naupang chanchin chu a hrilh a.
42002039	Lalpa Dân ang zêla thil zawng zawng an tih zawh hnuin Galili ramah anmahni khua Nazarethah an haw leh ta a.
42002040	Naupang chu a lo sei lian a, thlarau lamah a lo chakin finnain a lo khat a. Pathian khawngaihna a chungah a awm a.
42002041	Kum tin Kalhlên Kût apiangin a nu leh pa chu Jerusalemah an kal thîn a.
42002042	Tin, kum sâwm leh kum hnih a nih chuan dân pângngaia kût hmang tûrin Jerusalemah an han chho va.
42002043	Kût nite an hman zawh chuan an hâwng a. Naupang Isua chuan Jerusalemah a awmsan a, chu chu Josepha leh a nu chuan an hre lo.
42002044	An pâwl zînga awm tûrah an ngai a, ni khat an kal hman a. An laichînte leh an hmêlhriatte zîngah an zawng a.
42002045	An hmuh loh avângin zawng chung zêlin Jerusalemah an kîr leh a.
42002046	Tin, heti hi a ni a, ni thum hnu chuan Temple-a zirtîrtute zîngah a ṭhû a, an thu ngaithlaa zawhnate a lo zâwt lai an hmu a.
42002047	A thu hria apiang chuan a hriatzia leh a chhân dân chu mak an ti hlê a.
42002048	Amah chu an hmuhin mak an ti êm êm a. Tin, a nu chuan a hnênah, “Ka fapa, engatinge hetianga kan chunga i tih? Ngaiteh, i pa nên mangang takin kan zawng che asin,” a ti a.
42002049	Ani chuan an hnênah, “Engahnge mi zawn ni, Ka Pa hnâte thawk tûr ka ni tih in hre lo vem ni?” a ti a.
42002050	Nimahsela, an hnêna a thu sawi chu a ngaihna an hre lo va.
42002051	Tichuan an rualin Nazareth-ah a haw thla a, an thu zâwmin a awm a. Nimahsela, a nu chuan chûng thil zawng zawng chu a thinlungin a vawng reng a.
42002052	Tin, Isua chu finnaah leh taksaah a lo ṭhang lian deuh deuh va, Pathian leh mihringte lawm a hlawh zêl bawk a.
42003001	Tiberia Kaisara kum sâwm leh kum ngâ a lal kum chuan Pontia Pilata chu Judai ram awptu a ni a. Heroda chu ram ṭhen pali zînga pakhat Galili-a rorêltu a ni a. Heroda unau Philipa chu ram ṭhen pali zînga pakhat Iturea leh Trachonitis ram awptu a ni a. Lusanisa chu ram ṭhen pali zînga pakhat Abilene ram rorêltu a ni.
42003002	Anna leh Kaiaphate puithiam lalber an nih laiin thlalêr hmuna awm Zakaria fapa Johana hnênah Pathian thu a lo thleng a.
42003003	Ani chuan Jordan ram hmun tin fang vêlin sualte ngaihdam nâna simna baptisma thu a hril zêl a.
42003004	Zâwlnei Isaia lehkhabua, “Thlalêra mi au râwl chuan, ‘Lalpa lamlian buatsaih ula, a kawngte tingîl rawh u.
42003005	Ruam tin chhûn khah a ni ang a, tlâng tê leh tlâng lian tinrêng tihhniam a ni bawk ang. Kawng kawite siam ngîl a ni ang a, kawng bumbohte siam rual a ni bawk ang.
42003006	Tin, mi zawng zawngin Pathian chhandamna an hmu ang,” tih ziak ang khân.
42003007	A hnêna baptisma chang tûra mipui lo kal khâwm hnênah chuan, “Rûl tûr nei thlahte u, thinur lo thleng tûr hi tlânsan tûrin tuin nge zilh che u?
42003008	Chuvângin sim hming pu tlâkin rah rawh u. ‘Abrahama kan thlahtu a ni asin,’ in rilruin ti mai suh u, Pathianin hêng lungte hi Abrahama thlahahte a din thei asin.
42003009	Tûn apangin thingbulahte chuan hreipui dah a ni ta; chuvângin thing tin rah ṭhaa rah lo apiang a kit ang a, meiah a paih ang,”a ti a.
42003010	Mipuite chuan a hnênah, “Enge kan tih tâk ang?” tiin an zâwt a.
42003011	Tin, mipuite chu a chhâng a, an hnênah, “Tupawh kawr pahnih nei chuan a nei lo sem rawh se. Tupawh ei tûr nei chuan chutiang bawkin ti rawh se,” a ti a.
42003012	Tin, chhiahkhawntute pawh baptisma chang tûrin an lo kal a, a hnênah, “Zirtîrtu, keini pawhin enge kan tih tûr?” tiin an zâwt a.
42003013	Tin, ani chuan an hnênah, “An rêlsak che u aia tam tangka la suh u,” a ti a.
42003014	Tin, sipai ṭhenkhat pawh an lo kal a, “Keini’n enge kan tih ang?” an ti a. Ani chuan an hnênah, “Tihluihnain emaw, dik lo taka hêkin emaw, tuma thil lâksak lo ula, in hlawh tâwk apiangah lungawi zâwk rawh u,” a ti a.
42003015	Tin, mite chuan beisei takin Johana chu, ‘Messia a ni mai âwm mange,’ tiin an thinlungin an zain an ngaihtuah a.
42003016	Johana 3 chuan a chhânga an zaa hnênah, “Kei zawngin tuiah ka baptis thîn che u a, nimahsela, kei aia thiltithei zâwk a lo kal mêk a, a pheikhawk kaihna phelh tlâk pawh ka ni lo ve. Ani chuan Thlarau Thianghlim leh meiin a baptis ang che u.
42003017	A kuta sisêp kengin a hruiha buh chu, a zâp faihliau ang a, a buh chu la khâwmin zêmah a khung ang. A sîte erawh chu mei mit thei lovin a hâl ang,” a ti a.
42003018	Tin, thu dang tam takin Johana chuan mipuite chu a fuih a, an hnênah Chanchin Ṭha a hril a.
42003019	Heroda, ram ṭhen pali zînga pakhata rorêltu pawh chu a nau Philipa nupui Herodii chung thuah leh a thilsual tih zawng zawng avângin a zilhhau va.
42003020	Heroda chuan ama thilsual tih zawng zawng belhchhahin Johana chu tân inah a khung a.
42003021	Mi zawng zawngin baptisma an chan zawh chuan heti hi a ni a, Isua pawhin baptisma a chang ve a. A ṭawngṭai laiin vân a lo inhawng a,
42003022	Thlarau Thianghlim chu ṭhûro pianhmang ang pua lo chhukin a chungah a rawn fu a. Tin, vân aṭangin aw a lo chhuak a, “Nang ka Fapa duh tak i ni, i chungah ka lâwm êm êm e,” a ti a.
42003023	A zirtîr tantirh lai khân amah Isua chu kum sawmthum mi vêl a ni tawh a. Mi ngaih chuan Josepha fapa a ni a, chu mi chu Helia fa a ni.
42003024	Chu mi chu Matthata fa a ni a, chu mi chu Levia fa a ni a, chu mi chu Melkia fa a ni a, chu mi chu Janna fa a ni a, chu mi chu Josepha fa a ni.
42003025	Chu mi chu Mattathia fa a ni a, chu mi chu Amosa fa a ni a, chu mi chu Nahuma fa a ni a, chu mi chu Eslia fa a ni a, chu mi chu Naggaia fa a ni.
42003026	Chu mi chu Maatha fa a ni a, chu mi chu Mattathia fa a ni a, chu mi chu Semeia fa a ni a, chu mi chu Josepha fa a ni a, chu mi chu Juda fa a ni.
42003027	Chu mi chu Joanna fa a ni a, chu mi chu Resa fa a ni a, chu mi chu Zerubabela fa a ni a, chu mi chu Shealthiela fa a ni a, chu mi chu Neria fa a ni.
42003028	Chu mi chu Melkia fa a ni a, chu mi chu Addia fa a ni a, chu mi chu Kosama fa a ni a, chu mi chu Elmadama fa a ni a, chu mi chu Era fa a ni.
42003029	Chu mi chu Josea fa a ni a, chu mi chu Eliezera fa a ni a, chu mi chu Jorima fa a ni a, chu mi chu Matthata fa a ni a, chu mi chu Levia fa a ni.
42003030	Chu mi chu Simeona fa a ni a, chu mi chu Juda fa a ni a, chu mi chu Josepha fa a ni a, chu mi chu Jonana fa a ni a, chu mi chu Eliakima fa a ni.
42003031	Chu mi chu Melea fa a ni a, chu mi chu Menâna fa a ni a, chu mi chu Mattatha fa a ni a, chu mi chu Nathana fa a ni a, chu mi chu Davida fa a ni.
42003032	Chu mi chu Jesaia fa a ni a, chu mi chu Obeda fa a ni a, chu mi chu Boaza fa a ni a, chu mi chu Salmona fa a ni a, chu mi chu Nahsona fa a ni.
42003033	Chu mi chu Aminadaba fa a ni a, chu mi chu Rama fa a ni a, chu mi chu Hezrona fa a ni a, chu mi chu Peresa fa a ni a, chu mi chu Juda fa a ni.
42003034	Chu mi chu Jakoba fa a ni a, chu mi chu Isaaka fa a ni a, chu mi chu. Abrahama fa a ni a, chu mi chu Tera fa a ni a, chu mi chu Nahora fa a ni.
42003035	Chu mi chu Seruga fa a ni a, chu mi chu Reua fa a ni a, chu mi chu Pelega fa a ni a, chu mi chu Ebera fa a ni a, chu mi chu Shela fa a ni.
42003036	Chu mi chu Kainâna fa a ni a, chu mi chu Arpaksada fa a ni a, chu mi chu Shema fa a ni a, chu mi chu Nova fa a ni a, chu mi chu Lameka fa a ni.
42003037	Chu mi chu Methusela fa a ni a, chu mi chu Enoka fa a ni a, chu mi chu Jareda fa a ni a, chu mi chu Mahalalela fa a ni a, chu mi chu Kainâna fa a ni.
42003038	Chu mi chu Enosa fa a ni a, chu mi chu Setha fa a ni a, chu mi chu Adama fa a ni a, chu mi chu Pathian fa a ni.
42004001	Isua chu Thlarau Thianghlimin a khat a, Jordan lui aṭangin a kîr a, Thlarauvin thlalêrah chuan a hruai lût a.
42004002	Diabola’n ni sawmli a thlêm a. Tin, chûng hun chhûng zawng chuan engmah a ei lo va, a tâwpah a ril a lo ṭâm ta a.
42004003	Diabola chuan a hnênah, “Pathian Fapa i nih chuan he lung hi chhanga chang tûrin thu pe rawh,” a ti a.
42004004	Isua’n a chhâng a, a hnênah, “‘Mihring hi chhang chauhvin an nung lo vang a, Pathian thu tinrêngin an nung zâwk ang,’ tih ziak a ni,” a ti a.
42004005	Diabola chuan tlâng sâng takah a hruai chho va, khawvêl lalram zawng zawng chu mit khap kâr lovah a entîr a.
42004006	Diabola chuan a hnênah, “Hêng zawng zawng chunga thuneihna leh an ropuinate hi ka pe ang che, a hnêna pêk a nih tawh avângin ka duh apiang hnênah ka pe bawk thîn a ni.
42004007	Chuvângin chibai mi bûk la, a zain i ta a lo ni vek ang,” a ti a.
42004008	Isua’n a chhâng a a hnênah, “Setan, ka hnungah kal rawh, ‘Lalpa i Pathian chibai bûk la, ama rawng chauh bâwl rawh,’ tih ziak a ni si a,” a ti a.
42004009	Tin, Jerusalemah a hruai a, Temple chhîpah a dah a, a hnênah, “Pathian Fapa i nih chuan heta ṭang hian zuang thla rawh.
42004010	‘Nangmah vêng tûr chein a vântirhkohte chu thu a pe ang a,
42004011	i kea lung i chhuih loh nân an kutin an dâwm kâng ang che,’ tih ziak a ni si a,” a ti a.
42004012	Isua’n a chhâng a a hnênah, “‘Lalpa i Pathian fiah suh,’ tih ziak a ni,” a ti a.
42004013	Tin, Diabola’n thlêmna tûr tinrênga a thlêm zawh chuan hun rêmchang nghâkin a kalsan ta a.
42004014	Tin, Isua chu Thlarau thiltihtheihnain Galili ramah a kîr a. A chanchin chu chûng lai ram hmun tinah chuan a thang chhuak ta a.
42004015	Tin, an Sunagogahte a zirtîr a, mi zawng zawngin an fak a.
42004016	Tin, a seilenna khua Nazareth chu a lo thleng a, Sabbath nia a tihdân pângngaiin Sunagog-ah a lût a, chhiar tûrin a ding a.
42004017	A hnênah zâwlnei Isaia lehkhabu an pe a. Lehkhabu zial chu a phelh a, he thu ziakna lai hi a hmu a:
42004018	“Retheite hnênah chanchin ṭha hril tûra Lalpa’n hriak min thih avângin Lalpa Thlarau chu ka chungah a awm. Ani chuan thinlung nâte tidam tûr te, mi tângte hnêna zalênna thu puang tûr te, mitdelte mitvâr tûr thu te, tihduhdah tuartute zalênna pêk tûr thu te,
42004019	Lalpa lungawi kum thu sawi tûr tein mi tîr a ni,” tih hi.
42004020	Lehkhabu chu a zial a, a enkawltu hnênah a pe leh a, a ṭhu ta a. Sunagog-a mi zawng zawng mit chu a chungah a fu a.
42004021	Tin, an hnênah, “He Pathian lehkhathu hi vawiinah hian in beng hriatah a lo thleng famkim ta,” tiin a sawi ṭan a.
42004022	Tin, mi zawng zawngin amah chu an hriatpui a, a kam chhuak khawngaihna thute chu mak an ti hlê a, “He mi hi Josepha fapa a ni lo vem ni?” an ti a.
42004023	Ani chuan an zaa hnênah, “He thufing, ‘Doctor, nangmah intidam rawh,’ an tih angin, ‘Kapernaum khuaa i thiltih kan lo hriat ang kha nangma khaw lamah pawh hian ti ve rawh,’ min la tih ngei dâwn hi,” a ti a.
42004024	Amah vêkin, “Thu dik tak ka hrilh a che u, zâwlnei tumah ama khaw lama mite’n an lâwm ngai lo.
42004025	Nimahsela, thu dik tak ka hrilh ang che u, Elija damlai khân Israel ramah hmeithai tam tak an awm a, kum thum leh thla ruk vân a ping a, ram pumah ṭâm nasa tak a lo tla a.
42004026	Nimahsela, Elija kha Sidon rama Zarephath khuaa hmeichhe pakhat, hmeithai hnênah chauh lo chuan tu hnênah mah tirh a nih loh kha.
42004027	Tin, zâwlnei Elisha dam lai pawh khân Israel ramah phâr tam tak an awm a, nimahsela Suria mi Naamana chauh lo chu an zînga mi tumah tihthianghlimin an awm lo,” a ti a.
42004028	Chûng thu chu an hriatin Sunagog-a awm zawng zawng chu an thin a ur ta êm êm a.
42004029	An zuang tho va, khua aṭang chuan an nam chhuak a, lu lei vit zâwnga nam thlâk tûrin an khaw awmna khâm kovah chuan an hruai a.
42004030	Nimahsela, ani chuan anni chu a tâwn tlanga a kal ta daih a.
42004031	Tichuan Galili rama Kapernaum khuaah a chhuk a, Sabbath niahte a zirtîr a.
42004032	Thunei taka thu a sawi avângin a zirtîrna chu mak an ti hlê a.
42004033	Sunagog-ah chuan ramhuai bawlhhlawh thlarau pai a awm a, aw ring takin,
42004034	“E! Nazareth Isu, nan nêna tihtûr enge kan neih? Min tiboral tûrin i lo kal em ni? Nang ka hria a che, Pathian Mithianghlima chu i ni e,” tiin a au va.
42004035	Tin, Isua’n a hau va, “Ngawi la, a chhûng aṭang khân lo chhuak rawh,” a ti a. Tichuan ramhuai chuan an awm khâwmna laiah a titlu a, amah tina lovin a chhûng aṭang chuan a lo chhuak ta a.
42004036	An za chuan mak an ti hlê a, “Hei hi eng thu nge ni? Thunei tak leh thiltihtheihnain thlarau bawlhhlawhte chu thu a pe a, an chhuah tak hi?” an inti hlawm a.
42004037	Tichuan chumi ram vêl hmun tinah chuan Isua chanchin chu a thang ta a.
42004038	Tin, a tho va, Sunagog aṭang chuan a chhuak a, Simona inah a lût ta a. Simona nupuia nu chu nasa takin a khua a lo sik a, thil tihsak tûrin amah chu an lo ngên a.
42004039	A kiangah dingin a chungah a kûn a, khawsik chu a hau va, a reh ta a. Tin, a tho ta nghâl a, an rawng a bâwlsak ta a.
42004040	Tin, ni a tlâk veleh natna chi hrang hranga nâ, damlo apiang a hnênah an rawn hruai a, an zaa chungah a kut a nghat ṭheuh va, a tidam ta vek a.
42004041	Tin, ramhuaite pawh, “Krista, Pathian Fapa chu i ni,” tia auvin mi tam tak kawchhûng aṭangin an lo chhuak a. Anmahni a hau va, Messia ani tih an hriat avângin an ṭawng a phal lo.
42004042	Zîng a lo nih chuan anmahni kalsanin hmunah fianrial a kal a. Mipuite chuan an zawng a, a hnênah an lo kal a, an mahni a kalsan tawh loh nân chelh an tum a.
42004043	Nimahsela, ani chuan an hnênah, “Khaw dangahte pawh Pathian lalram chanchin hi hril tûr ka ni, chumi ti tûra tirh ka ni si a,” a ti a.
42004044	Tichuan Galili rama Sunagog-ahte thu a hril ta a.
42005001	Tin, heti hi a ni a, Pathian thu ngaithla tûra mipuiin Isua an bâwr huai huai lai chuan ani chu Genesaret tuipui kamah a ding a.
42005002	Tuipui kama lawnglêng pahnih awm chu a hmu a; sangha mantute erawh chu an chhuaka an lênte an sû a.
42005003	Tichuan lawnglêng pakhat Simona tâ zâwkah chuan a chuang a, a hnênah vaukam aṭanga tlêma tawlh luh deuh a dîl a. Tin, a ṭhu a, lawnglêng aṭang chuan mipuite chu a zirtîr ta a.
42005004	Thu a sawi zawh chuan Simona hnênah, “Tui thûk lamah tawlh la, sangha man tûrin i lênte dêng rawh,” a ti a.
42005005	Simona’n a chhânga a hnênah, “Zirtîrtu, tlaivâr zakin kan dêng tawh a, engmah kan man lo. Nimahsela, i thuin lên chu ka dêng leh ang e,” a ti a.
42005006	Tin, an han den chuan sangha tam tak an man khâwm a, an lênte chu a ṭet ṭan ta mai a.
42005007	Tichuan lawnglêng danga an pâwlpui awmte chu anmahni rawn pui tûrin kutin an hui a. An lo kal a, lawng pahnih chu pil lek lek khawpin an chhûng khat ve ve a.
42005008	Simon Petera’n chu chu a hmuhin Isua khûp bulah a bawkkhup a, “Lalpa, mi kalsan rawh, misual ka nih hi,” a ti a.
42005009	An sangha man chu ani leh a kianga awm zawng zawngte chuan mak an ti êm êm si a.
42005010	Simona pâwla mi Zebedaia fapa Jakoba leh Johana te pawhin mak an ti ve êm êm a. Tin, Isua’n Simona hnênah, “Hlâu suh, tûn aṭang chuan mihring i man tawh ang,” a ti a.
42005011	An lawnglêngte chu vaukamah an la chhuak a, engkim kalsanin amah an zui ta a.
42005012	Tin, heti hi a ni a, khaw pakhata a awm laiin ngaiteh, mi pakhat a taksa puma phâr hian Isua chu a hmu a, hmai lei sia bawkkhupin, “Lalpa, i duh chuan min tithianghlim thei e,” tiin tihdam a ngên a.
42005013	Ani chuan a han ban a, amah chu a dek a, “Ka duh e, lo thianghlim tawh ang che,” a ti a. Chawplehchilhin a phâr chuan a kiansan ta nghâl a.
42005014	Tin, Isua’n a hnênah, “Tumah hrilh suh. Amaherawhchu puithiam va inentîr la, mite’n i dam ngei a ni tih an hriat theih nân Mosia thupêk angin i inthen nân thilhlan hlân ang che,” tiin thu a pe a.
42005015	Nimahsela, Isua chanchin thu chu a thang lehzual sauh va, mipui tam tak a thu hriat duhin leh an bawrhsâwmnate tihdam sak duhin an lo kal khâwm chiam a.
42005016	Ani chu hmun fianrialah kalin aṭawngṭai a.
42005017	Tin, heti hi a ni a, ni khat chu a zirtîr laiin Galili leh Judai ram khaw tin aṭang leh Jerusalem aṭangtea lo kal Pharisaite leh dânzirtîrtute a kiangah an ṭhû a. Tin, mite tihdamna tûra Lalpa thiltihtheihna chu amahah a awm a.
42005018	Tin, ngaiteh, zeng pakhat a mutbbu chawpin an rawn zâwn a, a hmâa mut tûrin âwngah chuan a mutbu chawpin zâwn luh an tum a.
42005019	Nimahsela, mipui an tam avânga zâwn luh ngaihna rêng an hriat loh avângin inchungah an lâwn chho va Inchung, leirawhchana siam âwngah chuan a mutna chawpin a lai taka Isua hmâah chuan an thlâk thla a.
42005020	An rinzia chu a hmuhin a hnênah, “Mihring, i sualte ngaihdam a ni tawh e,” a ti a.
42005021	Dânzirtîrtute leh Pharisaite chuan, “Pathian sawichhia hi tunge maw ni le? Pathian chauh lo chuan tuin nge sualte ngaidam thei?” tiin an ngaihtuah ṭan ta a.
42005022	Chutichuan, Isua’n an ngaihtuah chu a hria a, an hnênah, “Engvângin nge in thinlungin chutianga in ngaihtuah?
42005023	‘I sualte ngaihdam a ni tawh,’ tih leh ‘Tho la,kein kal rawh,’ tih hi a enge sawi awl zâwk?
42005024	Nimahsela, lei chungah hian Mihring Fapain sualte ngaihdam theihna thiltihtheihna a nei tih in hriat theih nân tiin,” a ti a. Zeng hnênah chuan, “Ka hrilh a che, tho la, i mutbu la la, i inah haw rawh,” a ti a.
42005025	Chu veleh an mithmuhah a tho ta nghâl a, a mutbu chu a la a, Pathian fak chung zêlin a inah a haw ta a.
42005026	An za chuan mak an ti hlê a, Pathian an fak a. Hlauva khat chungin, “Vawiin chu awihawm lo khawpa thil mak kan hmu a ni,” an ti a.
42005027	Chûng thil hnuah chuan a chhuak a, chhiahkhawntu pakhat chhiah pêkna hmuna ṭhû, a hming Levia a hmu a, a hnênah, “Mi zui rawh,” a ti a.
42005028	Levia chu a tho va, engkim kalsanin a zui ta a.
42005029	Levia chuan a inah ruai ropui tak Isua a ṭhehsak a, chhiahkhawntute leh mi dang tam takin an rawn kîlpui hlawm a.
42005030	Dânzirtîrtute leh Pharisaite chuan a zirtîrte hnênah, “Engati nge chhiahkhawntute leh misualte hnêna in ei a, in in le?” tiin an phunnawi a.
42005031	Isua’n a chhâng a, an hnênah, “Mi hrisêlte chuan doctor an ngai lo va, mi bawrhsâwmte zâwkin an ngai a ni.
42005032	Mi felte lam tûra lo kal ka ni lo va, mi sualte lama an simna tûra lo kal ka ni zâwk e,” a ti a.
42005033	Tin, mi ṭhenkhatin a hnênah, “Johana zirtîrte’n chaw an nghei fo va, an ṭawngṭai ṭhîn. Chutiang bawkin Pharisai zirtîrte pawhin an ti thîn. Nimahsela, engvângin nge i zirtîrte hian chaw an nghei loh va an ei a, an in ṭhin?” an ti a.
42005034	Isua’n, “An hnêna moneitu a awm chhûng zawng moneitu ṭhiante chu chaw in ngheitîr thei em ni?
42005035	Nimahsela, moneitu chu an hnên aṭanga hruai bo hun a lo la thleng ang a, chumi hunah chuan an la nghei ang,” a ti a.
42005036	Tichuan an hnênah he tehkhin thu hi a sawi a, “Tuma’n puan thar themin puan hlui an bel ngai lo. Bel ta sela a thar chuan a hlui chu a kai thlêr ang a, a hlui lahin a thar them chu a rem bawk hek lo.
42005037	Tin, tuma’n uain thar savun ip hluiah an thun ngai hek lo. Thun ta sela uain thar chuan savun ip hlui chu a tâwn puak ang a, a bua ang a, savun ip pawh chu a lo chhia ang.
42005038	Uaiin thar chu savun ip tharah an thun zâwk tûr a ni. Tichuan ṭha takin an awm ve ve ang.
42005039	Tin, uain hlui an in tawh hnuin tuma’n uain thar an duh nghâl ngai lo, ‘A hlui nge nge a ṭha,’ an ti ṭhîn,” a ti a.
42006001	Tin, heti hi a ni a, thla khatna, Sabbath vawi hnihnaah chuan buh hmunahte chuan Isua a kal tlang a. A zirtîrte chuan buh vuite chu an thliak a, an kutphahin an nuai fai a, an ei ta a.
42006002	Pharisai tute emaw chuan an hnênah, “Engati nge Sabbath nia tihthiang lo chu in tih ni?” an ti a.
42006003	Isua’n a chhâng a, an hnênah, “A ṭhiante nên an rilṭâm laia Davida thiltih kha in chhiar ngai lo vem ni?
42006004	Pathian inah a luh a, puithiamte chauh ei thian Pathian hmâa chhangdah chu a lâka a ei a, a ṭhiante pawh a pêk ve thu kha?” a ti a.
42006005	Tin, an hnênah, “Mihring Fapa hi Sabbath Lal a ni,” a ti a.
42006006	Tin, Sabbath ni dangah pawh heti hi a ni a, Sunagog-ah a lût a, a zirtîr a. Chutah chuan mi pakhat kut dinglam zeng a lo awm a.
42006007	Dânzirtîrtute leh Pharisaite chuan a hêkna tûr an hmuh theih nân Sabbath nia a tihdam dâwn leh dâwn loh an enthla a.
42006008	Nimahsela, an ngaihtuah chu a hria a, kut zeng hnênah chuan, “Tho la, a laiah ding chhuak rawh,” a ti a. Tichuan a tho va, a ding chhuak a.
42006009	Tin, Isua’n an hnênah, “Thil pakhat ka zâwt ang che u. Sabbath niah hian tihṭhat nge thiang, tihchhiat? Nunna chhanchhuah nge thiang, tihhlum?” a ti a.
42006010	An za chuan a en vêl a, kut zeng hnênah chuan, “I kut phar rawh,” a ti a. Tin, a phar a, a kut lehlam ang bawkin a lo dam ta viah a.
42006011	Chutichuan an thin a ur ta êm êm a. Isua chu, ‘Engtia tih tûr nge ni ang,’ tiin an inrâwn hlawm a.
42006012	Chûng hun lai chuan heti hi a ni a, tlânga ṭawngṭai tûrin a chhuak a. Pathian hnênah zankhuain a ṭawngṭai a.
42006013	Khua a lo vâr chuan a zirtîrte chu a hnênah a ko va, an zîng aṭangin sâwm leh pahnih a thlang a, anni chu, ‘Apostol,’ tiin a vuah a.
42006014	Chûngte chu Simona, ‘Petera,’ a vuah te, a unau Andria te, Jakoba leh Johana te, Philipa leh Bartholomaia te,
42006015	Matthaia leh Thoma te, Alphaia fapa Jakoba leh Simona, Zelota tia koh te,
42006016	Jakoba fapa Juda te leh Keriot mi Juda, a mantîrtu ni ta te kha an ni.
42006017	Tin, an rualin a kal chhuk a, a zirtîrteho leh mipui tam tak Judai ram hmun tin aṭang te, Jerusalem aṭang te, tuifinriat kama awm Tûra leh Sidon khawpui vêla mipuite, a thu ngaithla tûr leh an natnate tihdamtîr tûrin an lo kalte nen hmun zâwlah an dinga.
42006018	Tichuan thlarau bawlh -hlawhte’n an sawisakte pawh an lo dam ta a.
42006019	A hnên aṭanga thiltihtheihna chhuaka an zaa a tihdam avângin mipui zawng zawng chuan amah deh an tum a.
42006020	Tin, a hawi vêl a, a zirtîrte chu a en a, “Retheite u, Pathian lalram chu in ta a nih avângin in nihlawh e.
42006021	Tûna rilṭâmte u, in la tlai dâwn avângin in nihlawh e. Nangni tûna ṭapte u, in la nuih dâwn avângin in nihlawh a ni.
42006022	Mihring Fapa avânga miten an huat che u a, an tuithlâr a, an hau che u a, misual anga in hming an paih dêr hunah chuan in va nihlawh dâwn em!
42006023	Chumi niah chuan lâwm ula, hlimin zuang rawh u. Ngaiteh u, vânah in lâwmman a awm hnem si a. Chutiang bawkin an thlahtute’n zâwlnei chungah pawh an tih ṭhin kha.
42006024	Amaherawhchu nangni hausate u, in thlamuanna chu in neih tawh avângin in chung a pik e.
42006025	Nangni tûna tlaipuarte u, in ril a la ṭâm dâwn avângin in chung a pik e. Nangni tûna nuite u, lungngaia in la ṭah dâwn avângin in chung a pik e.
42006026	Mi zawng zawngin an fak hunah che u in chung a la pik ang. Chutiang bawkin an thlahtute’n zâwlnei dik lo chungah an tih ṭhin kha.
42006027	Nimahsela, thu ngaitute u, ka hrilh a che u. In hmêlmate chu hmangaih ula, a hua che u chungah chuan thilṭha ti ula,
42006028	ânchhelawhtu che u chu malsâwm ula, a tiduhdahtu che u chu ṭawngṭaisak rawh u.
42006029	Biang lehlama bêngtu che hnênah chuan lehlam pawh dawh rawh. Tin, i puan lâksaktu hnênah chuan i kawr lâk pawh hnial suh.
42006030	A dîltu apiang che hnênah pe la, i bungraw lâksaktu che chu dîl lêt tawh suh.
42006031	Miin in chunga an tiha in duh tûr ang zêlin mi chungah pawh ti ve rawh u.
42006032	Tin, nangmahni hmangaihtu chauh in hmangaih hian lawm enge in hlawh ang? Misualte pawhin anmahni hmangaihtute chu an hmangaih thîn asin.
42006033	Tin, in chunga ṭhate chungah chauh thil ṭha in tih hian lawm enge in hlawh ang? Misualte pawhin chutiang bawkin an ti ṭhîn asin.
42006034	Tin, hmuhkîr leh beisei theihna hnên chauhva thil in pûktîr hian lawm enge in hlawh ang? Misualte pawhin chutiang bawka hmu leh tûr chuan misual vêkte hnênah an pûktîr ṭhîn a sin.
42006035	Amaherawhchu in hmêlmâte hmangaih ula, an ṭhatna tûr ti ula, an lak aṭanga hmuh leh beisei nei hauh lovin pûktîr rawh u, tichuan in lâwmman a tam ang a, tichuan Chungnungbera fate in lo ni ang. Lâwm nachâng hre lote leh misualte chungah a ngilnei si ṭhin a.
42006036	In Pain lainatna a nei angin nangni pawh lainatna neiin awm rawh u.
42006037	Tumah sawisel suh u, chutichuan sawiselin in awm lo vang. Tumah thiam loh chantîr suh u, chutichuan thiam loh chantîrin in awm dâwn lo nia. Ngaidam rawh u, tichuan ngaihdamin in awm ang.
42006038	Pe rawh u, tichuan pêkin in awm ang. Ṭhahnemngai taka teha, bengmuka, sawimuka liam zawih zawihin in malchungah an pe ang che u. In tehna ngai bawkin an tehsak leh dâwn si che u a,” a ti a.
42006039	Tin, an hnênah tehkhin thu a sawi a, “Mitdelin mitdel vêk a hruai thei ang em? An pahnihin khuarkhurumah an tla dûn lo vang em ni?
42006040	Zirtu chu a zirtîrtu chungah a awm lo, nimahsela, tupawhin a zir puitlin hnuin a zirtîrtu ang a lo ni ang.
42006041	Tin, engati nge mahni mita thingtum awm chu ngaihtuah si lova i unau mita hmawlh tê tak tê awm chu i hmuh ni?
42006042	Mahni mita thingtum awm chu ngaihtuah si lovin i unau hnênah, “Unau, i mita hmawlh tê tak tê awm kha mi lâk chhuahtîr rawh,” engtinnge i tih theih? Mi vervêk! I mita thingtum awm kha la chhuak hmasa rawh, chutichuan i unau mita hmawlh tê tak tê lâk chhuah tûr chu fiah takin i hmu thei ang.
42006043	Thing ṭha chuan rah chhia a chhuah ngai lo va, thing chhia lahin rah ṭha a chhuah ngai hek lo.
42006044	Thing tin anmahni rah aṭangin a hriat a ni. Miin thing hlîngnei kûngah theipui an lo ngai lo, hnimhlîngnei kûngah grêp rah an lo ngai hek lo.
42006045	Mi ṭha chuan a thinlung robâwm ṭhaa mi thil ṭha a phawrh chhuak ṭhîn a, misual chuan a thinlung robâwm chhiaa mi thil chhia a phawrh chhuak ṭhîn. Thinlunga khat liam chu a kain a sawichhuak ṭhîn si a.
42006046	Nangnin engvângin nge ka thu zâwm si lovin, ‘Lalpa, Lalpa,’ min tih ni?
42006047	Tupawh ka hnêna lo kal a, ka thu hriaa zâwm apiang chu tu ang nge an nih ka hriattîr ang che u.
42006048	Insatu, thûk taka lei lai a, lungpui chunga lungphûm remtu ang chu a ni. Tui lo lianin nasa takin rawn nuai mahse lungpui chunga rem tlat a nih avângin a tinghîng thei lo.
42006049	Amaherawhchu hriaa, zâwm si lo chu lungphûm awm lova lei chung maia insatu ang chu a ni. Tin, tui lo lianin nasa taka a rawn nuai veleh chawplehchilhin a chim ta nghâl a. Chu in chhiat dân chu nasa tak a ni,” a ti a.
42007001	Tin, mite hriata a thusawi tûr zawng zawng Isua’n a sawi zawh chuan Kapernaum khuaah a lût a.
42007002	Sipai za hotu pakhat bawih duh tak a dam lo va, a thi lek lek a.
42007003	Isua chanchin a hriat chuan lo kal a a bawih rawn tidam tûra ngên tûrin Juda upate a tîr a.
42007004	Anni chu Isua hnênah an va thleng a, ṭhahnemngai takin an va ngên a. “Hei hi i tihsak tlâk a ni e.
42007005	Kan hnam a hmangaih a, kan Sunagog pawh amân min saksak a ni,” an ti a.
42007006	Isua chu an rualin a kal ta a. In a thlen dâwn hnaihin sipai za hotu chuan Isua hnênah, “Lalpa, lo kal harsa duh suh, ka in chhûng i lût tûr hi ka phû lo a ni.
42007007	Chuvângin i hnêna lo kal tlâk pawh niin ka inhre lo va, thu chauh sawi la, ka naupang chu a dam mai ang.
42007008	Kei pawh mi thuhnuaia awm ka ni a, ka hnuaiah sipaite an awm a. Mi pakhat hnênah, ‘Kal rawh,’ ka tih chuan a kal a. Mi dang hnênah, ‘Lo kal rawh,’ ka tih chuan a lo kal ṭhîn. Tin, ka bawih hnênah ‘Hei hi ti rawh,’ ka tih chuan a ti ṭhîn,” lo va ti tûrin a ṭhiante a tîr a.
42007009	Tin, Isua’n chûng thu chu a hriatin amah chu mak a ti hlê a. Amah zuitu mipuite lam chu a hawi a, an hnênah, “Ka hrilh a che u, heti êma rinna nasa hi Israelte zîngah pawh tumah ka hmu lo,” a ti a.
42007010	Sipai za hotu mi tirhte chu inah an haw leh a, bawih damlo kha dam takin an va hmu ta a.
42007011	Tin, heti hi a ni a, a tûkah chuan khaw pakhat, ‘Nain,’ an tihah chuan a kal a. A zirtîr tam takte leh mipui tam tak a hnênah an kal ve a.
42007012	Tin, khawpui kulh kawngkâ a lo thlen dâwn hnaihin ngaiteh, mithi an rawn zâwn chhuak a. A nu fapa neihchhun a ni a, a nu chu hmeithai a ni. Chu khuaa mi chu a ni chu an zuia.
42007013	Lalpa’n chu nu chu a hmuh chuan a khawngaih êm êm a, a hnênah, “Ṭap suh,” a ti a.
42007014	A va hnaih a, hlâng chu a dek a, a zâwntute chu an ding ta a. “Tlangvâl, tho rawh, ka ti a che,” a ti a.
42007015	Tichuan mithi chu a ṭhu chhuak a, a lo ṭawng ta a. Tin, Isua’n a nu hnênah a pe kîr leh a.
42007016	An zain hlauhnain a man ta a. Pathian an fak a. “Kan zîngah zâwlnei ropui tak a lo chhuak ta a, Pathianin a mite a rawn tlawh ta a nih hi,” an ti a.
42007017	Tin, a chungchâng thu chu Judai ram zawng zawngah leh a kiang vêl ram tinah a thang chhuak ta a.
42007018	Chûng thil zawng zawngte chu Johana zirtîrte chuan Johana an hrilh a.
42007019	Johana chuan a zirtîrte zînga mi pahnih a ko va, Isua hnênah, “Lo kal tûra chu i ni nge, midang kan la ngaichâng ang?” va ti tûrin a tîr a.
42007020	Chu mite chu Isua hnên an va thleng a, a hnênah, ‘Lo kal tûra chu i ni nge, mi dang kan ngaichâng ang?’ ti tûrin Baptistu Johana’n min tîr a ni,” an ti a.
42007021	Chutih lai tak chuan Isua’n natna tuar tam takte leh hripui veite, thlarau sual paite a tidam a. Mitdel tam tak pawh an mit a lo tihvâr sak a.
42007022	Tin, Isua’n anni chu a chhâng a, an hnênah, “Kal leh ta ula, in thil hmuh leh hriatte hi Johana va hrilh rawh u. Mitdelte mit a lo vâr ta a. Kebaite kein an kal ta a, phârte an lo thianghlim ta. Bengngawngte pawh an beng a lo vâr ta a, mithite kaihthawhin an awm ta a, retheite hnênah chanchin ṭha hrilh a ni ta.
42007023	Tin, tupawh keimah avânga lungnihlohna hmu lo chu a nihlawh e,” a ti a.
42007024	Johana mi tirhte an kal hnu chuan mipuite hnênah Johana chungchâng a sawi ta a. “Eng en tûrin nge thlalêr hmunah in kal chhuah kha? Luang thli chhêm nghîn maw?
42007025	A nih loh leh eng en tûr in nge in kal chhuah kha? Puan nêm sin maw? Ngaiteh u, puan ropui sin leh mi nuamsate chu lal inahte asin an awm.
42007026	A nih leh eng en tûr berin nge in lo kal chhuah kha? Zâwlnei maw? A nih ngei kha, ka hrilh a che u, ani chu zâwlnei ai pawhin a ropui zâwk a ni.
42007027	“Ngaiteh u, ka tirhkoh ka hmâah ka tîr a ni. Ani chuan i hmâah i kawng a buatsaih ang,” tia a chanchin an ziaka kha he mi hi a ni.
42007028	Ka hrilh a che u, hmeichhe hrin zîngah Baptistu Johana aia ropui zâwk zâwlnei an awm lo. Nimahsela, Pathian lalrama mi pawimawh lo ber pawh ani ai chuan an ropui zâwk,” a ti a.
42007029	Tin, mi zawng zawngin Isua chu an hriat chuan Johana baptisma chang tawh, chhiahkhawntute ngei pawhin Pathian felzia an puangchhuak ta a.
42007030	Nimahsela, Pharisaite leh dân hremite chuan an tâna Pathian remruat chu an hnâwl avângin Johana baptisma chu an la chang ve lo.
42007031	Lalpa chuan, “Tûn lai chhuante hi eng nên nge ka tehkhin ang, eng ang nge an nih?
42007032	Naupang dâwr hmuna ṭhû a, “Phênglâwng kan tumsak che u a, In lâm si lo va. Kan sûnpui che u a, in ṭap si lo va,” tia inautawnte ang hi an ni.
42007033	Baptistu Johana chu a lo kal a, chhang a ei lo va, uain a in hek lova, nangnin, “Ramhuai a zâwl a nih hi,” in ti a.
42007034	Mihring Fapa a lo kal a, a eiin a in a, nangnin, “En teh u, mi vir, uain heh mi, chhiahkhawntute leh misualte ṭhian saw,” in ti leh si a.
42007035	Nimahsela finna chu a dik tih a fate’n an târlang a ni,” a ti a.
42007036	Tin, Pharisai zînga mi pakhatin a ina chaw eiah a sâwm a. Chutichuan Pharisai inah chuan a lût a, chaw a kîl a.
42007037	Ngaiteh, chu mi khuaa hmeichhe sual pakhat awm chuan Pharisai inah chaw kîlin Isua a ṭhû tih a hriat veleh alabaster lung bûrin hriak rimtui a rawn keng a.
42007038	Isua hnungah, a ke bulah chuan ṭap chungin a ding a, a mittuiin a ke chu a far huh a, a sam chuan a hru a, a kête chu a fâwp a, hriak rimtui chuan a chulh ta a.
42007039	Tin, a sâwmtu Pharisai chuan a hmuhin, “He mi hi zâwlnei a nih tak meuh chuan a dektu hmeichhia hi tunge a nih a, eng ang mi nge a nih a hre tûr a ni, sual tak a ni si a,” a ti rilru a.
42007040	Isua’n a hnênah,”Simon, i hnênah thil eng emaw sawi tûr ka nei,” a ti a. Ani chuan, “Sawi ta che zirtîrtu,” a ti a.
42007041	“Mi pahnihin tangka pûktîrtu tu emaw hnênah lei an bâ a. Pakhatin denari zanga, pakhat chuan denari sawmnga.
42007042	Rulhna an neih loh avângin a thlâwnin a ngaidam ve ve a, chutichuan min hrilh rawh, a tu zâwk chuan nge ani chu hmangaih zâwk ang?” a ti a.
42007043	Simona chuan a chhâng a, “A ngaihdam tam zâwka chuan a nih ka ring,” a ti a. Tin, Isua’n a hnênah, “I ti dik e,” a ti a.
42007044	Hmeichhe lam chu a hawi a, Simona hnênah, “He hmeichhia hi i hmu em? I inah ka lo lût a, ka ke silna tûr tui mi pe lo va, ani erawh hi chuan a mittuiin ka kephah a far huh a, a samin a hrû a ni.
42007045	Nangin fâwpin chibai mi bûk lo va, mahse, he hmeichhia erawh hi chuan ka lo luh tirh atângin ka kephah fawh a bâng lo.
42007046	Nangin ka lûah hriak mi thih lo va, he hmeichhia erawh hi chuan ka kephahah hriak rimtui a chulh a ni.
42007047	Chuvângin ka hrilh a che, he hmeichhia hian a hmangaih êm avângin a sual tam tak kha ngaihdamin a awm ta a ni. Nimahsela, ngaihdamsak tlêm chuan a hmangaih nêp ṭhîn,” a ti a.
42007048	Tin, hmeichhe hnênah chuan, “I sualte ngaihdam a ni tawh e,” a ti a.
42007049	A chaw kîlpuite chuan, “Sualte pawh ngaidamtu hi tunge maw ni le?” an inti a.
42007050	Isua’n hmeichhe hnênah chuan, “I rinnain a chhandam che a ni, thlamuang takin kal rawh,” a ti a.
42008001	Chutih hnuah chuan heti hi a ni a, Isua chu khaw lian leh khaw tê zawng zawngah kalin Pathian lalram chanchin ṭha chu puangin a hril zêl a, sâwm leh pahnihte pawh a hnênah an awm zêl a.
42008002	Hmeichhe ṭhenkhat thlarau sual pai dam leh te leh natna lak aṭanga dam leh te, Mari Magdalini, a kaw chhûng aṭanga ramhuai pasarih chhuak ta te,
42008003	Heroda neih zawng zawng enkawltu Chuza nupui Joani te, Susani te leh midang tam takte pawh an tel a, chûngte chuan anmahni neihin a rawng an bâwlsak a.
42008004	Tin, khaw tin aṭangin mipui tam tak an lo kal khâwm a, tehkhin thuin an hnênah thu a sawi a.
42008005	“Chithehtu a chi thehin a feh a. A chi theh chu a ṭhen kawng sîrah an tla a, miin an rap a, tin, chunglêng savate’n an tlân zo ta a.
42008006	A ṭhen lung chungah an tla a, a ṭo thuai a, mahse a hnâwn loh avângin a râwp ta mai a.
42008007	A ṭhen hlîng zîngah an tla a, hlîng chuan a ṭo rualpui a, a dîp ta tlat a.
42008008	A ṭhen lei ṭhaah an tla a, an lo ṭo va, a leh zain an rah ta a,” a ti a. Tin, chûng thu chu a sawi zawhin a au va, “Hriatna tûra beng nei chuan hre rawh se,” a ti a.
42008009	Tin, a zirtîrte chuan a hnênah, “He tehkhin thu hi eng tihna nge ni?” tiin an zâwt a.
42008010	Ani chuan, “Nangni zawng Pathian lalram thurûkte hriat theihna pêk in ni. ‘Hmu mah sela, an hmuh theih loh nân leh hre mah sela, an hriatthiam loh nân,’ mi dang hnênah erawh chuan tehkhin thuin ka sawi a ni.
42008011	Tehkhin thu awmzia chu hei hi a ni: Chi chu Pathian thu a ni.
42008012	Kawng sîra tlate chu thu chu hriate hi an ni. Diabola chu a lo kal a, an thinlunga mi thu chu a lâk bosak a. Chuti chu ni lo se an ring ang a, chhandamin an awm ang.
42008013	Lung chunga tlate chu hêng mite hi an ni: An hriat veleha thu chu lâwm taka pawmte hi. Nimahsela, rei lo tê chauh an ring a, zung a neih loh avângin thlêmna a lo thlenin an tlûksan leh mai ṭhîn.
42008014	Tin, hlîng zînga tlate chu hêng mite hi an ni. An hriat hnu chuan an kal chhuak a, dam chhûng lungkhamna te, hausakna te, nawmsakna te chuan a dîp a, an rah puitling ṭhîn lo a ni.
42008015	Lei ṭha a tlate erawh chu hêng mite hi an ni: Thinlung dik leh ṭhain thu an dawng a, an pawm tlat a, chhelna nên rah an chhuah ṭhîn.
42008016	Tuma’n an khâwnvâr chhit chu bêlin an khuh ngai lo, khum hnuaiah pawh an dah ngai hek lo. A lo lût apiangin a êng an hmuh theih nân a dahnaah an dah zâwk ṭhîn.
42008017	Puan chhuah loh tûra zêp rûk engmah a awm thei lo va, êngah chuan a lan dâwn avângin hriat loh tûra thuhrûk engmah a awm hek lo.
42008018	Chuvângin eng angin nge in hriat fîmkhur rawh u. Tupawh a nei apiang an pêk belhchhah ang a, tupawh a nei lo apiang neia a inhriat chhun pawh an lâksak ang,” a ti a.
42008019	Tin, chutih lai chuan a nu leh a naute chu a hnênah an lo kal a. Nimahsela, mipui avângin a kiang an lo thleng thei lo va.
42008020	A hnênah mi tute’n emaw, “I nu leh i naute nangmah hmuh duhin pâwn lamah sâwn an ding e,” tiin an hrilh a.
42008021	Ani chuan an hnênah, “Ka nu leh ka unaute chu hêng Pathian thute hriaa zâwmtute hi an ni,” tiin a chhâng a.
42008022	Tin, heti hi a ni a, ni khat chu a zirtîrte nên lawngah an chuang a an hnênah, “Dîl râl lehlamah sâwn i kai ang u,” a ti a, an kal ṭan ta a.
42008023	Chutia an kal lai chuan a muhîl ta a. Dîlah chuan thlipui a rawn tleh chhuk phut a, an lawng chu tuiin a khat dâwn ta mai a, hlauhthâwnawm takin an awm ta a.
42008024	A zirtîrte chu a hnênah an lo kal a, an kaitho va, “Zirtîrtu, Zirtîrtu, kan boral dâwn hi,” an ti a. Ani chu a tho va, thli leh tuifâwn chu a hau va, tichuan an bâng a, a reh ta duak a.
42008025	Tin, an hnênah, “Khawiah nge in rinna?” a ti a. An hlâu êm êm a, mak an ti hlê a, “He mi hi eng ang mi nge maw a nih ang le? Thlite leh tui lam pawh thu a pe a, an awih hi!” an inti hlawm a.
42008026	Tin, Galili ram zâwna Gadarin mite ram an thleng a.
42008027	Khawmuala an chhuahin khuaa mi tu emaw hun rei tak ramhuai pai tawhin a lo tâwk a. Chu mi chuan thawmhnaw a inbel lo va, inah a chêng hek lo va, thlân hmunahte a chêng zâwk ṭhîn a.
42008028	Isua a hmuh veleh a au va, a hmâah a bawkkhup a, aw ring takin, “Isu, Pathian Chungnungbera Fapa, nang nêna tihtur enge ka neih? Mi nghaisa lul lo tûrin ka ngên a che,” a ti a.
42008029	Chu mi kawchhûnga thlarau bawlhlawh chu chhuak tûrin thu a lo pe tawh a. Chu mi chu ramhuai chuan a man fo va, khaidiattea thlunga kawlte buntîrin an vêng ṭhîn a. An phuarnate chu a tâlchat a, ramhuai chuan thlalêr hmunah a hruai lût ṭhîn a.
42008030	Tin, Isua’n a hnênah, “I hming enge?” a ti a. A kawchhûngah ramhuai tam tak an awm avângin ani chuan, “Legion-a,” tiin a chhâng a.
42008031	Leilâwta kaltîr tûra thu pe lo tûrin Isua chu an ngên a.
42008032	Tin, tlângah chuan vawk rual tam tak an tla a. Vawk kawchhûngahte luh phalsak tûrin a hnênah an dîl a. Ani chuan a phalsak a.
42008033	Chu pa khawchhûng aṭang chuan ramhuaiho chu an chhuak a, vawk kawchhûngahte chuan an lût a. Vawk rual chu awihpangah an tlân chhuk chiam a, dîlah an tlân lût a, dîlah chuan tui hâkin an thi ta vek a.
42008034	A vulhtute’n thil awmzia chu an hmuhin an tlân a, khawpuiah leh khawtêahte chuan an hrilh a.
42008035	Thil awm dân chu hmu tûrin an chhuak hlawm a, Isua hnên an lo thleng a. Ramhuaite chhuahsan hnua chu thawmhnaw inbela rilru pângngai pua Isua ke bula a ṭhu chu an rawn hmu a, an hlâu ta a.
42008036	Tin, chûng thil hmutute pawh chuan ramhuai paitu a lo dam tâk dân chu an lo hrilh a.
42008037	Tin, Gadarin ram vêla mipui pungkhâwmho zawng zawng chu hlauhnain nasa takin a man avângin an hnên aṭanga kal bo tûrin an ngên a. Tichuan lawngah a chuang a, a kîr leh ta a.
42008038	Ramhuaite chhuahsan hnua erawh kha chuan a hnêna awm reng a ngên a, mahse, Isua’n a kaltîr a, a hnênah,
42008039	“I inah haw la, i chunga thil ropui takte Pathianin a tihsak che hi va hrilh rawh,” a ti a. Tichuan a kal a, khawpui chhûng zawng zawngah chuan thil ropui tak Isua’n a tihsak chu a tlângaupui ta a.
42008040	Tin, heti hi a ni a, Isua a lo kîr leh chuan amah chu an lo nghah reng avângin mipuiin lâwm takin an lo dawngsawng a.
42008041	-
42008042	Tin ngaiteh, mi pakhat a hming Jaira, Sunagog rorêltu a lo kal a, Isua ke bulah a bawkkhup a. Fanu mal kum sâwm leh kum hnih vêla upa a neih chu thi chhâwnga a lum reng avângin a ina kalah a ngên a. Nimahsela, Isua kal lai chu mipuiin an nêk huai huai a.
42008043	Chutih lai chuan hmeichhe pakhat kum sâwm leh kum hnih chhûng thi pûtin a damlo va, intunnunna atâna a neih zawng zawng doctorte lakah a sêng zo tawh a, tumahin an tidam thei si lo.
42008044	Ani chu Isua hnungah a lo kal a, a puan hmâwr a dek a, chawplehchilhin a thipût chu a reh ta nghâl a.
42008045	Tin, Isua’n, “Tunge mi dek?” a ti a. Mahse, mi tinin, “Kei chu ka ni lo,” an ti ṭheuh va. Petera leh a hnêna awmte chuan, “Zirtîrtu, mipuiin an zîmin an nêk huai huai che a engati nge, ‘Tunge mi dek,’ i tih mai?” an ti a.
42008046	Tin, Isua’n, “Thiltihtheihna keimah aṭanga a chhuah avângin tu emaw zawngin mi dek tih ka hria a ni,” a ti a.
42008047	Hmeichhia chuan a inthup theih loh tih a hriatin khûr chungin a lo kal a, a hmâah a bawkkhup a. A deh chhan leh chawplehchilha a dam nghâl thu chu mi zawng zawng hmâah a hnênah chuan a puang chhuak a.
42008048	Hmeichhe hnênah chuan, “Ka fanu, hlim takin awm rawh, i rinnain a tidam che a ni, thlamuang takin kal rawh,” a ti a.
42008049	A la ṭawng lai mêkin Sunagog rorêltu in aṭangin mi pakhat a lo kal a, “I fanu a thi ta, zirtîrtu hi tibuai tawh suh,” a rawn ti a.
42008050	Nimahsela, Isua’n chu chu a hriatin Jaira hnênah, “Hlâu suh la, ring mai rawh, chutichuan a dam leh ang,” a ti a.
42008051	Tin, Jaira in a va thlen chuan Petera te, Johana te, Jakoba leh hmeichhe naupang nu leh pa chauh lo chu tumah luh ve a phal lo va.
42008052	Tin, inchhûnga mi zawng zawng chu naupang thi ṭahin an lo chiau vak vak a. Mahse, ani chuan, “Ṭap tawh suh u, a thi love, a muhîl a ni zawk e,” a ti a.
42008053	A thi tawh reng a ni tih an hriat avângin an nuihsan ta mai a.
42008054	Tin, mi zawng zawng chu a chhuahtîr ta a, naupang kut chu a chelh a, “Chêmte, tho rawh,” tiin a ko va.
42008055	A thlarau chu a hnênah a lo kîr leh a, a tho ta nghâl a. Tin, ei tûr pe tûrin thu a pe a.
42008056	A nu leh a pa chuan mak an ti hlê a; nimahsela, thil awm dân chu tumah hrilh lo tûrin anni chu thu a pe a.
42009001	Tichuan, Isua’n a zirtîr sawm leh pahnihte chu a ko khâwm a, ramhuai zawng zawng chungah leh natnate tihdam theihna tûra thiltihtheihna leh thuneihna a pe a.
42009002	Pathian lalram puangchhuak tûr leh damlote tidam tûrin a tîr chhuak a.
42009003	Tin, an hnênah, “Zinna atân tiang emaw, iptê emaw, chhang emaw, tangka emaw, kawrfual pahnih emaw engmah keng suh u.
42009004	Tin, in luhna in apiangah chuan thleng reng ula, chuta ṭang chuan chhuak leh ang che u.
42009005	An lo lâwm lo che u a nih chuan an khua in chhuahsan rualin an dik lohzia hriattîr nân in kephaha vaivut thing thla ang che u,” a ti a.
42009006	Tichuan an chhuak ta a, khaw tin an fanga hmun tinah chanchin ṭha hrilin mite an tidam zêl a.
42009007	Tin, ram ṭhen pali zînga pakhata rorêltu Heroda’n Isua thiltih zawng zawng chu a lo hria a. Mi ṭhenkhatin, “Johana kha thihna aṭangin a lo tho leh ta a ni,” an tih avângin a mangang a.
42009008	Tin, mi ṭhenkhatin, “Elija a rawn inlâr ta a ni,” an ti a, midangin, “Hmân lai zâwlnei zînga pakhat a lo tho leh a ni,” an ti bawk a.
42009009	Heroda chuan Johana chu a lû ka tan tawh kha! Nimahsela, a chanchin ka hriat hi tunge ni?” a ti a. Isua chu hmuh tumin a zawng a.
42009010	Tin, Apostolte chu an lo haw leh a, an thiltih tâk zawng zawng chu Isua an hrilh a. Tichuan, anni chu a hruai a, Bethsaida khaw kiang hmun fianrialah a kal hranpui a.
42009011	Nimahsela, mipuite’n an hriat chuan an zui a, anin a lo lâwm a. Tin, Pathian lalram chanchin a hrilh a, tihdam ngai apiang a tidam a.
42009012	Tin, khua a lo tlai lam chuan sâwm leh pahnihte chu an lo kala Isua hnênah, “Kan awmna hi hmun fianrial a ni a, chuvângin khawpuiah te leh kan kiang vêl khuaahte thlenna leh ei tûrte an hmuh theih nân mipuite hi kaltîr ta che,” an rawn ti a.
42009013	Nimahsela, an hnênah, “Nangmahnin ei tûr pe rawh u,” a ti a. Nimahsela, anni chuan a hnênah, “Hêng mi zawng zawng tân hian ei tûr kan va leisak a nih ngawt loh chuan chhang panga leh sangha pahnih chauh lo chu engmah kan nei lo,” an ti a.
42009014	Patling ringawt pawh sângnga vêl lai an ni a. A zirtîrte hnênah chuan, “A pâwl pâwlin sawmnga zêlin ṭhuttîr rawh u,” a ti a.
42009015	Chutiang chuan an ti a, an ṭhuttîr ta vek a.
42009016	Tin, chhang panga leh sangha pahnih chu a la a, vân lam a en a, mal a sâwma a phel a, mipui hmâa hlui tûrin a zirtîrte hnênah chuan a pe a.
42009017	Tichuan, an zain an ei a, an puar ta ṭheuh va. Tin, an ei bâng chu an la khâwm a, bâwm sawm leh pahnih a la khat a ni.
42009018	Tin, heti hi a ni a, Isua amah chauhvin a ṭawngṭai a. A zirtîrte chu a hnênah an awm a, an hnênah, “Mipuite’n tunge a ni mi tih?” tiin a zâwt a.
42009019	Anni chuan, “‘Baptistu Johana a ni,’ an ti che a, ṭhenkhatin, ‘Elija a ni,’ an ti che a, midangin, ‘Hmân lai zâwlneite zînga pakhat kha a tho leh ta a ni,’ an ti che,” tiin an chhâng a.
42009020	Ani chuan an hnênah, “A nih leh nangnin tunge a ni mi tih,” a ti a. Petera’n, “Pathian Hriakthiha chu i ni,” tiin a chhâng a.
42009021	Chu thu chu tumah hrilh lo tûrin thu a pe tlat a.
42009022	An hnênah, “Mihring Fapa hian thil tam tak a tuar ang. Upate, puithiam lalte leh dânzirtîrtute hnâwlin awm ang a, an tihlum bawk ang. Tin, ni thum nia kaihthawhin a awm ang,” a ti a.
42009023	Tin, an zavaia hnênah, “Tupawhin mi zui a duh chuan mahni inphatin ni tin ama kraws puin mi zui rawh se.
42009024	Tupawh a nun humhim duh apiangin a hloh ang a, nimahsela, tupawh keimah avânga a nun hloh apiangin, chu mi ngei chuan a humhim ang.
42009025	Miin khawvêl pum hi hlawh mahse, a nun a hloh va, a boral hlen si chuan a tân hlâwkna enge awm ang?
42009026	Tupawh keimah leh ka thute zahpui apiang, Mihring Fapa hian ama ropuina nên, Pa ropuina nên, vântirhkoh thianghlimte ropuina nên a lo kal hunah chu mi chu a rawn zahpui ve ang.
42009027	Nimahsela, thudik tak ka hrilh a che u, heta dingho ṭhenkhat hi Pathian lalram an hmuh hmâ chu thihna tem tawp lo tûr an awm,” a ti a.
42009028	Tin, chûng thu a sawi aṭanga ni riat emaw lâi hnuah chuan heti hi a ni a, Petera leh Johana leh Jakoba te a hruai a, tlângah ṭawngṭai tûrin an kal a.
42009029	A ṭawngṭai laiin a hmêl landân chu a lo danglam a. A silhfênte chu a lo vârin a lo êng ta sur mai a.
42009030	Ngaiteh, mi pahnih amah nên an inbia a, chûng mite chu Mosia leh Elija an ni.
42009031	Ropuinaa inthuamin an inlâr a, Jerusalema a thih tleitlâk thuai tûr thu an sawi a.
42009032	Petera leh a hnêna awm midangte chu tui takin an muhîl a. Tin, an han harh chuan Isua ropuina leh a bula mi pahnih dingte chu an hmu a.
42009033	Tin, heti hi a ni a, Isua an ṭhen dâwn lai chuan Petera’n enge a sawi pawh hre lovin Isua hnênah, “Zirtîrtu, kan tân heta awm hi a ṭha e, bâwkte pathum i khawh ang u, i tân pakhat, Mosia tân pakhat, Elija tân pakhat,” a ti a.
42009034	Chûng thu chu a sawi lai mêkin anmahni hliahin chhûm a lo zîng a.Tin, chhûma an luh chuan an hlâu ta êm êm a.
42009035	Tin, chhûm aṭang chuan aw a lo chhuak a, “Hei hi ka Fapa duh tak a ni, ama thu ngai rawh u,” a rawn ti a.
42009036	Aw chu a reh chuan Isua chauh an hmu ta a. Tin, chûng lai chuan an thil hmuh chu an ngawihpui tlat a, tumah an hrilh lo.
42009037	Tin, heti hi a ni a, a tûkah chuan Isua leh a zirtîr pathumte chu tlâng aṭangin an lo chhuk a, mipui tam takin amah chu an lo hmuak a.
42009038	Tin, ngaiteh, mipui zîng aṭang chuan mi pakhat a au chhuak a, “Zirtîrtu, ka fapa en tûrin ka ngên a che, ka fa neih chhun a ni si a.
42009039	Ngaiteh, thlarauvin a man ṭhîn a, a au chhuak phut ṭhîn. A tikaih dawt dawt a, a chilphuan a titla zawih zawih a, a sawisak hrep hnuin a kalsan chauh ṭhîn.
42009040	Tin, i zirtîrte hnênah hnawtchhuak tûrin ka ngên a, an thei si lo,” a ti a.
42009041	Isua’n a chhâng a, “Chuan awm herh leh rinna nei lote u, eng chen nge in hnênah ka awm ang a, ka dawh theih dâwn che u? I fapa chu hetah rawn hruai rawh,” a ti a.
42009042	Tin, a lo kal lai mêkin ramhuai chuan a paihthlu a, nasa takin a tikaih a. Thlarau bawlhlawh chu Isua’n a hau va, naupang chu a tidam a, a pa hnênah a pe leh ta a.
42009043	An za chuan Pathian thiltihtheihna ropui chu mak an ti hlê a. Isua thiltih zawng zawngte chu mi tinin mak an ti êm êm a.Chutih lai chuan Isua’n a zirtîrte hnênah thu a sawi a.
42009044	“Hêng thu zawng zawng hi in bengah lût rawh se. Mihring Fapa hi mihringte kuta mantîrin a awm thuai dâwn si a,” a ti a.
42009045	Nimahsela, a thusawi chu an hrethiam lo; an hriatthiam theih lohna tûrin an lakah thup a ni a, chu thusawi awmzia chu amah an zâwt ngam bawk si lo.
42009046	An zîngah tunge ropui ber ang tiin a zirtîrte chu an lo inhnial a.
42009047	Tin, Isua’n an thinlunga an ngaihtuah chu a hria a. Naupang tê a kai a, a bulah a dintîr a.
42009048	An hnênah, “Tupawh he naupang hi ka hming avânga lâwm chuan kei mi lâwm a ni. Tupawh kei mi lâwm apiang chuan mi tîrtu a lâwm a ni. In zavaia zînga tê ber hi, chu mi ngei chu a ropui ber ang,” a ti a.
42009049	Tin, Johana’n a chhâng a, “Zirtîrtu, mi pakhat i hminga ramhuaite hnawtchhuak kan hmu a, kan zuinaah che a tel ve loh avângin kan khap asin,” a ti a.
42009050	Nimahsela, Isua’n a hnênah, “Khap tawh suh u, keini min dodâl lo chu kan lama ṭang a ni,” a ti a.
42009051	Tin, amah hruaichhoh hun a lo hnaih chuan Jerusalema kal tumin a hawi tlat a.
42009052	A hmâah mite a tîr a. Anni chu an kal a, a tâna engkim lo buatsaihsak tûrin Samari mite khaw pakhatah an lût a.
42009053	Mahse, Jerusalem pana kal zêl tum hmêl a put tlat avângin an lo lâwm lo.
42009054	Tin, a zirtîr Jakoba leh Johana’n chu chu an hmuhin, “Lalpa, Elija’n a tih ang khân hêngho kan ral vek nân hian vân aṭanga mei lo tla thla tûra thu kan pêk rem i ti em?” an ti a.
42009055	Nimahsela, an lam a hawi a, a hau va, “Eng ang thlarau nge nangmahnia awm hi in hre lo a ni.
42009056	Mihring Fapa hi mite nun tiboral tûra lo kal a ni lo va, chhandam tûr zâwka lo kal a ni,” a ti a. Khaw dangah an kal ta a.
42009057	Tin, kalkawnga an kal laiin tuin emaw a hnênah, “Lalpa, i kalna apiangah ka zui ang che,” a ti a.
42009058	Isua’n a hnênah, “Sihalte’n kua an nei a, chunglêng savate pawhin bu an nei a, Mihring Fapa erawh chuan a lu nghahna tûr hmun a nei lo,” a ti a.
42009059	Midang hnênah, “Mi zui rawh,” a ti a. Nimahsela, ani chuan, “Lalpa, ka pa mi phûmtîr zet rawh,” a ti a.
42009060	Isua’n a hnênah, “Mithiin anmahni mithi chu phûm rawh se, nimahsela, nang erawh chu kal la, Pathian lalram chanchin hi va hril zâwk rawh,” a ti a.
42009061	Midang pawhin a hnênah, “Lalpa, ka zui ang che; amaherawhchu ina awmte thlahna chibai ka va bûk zet ang e,” a ti a.
42009062	Isua’n a hnênah, “Tupawh leilehnaa kut nghata hnung lama hawi kîr chu Pathian lalrama tel tlâk a ni lo ve,” a ti a.
42010001	Hêng thil hnuah hian Lalpa’n mi dang sawmsarih a ruat a, a kalna tûr khaw tinah leh hmun tinah lo kal hmasa tûrin pahnih zêlin a tîr a.
42010002	Tichuan an hnênah, “Buh seng tûr tam tak a awm a; nimahsela, hnathawktu an tlêm. Chuvângin a buh seng tûra thawktu tûrte tîr tûrin buhneitu Lalpa hnênah ngên rawh u.
42010003	Kal ta u la, ngaiteh u, chinghne rual zînga berâm note awm angin ka tirh che u hi.
42010004	Tangka ip te, iptê te, pheikhawk te keng suh ula, kalkawngah tumah chibai bûk suh u.
42010005	Tin, in luhna in apiangah a hmasa berin, “He inah hian thlamuanna awm rawh se,” ti ang che u.
42010006	Tin, chutah chuan thlamuanna fa an awm a nih chuan in thlamuanna chu a chungah a awm ang. Thlamuanna fa an awm loh erawh chuan in thlamuanna chu in hnênah a lo kîr leh ang.
42010007	Tin, chu inah chuan awm reng ang che u. Hna thawktu chu a hlawh hmu tlâk a nih avângin an pêk apiang che u chu eiin in ang che u. In pakhat aṭangin in dangah thleng lâwr suh ang che u.
42010008	Khua inluhna apiangah an lo lawm che u chuan an hlui che u apiang ei ang che u.
42010009	Chuta damlote chu tidam ula, an hnênah, ‘Pathian lalram in hnênah a lo thleng dâwn ta,’ ti ang che u.
42010010	Khua in luhna apiangah an lo lawm loh che u erawh chuan an kawtthlêr tinahte kal chhuak ula,
42010011	an hnênah, ‘In khaw vaivut keimahnia kai ngei pawh in lakah kan hrûkfai hi. Nimahsela, hei hi hre rawh u, Pathian lalram chu in hnênah a thlen dâwn tâk hi,’ ti ang che u.
42010012	Ka hrilh a che u, chu rorêlna nîah chuan chumi khaw tuar ai chuan Sodom khaw tuar tûr chu a ziaawm zâwk ang.
42010013	Korazin, i chung a pik e! Bethsaida, i chung a pik e! Nangmahnia hna ropui tak thawh tâkte kha Tûra leh Sidon khawpuia tih chu ni sela saiip puan sina vut zînga ṭhuin an sim daih tawh ang.
42010014	Nimahsela, rorêlnaah chuan nangni tuar tûr ai chuan Tûra leh Sidon khawpuia mite tuar tûr chu a ziaawm zâwk ang.
42010015	Nang Kapernaum, vân thlenga chawimawi ni mah la, mithite awmnaa paih thlâk i ni dâwn asin.
42010016	In thu ngaithla chuan ka thu a ngaithla a ni. A hnartu che u chuan kei mi hnar a ni. Kei mi hnâwl chuan mi tîrtu a hnâwl a ni.” a ti a.
42010017	Tin, sawmsarihte chu lâwm takin an lo hâwng a, “Lalpa, ramhuaite pawh i hming avângin kan thu thuin an awm asin,” an ti a.
42010018	Ani chuan an hnênah, “Kâwlphê anga Setana vân aṭanga a lo tla thla ka hmu asin.
42010019	Ngaiteh u, rûl te, khawmualkaikuang te rahbeh theihna tûra thuneihna ka pe a che u, hmêlma thiltihtheihna zawng zawng chunga thuneihna nên. Engti kawng zâwng mahin engmahin an tina thei lo vang che u.
42010020	Nimahsela, thlaraute in thu thua an awm avângin lâwm suh u, vânah in hming ziak a nih avângin lâwm zâwk rawh u,” a ti a.
42010021	Chutih lai chuan Isua chu Thlarauvah a lâwm êm êm a, “Aw ka pa, lei leh vân Lalpa, nangin mi fing leh mi bengvârte hnênah hêng thilte hi i thup a, nausênte hnêna i puan avângin lâwmthu ka hrilh a che. A ni, ka pa, chutianga tih chu i mithmuhin thil ṭha a ni,” a ti a.
42010022	Amah vêkin, “Ka pain engkim mi kawltîr tawh. Fapa chu tunge a nih Pa chauh lo chuan tumân an hre lo, Pa chu tunge anih Fapa leh an hnêna Fapain a puan duhnate chauh lo chuan tuma’n an hre lo,” a ti a.
42010023	Tin, a zirtîrte lam a hawi a, anmahni hnên chauhvah, “In thil hmuhte ang hmutute mit chu a nihlawh e.
42010024	Ka hrilh a che u, zâwlnei tam tak leh lal tam takte pawhin in thil hmuhte hi hmuh an châk ṭhîn a, nimahsela, an hmu si lo. In hriatte hi hriat an châk ṭhîn a, nimahsela, an hre si lo,” a ti a.
42010025	Tin ngaiteh, Dân hre mi tu emaw a ding a, amah fiah nân, “Zirtîrtu, chatuan nunna rochun tûrin enge ka tih tûr?” a ti a.
42010026	Isua’n a hnênah, “Dân lehkhabuah enge inziak? Chutah chuan enge i chhiar? a ti a.
42010027	Tin, ani chuan a chhâng a, “Lalpa i Pathian chu i thinlung zawng zawngin, i nunna zawng zawngin, i theihna zawng zawngin, i rilru zawng zawngin i hmangaih tûr a ni. Tin, nangmah i inhmangaih angin i ṭhenawmte pawh i hmangaih tûr a ni, tih hi,” a ti a.
42010028	Tin, ani chuan a hnênah, “I chhâng dik chiah mai, chu chu ti la, i nung ang,” a ti a.
42010029	Ani erawh chuan thiam inchantîr a duh a Isua hnênah, “A nih leh ka ṭhenawm chu tunge ni?” a ti a.
42010030	Isua’n a chhâng a, “Tu emaw Jerusalem aṭangin Jeriko khawpuiah a zu kal dâwn a. Suamhmangte a tâwk a, chu mite chuan a silhfênte an hlihsak a, an hliam a, thi lek lekin an kalsan ta a.
42010031	Tin, heti hi a ni a, puithiam tu emaw chu mi kawngah chuan a zu kal hlauh va, ani chu a hmuh chuan kawngsîr lehlamah a hêl ta mai a.
42010032	Chutiang bawkin Levia chi mi pakhatin chu hmun chu a lo thlen chuan a va hnaih a, a en a. Tin, kawng sîr lehlamah a hêl ve leh ta mai a.
42010033	Amaherawhchu Samari mi pakhat tu emaw zin kalin a awmna chu a lo thleng a, a hmuh chuan a khawngaih êm êm a.
42010034	A hnênah a va kal a, a hliamahte chuan hriak leh uain a leiha a tuam a, ama sa chuangah a chuantîr a, khualbûkah a kalpui a, a enkawl ta a.
42010035	Tin, a tûka a kalsan dâwn chuan denari pahnih a phawrh a, khualbûk vêngtu hnênah a pe a, a hnênah, “Lo enkawl la, hemi bâka i sên zawng chu ka lo kal leh hunah ka rawn rûl ang che,” a ti a.
42010036	Chûng mi pathumte zîngah chuan suamhmangho tâwktua ṭhenawm chu tu ber nge nia i rin?’ a ti a.
42010037	Ani chuan, “A chunga khawngaihna lantîrtu chu,” a ti a. Tichuan, Isua’n a hnênah, “Kal la, chutiang bawk chuan va ti ve rawh,” a ti a.
42010038	Tin,heti hi a ni a, an kal pahin khaw pakhatah an lût a, hmeichhe pakhat a hming, Marthi chuan a inah a lo lâwm lût a.
42010039	Marthi chuan laizâwn, ‘Mari,’ an tih chu a nei a. Ani pawh chu Isua ke bulah a ṭhu a, a thu a ngaithla a.
42010040	Marthii erawh chu ei rawng bâwlin a buai hlê a, Isua hnênah a lo kal a, “Lalpa, ka laizâwnnu’n keimah chauh ei rawngbâwl tûra min thlahthlam hi pawi i ti lo vem ni? Mi pui tûrin hrilh ta che,” a ti a.
42010041	Isua’n a chhâng a, “Marthi, Marthi, thil tamtak i lungkhama i buai a nih hi.
42010042	Nimahsela, thil ṭûl pakhat chauh a awm. Mari’n chan ṭha chu a thlanga a hnên aṭangin lâksak tûr a ni lo ve,” a ti a.
42011001	Tin, heti hi a ni a, hmun pakhatah Isua a ṭawngṭai a. A ṭawngṭai zawh chuan a zirtîrte zînga pakhatin a hnênah, “Lalpa, Johana pawhin a zirtîrte a zirtîr ang khân ṭawngṭai dân min zirtîr ta che,” a ti a.
42011002	Ani chuan an hnênah, “In ṭawngṭai hun chuan heti hian ti ang che u. ‘Kan pa, vâna mi, i hming thianghlim rawh se. I lalram lo thleng rawh se. I duhzâwng vâna tih a nih angin leiah pawh tih ni rawh se.
42011003	Ni tin kan ei khawpin chaw min pe ang che.
42011004	Keini pawhin kan leibatute apiang kan ngaidam ṭhîn angin kan sualte min ngaidam ang che. Thlêmnaah min hruai lût suh la, misualpa lakah chuan min chhanhim zâwk ang che,’ ti ang che u,” a ti a.
42011005	Tin, an hnênah, “In zînga tuin emaw ṭhian nei sela, zanlaiah a hnênah kalin, “Ṭhiana, chhang pathum min pûktîr rawh.
42011006	Ka ṭhian zinin min rawn tlawha a hmâa hlui tûr engmah ka neih loh hi,” ti sela.
42011007	In chhûnga mi chuan, “Mi tibuai suh, tûnah zawng kawngkâ khâr a ni tawh a, ka fate pawh ka hnênah khumah an mu tawh a, thovin ka pe thei lo a che,” tiin a chhâng ang.
42011008	Ka hrilh a che u, a ṭhian a nih avângin thovin va pe nghâl lo mah sela zak miah lova a dîl ngut ngut avângin a tho vang a, a duh zât zât a va pe ang.
42011009	Ka hrilh a che u, “Dîl rawh u, tichuan pêkin in awm ang. Zawng rawh u, tichuan in hmu ang. Kik rawh u, tichuan in tân hawnin a awm ang.
42011010	Tupawh a dîl apiang chuan an dawng ṭhîn a, tupawh a zawng chuan an hmu ṭhîn. Tupawh a kik chu hawnsak a ni ang.
42011011	Nangniho zînga pa tupawh hi a fapain chhang dîl sela tuin nge lung pe ang? A nih loh leh tunge sangha aiah rûl pe ang?
42011012	A nih loh leh artui dîl sela khawmualkaikuang a pe dâwn em ni?
42011013	Chuvângin nangni misual mahin in fate thil ṭha pêk nachâng in hriat chuan in Pa vâna mi chuan a dîltute chu Thlarau Thianghlim a va pe dâwn nasa êm!” a ti a.
42011014	Tin, Isua’n ramhuai ṭawng thei lo pakhat a hnawtchhuak a. Tin, heti hi a ni a, ramhuai chu a chhuah chuan ṭawng thei lo chu a lo ṭawng ta a. Mipuite chuan mak an ti hlê a.
42011015	Nimahsela, mi ṭhenkhat chuan, “Ramhuaite lal Beelzebula avângin alâwm ramhuaite a hnawhchhuah ni,” an ti a.
42011016	Mi ṭhenkhat chuan amah fiah nân vân aṭanga chhinchhiahna hmuh an phût a.
42011017	Nimahsela, an ngaihtuahte hre chungin an hnênah, “Eng lalram pawh an inṭhena mahni leh mahni an indo chuan a tlu chhe ṭhîn. Chhûngkua pawh mahni leh mahni in dodâla an inṭhen chuan a tlu ṭhîn.
42011018	Setana pawh amah leh amah a indo chuan a lalram chu engtinnge a din reng theih ang? Nangnin, ‘Beelzebula avângin ramhuaite a hnawtchhuak,’ min ti si a.
42011019	Kei hian Beelzebula avângin ramhuaite hnawtchhuak ṭhîn ka lo nih chuan in fate’n tu vângin nge an lo hnawhchhuah ṭhin le? Chuvângin anni kha asin in chunga rorêltu ni dâwn.
42011020	Amaherawhchu kei hian Pathian kut zungṭang avânga ramhuaite hnawtchhuak ka nih chuan Pathian lalram chu in hnênah a lo thleng ta tihna a ni.
42011021	Mi chakin râlthuam famkim nên a in ropui tak chu a vên chuan a bungruate chu a him ṭhîn.
42011022	Nimahsela, a aia chak zâwkin a rawn beiha a rawn hneh chuan a rinchhan ber ralthuâm chu a chhuhsak ang a, a râllâk thilte chu a sem ang.
42011023	Tupawh ka lama ṭang lo chuan min do a ni. Tupawh mi lâk khâwmpui lo chuan a tidarh a ni.
42011024	Thlarau bawlhhlawh chu mi kawchhûng aṭanga a chhuahin chawlhna zawngin hmun rovahte a vâk a vâk a. Mahse, a hmu lo va, ‘Ka chhuahna inah khân ka kîr leh mai ang,’ a ti a.
42011025	Tin, a va thlen chuan phiah faia tihfel diamin a va hmu a.
42011026	Tichuan a kal a, amah aia sual zâwk thlarau dang pasarih a rawn hruai a, chutah chuan an lûta an chêng ta a. Chu mihringa awmdân hnuhnûng chu a hma aiin a lo ṭha lo zâwk ṭhîn a ni,” a ti a.
42011027	Tin, heti hi a ni a, chûng thilte a sawi laiin mipui zînga mi hmeichhia tu emaw a lo au chhuaka, a hnênah, “Nangmah pâina chhûl chu a nihlawh e, i hnute hnêk pawh a nihlawh e,” a ti a.
42011028	Ani erawh chuan, “Ni lo, Pathian thu hriaa zâwmte hi mi nihlawh chu an ni zâwk e,” a ti a.
42011029	Tin, mipui tam tak Isua hnênah an lo kal khâwm a, an hnênah a sawi ṭan a, “Tûn lai mite hi chhuan sual tak an ni. Chhinchhiahna an zawng a; nimahsela zâwlnei Jona chhinchhiahna chauh lo chu an hnênah chhinchhiahna rêng pêk an ni lo vang.
42011030	Jona chu Ninevi khuaa mite tân chhinchhiahna a lo ni ang khân Mihring Fapa pawh tûn lai mite tân hian chhinchhiahna a la ni ang.
42011031	Chhimlam lalnu kha rorêlnaah tûn lai chhuante rual hian a tho ve ang a, thiam loh a la chantîr ang. Solomona finna ngaithla tûr mahin kâwlkil aṭangin a lo kal si a, ngaiteh u, Solomona aia ropui zâwk hetah hian a awm.
42011032	Ninevi mite kha rorêlna niah tûn lai chhuante rual hian an tho ve ang a, thiam loh an chantîr ang. Jona thu hril avângin an sim si a, ngaiteh u, Jona aia ropui zâwk hetah hian a awm.
42011033	Tuma’n khâwnvâr chhiin hmun biru takah an dah ngai lo va, khoin an khuh ngai hek lo. Mi lo lût apiangin a êng an hmuh theih nân a dahnaah an dah zâwk ṭhîn.
42011034	Taksa khâwnvâr chu mit hi a ni. Chuvângin i mit a ṭhat chuan i taksa pawh a pumin a êng chhuak ṭhîn. A ṭhat loh erawh chuan i taksa pawh a thim zo vek ṭhîn a ni.
42011035	Chuvângin nangmaha êng chu thim a lo nih loh nân fîmkhur rawh.
42011036	Chutichuan thim lai awm lova, i taksa pum a ên vek erawh chuan khâwnvâr êng takin a chhun êng ang che hian i pumin i êng chhuak vek ang,” a ti a.
42011037	Tin, a sawi laiin Pharisai tuin emaw Isua chu a hnêna chaw eiah a sâwm a, tichuan a lût a, chaw a kîl a.
42011038	Chaw ei hmâa kut sil hmasa lo chu a hmuhin Pharisai chuan mak a ti hlê a.
42011039	Lalpa chuan a hnênah, “Nangni Pharisaite u, no leh thlêng pâwn lam in silfai ṭhîn a, nimahsela, in chhûng lam erawh chu rûkrûkna leh sualnain a khat si.
42011040	Mi âte u, pâwn lam siamtuin chhûng lam pawh a siam lo vem ni?
42011041	Nimahsela, chhûng lama thil awmte chu khawngaih thilpêk atân hlân zâwk rawh u. Ngaiteh u, tichuan in tân engkim a lo thianghlim tawh ang.
42011042	Nangni Pharisaite u, in chung a pik e. Pardi te, pudina te leh thlai tinrêng aṭangin sâwma pakhat in pe ṭhîn a, felna leh Pathian hmangaihna chu in ngaihthah si ṭhîn. Nimahsela, chûng chu asin in tih tûr ni, a dangte chu tih ṭhulh chuang lovin.
42011043	Nangni Pharisaite u, in chung a pik e. Sunagog-a ṭhuthmun pawimawh ber leh dâwr hmunahte chibai bûk in ngaina si ṭhîn.
42011044	Dânzirtîrtute leh Pharisai vervêkte u, in chung a pik e. Thlân tih hriat loh, a chunga hre lova mi an kal ṭhinna ang chu in ni e,” a ti a.
42011045	Tin, Dân hremi pakhatin a chhâng a, a hnênah, “Zirtîrtu, hêng thilte i sawi hian keini pawh mi sawichhia a nih hi,” a ti a.
42011046	Tin, Isua’n, “Dânhremite u, nangni pawh in chung a pik e. Phurrit tak chu mite in bel ṭhîn a, nangni lah chuan phurritte chu in kutzungṭang pakhat pawhin in khawih duh si lo.
42011047	In chung a pik e, zâwlneite thlân in in sa a, chûngho chu in thlahtute thah an ni.
42011048	Chuvângin in thlahtute thiltih chu in hriatpuiin in remtihpui tihna a ni. Annin an that a, nangnin an thlân inte in sa a ni.
42011049	Chumi avâng chuan Pathian finna pawhin, “Zâwlneite leh Apostolte an hnênah ka tîr ang a, a ṭhen an tihlum ang a, a ṭhen an tiduhdah ang.
42011050	Leilung pian tirh aṭanga zâwlneite thisen chhuak zawng zawng mawh kha tûnlai chhuanteah hian phût a ni ang.
42011051	Abela thisen chhuah aṭanga maichâm leh Temple inkâra thi Zakaria thisen chhuak thleng khân a ni, ka hrilh a che u, tûn lai chhuante hian mawh an phur ang.
42011052	Nangni Dânhremite u, in chung a pik e, finna chabi chu in kal bopui a, nangmahni pawh lût si lovin mi lût tûrte in dâl bawk a,” a ti a.
42011053	Tin, chûng thilte an hnêna a sawi lai chuan dânzirtîrtute leh Pharisaite chuan thinrim takin an hnial ṭan ta a. Thu tam tak sawi luihtîr tumin an zâwt nawn sek sek a.
42011054	A ṭawngkam chhuak aṭanga mana hêk theihna zawngin an châng ta reng a.
42012001	Chutih chhûng chuan mipui chhiarsên rual loh, inrap nûlh nûlh khawp hial an rawn inkhâwm a. A hmasa berin Isua’n a zirtîrte hnênah, “Pharisaite dawidim, vervêkna lakah chuan fîmkhur rawh u.
42012002	Lang lo tûra thup engmah a awm si lo va, hriat loh tûra thuhrûk engmah a awm hek lo.
42012003	Chuvângin thima in sawi apiang kha êngah hriat a la ni ang a, pindan chhûngrila beng bula in thusawi kha inchungahte chuangin an la tlângaupui ang.
42012004	Ka ṭhiante u, ka hrilh a che u, taksa tihluma chumi hnua engmah dang ti leh thei tawh lote chu hlâu suh ang che u.
42012005	Amaherawhchu, tunge in hlauh tûr ka hrilhlâwk ang che u, a tihhlum hnu pawha Gehenaa paih theihna thu neitu chu hlâu rawh u. A ni, ka hrilh a che u, amah mawlh chu hlâu rawh u.
42012006	Chawngzawng panga dâr tangka pahnihah an hralh ṭhîn lo vem ni? Nimahsela, an zînga pakhat mah Pathian hmâah chuan theihnghilh an ni ngai lo.
42012007	In lûa samzai zawng zawng pawh hi chhiar vek a ni asin. Chuvângin hlâu suh u, chawngzawng tam tak aiin in hlu zâwk a ni.
42012008	Ka hrilh a che u, mite hmâa min ṭan apiang Pathian vântirhkohte hmâah Mihring Fapain a ṭan ve ang.
42012009	Nimahsela, mite hmâa min phat apiang chu Pathian vântirhkohte hmâah Mihring Fapain a phat ve ang.
42012010	Tin, tupawh Mihring Fapa dodâl zâwnga thusawi apiang chu ngaihdam an ni ang a, Thlarau Thianghlim sawichhia erawh chu ngaihdam a ni lo vang.
42012011	Tin, Sunagog-ahte leh rorêltute leh thuneitute hmâa an hruai hunah che u chuan ‘engtinnge, eng thuin nge in chhân ang a, enge in sawi tûr emaw lungkham suh ang che u.
42012012	Chutih hun takah chuan enge in sawi tûr Thlarau Thianghlimin a hrilh dâwn si che u a,” a ti a.
42012013	Mipui zînga tuin emaw a hnênah, “Zirtîrtu, ka unaupa hnênah ro mi sem ve tûrin hrilh rawh,” ati a.
42012014	Nimahsela, Isua’n a hnênah, “Mihring, tuin nge i chunga rorêltuah emaw, ro semtuah emaw mi siam ni?” a ti a.
42012015	Tin, an hnênah, “Fîmkhur ula, awhna lakah invêng rawh u. Mihring nunna hi a thil neih tam lamah a innghat si lo,” a ti a.
42012016	Tin, an hnênah tehkhin thu a sawi a, “Mi hausa tu emaw hi a thlawhhmaah a lo hlâwk êm êm mai a.
42012017	Tichuan a inngaihtuah a, ‘Ka buh leh bâl dahkhâwmna ka nei ta si lo va, engtinnge ka tih ang aw?
42012018	Heti hian ka ti teh ang, ka buh inte ka ṭhiat ang a, a aia lianin ka sa ang a, chutah chuan ka thlai thar leh ka thil neih zawng zawng ka dah khâwm ang.
42012019	Tin, ka nunna hnênah, ‘Nunna, kum tam tak chhûng atân thil ṭha tam tak i khâwl khâwm hi. Hahchâwl la, eiin in la, hlim takin awm rawh,’ ka ti ang,’ a ti a.
42012020	Nimahsela, Pathianin a hnênah, ‘Nang mi â, zâninah hian i nunna an lâksak dâwn a che, i thil deh chhuahte kha tu ta nge ni ta ang le?” a ti a.
42012021	Mahni tâna sum khâwl a, Pathian lama hausa si lo chu chutiang chu a ni ṭhîn,” a ti a.
42012022	Tin, a zirtîrte hnênah, “Chuvângin ka hrilh a che u, ‘Enge ka ei ang aw?’ tiin in nunna thu leh, ‘Enge ka silhin ka fên ang aw?’ tiin in taksa thu lungkham suh u.
42012023	Ei tûr aiin nunna a thupui zâwk a, silhfên ai pawhin taksa a thupui zâwk bawk a ni.
42012024	Choâkte hi ngaihtuah rawh u, buh an tuh lova an ât hek lo. Buh in an nei lo va, chhêk khâwmna in an nei hek lo, Pathianin a châwm mai a ni. Nangni chu savate ai chuan in hlu zâwk daih lo vem ni?
42012025	Nangni zîngah lungkham avângin tuin nge mahni dung lam tawng khata tisâng chuang thei?
42012026	Hetiang tê mah ti thei lo che u a, engvângin nge thil dang in lungkham ṭhin?
42012027	Ramtûktinpâr ṭhanzia hi ngaihtuah rawh u, hna an thawk lo va, la pawh an kai hek lo. Nimahsela, ka hrilh a che u, Solomona meuh pawh a silhfên mawi zawng zawnga a inthuam khân hêng ramtûktinpâr pakhat tluk pawh hian chei a ni lo.
42012028	Chuvângin ram hnim vawiin anga nung, a tûka thuka tuah leh mai tûr mah Pathianin chuti kauva a chei chuan, aw, nangni rin tlêmte u, silhfên a va pe tam zâwk dâwn tehlul che u êm!
42012029	Tin, in ei tûr te, in in tûr te zawng suh ula, lungkham hek suh u.
42012030	Khawvêl hnam tina mite’n chûng thilte chu an zawng ṭhîn a; nimahsela, chûngte chu in mamawh tih in Pain a hre reng si a.
42012031	Pathian lalram chu zawng zâwk rawh u. Tichuan chûng thil zawng zawng chu pêk belhchhah in ni ang.
42012032	Pâwl tlêmtê u, hlâu suh u, lalram pêk che u hi in Pa lâwmzâwng tak a ni.
42012033	-
42012034	In thilneihte hralh ula, khawngaih thil pek chu pe rawh u. In ro awmna apiangah in thinlung pawh a awm dâwn avângin vânah rûkrû kal theih lohnaah leh sûlrûl ei chhiat theih lohnaah chuan tangka ip hlui thei lo te, ro chhe thei lo te insiam rawh u.
42012035	In kâwng hrêng nghetin in khâwnvâr pawh alh reng sela.
42012036	Miin an lalpa, inneihna aṭanga a lo kîr leh huna kawngkhâr a rawn kik veleha lo hawn thei nghâl tûra an lo nghâk reng ang hian awm rawh u.
42012037	An lalpa a lo kal hunah bawih, lo ngaihven rengtu a hmuhte chu an nihlawh ang. Thu dik tak ka hrilh a che u, ani chu a rawn inhrêng nghet ang a, anni chu chaw kîlin a ṭhuttîr ang a, a lo kal ang a, an rawng a bâwl ang.
42012038	Zân vên hnihna emaw, vên thumnaah emaw a lo kal ang a, chutianga lo ngaihven rengtu bawih a hmuhte chu an nihlawh e.
42012039	Amaherawhchu hei hi hre rawh u, rûkru a lo kal hun tûr in neituin hria sela a vêng ang a, a in rekpawpa a chhûnga luh a phal lo vang.
42012040	In beisei loh hunah Mihring Fapa hi a lo kal dâwn si a, chuvângin nangni pawh inring rengin awm rawh u,” a ti a.
42012041	Tin, Petera’n a hnênah, “Lalpa, he tehkhin thu hi keimahni chauh nge min hrilh mi zawng zawng?” a ti a.
42012042	Tin, Lalpa’n, “A hun taka an chaw chan tûr semsak tûr leh a chhûngte chunga hotua an lalpain a ruat tûr sum enkawltu rinawm leh fing tak chu tu ber nge ni ang le?
42012043	A lalpa a lo kal huna chutiang ti a rawn hmuh bawih chu a nihlawh e.
42012044	Dik takin ka hrilh a che u, a neih zawng zawng chunga thuneituah a siam ang.
42012045	Amaherawhchu, chu bawih chuan a thinlungin, ‘Ka lalpa a lo kal lâwk dâwn lo ve,’ tiin bawihnute, bawihpate lo vuain, eia inin lo rui sela,
42012046	Chu bawiha lalpa chu a rin loh niah a hriat loh laiin a lo kal ang a, bung hnihah a rawn chhuah ang a, ringlotute chan ang a chantîr ang.
42012047	Bawih, a lalpa duhzâwng hre reng chunga lo inring lova a lalpa duhzâwng anga ti si lo chu vawi tam tak vuak a ni ang.
42012048	Nimahsela, hre lo chunga vuakna tling khawp thilti chu vawi tlêm tê vuak a ni ang. Tupawh tam tak an pêka hnênah chuan tam tak phût a ni ang a, tupawh tam tak an kawltîra hnênah chuan tam tak phût a ni dâwn si a.
42012049	Khawvêlah mei thlâkthla tûra lo kal ka ni. Tûnah pawh kâng tawh pang sela ka va han duh êm!
42012050	Nimahsela, baptisma chan tûr ka nei, chu mi tleitlâk hmâ loh chu ka thaw a va ipik êm!
42012051	Khawvêlah rem lêntîr tûra lo kal emaw mi ti elo? Hnai lo ve, ka hrilh a che u, ṭhen darh tûra lo kal zâwk ka ni.
42012052	Tûn hnuah chuan chhûng khata mi panga an in ṭhen ang a, pathumin pahnih an do vang a, pahnihin pathum an do vang.
42012053	Pain a fapa, fapain a pa a do ang a, nuin a fanu, fanuin a nu, movin a pasala nu, a pasala nuin a mo,” a ti a.
42012054	Isua’n mipui hnênah, “Thlang lama chhûm lo chhuak in hmuh chuan, ‘Ruah a sûr dâwn,’ in ti nghâl ṭhîn a, a lo ni ngei ṭhîn.
42012055	Tin, chhim thli tleh in hmuh chuan, ‘Khua a lum dâwn,’ in ti ṭhîn a, a lo ni ngei ṭhîn.
42012056	Nangni vervêkte u, vân leh leilung awmzia in hrefiah thiam si a, engati nge tûn lai thil awmdân hi in hriat fiah thiam loh ni?
42012057	Engati nge nangmahnin thil dik chu in thliar thiam loh?
42012058	Tin, rorêltu hmâa i khingpui nên in kal hunin, kal pahin a laka fihlîmna zawng hrâm rawh; chutilochuan rorêltu hmâah a hruai lui ang che a, rorêltu chuan mi man hotu hnênah a hlân ang che a, mi man hotu chuan tân inah a khung ang che.
42012059	Ka hrilh a che, dâr tangka pakhat tê pawh i tlâk kim hmâ loh chuan chuta ṭang chuan i chhuak lo hul hual ang,” a ti a.
42013001	Tin, chutih lai tak chuan tute emaw an lo awm a, chu mite chuan Galili rama mite thisen leh an inthawinate Pilata’n a chawhpawlh thu Isua an rawn hrilh a.
42013002	Isua’n a chhâng a, an hnênah, “Chutiang thil an tuar avâng chuan Galili mite chu Galili rama midang zawng zawng aia sual bîk niin in ring em ni?
42013003	Ni suh e, nimahsela ka hrilh a che u, nangni pawh in sim loh chuan chutiang bawkin in boral vek ang.
42013004	Tin, Siloam in sângin mi sâwm leh pariat a delhlumte pawh kha Jerusalema awm zawng zawngte aia sual bîk niin inring em ni?
42013005	Ni suh e, nimahsela ka hrilh a che u, nangni pawh in sim loh chuan chutiang bawkin in boral vek ang,” a ti a.
42013006	Tin, he tehkhin thu hi a sawi a, “Mi tuin emaw a grêp huanah theipui kûng khat a phun a, a kûngah chuan a rah a rawn zawng a, pakhat mah a hmu lo va.
42013007	Tichuan a grêp huan enkawltu hnênah, “En rawh, kum thum chhûngin he theipui kûngah hian a rah ka rawn zawng ṭhîn a, pakhat mah ka hmu ngai lo. Kit rawh, engati nge hmun pawh a awh reng ni?’ a ti a.
42013008	Ani chuan a chhâng a, a hnênah, ‘Lalpa, kumin tal hi awm rawh se, a vêlin lei ka lai ang a, êkdûrin ka vûr rih ang e.
42013009	A rah chuan a ṭha e. Chumi hnua a rah loh erawh chuan kit mai ang che,’ a ti a,” a ti a.
42013010	Tin, Sabbath niin Sunagog pakhatah a zirtîr a.
42013011	Ngaiteh, hmeichhe pakhat kum sâwm leh kum riat chhûng chak lohna thlarauvin a tihnat tawh a lo awm a, a kûn tlat a, amahin a ding ngîl thei tawh miah lo va.
42013012	Isua’n a hmuh chuan a ko hnai a, a hnênah, “Aw, hmeichhia, i chak lohna laka chhanchhuah i ni ta e,” a ti a.
42013013	A chungah a kutte a nghat a, chawplehchilhin a lo ding ngîl a Pathian a fak ta a.
42013014	Tin, Isua’n Sabbath niah mi a tihdam avângin Sunagog rorêltu chuan thinur tak chungin mipui hnênah, “Mihring hnathawhna tûr ni ruk a awm alâwm, chumi chhûngin lo kal ula, tihdamin awm rawh u, Sabbath niah ni lovin,” a ti a.
42013015	Tichuan Lalpa’n a chhâng a, a hnênah, “Nangni vervêk te u, in zînga tua pawh hian Sabbath niah mahni bâwng emaw, sabengtung emaw, a chaw eina aṭanga phelha tui in tûra hruai chhuak lo tunge awm ang che u?
42013016	Ngaiteh u, he hmeichhia Abrahama fanu Setana’n kum sâwm leh kum riat zet a lo phuar tawh hi, Sabbath ni pawh ni mahse he phuarna hi phelhsak ngei tûr a ni dâwn lâwm ni?” a ti a.
42013017	Chûng thute a han sawi chuan a amah dodâltu zawng zawng chu an zak ta a, mipui erawh chu thil ropui tak a tih zawng zawngte avâng chuan an lâwm hlê a.
42013018	Chutichuan ani chuan, “Pathian lalram chu eng ang nge ni? Eng nên nge ka tehkhin ang?
42013019	Anṭam chi fang khat miin a lâka a huana a theh ang hi a ni. A lo ṭo va, thing lian tak a lo ni a, chunglêng savate’n a zârah chuan bu an chhep a,” a ti a.
42013020	A sawi leh a, “Pathian lalram chu eng nên nge ka tehkhin ang?
42013021	Dawidim hmeichhiain a lâka chhangphut tehkhâwng thum zînga a zaa a fan chhuah vek thlenga a phûmrûk ang hi a ni,” a ti a.
42013022	Zirtîr chung zêlin Jerusalem lam a pan a, khaw lian leh khaw tête a tlawh zêl a.
42013023	Tin, mi pakhatin a hnênah, “Lalpa, chhandamte chu an tlêm hlê dâwn em ni?” a ti a. Ani chuan a hnênah,
42013024	“Kawngka zîmah chuan luh tum hrâm rawh u. Ka hrilh a che u, mi tam takin luh an tum ang a, an lût thei si lo ang.
42013025	In neitu a thawha kawng a khâr hnu chuan nangnin pâwna dingin, ‘Lalpa, Lalpa, kawng min hawnsak rawh, tia kawngkhâr in rawn kik hunah, Anin, ‘Khawi lama mi nge in nih ka hre lo a che u,’ a ti ang.
42013026	Chutih hunah chuan nangnin, “Nangmah nên kan eiin kan in tawh kha. Kan kawtthlêrahte pawh i zirtîr ṭhin kha,” in la ti ang.
42013027	Nimahsela, anin, ‘Ka hrilh a che u, khawi lama mi nge in nih ka hre lo a che u. Nangni thil fel lo titu zawng zawngte u, ka hnên aṭang hian kal bo vek rawh u,” a la ti ang che u.
42013028	Abrahama te, Isaaka te, Jakoba te leh zâwlnei zawng zawng te Pathian lalrama awm in hmuha nangni pâwna hnawh chhuah in nih in inhriat hunah chutah chuan ṭah leh ha ṭhial chu a awm ang.
42013029	Chhak leh thlang, chhim leh hmâr aṭangin an lo kal ang a, Pathian lalramah an rawn ṭhû ang.
42013030	Ngaiteh u, hnuhnûng berte pawh la hmasa ber tûr an awm a, hmasa ber te pawh la hnuhnûng ber tûr an awm,” a ti a.
42013031	Chumi ni chuan Pharisai ṭhenkhat an lo kal a, a hnênah, “Heroda’n tihhlum che a tum avângin chhuak la heta aṭangin kal bo rawh,” an ti a.
42013032	Ani chuan an hnênah, “Kal ta ula, chu sihal hnênah chuan heti hian va hrilh rawh u. ‘Ngai rawh, vawiinah leh naktûkah hian ramhuaite ka hnawt chhuak ang a, nâte pawh ka tidam ang a, ni thum niah ka hna chu ka zo vang,’
42013033	Engpawh ni rawh se, vawiinah nên, naktûkah nên, a tûk lehah nên ka kal zêl ang, Jerusalem pâwn lamah zâwlnei tihhlum theih a ni lo ve.
42013034	“Aw, Jerusalem, Jerusalem, zâwlneite thattu, i hnêna tirhte lunga lo dênghlumtu. Ârpuiin a notête a thla hnuaia a awp khâwm angin i fate vawi engzât nge awp khâwm ka duh a; nimahsela, i duh si loh kha?
42013035	Ngaiteh u, in in chu a ruaka hnutchhiah che uin a awm ta. Thu dik tak ka hrilh a che u, ‘Lalpa hminga lo kal chu fakin awm rawh se,’ in tih hmâ loh zawng mi hmu leh tawh lo vang,” a ti a.
42014001	Tin, heti hi a ni a, Sabbath ni chuan Pharisai hotu pakhat ina Isua chaw ei tûra a kal chu ngun takin an enthla a.
42014002	Ngâi teh, a hmâah chuan damlo, vûng mi tu emaw a awm.
42014003	Isua’n Dân hretute leh Pharisaite chu a zâwt a, an hnênah, “Sabbath nia tihdam a thiang em?” a ti a.
42014004	Anni chu an ngawi reng a. Tin, damlo chu a chelha a tidam a, a kaltîr ta a.
42014005	Tin, an hnênah, “Nangni zîngah in fapa emaw, bâwngpa emaw khuarkhurumah tla sela, Sabbath ni pawhin tunge hnûkchhuak nghâl lo vang che u?” a ti a.
42014006	Chûng thute pawh chu an chhâng thei lo leh bawk a.
42014007	Tin, an mi sâwmten ṭhuthmun ṭha berte an thlan ṭhinzia a hmu a, an hnênah tehkhin thu a sawi ta a.
42014008	“Tuin emaw inneihna ruai ei tûra a sâwm hunah che u chuan ṭhuthmun ṭha berah ṭhu suh ang che u. Chutilochuan i aia mi lian zâwk a lo sâwm hlauh ang a,
42014009	a sâwmtu che chu chu mi nên chuan i hnênah lo kalin, ‘He mi ṭhutna tûr hi kian rawh,’ a rawn ti ang chia, nang zak takin ṭhuthmun ṭha lo berah i ṭhu leh si tûr a nia.
42014010	Chuvângin a sâwm hunah che chuan ṭhuthmun ṭha lo berah va ṭhu zâwk ang che. Chutichuan a sâwmtu che chu lo kalin i hnênah, ‘Ṭhiana, ṭhuthmun ṭha deuhah ṭhu rawh,’ a ti ang che. Chutichuan i chaw kîlpuite mithmuhah chawimawiin i awm ang.
42014011	Tupawh mahni inngaihlû apiang tih tlâwm an ni ang a, inngaitlâwm apiang chawisânin an awm ang,” a ti a.
42014012	Tin, a sâwmtu hnênah pawh chuan, “Zîngah emaw, zânah emaw ruai i ṭheh hunin i ṭhiante emaw, i naute emaw, i laichîn leh i ṭhenawm hausate emaw chu sâwm suh ang che. Chutilochuan an sâwm ve leh kher ang chia, an rûl ve leh kher ang che.
42014013	Nimahsela, ruai i ṭheh hun chuan rethei te, piangsual te, kebai te leh mitdel te sâwm zâwk ang che.
42014014	Chûngho chuan rulhna tûr che an neih loh avângin i nihlawh ang. Tin, mi felte thawhleh hunah rulh leh i ni bawk ang,” a ti a.
42014015	A chaw kîlpuite zînga pakhatin chûng thu chu a hriatin a hnênah, “Pathian lalrama chaw ei tûr chu an nihlawh e,” a ti a.
42014016	Ani chuan a hnênah, “Mi tuin emaw zânah ruai ropui tak a ṭheh a, mi tam tak a sâwm a.
42014017	Tin, a ei a lo hun chuan a mi sâwmte hnênah, ‘Lo kal tawh rawh u, tûnah engkim peih a ni ta,’ ti tûrin a bawih a tîr a.
42014018	Tin, an zain thukhat vuain chhuanlam an nei vek a. A hmasa ber chuan a hnênah, ‘Lo ka lei ta a, a enin ka kal a ṭûl a ni, mi han phatsak tûrin ka ngên a che,’ a ti a.
42014019	Mi dangin, ‘Bâwng tuak nga ka lei ta a, a endik tûrin ka kal dâwna mi han phatsak tûrin ka ngên a che,’ a ti a.
42014020	Mi dangin, ‘Nupui ka nei ta a, chuvângin ka lo kal thei lo,’ ” a ti a.
42014021	Bawih chu a lo kîr a, a lalpa hnênah chûng thu chu a hrilh a. Tin, in neitu chuan thinur takin a bawih hnênah, ‘Chhuak thuai la, khawpui kawtthlêrahte, kâwng zîmahte kal la, rethei te, piangsual te, kebai te, mitdel te hetah rawn hruai lût rawh,’ a ti a.
42014022	Bawih chuan, ‘Lalpa, i thu min pêk ang khân ka ti tawh a, nimahsela, hmun a la chuang ta fo mai,’ a ti a.
42014023	Tin, lalpain a bawih hnênah chuan, ‘Chhuak la, lamlianah leh kawng zîm takahte kal la, ka in a khah theih nân mi han hruai lût hrâm rawh.
42014024	Ka hrilh a che, ka mi sâwmte khân pakhat mahin ka ruaiṭheh an ei lo vang,’ a ti a,” a ti a.
42014025	Tin, mipui tam tak a hnênah an lo kal a, an lam a hawi a, an hnênah,
42014026	“Tupawh ka hnêna lo kal chuan a pa te, a nu te, a nupui te, a fa te, a unaupa te, a unaunu te, ama nun nên lam pawh a huat loh chuan ka zirtîr a ni thei lo vang.
42014027	Tupawh mahni kraws pua mi zui lo chu ka zirtîr a ni thei lo vang.
42014028	Nangni zîngah tupawhin insâng sak tum ula, atîrah ṭhuin sak zawhna khawp sum in neih leh neih loh hre tûrin a man tûr chin tunge chhût hmasa lo vang che u.
42014029	Chutilochuan lungphûm phûm tawh zeta sa zo leh thei si lo chu a hmu apiangin an nuihsan nghâl ang.
42014030	‘He mi hian a rel tinga a sa zo leh thei si lo,’ an ti ang.
42014031	Tin, lal pawhin lal dang a do dâwnin atîrah ṭhuin mi sînghnih nêna amah do tûra lo kal chu mi sîngkhat nên a hneh theih dâwn leh dâwn loh a ngaihtuah hmasa lo vang em ni?
42014032	A beih ngam dâwn loh chuan lal dang chu hla taka a la awm laiin inrem nâna thil ṭûl dîl tûrin palai a tîr ang.
42014033	Chutiang bawkin nangni zîngah tupawh a neih zawng zawng kalsan lo apiang chu ka zirtîr a ni thei lo vang.
42014034	Chi hi a ṭha e; nimahsela chi chu a dâk tawh chuan engin nge tihal leh anih ang?
42014035	Lei tân a ṭha lo vang a, êk dur tân pawh a ṭha hek lo vang a, an paih chhuak mai ang. Tupawh hriatna tûra beng nei chuan hre rawh se,” a ti a.
42015001	Tin, heti hi a ni a, chhiahkhawntu zawng zawng leh misualte’n Isua thu hre tûrin a kiang an rawn pan a.
42015002	Pharisaite leh dânzirtîrtute chuan, “He mi hian mi sualte a dawngsawng a, an hnênahte chaw a ei ve ṭhîn,” tiin a chungah an phunnawi a.
42015003	Tichuan he tehkhin thu hi an hnênah a sawi a,
42015004	“Nangni zîngah tupawhin berâm zâ neiin an zînga pakhat hloh ang sela, sawmkua leh pakuate chu thlalêrah hnutchhiahin a bo chu a hmuh leh hmâ loh zawng tunge zawng lo vang?
42015005	Tin, a hmuh leh hnu chuan lâwm takin a kokiah a pu a,
42015006	in a thlen chuan a ṭhiante leh a ṭhenawmte a ko khâwm a, an hnênah, ‘Ka berâm bo kha ka hmuh leh tâk avângin mi lâwmpui rawh u,’ a ti a.
42015007	Ka hrilh a che u, chutiang bawkin mi fel sawmkua leh pakua sim chuan tûr nei lote chungah ai chuan mi sual pakhat sim chungah vâna mi an lâwm zâwk ang.
42015008	Tin, hmeichhia tupawhin tangkaraw pawisa sâwm neiin pakhat hloh ang sela, khâwnvâr chhîa in phiatin, a hmuh leh hmâ loh zawng tunge ngun takin zawng lo vang?
42015009	A hmuh leh hnu chuan a ṭhiante leh a ṭhenawmte a ko khâwm a, ‘Ka tangkaraw pawisa hloh kha ka hmuh leh tâk avângin mi lâwmpui rawh u,’ a ti a.
42015010	Chutiang bawkin ka hrilh a che u, mi sual pakhat sim chungah Pathian vântirhkohte awmnaah lâwmna a lo awm ṭhîn.
42015011	Tin, mi pakhatin fapa pahnih a nei a.
42015012	A naupang zâwk chuan a pa hnênah, ‘Ka pa, ka ro chanpual mi pe rawh,’ a ti a. Chutichuan a thil neihte chu an hnênah a sem ta a.
42015013	Ni rei lo tê hnuah a fapa naupang zâwk chuan a neih zawng zawng chu a la khâwm vek a, ram hla takah a kal a. Chutah chuan a thil neihte chu khawhralin duhdah takin a nung a.
42015014	Tin, a neih zawng zawng a dehral zawh hnuin chumi ramah chuan ṭâm nasa tak a lo tla a, a tlachham ṭan ta a.
42015015	Tichuan chumi rama mi pakhat a va bêl a, ani chuan a vawk rual enkawl tûrin a lovahte a tîr a.
42015016	Tuman engmah an pêk loh avângin vawkin bekâwm an eite chuan intihpuar a duh êm êm a.
42015017	Tin, a inhriat chhuah veleh, ‘Ka pa hnêna inhlawhfate chaw ei sên lohva nei an tam vei nên, kei lah chu hetah rilṭâmin ka thi dâwn si a.
42015018	Ka tho vang a, ka pa hnênah ka kal ang a, a hnênah, ‘Ka pa, vâna mi chungah leh nangma mithmuhin thil ka tisual e.
42015019	I fapaa vuah tlâk ka ni ta lo ve, i hnêna inhlawhfa pakhat angin mi siam ve rawh, ka ti ang,’ a ti a.
42015020	Tichuan, a tho va, a pa hnênah a kal ta a. Hla taka a la awm laiin a pain a lo hmu a, a khawngaih êm êm a, a va tlân a, a nghâwngah a kuah a, a fâwp ta ngawih ngawih a.
42015021	A fapa chuan a hnênah, ‘Ka pa, vâna mi chungah leh nangma mithmuhin thil ka tisual e. I fapaa vuah tlâk ka ni ta lo ve,’ a ti a.
42015022	Nimahsela, a pa chuan a bawihte hnênah, ‘Thawmhnaw ṭha ber kha han la chhuak ula hâktîr rawh u. A kutah zungbun buntîr ula, a keah pheikhawkte buntîr rawh u.
42015023	Bâwng tuai châwm thau kha han kai ula, talh rawh u. Ei ila, hlim takin i awm ang u.
42015024	He ka fapa hi a thî a, a lo nung leh ta a nih hi. A bova kan hmu leh ta a nih hi,’ a ti a. Tichuan hlim takin an awm ṭan ta a.
42015025	Tin, a fapa upa zâwk chu lovah a feh a, a lo haw a, in a lo thlen dâwn chuan rimawi leh lâm thâwm a hre ta a.
42015026	Chhiahhlawhte zînga pakhat a ko va, chûng thil awmzia chu a zâwt a.
42015027	Ani chuan a hnênah, ‘I nau a lo hâwng a, him dam taka a hmuh leh avângin i pain bâwng tuai châwm thau kha a talh a ni,’ a ti a.
42015028	Tin, a thinura a lût duh ta lo va. Tichuan a pa a lo chhuak a, a ina lût tûrin a rawn thlêm a.
42015029	Ani chuan a pa chu a chhâng a, a hnênah, ‘Ngai rawh, kumkhaw hei leh chen i rawng ka bâwla i thupêk lah ka bawhchhe ngai hek lo. Chuti chung pawhin ka ṭhiante nêna kan intihhlimna tûrin kêltê pawh min pe ngai si lo va.
42015030	Nimahsela he i fapa, nawhchizuarte hnêna i thilneihte khawhraltu hi a lo haw veleh ama tân bâwng tuai châwm thau kha i lo talhsak a!’ a ti a.
42015031	Ani chuan a hnênah, ‘Ka fapa, ka hnêna awm reng i ni alâwm, ka neih zawng zawng hi i ta a ni e.
42015032	He i nau hi a thî a, a lo nung leh ta a, a bo kha kan hmuh leh tâk avângin hlim leh lâwm taka awm tûr a ni rêng alâwm a ti a,’” a ti a.
42016001	Tin, Isua’n a a zirtîrte hnênah he thu pawh hi a sawi a, “Mi hausa tuin emaw a thilneihte enkawltu a nei a. Chu mi chuan a thilneih a khawhral sak mai mai chungchângah a hnênah an rawn hêk a.
42016002	Ani chuan a ko va, a hnênah, ‘I chungchâng thu ka hriat hi enge ni? I thil enkawl dân chanchin mi entîr vek rawh. Tûn aṭang chuan ka thilneih enkawltuah i ṭang thei tawh lo vang,’ a ti a.
42016003	Tichuan thil enkawltu chuan a rilruin, ‘Ka lalpa’n enkawltu ka nihna aṭangin min bân dâwn si a, engtinnge ka tih ang aw? Lei lai tûrin ka chak si lo va, kut dawh lah chu ka zak bawk si a.
42016004	Enkawltu ka nihna aṭanga mi bân huna an ina min awmtîr theih nân ka tihdân tûr ka hre ta,’ a ti a.
42016005	Tichuan a lalpa lei batute chu a ko ṭheuh va, a hmasa ber hnênah chuan, ‘Ka lalpa lakah engzât nge i bat?’ a ti a.
42016006	Ani chuan, ‘Olive hriak tehkhâwng zakhat,’ a ti a. Ani chuan a hnênah, ‘I batna lehkha la la, ṭhu vat la sawmnga ziak rawh,’ a ti a.
42016007	Tin, midang hnênah, ‘Nang engzât nge i bat?’ a ti a. Ani chuan, ‘Chhangphut buh tehkhâwng zakhat,’ a ti a. Ani chuan a hnênah, ‘I batna lehkha la la, sawmriat ziak rawh,’ a ti a.
42016008	Tin, a lalpa chuan enkawltu fel lo chu a remhriat avângin a fak a. Khawvêl fate hi an hun laiah chuan êng fate aiin an fing zâwk a ni.
42016009	Ka hrilh a che u, sum in neih loh huna chatuana awmnaah chuan an lo lawmluh theihna tûr che uin khawvêl sum hmangin in tân ṭhiante siam rawh u.
42016010	Tupawh tlêmtê chunga rinawm chu tam tak chungah pawh an rinawm ṭhîn. Tupawh tlêmtê chunga rinawm lo chu tam tak chungah pawh an rinawm lo ṭhîn.
42016011	Chuvângin khawvêl sumah mah in rinawm loh chuan tuinnge sum dik tak chu kawltîr ang che u?
42016012	Midang ta chungah mah in rinawm tawh loh chuan nangmahni ta ngei pawh tuin nge pe ang che u?
42016013	Chhiahhlawhin hotu pahnih rawng a bâwl kawp thei lo, pakhat huain pakhat a hmangaih ang. A nih loh vêk leh pakhat tâna rinawmin pakhat a hmusit ang. Pathian leh khawvêl sum rawng in bâwl kawp thei lo ve,” a ti a.
42016014	Pharisai tangka ngainatute pawh chuan chûng thu zawng zawng chu an hria a, an nuihsan a.
42016015	Ani chuan an hnênah, “Mihringte mithmuha mahni intifel mai in ni; nimahsela, Pathianin in thinlungte a hre si. Mihringte ngaiha ropui hi Pathian mithmuhah chuan thil tenawm a ni si a.
42016016	Dân leh zâwlneite thu kha Johana lo awm thleng atân a ni a, khata ṭang erawh kha chuan Pathian lalram chanchin ṭha chu hrilh a ni a, mi tin an lût lui a.
42016017	Nimahsela, Dân thua chhun han pakhat tê pawh a bo ai chuan lei leh vân boral a awl zâwk ang.
42016018	Tupawh nupui ma a nupui dang nei apiang a uirê a ni, tupawh mi nupui mâk hnu nei apiang pawh uirê a ni.
42016019	Mi hausa pakhat a awm a, puan sen duk leh puan zai sîn a inbel a, ni tin nuamsa takin a khawsa ṭhîn.
42016020	Tin, kutdawh pakhat a hming Lazara, pân bawm khah lûk, a kawngka bulah an muttîr ṭhîn a.
42016021	Mi hausa dawhkân aṭanga ei nawi tlate chuan intihpuar a châk a. Chu bâkah uite chu lo kalin a pemte chu an rawn liahsak ṭhîn a.
42016022	Tin, heti hi a ni a, kutdawh chu a thi a, vântirhkohte’n Abrahama ângchhûngah an kalpui a. Mi hausa pawh chu a thi a, phûmin a awm a.
42016023	Mithite awmnaah chuan na tak tuar rêng rêngin a rûm a. A han vanvadâk a, hla taka Abrahama leh a ângchhûnga Lazara awm chu a han hmu a.
42016024	A au va, ‘Ka pa Abraham, ka chungah zahngai la, Lazara khân a kut zung hmâwr tuiah chiah sela, ka lei tidai tûrin rawn tîr rawh, he mei alhah hian ka na êm mai,’ a ti a.
42016025	Nimahsela, Abrahama’n, ‘Ka fa, nangin i dam lai khân thil ṭha i chang a, chutiang bawkin Lazara’n thil ṭha lo a chan kha hre reng ta che. Nimahsela, tûnah ani zawng hetah nuam takin a awm a, nang zawng i nâ a nih kha.
42016026	Hêng thil zawng zawng bâkah pawh hian heta ṭanga nangni hnêna kal duhte chu an rawn kal thlen theih lohna tûr leh tumah khata ṭanga keini hnêna an rawn thlen theih lohna tûrin keini leh nangni inkârah hian Pathianin leikak zau leh thûk tak a awmtîr a ni,’ a ti a.
42016027	Tin, ani chuan, “A nih leh ka pa, Lazara kha ka pa ina kaltîr tûr talin ka ngên a che.
42016028	Unau mipa panga ka nei a, thil awmzia va hrilhfiah teh se. Chutilochuan he nghaisakna hmunah hian an lo kal ve hlauh dah ang e,’ a ti a.
42016029	Abrahama erawh chuan, ‘Mosia leh zâwlneite an nei alâwm, an thûte chu ngaithla ang hmiang,’ a ti a.
42016030	Tin, ani chuan, ‘Ni lo ve, ka pa Abraham, mithi zînga mi ngei an hnênah kal zâwk sela an sim ang,’ a ti a.
42016031	Ani chuan a hnênah, ‘Mosia leh zâwlneite an ngaihthlâk duh loh chuan mithi zînga mi pawh tho leh mah sela a awihtîr thei chuang lo vang,’ a ti a,” a ti a.
42017001	Isua’n zirtîrte hnênah, “Tlûknate hi awm lo thei a ni lo; nimahsela, a awmtîrtu chung chu a pik e.
42017002	Hêng mi tête zînga pakhat pawh titlutu chu a nghâwngah râwt sawmna lung lianpui awrhtîrin tuifinriatah thlâk ni sela a tân a ṭha zâwk ang.
42017003	Fîmkhur rawh u, i unauvin i lakah thil a tihsual chuan zilh rawh, tin, a inlamlêt chuan ngaidam rawh.
42017004	Ni khatah vawi sarih i lakah thil tisualin, vawi sarih i lam lo hawiin, ‘Ka sim e,’ a tih chuan i ngaidam tûr a ni,” a ti a.
42017005	Apostolte chuan Lalpa hnênah, “Kan rinna min tihpun sak rawh,” an ti a.
42017006	Tin, Lalpa chuan, “Anṭam chi fangkhat ang lek pawh rinna in neih chuan he thingtheihmu kûng hnênah hian, ‘Lo inphawi la, tuifinriatah lo inphun rawh,’ in ti ang a, in thu a awih mai ang.
42017007	Nimahsela, nangni zîngah tupawhin bawih leiletin emaw, berâm vêngin emaw nei ula, lo aṭanga a lo hâwn veleh, ‘Lo kal vat la, chaw rawn kîl nghâl rawh,’ tunge lo ti ang che u?
42017008	‘Ka ei tûr mi siamsak rawh. Puan veng la, ka eia ka in zawh hmâ loh chuan min lo vil rawh, chumi hnuah nangin i eiin i in dâwn nia,’ tunge lo ti zâwk lo vang?
42017009	A thu anga a tih avângin a bawih hnênah lâwmthu a hrilh ngai em ni? A hrilh ka ring lo.
42017010	Chutiang bawkin nangni pawhin in hnêna thupêk zawng zawng anga in tih hnuin, ‘Bawih tlâktlai lo kan ni e, kan tih tûr rêng a ni kan tih ni,’ ti rawh u,” a ti a.
42017011	Tin, heti hi a ni a, Jerusalem pana a kalin Samari leh Galili ram inrîna lai takah a kal tlang a.
42017012	Khaw pakhata a luh dâwnin phâr hlîr mipa sâwmin an lo hmuak a, hla takah an ding a.
42017013	Aw ring takin, “Isu, Zirtîrtu, kan chungah zahngai rawh,” tiin an au va.
42017014	Anmahni a hmuh chuan an hnênah, “Kal ula puithiamte hnênah va inentîr rawh u,” a ti a. Tin, heti hi a ni a, an kal lai chuan an lo thianghlim ta hlawm a.
42017015	Tin, an zînga pakhat chuan a dam ta tih a hriatin a lo kîr leh a, aw ring taka auvin Pathian a fak a.
42017016	Isua ke bulah hmaia lei siin a bawkkhup a, lâwmthu a hrilh a, amah chu Samari mi a ni.
42017017	Tin, Isua’n a chhâng a, “Mi sâwmte kha in lo thianghlim ta a ni lâwm ni? Nimahsela, pakuate kha khawihah nge?
42017018	He hnamdang mi chauh lo hi Pathian fak tûra lo kîr pakhat mah an awm nange?” a ti a.
42017019	Tin, Isua’n a hnênah, “Tho la, kal rawh, i rinnain a tidam che a ni,” a ti a.
42017020	Tin, Pharisaite’n Pathian lalram lo thlen hun tûr an zawh tlat avângin an hnênah, “Pathian lalram chu hmuh theihin a lo thleng lo ve.
42017021	En teh u, heta hi emaw, en teh u, sawta saw emaw, an ti hek lo vang. Ngaiteh u, Pathian lalram chu nangmahni chhûngah a awm,” tiin a chhâng a.
42017022	Tin, zirtîrte hnênah, “Mihring Fapa dam lai nite hi ni khat tal hmuh in duh nite a la awm ang. Nimahsela, in hmu tawh si lo vang.
42017023	Tin, in hnênah, ‘En teh u, heta hi emaw, en teh u, sawta saw’ emaw, an ti ang che u. Kal chhuak suh ula, zui hek suh ang che u.
42017024	Vân hnuai lehlama kâwlphein vân hnuai lehlam thlenga a ên chhuak ṭhîn ang hian, Mihring Fapa niah chuan a awm ang.
42017025	Nimahsela, chumi hmâ chuan thil tam tak a tuar tûr a ni, tûn lai chhuante hnâwlin a awm bawk ang.
42017026	Nova hun laia thil awm dân ang khân Mihring Fapa nîahte chuan a awm bawk ang.
42017027	Nova lawnga a luh a, tui a lo lêt a, an zaa a tihhlum vek ni kha a thlen hmâ loh zawng an eiin an in a, nupui pasal an innei a, an fate an inneihtîr bawk a.
42017028	Chutiang bawk chu Lota dam lai pawhin a ni. An eiin an in a, an leiin an hralh a, an chîngin an sa ṭhîn a.
42017029	Nimahsela, Sodom khua aṭanga Lota a chhuah ni chuan vân aṭangin mei leh kât a sûr a, an zain a tihlum ta vek a.
42017030	Chutiang bawkin Mihring Fapa lo lan ni chuan a awm ang.
42017031	Chumi niah chuan tupawh in chunga awm chu a bungrua in chhûnga awm chuh tûrin chhuk suh se. Chutiang bawkin lova awm chu hâwng hek suh se.
42017032	Lota nupui hre reng rawh u.
42017033	Tupawh a nun humhimna zawng apiangin a hloh ang a, tupawh a nun hloh apiangin a humhim ang.
42017034	Ka hrilh a che u, chumi zânah chuan khum pakhatah mi pahnih an awm ang a, pakhat lâkin a awm ang a, pakhat hnutchhiahin a awm ang.
42017035	Hmeichhe pahnih râwtsawmna hmunah hna thawkin an awm ang a, pakhat lâkin a awm ang a, pakhat hnutchhiahin a awm ang.
42017036	Mi pahnih lovah an awm ang a, pakhat lâkin a awm ang a, pakhat hnutchhiahin a awm ang,” a ti a.
42017037	Tin, anni chuan a hnênah, “Lalpa, khawiah maw?” tia chhângin an zâwt a. Tin, anin an hnênah, “Ruang awmna apiangah mulukawlhte pawh an awm khâwm ang,” a ti a.
42018001	Chumi hnuah chuan beidawng lovin an ṭawngṭai fo tûr a ni tih hriattîrna tûrin an hnênah tehkhin thu a sawi a.
42018002	“Khaw engah emaw rorêltu pakhat a awm a. Pathian a hlâu lo va, mihring a pawisa hek lo.
42018003	Chumi khuaah chuan hmeithai pakhat a awm a, “Ka khingpui lakah phuba mi lâksak rawh,’ tia ngênin a lo kal fo va.
42018004	Eng emaw chen chu a ngaihsak lo va; nimahsela, nakinah chuan a rilruin, ‘Pathian hlâu lovin mihring pawisa lo mah ila,
42018005	he hmeithai hian min tibuai êm mai a, a khingpui lakah hian phubâ ka lâksak teh mai ang, chutilochuan a lo kal fo hian mi la tihah hrep dah ang e,’ a ti a” a ti a.
42018006	Lalpa chuan, “Rorêltu fel lo thusawi chu hre rawh u.
42018007	A mi thlan, achhûn azâna amah autute phuba chu Pathianin a lâksak lo vang em ni? A ngawihsan rêng dawn em ni?
42018008	Ka hrilh a che u, phubâ a lâksak thuai ang. Nimahsela, Mihring Fapa hi a lo kal hunah leiah hian rinna a hmu ang em ni?” a ti a.
42018009	Mi ṭhenkhat mahni inring tâwka fel inti a, midang hmusit ṭhîntute hnênah chuan he tehkhin thu hi a sawi a.
42018010	“Ṭawngṭai tûrin Temple-ah mi pahnih an kal a, pakhat chu Pharisai a ni a, pakhat chu chhiahkhawntu a ni.
42018011	Pharisai chu a ding a, amah chauhin heti hian a ṭawngṭai a. “Aw Pathian, midang anga hlêpru te, dik lo te, uirê te ka nih loh avâng leh he chhiahkhawntu ang pawh hi ka nih loh avângin lâwmthu ka hrilh a che.
42018012	Chawlhkâr khatah chaw vawihnih ka nghei ziah a, ka neih zawng zawng aṭangin sâwmah pakhat ka pe ṭhîn,’ tiin.
42018013	Chhiahkawntu erawh chu hla takah a ding a, vân lam pawh a en ngam lo va, ‘Pathian, kei misual chungah hian zahngai rawh,’ tiin a âwm a chûm ve thung a.
42018014	Ka hrilh a che u, a hmasa aiin he mi zâwk hi thiam changin a inah a hâwng ta a. Mahni inngaihlû apiang tihtlâwm an ni ang a, inngaitlâwm apiang chawisân an ni dâwn si a,” a ti a.
42018015	Tin, a deh atân Isua hnênah an nausênte pawh an rawn hruai a. A zirtîrte’n chu chu an hmuh chuan an lo hau va.
42018016	Nimahsela, Isua’n a zirtîrte chu a hnênah a ko va, “Naupang tête ka hnênah han kaltîr ula, hnar suh u. Pathian lalram chu hetiang mite ta a ni si a.
42018017	Thu dik tak ka hrilh a che u, tupawh Pathian lalram chu naupang têin a lâwm anga lâwm lo apiang a chhûngah an lût tawp lo vang,” a ti a.
42018018	Rorêltu tuin emaw, “Zirtîrtu ṭha, chatuana nunna rochung tûrin enge ka tih ang?” tiin a zâwt a.
42018019	Isua’n a hnênah, “Engati nge ṭha mi tih? Pathian chauh lo chu tumah ṭha an awm lo.
42018020	Thupêkte chu i hria alâwm, Uirê suh, Tualthat suh, Ru suh, Dâwtin hêk suh. I nu leh i pa zah rawh,’ tihte hi,” a ti a.
42018021	Ani chuan, “Chûng zawng zawng chu ka tleirâwl lai aṭangin ka zâwm ṭhîn,” a ti a.
42018022	Isua’n chûng thilte chu a hriatin a hnênah, “Nimahsela, kawng khat i la hmabâk e. I neih zawng zawng hralh la, retheite hnênah sem rawh, chutichuan vânah ro i nei ang. Tin, lo kal la, mi zui ang che,” a ti a.
42018023	Nimahsela, a hausak êm avângin chu thu a hriat chuan a lungngai ta êm êm a.
42018024	Tin, Isua’n a lungngai êm êm a ni tih a hmuh chuan a hnênah, “Sum ngahte tân Pathian lalrama luh chu ava harsa dâwn êm!
42018025	Mi hausa Pathian lalrama luh ai chuan hriau benga sanghâwngsei luh tlang a awl zâwk a ni,” a ti a.
42018026	Chu thu hriate chuan, “Tunge chhandam ni thei ta ang le?” an ti a.
42018027	Isua’n “Mihring tâna tih theih lohte hi Pathian tân tih theih an ni,” a ti a.
42018028	Tin, Petera’n, “En teh, keini’n engkim kalsanin kan zui ta che a,” a ti a.
42018029	Ani chuan an hnênah, “Thu dik tak ka hrilh a che u, tupawh Pathian lalram avânga in emaw, nupui emaw, unaute emaw, nu leh pa emaw, fate emaw kalsan tawh phawt chu,
42018030	tûn damchhûng la la hian a lêt tam tak hmu lo tûr tumah an awm lo, hun lo la awm tûra chatuan nunna nên,” a ti a.
42018031	Tin, sâwm leh pahnihte chu a hnênah a hruai a, an hnênah, “Ngaiteh u, Jerusalemah kan chhoh dâwn hi, Mihring Fapa chungchânga zâwlneite thu ziak zawng zawng kha a thleng kim dâwn a ni.
42018032	Jentailte hnênah an hlân ang a, anni chuan nuihza siam nân an hmang ang a, zahthlâk takin an siam ang a, chil an chhâk ang.
42018033	Hruihrualin an vua ang a, an tihlum ang. Tin, ni thum niah a tho leh ang,” a ti a.
42018034	Tin, chûng thute chu a zirtîrte chuan pakhatmah an hrethiam lo va, chu thusawi chu an lakah thup a ni a, chûng thil a sawite chu enge a nih an hre hek lo.
42018035	Tin heti hi a ni a, Jeriko khawpui a lo thlen dâwnin mitdel tu emaw kawng sîrah kut dawhin a lo ṭhû a.
42018036	Ani chuan mipui kal thâwm a hriat chuan enge lo thleng ta tih a zâwt a.
42018037	Nazareth Isua a kal a ni tih an hrilh a.
42018038	Tin, ani chu, “Isu, Davida Fapa, ka chungah zahngai rawh,” tiin a au va.
42018039	Tin, a hmasa lama kalte chuan an hauva, ngawi tûrin an ti a, nimahsela ani chu, “Davida Fapa, ka chungah zahngaih rawh,” tiin a au ring zual sauh va.
42018040	Isua chu a ding a, a hnêna rawn hruai tûrin thu a pe a. A kiang a lo thlen chuan a hnênah,
42018041	“Enge tihsak che ila i duh?” tiin a zâwt a. Ani chuan, “Lalpa, hmuh theih ka duh,” a ti a.
42018042	Tin, Isua’n a hnênah, “Hmu thei tawh ang che, i rinnain a tidam che a ni,” a ti a.
42018043	Thâwklehkhatah a hmu thei nghâl ta mai a. Pathian fak chung zêlin amah chu a zui ve ta a. Mi zawng zawngin chu chu an hmuhin Pathian an fak ta a.
42019001	Isua Jeriko khawpuiah a lût a, a kal tlang dâwn a.
42019002	Tin, ngaiteh, mi pakhat a hming Zakaia a awm a, amah chu chhiahkhawn hotu a ni a, a hausa hlê a.
42019003	Isua chu tu nge a nih hmuh a duh a, Zakaia chu pa tawitê a ni a, mipui avângin a hmu thei lo va.
42019004	Chutichuan a hmuh theihna tûrin Isua rawn kalna tûr kawngah chuan a tlân khalh a, theipui kûngah a lâwn a.
42019005	Tin, Isua’n chu hmun chu a lo thlen chuan a en chho va, tin, ani chu a hmu a, a hnênah, “Zakai, lo chhuk thuai rawh, vawiinah i inah ka thleng tûr a ni,” a ti a.
42019006	Hmanhmawh takin a chhuk a, hlim takin Isua chu a thleng ta a.
42019007	Chu chu an hmuhin, “Misual hnêna thleng tûrin a luh tâk saw,” tiin an phunnawi vek a.
42019008	Tin, Zakaia chu a ding a, Lalpa hnênah, “Ngaiteh, Lalpa, ka thilneih zâtve retheite hnênah ka pe ang a, tin, tu lakah pawh thil engpawh ka lo hlêprû anih chuan, a lêt liin ka rûl ang,” a ti a.
42019009	Isua’n a hnênah, “Vawiinah he inah hian chhandamna a lo thleng ta, ani pawh hi Abrahama fapa a nih vâng a ni.
42019010	Mihring Fapa hi boral tawhte zawnga chhandam tûra lo kal a ni rêng a ni,” a ti a.
42019011	Tin, chûng thute an ngaihthlâk laiin Jerusalem an hnaih tâk avâng leh Pathian lalram chu chawplehchilha lo thleng nghâl mai tûra an ngaih avângin he tehkhin thu hi a sawi leh a.
42019012	Chutichuan an hnênah, “Mi ropui tu emaw, lalram awp theihna thu laa lo kîr leh tûrin ram hla takah a kal dâwn a.
42019013	A bawihte sâwm a ko va, an hnênah rangkachak tangka sâwm a pe a, an hnênah, ‘Ka lo kîr leh hmâ loh zawng hei hian lo sumdâwng rawh u,’ a ti a.
42019014	Nimahsela, a khuaten an hua a, ‘He mi hi kan chunga Lal atân kan duh lo ve,’ ti tûrin a hnungah palai an tîr a.
42019015	Tin, heti hi a ni a, lalram awp theihna thu chu a lâka a lo kîr leh chuan a bawih, tangka a pêkate chu an peipun zât a hriat theih nân a hnêna lo kal tûrin thu a pe a.
42019016	A hmasa ber chu a lo kal a, ‘Lalpa i rangkachak tangka kha sâwmin a pung e,’ a ti a.
42019017	Ani chuan a hnênah, ‘Bawih ṭha, i ti ṭha e, tlêmtê chunga i rinawm avângin khaw sâwm chunga thuneituah awm ang che,’ a ti a. 19
42019018	A pahnihna chu a lo kal a, a hnênah, “Lalpa, i rangkachak tangka kha pangain a pung e,’ a ti a.
42019019	Chutiang bawk chuan a hnênah, “Nang pawh khaw panga chungah awm ang che,’ a ti a.
42019020	Midang a lo kal a, a hnênah, ‘Lalpa en teh, i rangkachak tangka kha, thlan hrûkna puanin ka vawng reng a ni.
42019021	Mi khirh tak i nih avângin ka hlâu che a, i dah loh pawh i la ṭhîn a, i tuh loh pawh i seng ṭhîn si a,’ a ti a.
42019022	Tin, ani chuan a hnênah, ‘Bawih sual, i ṭawngka chhuak ngeiin i chung thu ka rêl ang. Mi khirh tak ka nih a, ka dah loh pawh la lâk ṭhin a, ka tuh loh ka seng ṭhin i hria maw?
42019023	A nih ahnu, engati nge ka tangka hi tangka dahna inah i dah loh? Tichuan ka hâwnin a pung nên ka dawng tûr a ni,’ a ti a.
42019024	Tin, a kianga dingte hnênah, “A rangkachak tangka kha lâksak ula, rangkachak tangka sâwm neitu hnênah pe rawh u,’ a ti a.
42019025	“Lalpa, ani zawngin rangkachak tangka sâwm a nei alâwm,” an ti a.
42019026	Ka hrilh a che u, a nei apiang an pêk belhchhah ang a, a nei lo chu a neihchhun pawh an lâksak ang.
42019027	Nimahsela, hêng ka hmêlmate, an Lal atâna min duh lotute hi rawn hruai ula, ka hmâah that rawh u,’ a ti a,” a ti a.
42019028	Chûng thu a sawi zawh chuan Jerusalem lam pan chhovin hmâ a hruai a.
42019029	Tin, heti hi a ni a, Bethphage leh Bethani khaw kianga, ‘Olive tlâng,’ an tih chu a lo thlen chuan zirtîrte zînga mi pahnih a tîr a.
42019030	An hnênah, “In hma zâwn khuaah sâwn va kal ta ula, chutah chuan in luh tirhin sabengtung tuai thlun, tuma la chuan ngai lohna in va hmu ang. Chu chu phelh ula hetah rawn kalpui rawh u.
42019031	Tupawhin, “Engah nge in phelh?’ tia an zawh che u chuan, ‘Lalpa’n a mamawh a ni,’ tiin chhâng ang che u,” a ti a.
42019032	A tirhte chu an kal a, an hnêna a sawi ang ngeiin an va hmu a.
42019033	Sabengtung tuai chu an phelh laiin a neitute chuan an hnênah, “Sabengtung tuai kha engah nge in phelh?” an ti a.
42019034	Anni chuan, “Lalpa’n a mamawh a ni,” an ti a.
42019035	Isua hnênah an rawn hruai thleng a, sabengtung tuai chungah chuan an puante an phah a, a chungah Isua an chuantîr a.
42019036	A kal lai chuan an puante chu kawngah chuan an phah zêl a.
42019037	Tin, a thlen dâwn hnaiha Olive tlâng panga a kal laiin zirtîr mipui zawng zawng chuan a thiltih ropui zawng zawngte an hmuh avângin an lâwm a, aw ring taka auvin Pathian an fak a.
42019038	“Lalpa hminga Lal lo kal chu fakin awm rawh se. vânah rem lêng sela, Chungnung berah khian Ropuina awm rawh se” tiin.
42019039	Mipui zînga Pharisai ṭhenkhatin a hnênah, “Zirtîrtu, i zirtîrte hi khap rawh,” an ti a.
42019040	Ani chuan an hnênah, “Ka hrilh a che u, hêngho hi an ngawi a nih chuan chawplehchilhin lungte hi an au chhuak nghâl ang,” tiin a chhâng a.
42019041	Jerulalem a thlen dâwn hnaihin khawpui chu a hmu a, a ṭah chhan a.
42019042	“Aw, nang lul hian i hun neih chhûng nîte hian i thlamuanna tûr hi han hre teh hrâm la! Nimahsela, tûnah zawng i mit lakah thupin a awm ta si a.
42019043	Chuvângin i chungah hetiang nite hi a lo la thleng ang. I hmêlmate’n i vêlin lei kulh an siam ang a, an hual ang chia, kiltin aṭangin an nawr ang che.
42019044	Pathianin a kan lai che i hriat loh avângin nangmah leh i kulh chhûnga i fanaute nên lam leiah an paih thlu dêr ang che u. I chhûnga lung intiang pakhat mah an zuah lo vang,” a ti a.
42019045	Tin, Temple hungchhûngah a va lût a, chuta thil zuartute leh leitute chu a hnawtchhuak a.
42019046	An hnênah, “Ka in chu ṭawngṭaina in tia koh a ni ang,’ tih ziak a ni, nangni erawh chuan suamhmangte pûkah in siam tâk hi,” a ti a.
42019047	Ni tin Temple-ah a zirtîr ṭhîn a. Nimahsela, puithiam lalte leh dânzirtîrtute leh vântlâng zînga hotute chuan amah tihboral an tum a.
42019048	Nimahsela, mi zawng zawngin a thu ngun taka an ngaihthlâk avângin a tih dân tûr an hre thei lo.
42020001	Chûng lai chuan ni khat chu heti hi a ni a, Isua’n Temple-ah mite a zirtîr a, chanchin ṭha a hril laiin puithiam lalte, dânzirtîrtute leh upate chu a hnênah an lo kal a.
42020002	A hnênah, “Eng thuneihnain nge hêng thil hi i tih? Tuin nge he thuneihna hi pe che? Min hrilh rawh,” an ti a.
42020003	Ani chuan a chhâng a, an hnênah, “Kei pawhin thu pakhat ka zâwt ve ang che u a, min chhâng ang che u.
42020004	Johana baptisma kha vâna mi thu nge mihring thu?” a ti a.
42020005	Tin, an in berâwn a, “‘Vâna mi thu, kan tih chuan,’ Engvângin nge amah chu in rin loh min ti si ang a,
42020006	‘Mihring thu,’ kan tih chuan Johana chu zâwlneiah an pawm tlat avângin mi zawng zawngin lungin min dêng ang,” an ti hlawm a.
42020007	“Khawi lam zâwka mi nge a nih kan sawi thei lo,” tiin an chhâng a.
42020008	Tin, Isua’n an hnênah, “Kei pawhin eng thuneihnain nge hêng thil hi ka tih ka hrilh bîk lo vang che u,” a ti a.
42020009	Tin, mipui hnênah he tehkhin thu hi a sawi ta a. “Mi tuin emaw grêp huan a siam a, huan enkawltute hnênah thawhhlawh tûrin a pe a, rei tak thang tûrin ram hla takah a kal ta a.
42020010	Tin, a seng a lo hun chuan a rah chanpual la tûrin huan enkawltute hnênah bawih a tîr a. Nimahsela, huan enkawltute chuan an lo vua a, kut ruakin an hawtîr a.
42020011	Bawih dang a tîr leh a, ani pawh chu an lo vua a, zahthlâk takin an sawisa a, kut ruak bawkin an hawtîr leh ta a.
42020012	A pathumna a tîr leh a, ani pawh chu an lo hliam a, tin, huan aṭangin an paih chhuak a.
42020013	Grêp huan neitupa chuan, ‘Engtinnge ka tih ang aw? Ka fapa duh tak hi ka tîr teh ang, ani hi chu an lo hmuhin an zah mah na,’ a ti a.
42020014	Nimahsela, huan enkawltute’n an lo hmuh chuan, ‘He mi hi ro luahtu tûr a ni, i that ang u, tichuan a ro luah tûr chu kan ta a lo ni mai ang,’ tiin an inrâwn a.
42020015	Tichuan grêp huan aṭang chuan an thehchhuak a, an that ta a. Chutichuan grêp huan neitupa chuan an chungah engtinnge a rawn tih ang?
42020016	A lo kal ang a, huan enkawltute chu a rawn tiboral ang a, grêp huan chu mi dang hnênah a pe ang,” a ti a. Chu thu an han hriat chuan, “Chu êm chu thleng suh se,” an ti a.
42020017	Tin, anniho chu a en a, an hnênah, “In satute lung hnâwl hnu kha, Chu ngei chu a kila lung pawimawh ber a lo ni ta,’ tih Lehkhaziak hi eng tihna nge ni ta ang le?
42020018	Tupawh chu lung chunga tlu apiang an keh sawm ang a, a delh lek phei chu vaivut angin a darh vek ang,” a ti a.
42020019	Chutihlai chuan puithiam lalte leh dânzirtîrtute chuan anmahni demin chu tehkhin thu chu a sawi tih an hriat avângin man nghâl mai an duh a, nimahsela mipuite chu an hlâu si.
42020020	Tin, an châng ta reng a, Ram awptu rorêlna leh thuneihnaa amah chu an hlan theih nân a thusawite aṭanga manna remchâng hre tûrin enthlatu, mi dik tak anga awm derte an tîr a.
42020021	Anni chuan a hnênah, “Zirtîrtu, thu dik tak i sawiin i zirtîr a, tumah thlei bîk nei lovin Pathian kawng thu chu dik takin i zirtîr ṭhîn tih kan hria e.
42020022	Kaisara hnêna chhiah kan pêk hi dân ang a ni nge ni lo?” tiin an zâwt a.
42020023	Nimahsela, an vervêkzia a hriatin an hnênah, “Engah nge mi fiah.
42020024	Denari mi entîr rawh u, tu lem leh tu hming nge chutah chuan chuang?” a ti a. Tin, anni chuan, “Kaisara,” tiin an chhâng a.
42020025	Tin, an hnênah, “A nih ahnu, Kaisara thilte chu Kaisara hnênah pe ula, Pathian thilte chu Pathian hnênah pe ta che u,” a ti a.
42020026	Mipui hmâa a thusawite aṭang chuan manna remchâng an hre ta lo va, a chhânna chu mak an ti hlê a, an ngawi ta reng a.
42020027	Tichuan Sadukaiho zînga, ‘Thawhlehna rêng a awm lo,’ ti mi tute emaw a hnênah an lo kal a, an rawn zâwt a.
42020028	A hnênah, “Zirtîrtu, Mosian, ‘Tupawh a unaupain nupui nei sela, fa nei lova a thih chuan a unaupa chuan a nupui chu rochungin a unaupa tân chi a thlahsak tûr a ni,’ tih min ziak sak a.
42020029	Aw le, unau mipa pasarih an awm a, a upa ber chuan nupui a nei a, fa nei lovin a thi a.
42020030	A pahnihna chuan nupuiah a nei ve leh a, fa nei lovin a thi ve leh a.
42020031	A pathumna chuan a rochung leh a, chutiang zêlin pasarihte chu fa nei lovin an thi ta vek a.
42020032	A tâwp berah hmeichhia pawh chu a thi ve ta a.
42020033	Chutichuan, thawhleh hunah chu nu chu tu nupui ber nge a nih ang? An pasarih chuan nupuiah an nei ṭheuh si a?” tiin an zâwt a.
42020034	Isua’n a chhâng a an hnênah, “He khawvêl mite hi nupui pasal an innei a, an fate an inneihtîr bawk ṭhîn.
42020035	Nimahsela, thihna aṭanga tho leha khawvêl lo la awm tûra tel tlâka ruat apiangte chu nupui pasal an innei dâwn tawh lo va, an fate pawh an inneihtîr dâwn hek lo.
42020036	Vântirhkohte tluka an awm zâwk dâwn avângin an thi leh thei tawh bawk hek lo vang a, thawhlehna fate an nih avângin Pathian fate an ni ang.
42020037	Mosia pawhin Lalpa chu, ‘Abrahama Pathian, Isaaka Pathian, Jakoba Pathian,’ tia hnimbuka a koh khân mithite kaihthawhin an awm tih a entîr tawh.
42020038	Amahah chuan mi zawng zawng an nun avângin ani chu mithi Pathian a ni lova, mi nung Pathian a ni zâwk e,” a ti a.
42020039	Tichuan dânzirtîrtute ṭhenkhatin, “Zirtîrtu, i sawi dik zet mai,” tiin an chhâng a.
42020040	Chutih hnuah chuan zawhna dang rêng rêng an zâwt ngam tawh lo va.
42020041	Tin, an hnênah, “Engtinnge Messia chu Davida fapa a nih theih?
42020042	-
42020043	Sâm buah Davida ngeiin, ‘Lalpa chuan ka Lalpa hnênah, ‘I hmêlmate i kephah nghahchhana ka siam hmâ loh zawng ka ding lamah ṭhu rawh,’ a ti a.
42020044	Chutichuan, Davida’n ani chu, ‘Lalpa,’ a tih si chuan engtinnge a fapa a nih theih le?” a ti a.
42020045	Tin, mi zawng zawng hriatin a zirtîrte hnênah,
42020046	“Dânzirtîrtute lakah fîmkhur rawh u, anni chuan kawrfual haa lên vêl te, dâwr hmuna chibai bûk te, Sunagog-a ṭhuthmun pawimawh ber te leh ruaiṭhehna hmuna ṭhutna ṭha ber te an ngaina ṭhîn.
42020047	Hmeithai thilneihte an lâk zawhsak ṭhîn a, mite hmuh atân rei tak an ṭawngṭai ṭhîn. Chûngho chuan thiam loh an chang nasa lehzual ang,” a ti a.
42021001	Tin, Isua chu a dâk chhuak a, mi hausaten thawhlâwm bâwma an thilpêk an thlâk lai a hmu a.
42021002	Tin, hmeithai rethei takin dâr tangka nawi pahnih a thlâk lai a hmu bawk a.
42021003	“Thu dik tak ka hrilh a che u, hêngho zawng zawng ai hian he hmeithai rethei tak hian a thlâk tam zâwk.
42021004	Hêng zawng zawng hian an neih liama mi Pathian hnêna thilpêkah an thlâk a, ani erawh hi chuan rethei tak chungin a intunnunna tûra a neih chhun a thlâk vek vâng a ni,” a ti a.
42021005	Tin, tute’n emaw lung mawi tak leh thilpêk khâwma Temple an chei mawizia thu an sawi laiin an hnênah,
42021006	“Hêng in thil hmuh, lung intiang rêng rêng te hi pakhatmah hmaih lova tihchim vek nite a lo thleng ang,” a ti a.
42021007	Tin, anni chuan a hnênah, “Zirtîrtu, chûng chu engtikah nge a lo awm ang? Chûng chu a lo thlen dâwn hunah eng chhinchhiahna nge awm ang?” tiin an zâwt a.
42021008	Ani chuan, “Tuma’n an bum loh nân che u fîmkhur rawh u. Mi tam tak ka hmingin an lo kal ang a, ‘Krista chu ka ni, a hun a thleng dâwn ta,’ an la rawn ti ang. Chuvângin chûng mite chu zui suh u.
42021009	Tin, indo thute leh buai thâwmte in hriat hunin hlâu hauh suh ang che u, chûng chu a thleng hmasa tûr rêng a ni; nimahsela, tâwpna chu a la thleng nghâl mai rih lo vang,” a ti a.
42021010	Tichuan an hnênah, “Hnam leh hnam an indo vang a, lalram leh lalram an indo vang.
42021011	Hmun hrang hrangah lîrte nasa takin a nghîng ang a, ṭâmte a tla ang a, hrite a lêng bawk ang, vân aṭangin thil hmuh hlauhawm takte leh chhinchhiahna ropui takte a lo awm ang.
42021012	Nimahsela, chûng thil zawng zawng thlen hmâ chuan an man ang che u a, an tiduhdah ang che u. Sunagog-ahte hlânin tân inahte an khung ang che u, keima hming avângin lalte leh ram awptute hmâah an hruai ang che u.
42021013	Chu chu ka thuhretute in nihzia tilangtu a la ni hlauh zâwk ang.
42021014	-
42021015	In khingpui zawng zawngin an dodâla an hnial theih loh tûr kâ leh finna ka pêk dâwn che u avângin in chhânna tûr ngaihtuah lâwk a ngai lo tih in thinlungin hre rawh se.
42021016	Tin, in nu leh in pa leh in unaute, in laichînte leh in ṭhiante pawhin an la mantîr ang che u a, a ṭhen tihhlum tûrin an pe ang che u.
42021017	Ka hming avângin mi zawng zawngin an hua ang che u.
42021018	Nimahsela, in lûa samzai pakhat pawh a bo lo vang.
42021019	In chhelnain in nunna in humhim ang.
42021020	Tin, sipai hote’n Jerusalem an hual in hmuh hunah a chhiat a hnai ta tih hria ang che u.
42021021	Tichuan Judai rama awmte chu tlângahte tlân bo rawh se. A chhûnga awmte chu tlân chhuak sela, lova awmte chu a chhûngah lût suh se.
42021022	Chûng nite chu thu an ziak zawng zawng kha a lo thlen famkim theihna tûra phuba lâkna nî a ni e.
42021023	Nimahsela, chumi ramah chuan hrehawm nasa tak a lo thlen dâwn avâng leh he chite chungah hian thinurna a thlen dâwn avângin chutih hunah chuan raite leh nauno pawmte chung chu a pik ang.
42021024	Tin, ngûnhnâm hriama tihthlûkin an awm ang a, hnamtin hnênah sala hruaiin an awm ang. Tin, Jentailte hun a kin hmâ loh zawng Jerusalem chu Jentailte rah behin a awm ang.
42021025	Tin, niah te, thlaah te, arsiah te chhinchhiahna a awm ang a, tin, leia hnamtin an thlaphâng êm êm ang a, tuifinriat rûm hum hum leh a fâwn vêlte avâng chuan a ngaihna hre lovin an awm ang.
42021026	Vân thiltihtheihna chu tihnghîn a nih dâwn avânga leia thil lo thleng tûrte chu ngaihtuahin mi thinlung chu a thlabârin an thi dang hial ang.
42021027	Chutih hunah chuan Mihring Fapa hi thiltihtheihna leh ropuina nasa tak nên chhûm zînga lo kal an hmu ang.
42021028	Tin, chûng thil chu a lo thlen tirhin dâk chhuak ula, en chho rawh u, in tlanna chu a lo hnai ṭan ta si a,” a ti a.
42021029	Tin, an hnênah tehkhin thu a sawi a, “Theipui kûng leh thing zawng zawng en rawh u.
42021030	A lo chawr no in hmuh chuan nipui a thaw dâwn tih nangmahni ngeiin in hre ṭhîn.
42021031	Chutiang bawkin nangni pawhin hêng thilte a lo thleng in hmuh hun chuan Pathian lalram chu a lo hnai tawh tih hria ang che u.
42021032	Thu dik tak ka hrilh a che u, chûng thil zawng zawng chu a thlen kim hmâ loh zawng tûn lai chhuante hi an boral lo vang.
42021033	Lei leh vân a boral ang a, ka thu erawh chu a boral lo vang.
42021034	Fîmkhur rawh u, chumi ni chu in hriatloh hlânin a lo thleng phut dâwn a, chuvângin zuruih te, zu in lutuk te leh damchhûng khawsak ngaihtuahna tein in thinlung lo tichau suh u.
42021035	Chutiang tak chuan lei chunga awm zawng zawngte chungah thang âwk angin a lo thleng dâwn si a.
42021036	Chuvângin chûng thil lo thleng mai tûr zawng zawng chu pumpelh tlâkah leh Mihring Fapa hmâa ding tlâka ruat in nih theihna tûrin, englai pawhin ṭawngṭaia dîl chungin ngaihven rawh u,” a ti a.
42021037	Tin, chhûnah Temple-ah a zirtîr ṭhîn a, zânah a chhuak a, ‘Olive tlâng,’ an tihah chuan a riak ṭhîn a.
42021038	Tin, zîng takah mi zawng zawng chu a thu ngaithla tûrin Temple-ah a hnênah an lo kal ṭhîn a.
42022001	Tin, chhang dawidim telh loh kût, ‘Kalhlên Kût,’ an tih chu a lo hnai ta a.
42022002	Puithiam lalte leh dânzirtîrtute chuan amah tihhlum dân tûr an zawng a; nimahsela, mipui an hlâu si a.
42022003	Sâwm leh pahnihte zînga pakhat, Juda Iskariota,’ tia koh ṭhin chhûngah chuan Setana a lût a.
42022004	A va kal a, puithiam lalte leh Temple vêngtu sipai hotute hnêna a hlan theih dân tûr a va sawipui a.
42022005	Anni chu an lâwm hlê a, a hnênah tangka pêk an tiam ta a.
42022006	Tin, ani chuan a remti a, mipui awm loh hlâna an hnêna mantîr theihna remchâng a zawng ta a.
42022007	Tichuan chhang dawidim telh loh ni Kalhlên Kûtna tûr berâm talhna ni chu a lo thleng ta a.
42022008	Tin, Isua’n Petera leh Johana chu, “Kal ula, Kalhlên kût chaw kan ei theihna tûr va buatsaih rawh u,” tiin a tîr a.
42022009	Anni chuan a hnênah, “Khawiah nge va buatsaih ila i duh?” an ti a.
42022010	Ani chuan an hnênah, “Ngaiteh u, khuaa in luhin mipa, bêla tui puin a tâwk ang che u a, a luhna inah zui lût ang che u.
42022011	Tin, in neitupa hnênah chuan, “Zirtîrtuin, ‘Ka zirtîrteho nên Kalhlên Kût chaw kan eina tûr mikhual pindan chu khawiah nge?’ a ti a che,’ ti ang che u.
42022012	Tichuan anin pindan chungnung zau tak bungraw awmsa a entîr ang che u a, chutah chuan buatsaih ang che u,” a ti a.
42022013	Tin, an kal ta a, an hnêna a sawi ang takin an hmu a. Tin, Kalhlên Kût chu an buatsaih ta a.
42022014	A hun a lo thlen chuan a ṭhû a, Apostol sâwm pahnihte chu a hnênah an awm a.
42022015	Tin, an hnênah, “Ka tuar hmain he Kalhlên Kût chaw hi eipui che u ka duh êm êm a ni.
42022016	Ka hrilh a che u, Pathian lalram a thlen famkim hmâ loh zawng ka ei leh tawh dâwn lo a ni,” a ti a.
42022017	Tin, no a la a, lâwmthu a sawi a, an hnênah, “Hei hi la ula insem rawh u.
42022018	Ka hrilh a che u, tûn aṭang chuan Pathian lalram a lo thlen hmâ loh zawng grêp hrui rah tui hi ka in leh tawh dâwn lo a ni,” a ti a.
42022019	Tin, chhang a la a, lâwmthu a sawi a, a phel a, an hnênah a pe a, “Hei hi ka taksa, in tâna pêk chu a ni. Mi hriat reng nân hei hi lo ti rawh u,” a ti a.
42022020	Chutiang bawkin zanriah ei zawhin no chu a la a, an hnênah, “He no hi ka thisena thuthlung thar chu a ni, in tâna chhuak tûr chu.
42022021	Nimahsela, ngaiteh u, mi mantîrtu tûr chuan he dawhkân hi mi kîlpui ve reng a ni.
42022022	Mihring Fapa hi ruahman lâwk angin a kal ngei dâwn a ni. Nimahsela, a mantîrtu tûr mihring chung chu a pik e,” a ti a.
42022023	“Kan zîngah chu thil titu tûr chu tunge ni ang?” tiin anmahni ho chu an inzâwt nghâl a.
42022024	Tin, “Kan zîngah tunge ropui ber,” tih thuah inhnialna a lo chhuak bawk a.
42022025	Ani chuan an hnênah, “Jentail lalte chu an chungah an inti lal hlê ṭhîn a, an chunga thuneitute chu, ‘Thil ṭha tihsaktute,’ an ti ṭhîn.
42022026	Nimahsela, nangni zawng chutiang in ni lo vang. In zînga ropui ber chu naupang ber angin awm zâwk sela, hruaitu chu rawngbâwltu angin awm zâwk rawh se.
42022027	Chaw kîltu leh rawngbâwltuah hian tunge ropui zâwk? Chaw kîltu a ni lo vem ni? Nimahsela kei zawng in zîngah rawngbâwltu angin ka awm hi.
42022028	Thlêmna ka tawh chhûng zawng nangni mi awmpui rengtute in ni e.
42022029	Ka Pain lalram min hlan angin lalram in hnênah ka hlan a che u.
42022030	Chu chu ka lalrama ka dawkâna in ei a, in in theihna tur a nia, tin, Israel hnam sawmpahnihte rorêlsak tûrin lalṭhutthlêngahte in la ṭhu ang.
42022031	Tin, Lalpa chuan, “Simon Simon, ngaiteh, Setana’n buh thlei anga a thlei theihna tûr chein neih che a duh a ni.
42022032	Nimahsela, i rinna a hlawhchham loh nân ṭawngṭaiin ka dîlsak che a ni. Ka lama i lo hawi kîr leh hunah nangin i unaute tinghet ang che,” a ti a.
42022033	Ani chuan a hnênah, “Lalpa, i hnênah chuan tân inah leh thihnaah pawh kal ve ka huam asin,” a ti a.
42022034	Tin, a hnênah, “Peter, ka hrilh a che, ‘Ani chu ka hre lo ve,’” tia vawi thum mi phatsan hmâ loh zawng vawiinah hian âr a khuang lo vang,” a ti a.
42022035	Tin, an hnênah, “Tangka ip te, iptê te, pheikhawk te, keng lova ka tirh chhuah che u khân thil enge in tlâkchham?” a ti a. Tin, anni chuan, “Engmah kan tlachham lo,” an ti a.
42022036	Tichuan an hnênah, “Nimahsela, tûnah chuan tangka ip nei chuan keng rawh se, chutiang bawkin iptê pawh keng rawh se. Tupawh ngûnhnâm nei lo chuan a puan hralh sela lei rawh se.
42022037	Ka hrilh a che u, ‘Ani chu Dân bawhchhetute zîngah an chhiar tel ta,’ tih ziak kha ka chungah a lo thleng kim tûr a ni si a, ka chungchâng thute kha a thleng zo dâwn ta e,” a ti a.
42022038	Tin, anni chuan, “Lalpa, en teh, heta hi ngûnhnâm pahnih a awm,” an ti a. Tin ani chuan, “A tâwk e,” a ti a.
42022039	Tin, ani chu a chhuak a, a dân pângngaiin Olive tlângah a kal ta a, a zirtîrte pawhin an zui a.
42022040	A hmun a va thlen chuan an hnênah, “Thlêmnaa in luh loh nân ṭawngṭai rawh u,” a ti a.
42022041	Tin, lung den phâk chin vêla hlâah a va kal hrang a, a ṭhingṭhi a, a ṭawngṭai a.
42022042	“Ka pa, i duh zâwng a nih chuan he no hi ka hnên ata la sawn rawh; nimahsela, keima duh dân ni lovin, nangma thu thu ni zâwk rawh se,” a ti a.
42022043	Tin, vân aṭangin vântirhkoh a hnênah a rawn inlâra a rawn tichak a.
42022044	A lungngaihna chu a nasat êm avângin ṭhahnemngai lehzualin a ṭawngṭai a, a thlan chu thisen far lian tak angin leiah a far a.
42022045	A ṭawngṭai zawha a thawhin zirtîrte hnênah chuan a lo kal a, an lungngaih êm avânga an lo muhîl chu a va hmu a.
42022046	An hnênah, “Engvângin nge in muthilh? Thlêmnaa in luh loh nân tho ula, ṭawngṭai rawh u,” a ti a.
42022047	Tin, a la sawi lai mêkin, ngaiteh, mipui an lo kal a, sâwm leh pahnihte zînga tel, ‘Juda,’ an tih chuan hmâ a rawn hruai a, fawh tumin Isua a rawn pan hnai a.
42022048	Nimahsela, Isua’n a hnênah, “Juda, Mihring Fapa hi fâwpin i mantîr dâwn em ni?” a ti a.
42022049	A vêla mite chuan thil lo thleng tûr chu an hmuhin, “Lalpa, ngûnhnâmin kan sât ang em?” an ti a.
42022050	An zînga mi pakhatin puithiam lalber bawih a sât a, a beng ding lam a sah thlâksak a.
42022051	Isua’n a chhâng a, a hnênah, “A tâwk e,” a ti a. A beng chu a khawih a, a tidam ta a.
42022052	Tin, Isua’n amah beih tuma a hnêna lo kal puithiam lalte, Temple vêngtute leh upate hnênah, “Suamhmang bei tûr ang maiin, ngûnhnâm te, talhtum te, kengin in lo chhuak a ni maw?
42022053	Ni tin Temple-a in hnêna ka awm laite khân min beih tumin in kut in lek si lo va; nimahsela, tûn hi in hun a ni e, thim thiltihtheihna nên,” a ti a.
42022054	Tichuan an man a, an hruai ta a. Puithiam lalber inah an kalpui a, Petera’n hla tak aṭangin a zui a.
42022055	Tin, hung chhûng kawtzâwl lai taka mei an chhêm a, an ṭhu khâwm a, Petera pawh an zîngah a ṭhu ve a.
42022056	Mei ênga a ṭhu chu chhiahhlawh nula tuin emaw a hmu a, ngun takin a en a, “He mi pawh hi a hnêna awm kha a nih hi,” a ti a.
42022057	Ani chuan, “Aw, hmeichhia, ani chu ka hre lo ve,” tiin a phatsan a.
42022058	A hnu rei lotêah midangin a rawn hmu leh a, “Nang pawh an zînga mi i nih hi,” a ti a. Petera’n, “Mihring, ka ni lo ve,” a ti a.
42022059	Tin, dârkâr khat lai a liam hnuin mi dangin inring tâwk tak chungin, “He mi pawh hi Galili ram mi a nih avângin a hnêna awm kha a ni ngei mai,” a ti a.
42022060	Petera’n, “Mihring, i thusawi chu ka hre lo ve,” a ti a. A la sawi lai mêkin chawplehchilhin âr a khuang ta a.
42022061	Tin, Lalpa chu a hawi a, Petera chu a en a. Tin,Petera chuan, “Âr khuan hmain vawi thum mi phatsan ang,” tih Lalpa’n a hnêna a sawi kha a hre chhuak a.
42022062	Petera chu a chhuak a, lungchhe takin a ṭap ta a.
42022063	Tichuan, Isua chelhtute chuan nuihza siam nân an hmang a, an vua a.
42022064	Tin, a mit an tuamsak hnu chuan a hmaiah an bêng a, “Sawi rawh, tunge bêng che?” tiin an zâwt a.
42022065	Thil dang tam takin amah chu an sawichhia a.
42022066	Tin, khawvâr veleh vântlang zînga upahote, puithiam lalte leh dânzirtîrtute chu an rawn kal khâwm a, an rorêlnaah an hruai a. A hnênah,
42022067	“Messia chu i ni em? min hrilh rawh,” an ti a. Ani chuan an hnênah, “Hrilh che u mah ila in awih lo vang.
42022068	Zâwt che u mah ila min chhâng chuang lo vang a, min chhuahtîr hek lo vang.
42022069	Tûn aṭang chuan Mihring Fapa hi Pathian thiltihtheihna ding lamah a ṭhu tawh ang,” a ti a.
42022070	Tin, an za chuan a hnênah, “Nang hi Pathian Fapa i ni em?” an ti a. Ani chuan an hnênah, “In sawi chu ka ni e,” a ti a.
42022071	Anni chuan, “Hriattîrtu dang enge kan ngaih tawh ang? Keimahni ngeiin ama kam chhuak kan hre tawh alâwm,” an ti a.
42023001	Tin, mipui pung khâwm zawng zawng chu an tho va, Isua chu Pilata hnênah an hruai a.
42023002	Hetiang hian an hêk ṭan ta a. “He mi hian kan hnam a ti khaw lo va, Kaisara hnênah chhiah chawi a khap a, ‘Lal,’ a intih kan hria e,” an ti a.
42023003	Pilata’n a hnênah, “Judate Lal i ni em?” tiin a zâwt a. Ani chuan a chhâng a, a hnênah, “I sawi ang chu a ni e,” a ti a.
42023004	Tichuan Pilata’n puithiam lalte leh mipuite hnênah, “He mi hi a dik lohna engmah ka hmu lo ve,” a ti a.
42023005	Anni chuan “Judai ram hmun tinah mite fuihpawrhin a zirtîr a, Galili aṭanga ṭanin he hmun hi a lo thleng a ni,” tiin nasa lehzualin an nawr a.
42023006	Pilata’n Galili an sawi ri a hriat chuan ani chu Galili mi a nih leh nih loh a zâwt a.
42023007	Tichuan Heroda thuneihna biala mi a ni tih a hriat veleh Heroda hnênah a tîr nghâl a. Tin, amah Heroda pawh Jerusalema a awm lai tak a ni.
42023008	Heroda’n Isua a hmuh chuan a lâwm êm êm a. A chanchin tam tak a hriat avângin hmuh a duhna a rei tawh a, chhinchhiahna eng emaw tal amah aṭangin hmuh a lo inbeisei tawh ṭhîn a ni.
42023009	Thu tam tak a zâwt a; nimahsela, a engamah a chhâng si lo.
42023010	Tin, puithiam lalte leh dânzirtîrtute chu an ding a, nasa takin an hêk a.
42023011	Heroda leh a sipaite chuan engah mah an ngai lo va, nuihza siam nân an hmang a. Puan ropui lâr tak an sintîr a. Pilata hnênah an tîr leh ta a.
42023012	Tin, chu mi ni tak chuan Heroda leh Pilata chu an lo inṭhian ta a. Chu mi hmâ zawng chuan an intai ṭhîn a ni.
42023013	Tin, Pilata’n puithiam lal te, rorêltute leh mipui a ko khâwm a.
42023014	An hnênah, “‘Mite a tikhaw lo,’ tiin he mi hi ka hnênah in rawn hruai a, ngaiteh u, in hmâah ka chîk vêl a, in hêkna thuah khân he mi chungah hian engmah dik lohna ka hmu lo a ni.
42023015	Heroda hnênah ka tîr che u a, Heroda pawhin engmah a hmu hek lo. Ngaiteh u, thihna tling khawp meuh engmah a ti lo ve.
42023016	Chuvângin ka hrem ang a, ka chhuah mai dâwn a ni,” a ti a.
42023017	Kût niah chuan mi pakhat a chhuahsak ngei tûr a ni si a.
42023018	Nimahsela, an zain an au rual a, “He mi hi chu tiboral la, Barabba kha min chhuahsak rawh,” an ti a.
42023019	Chu mi chu khawpuia helna eng emaw avâng leh tualthah avânga tân ina tâng a ni.
42023020	Pilata erawh chuan Isua chhuah a duh avângin an hnênah thu a sawi leh a.
42023021	Nimahsela, “Khêngbet rawh, khêngbet rawh,” tiin an au va.
42023022	A vawi thumnaah chuan, “Engvângin maw? Enge a tih sual? Thihna khawp meuh a chungah engmah ka hmu lo. Chuvângin ka hrem ang a, ka chhuah mai dâwn,” a ti leh a.
42023023	Anni chuan aw ring taka auvin khêngbet tûrin an ngên lui tlat a. Tichuan au thâwm leh puithiam lalte chuan an nawr hlawhtling ta a.
42023024	Tichuan an ngen anga ti tûrin Pilata chuan thu a titlu ta a.
42023025	Helna leh tualthah avânga tâng an dîla kha a chhuah a, Isua erawh chu an duh duha an tih atân a hlân ta a.
42023026	Tin, an hruai laiin Simona, Kurini khuaa mi, lo lam aṭanga lo kal chu an man a, Isua hnung lama pu tûrin a chungah kraws chu an nghat a.
42023027	Tin, mipui tam tak leh hmeichhia, âwm chûma amah ṭahtute’n an zui a.
42023028	Nimahsela, Isua chuan an lam a hawi a, an hnênah, “Jerusalem fanute u, mi ṭah suh u, nangmahni leh in fate tân ṭap zâwk rawh u.
42023029	Ngaiteh u, nîte chu a lo thleng mêk a ni. Chumi nîah chuan, ‘Ching te, naupai ngai lohna chhûl te, nau hnêk ngai loh hnutê te chu an nihlawh e,’ an la ti ang.
42023030	Chutih hunah chuan tlâng hnênah chuan, ‘Min delh rawh,’ an la ti ang a, mual hnênah, ‘Min khuh rawh,’ an la ti ang.
42023031	Thing hringah mah hetiang thilte an tih chuan a rovah chuan engtin tak ti ang maw!” a ti a.
42023032	Tin, a rualin mi dang pahnih, thil sual titute chu tihhlum tûrin an hruai bawk a.
42023033	‘Kalvari,’ an tih hmun chu an thleng a, chutah chuan an khêngbet ta a. Tin, Dân bawhchhetute pawh chu an khêngbet a, Isua ding lamah pakhat, a vei lamah pakhat.
42023034	Tin, Isua’n “Ka pa, anni hi ngaidam rawh, an thiltih hi an hre lo a ni e,” a ti a.Tin, ṭhum vâwrin a silhfênte chu an insem a.
42023035	Mipuite chuan dingin an thlîr a. An zînga rorêltute ding pawhin nuihzat chungin, “Midang mah a chhanchhuak ṭhîn alâwm, Pathian thlan Krista a nih tak zet chuan amah pawh inchhanchhuak ang hmiang,” tiin an ṭawng el a.
42023036	Sipaite pawhin nuihza siam nân an hmang a, a hnênah va kalin uain thûr an hlân a.
42023037	“Judate Lal i nih tak zet chuan inchhanchhuak rawh,” an ti a.
42023038	A chung lamah chuan Grik leh Latin leh Hebrai ṭawngin, “HE MI HI JUDATE LAL A NI,” tih ziak an târ a.
42023039	Thil sual titu an khaikân pakhat chuan, “Messia i nih chuan inchhanchhuak la, keini pawh mi chhanchhuak ta che,” tiin Pathian a sawichhia a.
42023040	Nimahsela, pakhat chuan chhân pahin a zilhhau va, “Pathian meuh pawh i hlâu na nge? Thuhmun renga thiam loh chantîr i nih hi.
42023041	Keini zawng hremzia rêng kan ni, kan thiltih man kan hmu a nih hi. Nimahsela, he mi hi zawngin engmah a tisual si lo,” a ti a.
42023042	Ani chuan Isua hnênah, “Lalpa, i lalrama i lo kal hunin min hre reng ang che,” a ti a.
42023043	Isua’n a hnênah, “Thu dik tak ka hrilh a che, vawiinah hian ka hnênah Paradis-ah i awm ve ang,” a ti a.
42023044	Tin, chhûn dar sâwmpahnih vêl aṭanga tlai lam dâr thum thlengin khawvêl a lo thim ta vek a.
42023045	Nî a lo thim a, tin, Temple puanzâr chu a laiah a lo thlêr thla ta vek a.
42023046	Tin, Isua aw ring takin a au va, “Ka pa, i kutah ka thlarau ka kawltîr e,” a ti a. Tin, a sawi zawh chuan a thlarau a thlah ta a.
42023047	Chutih laia thil awmzia chu sipai za hotu chuan a hmuhin, “Matheilovin he mi hi mi dik tak a ni ngei mai,” tiin Pathian a fak a.
42023048	Tin, chumi hmuna thil thleng hmu tûra mipui lo kal khawm zawng zawngte chuan thil awmzia chu an hmuhin an awmte an chûma an kîr leh ta a.
42023049	Amah hretu zawng zawngte leh Galili ram aṭanga rawn zuitu hmeichhiate chu chûng thilte chu thlîrin hla takah an ding a.
42023050	Tin, ngaiteh, mi pakhat a hming Josepha, rorêltute zînga mi, mi ṭha tak leh fel tak a awm a.
42023051	Ani chuan an rorêl leh an thiltih pawh kha a remti lo rêng a. Judate khua Arimathaia mi a ni a, Pathian lalram lo thlen hun tûr pawh a nghâk reng ṭhîn.
42023052	Chu mi chu Pilata hnênah a kal a, Isua ruang a dîl a.
42023053	A la thla a, puan zai sînin a tuam a, thlân, lung kerkuak, tumah la zalh ngai lohnaah a zalh ta a.
42023054	Chumi ni chu inbuatsaihna ni a ni a, Judate Sabbath chu a inṭan lek lek tawh a.
42023055	Galili ram aṭanga a hnêna lo kal hmeichhiate khân a ruang chu an zui zêl a, thlân leh a ruang an zalh dân chu an en a.
42023056	Tin, an kîr leh ta a, hriak leh rimtuite an buatsaih a. Sabbathah chuan Dân thupêk angin an châwl ta a.
42024001	Chutichuan chawlhkâr ni hmasa berah chuan vârṭianah rimtui an buatsaihte chu kengin hmeichhiate chu thlânah chuan an va kal a, midangte pawh an zîngah chuan an tel ve a.
42024002	Thlân aṭangin lung chu lum sawn sain an hmu a.
42024003	Tin, an lût a, Lal Isua ruang chu an hmu lo va.
42024004	Tin, heti hi a ni a, a ngaihna rêng hre lova an awm lai chuan ngaiteh, mi pahnih puan êng tak sin an kiangah an rawn ding a.
42024005	An hlauh avânga lei biha an kûn tlat laiin anni chuan an hnênah, “Engati nge mithi zîngah minung in zawn?
42024006	Hetah a awm tawh lo ve, a tho leh ta. Galili rama a awm laia in hnêna a thusawi kha hre reng rawh u.
42024007	“‘Mihring Fapa hi mi sualte kuta hlanin a awm ang a, an khêngbet ang a, ni thum nîah a tho leh ang,’ a tih kha a thleng ngei tûr a ni,” an ti a.
42024008	Tin, Isua thute chu an hre chhuak leh ta a.
42024009	Thlân aṭang chuan an hâwng leh ta a, sâwm leh pakhatte leh mi dang zawng zawng hnênah chuan thil zawng zawng chu an hrilh a.
42024010	Apostolte hnêna chûng thil zawng zawng hrilhtute chu Mari Magdalini te, Joani te, Jakoba nu Mari te leh an hnêna awm ve hmeichhe dangte an ni.
42024011	Nimahsela, thu lawi lo sawiah an ngaih avângin an awihsak lo va.
42024012	Nimahsela, Petera chu a tho va, thlân lamah chuan a tlân a. Tin, a kûna a bih a, puan zai sîn awmte chauh chu a hmu a. Thil awmzia chu mak ti tak chungin a in lamah a haw leh ta a.
42024013	Ngaiteh, chumi ni tak chuan an zînga pahnih chu khaw pakhat, ‘Emmau,’ an tiha kal tûrin an chhuak a. Chu khua chu Jerusalem aṭangin kilometer 11 vêla hlâ a ni.
42024014	Thil lo thleng zawng zawng chu an sawi dûn zêl a.
42024015	Tin, heti hi a ni a, an sawi duna an inzawh vêl lai chuan Isua ngeiin a rawn pan hnai a, an rualin a kal ve ta a.
42024016	Nimahsela, amah chu an hriat theih loh nân an mit chu tihvaihin a awm a.
42024017	Tin, an hnênah, “Kal paha in thu sawi dun kha enge ni a, engati nge in lungngaih?” a ti a.
42024018	Tin, a pakhat zâwk a hming, Kleopa chuan a chhâng a, a hnênah, “Nangmah chauh hi Jerusalem mikhual, a chhûnga tûn lai thil thleng chanchin hre lo awm chhun i ni ang a!” a ti a.
42024019	Ani chuan a hnênah, “Eng thil maw?” a ti a. Tin, anni chuan a hnênah, “Nazareth Isua, Pathian leh mi zawng zawng mithmuha thûah leh thiltiha zâwlnei thiltithei tak chanchin kha!
42024020	Puithiam lalte leh kan rorêltute’n thi tûra thiam loh chantîr atâna an hlana an khenbeh tâk thu kha.
42024021	Nimahsela, keini’n Israelte tlantu tûr kha a nih kan beisei tehlul nên. Chu chauh pawh a ni lo, chûng thil zawng zawng thlenna chin chu vawiin nên ni thum a ni tawh.
42024022	Kan pâwlte zînga mi hmeichhe ṭhenkhat zîng taka a thlâna va kalte’n mak min tihtîr lehzual a ni.
42024023	A ruang an hmu lo va, vântirhkoh inlâr an hmuh thu leh chu mite chuan, “‘A nung leh ta,’ an ti,” an rawn ti a.
42024024	Tin, kan zînga ṭhenkhat thlânah chuan an va kal a, hmeichhiate sawi ang ngeiin an hmu a, nimahsela, amah chu an hmu bîk lo,” an ti a.
42024025	Tin, ani chuan an hnênah, “Mi âte u, zâwlneite thusawi zawng zawng awih kawnga rilru chak lote u.
42024026	Messia’n chûng thil chu tuarin a ropuinaah a lût tûr a ni rêng lâwm ni?” a ti a.
42024027	Tin, Mosia lehkhabu aṭanga ṭanin zâwlnei zawng zawngte lehkhabute nên, puithiam lehkha thu zawng zawnga ama chungchâng thu chu anmahni a hrilhfiah a.
42024028	Tin, an kalna tûr khua chu an thleng dâwn ta a. Ani chu kal zêl tum angin a awm a.
42024029	Tin, ṭawngkâin an chelh a, “Kan hnênah awm ta che, khua pawh a tlai tawhin ni pawh a tlâk dâwn tawh hi,” an ti a. Tichuan an hnêna awm tûrin a lût ta a.
42024030	Tin, heti hi a ni a, an zîngah dawhkân kîlin a ṭhû a, chhang a la a, mal a sâwm a, a phel a, an hnênah a pe a.
42024031	Tin, an mit a lo vâr a, a hmêl an hre ta a. Tin, ani chu an mithmuhah a ral ta mai a.
42024032	Tin, anni chuan, “Kalkawnga min biak laia Pathian lehkhathute min hrilhfiah lai khân kan thinlung a harh huai rêng lâwm ni kha?” an ti a.
42024033	Tin, chumi lai chuan an tho va, Jerusalem-ah an kîr leh a. Sâwm leh pakhatte leh an ṭhiante awm khâwm chu an va hmu a.
42024034	“Lalpa chu a tho leh tak zet a, Simona hnênah a inlâr a ni,” an lo ti a.
42024035	Tin, anni pawhin kalkawnga thil lo thleng leh chhang a phel a, amah an lo hriat tâkzia chu an hrilh ve bawk a.
42024036	Tin, chûng thu chu an sawi laiin Isua ngei chu an zîngah a lo ding a, an hnênah, “In chungah thlamuanna awm rawh se,” a ti a.
42024037	Nimahsela, râpthlâk an tiin an hlâu êm êm a, thlarau hmûah an inruat a.
42024038	Tin, ani chuan an hnênah, “Engati nge in mangan? Engah nge in thinlungah rinhlelhna a lo awm?
42024039	Ka kutte, ka kête hi en rawh u, hei, keimah ngei kha ka ni alâwm. Keiin taksa leh ruh ka nei tih min hmuh ang hian thlarauvin taksa leh ruh a nei lo ve, min khawih ula, en rawh u,” a ti a.
42024040	Tin, a sawi zawhin a kutte, a kête a entîr a.
42024041	Tin, an lawm luattuk avânga an la awih loh cheuva mak an tih êm êm laiin an hnênah “Hetah ei tûr in nei em?” a ti a.
42024042	Sangha rawh hrang khat leh khawithlâr an pe a.
42024043	A la a, an hmâah chuan a ei ta a.
42024044	Tin, an hnênah, “In zînga ka awm lai khân Mosia Dânah te, zâwlnei lehkhabuah te, Fakna hlatea ka chungchâng an ziah zawng zawng kha a thleng famkim ngei tûr a ni tih thu ka hrilh che u kha,” a ti a.
42024045	Tichuan Pathian lehkhathute chu an hriatthiam theih nân an rilrute a hawnsak a.
42024046	An hnênah, “‘Messia chuan hrehawm a tuar ngei ang a, ni thum nîah mithi zîng aṭangin a tho leh ngei ang,’ tih ziak a ni.
42024047	Tin, simna leh sualte ngaihdamna chu Jerusalem aṭanga ṭanin hnam tin hnênah ama hmingin an puangchhuak ang.
42024048	Hêng thil zawng zawngte chu mita hmutute in ni e.
42024049	Tin, ngaiteh u, ka Pa thil tiam kha in chungah ka rawn tîr ang. Nimahsela, chung lam aṭanga thiltihtheihnaa thuam in nih hmâ loh zawng Jerusalem khawpuiah hian awm reng rawh u,” a ti a.
42024050	Tichuan Bethani khaw kiang thlengin anni chu a hruai chhuak a. Tin, a kut a phar a, anni chu mal a sâwm a.
42024051	Tin, heti hi a ni a, mal a sâwm lai mêkin an hnên aṭanga ṭhenin a awm a, vânah hruai chhohvin a awm ta a.
42024052	Tin, zah takin chibai an bûk a, lawm êm êmin Jerusalemah an kîr leh ta a.
42024053	Temple-ah Pathian ropuizia hrilin leh amah fakin an awm ta zêl a, Amen.
43001001	Atîrin Thu a awm. Thu chu Pathian hnênah a awm a. Thu chu Pathian a ni.
43001002	Amah chu a tîrin Pathian hnênah a awm.
43001003	Engkim a zain ama siam a ni; thil siam zawng zawng hi ama siam loh engmah a awm lo.
43001004	Amahah chuan nunna a awm a, chu nunna chu mihringte êng a ni.
43001005	Chu Êng chu thim zîngah a lo êng a, thimin chu Êng chu a hneh lo.
43001006	Pathian tirh mi pakhat a awm a, a hming chu Johana a ni.
43001007	Chu Êng chu hriattîrtu ni tûrin a lo kal a, ama zâra mi zawng zawngin an rin theih nân Êng thu chu hriattîr tûrin a lo kal a ni.
43001008	Ani chu Êng chu a ni lo; nimahsela, chu Êng thu chu hriattîrtu ni tûrin a lo kal a ni zâwk.
43001009	Chu Êng chu êng dik tak khawvêla mi tin hnêna êng pe tûra lo kal chu a ni.
43001010	Ani chu khawvêlah a awm. Khawvêl hi ama siam a ni a; nimahsela, khawvêlin amah a hre lo.
43001011	Ama mite hnênah a lo kal a, ama mite’n an lo lâwm si lo.
43001012	Nimahsela, amah lâwm apiangte chu, an hnênah Pathian fate nih theihna a pe, a hming ringtute ngei chu.
43001013	Chûng mite chu thisen hrin an ni lo va, mihring duhzâwnga hrin an ni hek lo. Mipa duhzâwnga hrin pawh an ni lo va, Pathian hrin an ni zâwk e.
43001014	Tin, thu chu mihringah a lo chang a, kan zîngah a lo chêng ta. A ropuizia kan hmu, Pa Fapa mal neih chhun ropuizia khawngaihna leh thutaka khat chu.
43001015	Johana’n a thu a hriattîr a, a au va, “Amah hi ka sawia chu a ni, ka hnunga lo kal tûra chu ka hmâa a awm reng tawh avângin a pawimawh zâwk a ni.
43001016	Ama famkimna aṭang chuan khawngaih chunga khawngaih leh zualna chu kan chang ṭheuh.
43001017	Dân chu Mosia hmanga pêk a ni a, khawngaihna leh thutak erawh chu Isua Krista avânga lo awm a ni.
43001018	Englai mahin tuma’n Pathian an hmu ngai lo, Fapa mal neih chhun, Pa ângchhûnga awm ngei khân a chanchin a hriattîr tawh a ni.
43001019	Judate’n, “Tunge i nih?” tia zâwt tûra puithiamte leh Levia chia mite Jerusalem aṭanga an tirh laia Johana inpuanna chu hei hi a ni.
43001020	Phat lovin a inpuang a, “Messia chu ka ni lo,” tiin a inpuang a.
43001021	“A nih leh tunge i nih le? Elija i ni em?” tiin an zâwt a. Tin, ani chuan, “Ka ni lo ve,” a ti a. “Zâwlnei i ni em?” an ti a. “Ni lo,” tiin a chhâng a.
43001022	Tichuan anni chuan a hnênah, “Tunge nia i insawi? Min tîrtute kan chhân theih nân i chanchin min hrilh rawh,” an ti a.
43001023	Ani chuan, “Zâwlnei Isaia’n a lo sawi tawh ang chiah khân, ‘Lalpa lamlian tingîl rawh u,’ tia thlalêr hmuna autu aw chu ka ni,” a ti a.
43001024	An mi tirhate chu Pharisai pâwl zînga mi an ni.
43001025	Anni chuan, “Messia chu i nih loh va, Elija emaw, zâwlnei emaw pawh i nih si loh chuan engvângin nge i baptis le?” tiin an zâwt leh a.
43001026	Johana’n an hnênah, “Keiin tuiah ka baptis a; nimahsela, in hriat loh mipakhat in zîngah a ding a ni.
43001027	Ani chu a ni, ka hnunga lo kal, kei aia pawimawh zâwka chu. Kei chu a pheikhawk kaihna phelh tlâk pawh ka ni lo ve,” tiin a chhâng a.
43001028	Chûng thilte chu Johana’n a baptis-na hmun, Jordan râla Bethani khuaah an ti a ni.
43001029	A tûkah chuan Johana’n a hnêna Isua lo kal lai a hmu a, “Enteh u, Pathian Berâmno, Khawvêl sual la botu saw.
43001030	Ani hi a ni, ‘Ka hnunga lo kal, ka hmâa a awm reng tawh avânga kei aia pawimawh zâwka chu,’ ka tiha kha.
43001031	Ani chu ka lo hre si lo; nimahsela, Israelte hnêna tihlana a awm theih nân tuia baptisma chantîrin ka lo kal a ni,” a ti a.
43001032	Johana’n a thu a puang a, “Thlarau chu ṭhûro pianhmang ang puin vân aṭanga lo chhuk ka hmu a, a chungah a awm reng a.
43001033	Amah chu ka hre si lo; nimahsela, tuia baptis tûra mi tîrtu khân ka hnênah, ‘Tu chungah pawh Thlarau zu chhuka a chunga awm reng i hmuh apiang, chu mi ngei chu Thlarau Thianghlima baptistu tûr chu a ni,’ mi ti a.
43001034	Chu chu ka hmu tawh, he mi hi Pathian Fapa a ni tih ka hriattîr tawh,” a ti a.
43001035	A tûkah chuan, Johana chu a zirtîrte zînga pahnih nên an dingho va.
43001036	Isua veivâk lai chu an thlîr a, “Enteh u, Pathian Berâmno saw!” a ti a.
43001037	A zirtîr pahnihte’n a thusawi chu an hriatin Isua chu an zui ta a.
43001038	Tichuan Isua chu a han lehhawi a, amah an rawn zui chu a hmu a, an hnênah, “Enge in zawn?” a ti a. Anni chuan a hnênah, “Rabbi, chu chu zirtîrtu tihna a ni, khawiah nge i chên?” an ti a.
43001039	Ani chuan an hnênah, “Lo kal ula en rawh u,” a ti a, Anni chu an lo kal a, a chênna chu an hmu a. Chumi ni chuan a hnênah an awm ve a. Chu chu tlailam dâr li vêl a ni.
43001040	Johana thusawi hriaa Isua zuitute pahnih zînga pakhat chu Andria, Simon Petera unau a ni.
43001041	Ani chuan a hmasa berin ama unau Simona a zawng hmu a, a hnênah, “Messia kan hmu ta,” a ti a. Chu chu ‘Hriakthiha,’ tihna a ni.
43001042	Tichuan Isua hnênah a rawn hruai a. Isua’n ani chu a en a, “Jona Fapa Simona i ni, ‘Kipha’, tia koh i ni ang,” a ti a. Chu chu, ‘Petera,’ tihna a ni.
43001043	A tûkah chuan Isua’n Galili rama kal a tum a, Philipa a hmu a, a hnênah, “Mi zui rawh,” a ti a.
43001044	Philipa chu Bethsaidaa mi a ni a, chu chu Andria leh Petera te khua a ni.
43001045	Philipa chuan Nathanaela a hmu a, a hnênah, “A chanchin Mosia Dâna ziak Pathian zâwlneite pawhin an ziak, Nazareth Isua, Josepha fapa chu kan hmu ta,” a ti a.
43001046	Nathanaela chuan a hnênah, “Nazareth khaw chhûng aṭangin thil ṭha a chhuak thei em ni?” a ti a. Philipa chuan a hnênah, “Lo kal la, en rawh,” a ti a.
43001047	Isua’n a lam pana Nathanaela lo kal lai a hmuh chuan, a chanchin a lo sawi a, “En teh u, Israel mi dik tak, dik lohna rêng nei lo saw,” a ti a.
43001048	Nathanaela chuan a hnênah, “Nangin engtinnge mi hriat?” a ti a. Isua’n a chhâng a a hnênah, “Philipa’n a koh hmâ chea, theipui kûng hnuaia i awm lai khân ka hmu tawh che a ni,” a ti a.
43001049	Nathanaela’n a chhânga a hnênah, “Rabbi, Pathian Fapa i ni a, Israelte Lal i nih hi,” a ti a.
43001050	Isua’n a hnênah, “‘Theipui kûng hnuaia i awm lai khân ka hmu che,’ i hnêna ka tih avângin i ring a ni maw? Hêng aia thil ropui zâwk hi i la hmu ang,” tiin a chhâng a.
43001051	Isua vêkin a hnênah, “Thudik tak ka hrilh a che u, tûn hnuah vân inhawnga Mihring Fapa chunga Pathian vântirhkohte chhuk leh chho in la hmu ang,” a ti a.
43002001	Tin, a ni thumnaah chuan Galili rama Kana khuaah inneihna a awm a, chutah chuan Isua nu pawh a awm a.
43002002	Isua leh a zirtîrte pawh inneihnaah an sâwm a.
43002003	Uain an lo tlâkchham hnu chuan Isua nu chuan a hnênah, “Uain an tlachham ta e,” a ti a.
43002004	Isua’n a hnênah, “Aw, hmeichhia, nang nêna tihtûr enge ka neih? Ka hun a la thleng lo ve,” a ti a.
43002005	A nu chuan fatute hnênah, “In hnêna a sawi apiang chu ti zêl ang che u,” a ti a.
43002006	Judate inthenfai dân angin lung tuibêl parûk liter sawmriat aṭanga za vêl dawng ṭheuh an hûng a.
43002007	Isua’n an hnênah, “Tuibêlte kha tuiin tikhat rawh u,” a ti a. A rawng rualin an tikhat ta ṭheuh va.
43002008	An hnênah, “Tûnah thâl chhuak ula, fatu hotu hnênah kalpui rawh u,” a ti a. Tichuan an kalpui ta a.
43002009	Fatu hotu chuan tui uaina lo chang ta chu a tem a, a lo chhuahna chin a hre lo va; fatu, tui thâltute erawh chuan an hria a. Fatu hotu chuan moneitu chu a ko va,
43002010	A hnênah, “Mi tinin atîrin uain ṭha an dah chhuak ṭhîn a, tam deuh an in hnuin a ṭha lo an sem ṭhîn; nimahsela, nang zawngin tûn thlengin uain ṭha i la vawn hi,” a ti a.
43002011	Isua’n chhinchhiahnate a tih ṭantirhna hi Galili rama Kana khuaah a ni a, a ropuizia a lantîr ta a, a zirtîrte chuan amah chu an ring ta a.
43002012	Chumi hnu chuan Kapernaum khuaah an zuk kal a, amah leh a nu nên, a naute leh a zirtîrte nên, chutah chuan ni tlêmtê an châm a.
43002013	Judate Kalhlên Kût chu a hnai tawh hlê a, Isua Jerusalemah a chho va.
43002014	Temple hungchhûngah chuan bâwngte, berâmte, ṭhuro zuartute leh tangka thlengtute ṭhû a hmu a.
43002015	Vuakna hruihrual a siam zawhin berâmte leh bâwngte chu an zain Temple hungchhûng aṭang chuan a hnawtchhuak a, tangka thlengtute pawisa iptê chu a leihbuaksak a, dawhkânte a namthlûksak a.
43002016	Ṭhuro zuartu ho hnênah chuan, “Hêng thilte hi heta ṭangin la bo rawh u, ka Pa in hi sumdâwnna inah siam suh u,” a ti a.
43002017	A zirtîrte chuan, “I in atâna ṭhahnemngaihnain mi ei zo ang,” tih ziak a ni tih an hre chhuak leh ta a.
43002018	Chutichuan Judate’n a hnênah, “Hêng thilte hi i ti si a, chhinchhiahna enge min hmuh tîr theih?” tiin an chhâng a.
43002019	Isua’n an hnênah, “He Temple hi tichhia ula, nithum chhûngin ka tungding leh ang,” tiin a chhâng a.
43002020	Tichuan Judate chuan, “He Temple hi kum sawmli leh kum ruk sak a ni a, nangin nithum chhûngin i tungding leh ang maw?” an ti a.
43002021	Nimahsela, ama taksa Temple chungchâng a sawi a ni.
43002022	Chuvângin thihna aṭanga a thawhleh hnu khân hei hi an hnênah a sawi tawh tih a zirtîrte chuan an hrechhuak leh ta a. Pathian lehkhathu leh Isua thusawi chu an ring ta a ni.
43002023	Jerusalema a awm laia Kalhlên kût ruai ṭhehnaa chhinchhiahnate a tih an hmuh chuan mi tam takin a hming an ring ta a.
43002024	Nimahsela, mi zawng zawng a hriat avângin Isua chu an hnênah a intulût lo.
43002025	Mihringa awm chu a hriat sa tawh avângin mihring chanchin tuma hriattîr a ngai lo.
43003001	Pharisaite zînga mi pakhat a hming Nikodema, Judate rorêltu a awm a.
43003002	Chu mi chu zânah Isua hnênah a lo kal a, a hnênah, “Rabbi, a hnênah Pathian a awm chauh loh chuan hêng chhinchhiahna i tihte hi tuma’n an ti thei lo vang; chuvângin Pathian hnên aṭanga zirtîrtu lo kal i ni tih kan hria e,” a ti a.
43003003	Isua’n a chhâng a, a hnênah, “Thu dik tak ka hrilh a che, mi, piangthar chauh lo chuan Pathian lalram a hmu thei lo,” a ti a.
43003004	Nikodema’n a hnênah, “Mi, a tar hnuin engtinnge a pian theih ang? Piang nawn tûrin mi, a nu chhûlah vawihnih lûtin a piang thei em ni?” a ti a.
43003005	Isua’n a chhâng a, “Thu dik tak ka hrilh a che, mi, tui leh Thlarau aṭanga a pian loh chuan Pathian lalramah a lût thei lo.
43003006	Tisa aṭanga piang chu tisa a ni, Thlarau aṭanga piang chu thlarau a ni.
43003007	‘I piangthar tûr a ni,’ ka tih che hi mak ti suh.
43003008	Thli khawiah pawh a duh duhin a tleh ṭhîn. A ri i hria e; nimahsela, khawi aṭanga lo kal nge a niha khawiah nge a kal i hre lo. Mi tupawh Thlarau aṭanga piang chu chutiang chu an ni,” a ti a.
43003009	Nikodema’n a chhâng a, a hnênah, “Chûng thilte chu engtinnge a nih theih ang?” a ti a.
43003010	Isua’n a chhâng a, a hnênah, “Israelte zirtîrtu ni siin chûng thil chu i hre lo maw?
43003011	Thu dik tak ka hrilh a che, kan hriat chian chu kan sawi a, kan hmuh chu kan puang ṭhîn a, kan thu puan erawh chu in pawm si lo.
43003012	Khawvêl thilte ka hrilh che u mah in awih si lo va, vân thilte hrilh che u ila engtinnge in awih ang?
43003013	Vân aṭanga lo chhuk chauh lo hi chu tumah vânah an lâwn ngai lo. Chu chu Mihring Fapa, vâna awm hi a ni.
43003014	Tin, Mosia’n thlalêra rûl a khaikâng ang khân Mihring Fapa hi khaikânin a awm bawk tûr a ni.
43003015	Chu chu amah ringtu apiang an boral loh va, chatuan nunna an neihna tûr a ni.
43003016	Pathianin khawvêl a hmangaih êm êm a, chutichuan a Fapa mal neihchhun a pe a, amah chu tupawh a ring apiang an boral lo vang a, chatuan nunna an nei zâwk ang.
43003017	Khawvêl thiam loh chantîr tûrin Pathianin a Fapa khawvêlah a tîr si lo, amah avânga khawvêl chhandam an nih theihna tûrin a tîr a ni zâwk.
43003018	Tupawh amah ring chu thiam loh changin an awm lo; nimahsela, tupawh amah ring lo chu Pathian Fapa mal neih chhun hming an rin loh avângin thiam loh changin an awm reng tawh a ni.
43003019	Hei hi thiam loh channa chu a ni. Êng chu khawvêlah a lo kal a; nimahsela, an thiltihte a ṭhat loh avângin mite’n êng aiin thim an ngaina zâwk.
43003020	Tupawh thil ṭha lo ti apiangin êng an huat ṭhin avângin êngah an lo kal lo. Chuti lo chuan an thil tihte a lang ang.
43003021	Nimahsela, dik taka ti apiang chu a thiltihte Pathian zâra ti a ni tih a lan nân êngah a lo kal ṭhîn,” a ti a.
43003022	Chûng thil hnuah chuan Isua leh a zirtîrte Judai ramah an lo kal a, chutah chuan Isua an hnênah a châm a, mite a baptis ṭhîn a.
43003023	Johana pawhin Salim thingtlâng khaw kiang Ainon-ah chuan tui a tam avângin a baptis bawk a. Tin, an lo kal a, baptisma an chang hlawm a.
43003024	Chutih lai chuan Johana tân inah an la khung si lo va.
43003025	Silfaina thûah Johana zirtîrte leh Juda ṭhenkhat an lo inhnial a.
43003026	Johana hnênah an lo kal a, “Rabbi, Jordan râla i hnêna awm, a chanchin mi i hriattîra khân ngaiteh, kha mi khân mi a baptis a, mi zawng zawng a hnênah an lo kal a ni,” an ti a.
43003027	Johana’n a chhâng a, “Vân aṭanga pêk a nih chauh loh chuan mihringin engmah a dawng thei lo.
43003028	‘Messia chu ka ni lo ve, a hmâa mitirh ka ni,’ ka tih kha, nangmahni ngei hi min hriatpuitute in ni.
43003029	Moneitu chu mo pasal chu a ni. Nimahsela moneitu ṭhian, a thu ngaichânga lo ding chuan moneitu aw a hriat chuan a lâwm êm êm ṭhîn; chutiang bawk chuan hei, ka lâwwmna a famkim ta a nih hi.
43003030	Ani chu pung zêl tûr a ni a, kei erawh chu kiam zêl tûr ka ni.
43003031	Chung lam aṭanga lo kal chu engkim chunga awm a ni a, lei aṭanga lo chhuak chu lei mi a ni a, lei thil a sawi ṭhîn. Vân aṭanga lo kal chu engkim chunga mi a ni.
43003032	A hmuh leh a hriat apiang a hriattîr ṭhîn a, a thu hriattîr erawh chu tuma’n an dawngsawng thei lo.
43003033	A thu hriattîr dawngtu erawh chuan, ‘Pathian chu a dik a ni,’ tih a nemnghet.
43003034	Pathian chuan teh khera Thlarau a pêk loh avângin Pathian tirh chuan Pathian thu a sawi zâwk ṭhîn a ni.
43003035	Pain Fapa chu a hmangaih a, a kutah thil engkim a pe tawh.
43003036	Chu Fapa ringtu chuan chatuan nunna a nei tawh a, chu Fapa hnâwltu erawh chuan nunna a nei lo va, a chungah Pathian thinur chu a awm reng zâwk a ni,” a ti a.
43004001	Isua’n Johana aiin zirtîr tam zâwk a siam tih leh a baptis tih Pharisaite’n an hria tih Lalpa’n a lo hria a.
43004002	A nihna takah chuan Isua tak chuan a baptis lo va, a zirtîrte’n an baptis zâwk ṭhîn a ni.
43004003	Judai ram a chhuahsan a, Galili ramah a kîr leh ta a.
43004004	Samari ram a kal tlang ngei a ṭûl a.
43004005	Tichuan Samari rama khaw pakhat, ‘Sukar,’ an tih chu a lo thleng a. Chu chu Jakoba’n a fapa Josepha hnêna hmun a pêk kianga awm a ni.
43004006	Jakoba tuichhunchhuah pawh kha chutah chuan a awm a. Chutichuan Isua chu a kal hah avângin tuichhunchhuah sîrah chuan a ṭhu châwl a, chu chu chhûn dâr sâwmpahnih vêl a ni.
43004007	Samari hmeichhe pakhat tui chawi tûrin a lo kal a, Isua’n a hnênah, “Tui in tûr min pe rawh,” a lo ti a.
43004008	A zirtîrte lah chu ei tûr leiin khuaah an kal tawh si a.
43004009	Chutichuan Samari hmeichhia chuan a hnênah, “Nang Juda mi i ni si a, engati nge kei Samari hmeichhe hnênah hian in tûr mi dîl?” a ti a. Judate’n Samari mite engah mah an ngaih loh avângin chutiang chuan a zâwt a ni.
43004010	Isua’n a chhâng a, a hnênah, “Pathian thilthlâwnpêk leh, ‘In tûr mi pe rawh,’ i hnêna titu hi lo hre tawh ni la chuan nangin a hnênah i dîl zâwk tûr a ni a, ani’n tuinung a pe tawh tûr che a ni,” a ti a.
43004011	Hmeichhia chuan a hnênah, “Ka pu, tui khai chhuahna tûr engmah i nei lo va, tuichhunchhuah lah a thûk si a. A nih leh khawi aṭangin nge tuinung chu i neih?
43004012	He tuichhunchhuah min petu kan pa Jakoba aiin i ropui zawk em ni? Amah ngei leh a fate, a ranrualte pawhin heta mi hi an in a ni,” a ti a.
43004013	Isua’n a chhâng a, a hnênah, “Tupawh he tui in a piang chu an tuihâl leh ang.
43004014	Nimahsela, keiin ka pêk tûr tui in apiang chu an tuihâl tawh ngai lo vang. Keiin a hnêna ka pêk tûr tui erawh chu amahah chuan tuihnaah a lo chang ang a, chatuana nun thlengin a chik chho vang,” a ti a.
43004015	Hmeichhia chuan a hnênah, “Ka pu, ka tuihâl loh nân leh hêng thleng thlenga tuichawi tûra ka lo kal tawh loh nân chu tui chu mi pe rawh,” a ti a.
43004016	Isua’n a hnênah, “Kal la, i pasal va ko la, hetah lo kal leh ang che,” a ti a.
43004017	Hmeichhia chuan a chhâng a, “Pasal ka nei hlei nêm,” a ti a. Isua’n a hnênah, ‘Pasal ka nei hlei nêm,’ i tih hi i ti dik e.
43004018	Pasal panga i neih tawh avângin tûna mi i neih hi i pasal a ni lo rêng a ni, he thu hi i ti dik e,” a ti a.
43004019	Hmeichhia chuan a hnênah, “Ka pu, zâwlnei i ni tih ka hre ta.
43004020	Min thlahtute chuan he tlângah hian Pathian chibai an bûk ṭhîn; nimahsela, nangni zawngin, ‘Mihringin Pathian chibai an bûkna hmun chu Jerusalemah a ni tûr a ni,’ in ti ṭhîn,” a ti a.
43004021	Isua’n a hnênah, “Aw, hmeichhia, mi ring rawh. He tlângah kher lo pawh, Jerusalemah kher lo pawh Pa chibai in bûk hun tûr chu a thleng dâwn ta.
43004022	Nangnin in hriat loh chibai in bûk ṭhîn. Chhandamna hi Judate hnên aṭanga lo chhuak a nih avângin keini zawngin kan hriata chu chibai kan bûk ṭhîn.
43004023	Nimahsela, a hun a thleng dâwn ta, tûnah pawh a thleng tawh mêk a ni. Chutih hunah chuan Pathian chibai bûktu dik takte’n thlarau leh thutakin Pa chibai an bûk tawh ang, Pain chutianga amah chibai bûktu tûr chu a zawng si a.
43004024	Pathian chu Thlarau a ni a, amah chibai bûktute’n thlarau leh thutakin chibai an bûk ngei tûr a ni,” a ti a.
43004025	Hmeichhia chuan a hnênah, “Messia, ‘Hriakthiha,’ an tih chu a lo kal dâwn tih ka hria, ani chu a lo kal hunah thil engkim min la hrilh ang,” a ti a.
43004026	Isua’n a hnênah, “Keimah, a betu che hi amah chu ka ni,” a ti a.
43004027	Chutih lai chuan a zirtîrte chu an lo thleng a, hmeichhia a bia chu mak an ti hlê a; nimahsela, tumahin, “Enge i zawn?” emaw, “Engati nge hmeichhia i biak?” emaw pawh an ti lo.
43004028	Hmeichhia chuan a tuibêl a kalsan a, khuaah a kal a, mite hnênah chuan,
43004029	“Lo kal ula, en teh u, ka thiltih tawh apiang min hrilh zêltu mi pakhat a awm a, Messia chu a ni lo vem ni?” a ti a.
43004030	Tichuan khua aṭang chuan an lo kal a, a hnên lam an pan a.
43004031	Chutihlai chuan zirtîrte chuan, “Rabbi, ei rawh,” tiin an ngên a.
43004032	Nimahsela, ani chuan an hnênah, “In hriat loh chaw ei tûr ka nei,” a ti a.
43004033	Chuvângin zirtîrte chuan, “Tute’n emaw ei tûr an pe em ni chu le?’ tiin an inzâwt ta hlawm a.
43004034	Isua’n an hnênah, “Mi tîrtu duhzâwng tih leh a hnathawh zawh tûr chu ka chaw a ni.
43004035	‘Buh seng nân thla li a la awm,’ inti ṭhîn lo vem ni? Ngaiteh u, ka hrilh a che u, dâk ula, lote en rawh u. Tûn apangin seng tûrin a êng a, an hmin zo ta.
43004036	A tuhtu leh a sengtu an lâwm dun theihna tûrin a sengtuin hlawhte a la a, chatuan nunnaa hruai luh tûr rah a la khâwm a ni.
43004037	‘Pakhatin a tuh a, midangin an seng,’ tih thu hi a dik a ni.
43004038	In thawhrim loh rah seng tûrin ka tirh che u hi, midangin an thawk a, an thawhsa chu in hlâwkpui a nih hi,” a ti a.
43004039	“Ka thiltih tawh apiang min hrilh zêl,” tia hmeichhiain a sawi avâng chuan Samari khuaa mi tam takin amah chu an ring ta a.
43004040	Chutichuan Samari mi a hnêna lo kalte chuan an hnêna châm tûra an ngen chiam avângin chutah chuan ni hnih a châm a.
43004041	Ama thu ngei avâng chuan mi tam lehzualin an ring ta a.
43004042	Hmeichhe hnênah chuan, “I thusawi avâng ni lovin tûnah kan ring ta. Keimahni ngeiin a thu kan ngaithla a, amah ngei hi Krista, khawvêl Chhandamtu chu a ni tih kan hre ta si a,” an ti a.
43004043	Ni hnih hnuah chuan chuta ṭang chuan a chhuak a, Galili ramah a kal ta a.
43004044	Isua ngeiin, ‘Zâwlnei chu ama khaw lamah ngaihsânin a awm ngai lo,’ tih a sawi si a.
43004045	Chutichuan Galili ram a lo thlen chuan Galili mite chuan an lo lâwm a. Anni pawh kûtnaah an kal ve avângin Jerusalema kût laia a thiltih zawng zawngte kha an hmu si a.
43004046	Tin, Galili rama Kana khua tui uaina a chantîrna hmunah Isua a lo kal leh a. Lal upa fapa dam lovin Kapernaum khuaah a awm a.
43004047	Isua chu Judai ram aṭangin Galili ramah a lo kal tih a hriat veleh a hnênah a kal a, a fapa chu a thih lek lek avângin lo kal chhuka tidam tûrin a ngên chiam a.
43004048	Tichuan, Isua’n a hnênah, “Chhinchhiahnate leh thilmakte in hmuh loh chuan in ring tawp lo vang,” a ti a.
43004049	Chu lal upa chuan a hnênah, “Ka pu, ka fapa thih hmain lo chhuk ta che,” a ti a.
43004050	Isua’n a hnênah, “Haw leh mai rawh, i fapa chu a dam e,” a ti a. Chu mi chuan a hnêna Isua thusawi chu a ring a, a haw ta a.
43004051	A haw chhuk lai mêkin a bawihte’n an lo hmuak a, a hnênah, “I fapa chu a dam ta e,” an lo ti a.
43004052	Tichuan ani chuan engtik hun laia lo ṭha ta nge a nih a zâwt a, anni chuan a hnênah, “Nimin chawhnu dâr khat vêl khân a khawsikin a thlah ta a ni,” an ti a.
43004053	Chutichuan a pa chuan a hnêna Isua’n, “I fapa chu a dam e,” a tih hun lai kha a ni tih a hria a. Amah leh a chhûngte zawngin Isua chu an ring ta a.
43004054	Hei hi Isua’n Judai ram aṭanga Galili rama a lo kal hnua chhinchhiahna a tih vawihnihna a ni.
43005001	Chûng thil hnuah chuan Judate kût pakhat a awm a, tin, Isua chu Jerusalemah a han kal a.
43005002	Jerusalema berâm kawngka kiangah chuan dîl pakhat a awm a. Bathlâr panga a nei a, chu chu Hebrai ṭawng chuan, ‘Bethesda,’ an ti a.
43005003	Chûngah chuan damlo tam tak, mitdelte, kebaite, zengte an mu hlawm a, tuifâwn hun an nghâk a.
43005004	Dîlah chuan a châng chângin vântirhkoh a zuk kal a, tui chu a tifâwn ṭhîn. Tichuan tui a fâwn veleha lût hmasa ber chu eng natnaa nâ pawh nise a lo dam ṭhîn a ni.
43005005	Chutah chuan kum sawmthum leh pariat chhûng na tawh mi tuemaw a awm a.
43005006	Isua’n a mû chu a hmuh chuan chutiangin hun rei tak a awm tawh tih a hria a, a hnênah, “Tihdam i duh em?” a ti a.
43005007	Damlo chuan, “Ka pu, tui a fâwn laia dîla mi dahtu ka nei lo va, ka kal chhûngin mi dangin mi pên thlâk khalh ṭhîn?” tiin a chhâng a.
43005008	Isua’n a hnênah, “Tho la, i mutbu la la, kein kal rawh,” a ti a.
43005009	Chawplehchilhin chu mi chu a dam ta nghâl a, a mutbu a la a, kein a kal ta a. Chumi nî chu Sabbath nî a ni a,
43005010	chuvângin Judate’n lo damtaa hnênah chuan, “Vawiin hi Sabbath a ni a, i mutbu i ken hi dân a ni lo ve,” an ti a.
43005011	Ani chuan, “Mi tidamtu ngei khân ka hnênah, ‘I mutbu la la, kein kal rawh,’ mi ti a ni,” tiin a chhâng a.
43005012	Tichuan anni chuan a hnênah, “‘I mutbu la la, kein kal rawh,’ i hnêna titu chu tunge ni?” tiin an zâwt a.
43005013	Chumi hmunah chuan pungkhâwm an tam avâng leh Isua a kal bo tawh avângin lo damtaa chuan tunge a nih a hre lo va.
43005014	Chumi hnu chuan Isua’n ani chu Temple hungchhûngah a va hmu a, a hnênah, “Ngai rawh, i lo dam tâk hi, sual leh tawh suh; chutilochuan thil ṭha lo leh zual i chungah a lo thleng dah ang e,” a ti a.
43005015	Chu mi chu a va kal a, Judate hnênah chuan a tidamtu chu Isua a ni tih a hrilh a.
43005016	Chutichuan Sabbath nîa chûng thilte chu a tih avângin Judate’n Isua an tiduhdah a, tihhlum an duh a.
43005017	Nimahsela, Isua’n anni chu a chhâng a, “Ka pain tûn thleng pawhin hna a thawk reng a, kei pawhin ka thawk a ni e,” a ti a.
43005018	Chumi avâng chuan Judate’n tihhlum an tum leh zual a. Sabbath a bawhchhiat avâng chauh pawh ni lovin Pathian chu ama Paah vuaha Pathian tluka a insiam avâng pawhin a ni.
43005019	Tichuan, Isua’n a chhâng a an hnênah, “Thu dik tak ka hrilh a che u, Pa thiltih a hmuh chauh lo chu Fapain mahniin engmah a tih theih loh avângin Pa tih apiang chu Fapa pawhin a ti ṭhîn a ni.
43005020	Chuvângin Pain Fapa a hmangaiha a thiltih apiang a hnênah a entîr ṭhîn. Mak in tih atân hêng aia thiltih ropui zâwk hi a hnênah a la entîr ang.
43005021	Pain mithi a kaitho va, an hnênah nunna a pe ṭhîn angin Fapa pawhin a duh apiang nunna a pe.
43005022	Chuvângin Pain tu chungthu mah a rêlsak lo. Fapa hnênah rorêlna zawng zawng a hlân zâwk a ni.
43005023	Mi zawng zawngin Pa an zah anga Fapa pawh an zahna tûrin Fapa hnênah rorêlna zawng zawng a hlân zâwk a ni. Tupawh Fapa zah lotu chuan amah tîrtu Pa a zah lo a ni.
43005024	Thu dik tak ka hrilh a che u, tupawh ka thu hriaa mi tîrtu ring chuan chatuan nunna a nei tawh. Thiamloh changin a awm lo va, thihna aṭangin a chhuak a, nunnaah a lût ta zâwk a ni.
43005025	Thu dik tak ka hrilh a che u, a hun a thleng dâwn ta, tûnah pawh a thleng tawh reng a ni. Chutih hunah chuan mithîten Pathian Fapa aw an hria ang a, a hria apiang an nung ang.
43005026	A chhan chu Pain mahnia nunna a nei ang bawka Fapa hnênah pawh mahnia nun neihna a pêk avângin a ni.
43005027	Tin, Mihring Fapa a nih avângin rorêl tûra thuneihna pawh a pe a ni.
43005028	Chu chu mak ti suh u, a hun a thleng dâwn ta si a, chutih hunah chuan thlâna awm zawng zawngte’n a aw an hria ang a,
43005029	an lo chhuak ang. Thil ṭha titute chu nunna chang tûrin an tho leh anga, thilsual titute erawh chu thiamloh chang tûrin an tho leh ang.
43005030	Keimahin engmah ka ti thei lo, ka hriat ang zêlin ro ka rêl a ni. Keima duhzâwng zawng lova, Pa, mi tîrtu duhzâwng ka zawn zâwk avângin ka rorêl chu a dik a ni.
43005031	Mahni chanchin ka puang a nih chuan ka puan chu a dik lo a ni.
43005032	Ka chanchin puangtu dang a awm, chu thupuangtuin ka chanchin a puan chu a dik a ni tih ka hria.
43005033	Nangnin Johana hnênah mi in tîr a, ani chuan thutak chu a lo hriattîr a.
43005034	Nimahsela, ka chungchânga hriatpuina hi mihring hnêna mi a ni lo, chhandam in nih theih nân hêng thute hi ka sawi zâwk a ni.
43005035	Johana chu khâwnvâr alh leh êng a ni a, a êngah chuan hlim taka awm rih in duh kha.
43005036	Nimahsela, Johana hriattîrna aia hriattîrna ropui zâwk ka nei a ni. Chuvângin Pain thil tih zawh tûra mi pêk, ka thiltihte ngei hian Pain mi tîr tih ka chanchin a hriattîr a ni.
43005037	Pa, mi tîrtu pawh chuan ka chanchin a hriattîr tawh. Nangnin eng tik lai mahin a aw in hre ngai lo va, a hmêl pawh in hmu ngai hek lo.
43005038	A tirha hi inrin loh avângin a thu pawh nangmahniah a chêng lo.
43005039	A chhûngah chatuan nunna awm dâwna in rin avângin Pathian lehkhathuahte ngun takin in zawng ṭhîn. Chûng chu ka chanchin hriattîrtu a ni asin.
43005040	Nimahsela, nunna nei tûrin ka hnênah in lo kal duh si lo.
43005041	Mihringte chawimawina ka lâwm lo.
43005042	Nimahsela, Pathian hmangaihna nangmahniah in nei lo tih ka hria.
43005043	Ka Pa hmingin ka lo kal a; nimahsela, nangnin mi lâwm lo. Mahni hmingin midang lo kal sela, ani chu in lâwm ang.
43005044	Inchawimawi tawn lâwm te u, Pathian aṭang chauhva chhuak chawimawina in zawn si loh chuan engtinnge in rin theih ang?
43005045	Keiin Pa hnêna ka hêk che u ring suh u, hêktu che u pakhat a awm, in innghahna Mosia chu.
43005046	Mosia in rin chuan kei pawh min ring tawh tûr in ni, ani chuan ka chanchin asin a ziak ni.
43005047	Nimahsela, a thu ziakte in rin si loh chuan engtinnge ka thute in rin ang?” a ti a.
43006001	Chûng thil hnuah chuan Isua chu Galili tuipui, ‘Tiberia tuipui,’ an tih bawk râl lehlamah a kal ta a.
43006002	Damlote chunga a chhinchhiahna a tihte an hmuh avângin mipui tam takin an zui a.
43006003	Isua chu tlângah a kal chho va, chutah chuan a zirtîrte nên an ṭhu a.
43006004	Judate Kalhlên kût chu a hnai tawh a.
43006005	Isua a dâk chhuak a, mipui nasa tak a lam pana lo kal a hmu a, Philipa hnênah, “Hêngho ei tûr hi khawi aṭangin nge chhang kan lei ang?” a ti a.
43006006	Hei hi amah fiah nân a sawi a ni. Amahin a tih tûr chu a hre reng si a.
43006007	Philipa’n a chhâng a, “Tlêmtê ṭheuhva chan tûr pawhin Denari zahnih man chhang pawhin a daih lo vang,” a ti a.
43006008	A zirtîrte zînga pakhat, Simon Petera unau Andria chuan a hnênah,
43006009	“Barli chhang panga leh sangha pahnih nei mipa naupang heta hi a awm; nimahsela, hêng mi zozai tân hian eng tham nge ni ang le?” a ti a.
43006010	Isua’n, “Mite chu ṭhuttîr rawh u,” a ti a. Chumi hmunah chuan hlobet a awm duai a, tichuan mite chu an ṭhû a, patling hlîr pawh sângngâ vêl an ni.
43006011	Isua’n chhangte chu a la a, lâwmthu a sawi zawhin zirtîrte hnênah a sem a. Zirtîrte chuan ṭhu hote hnênah chuan an sem a, chutiang bawkin sanghate pawh chu an duh tâwk ṭheuhvin an sem a.
43006012	An eipuar hnu chuan a zirtîrte hnênah, “Engmah bo lo tûrin a bâng la awmte la khâwm rawh u,” a ti a.
43006013	Chutichuan an la khâwm a, bâwm sâwm pahnih an tikhat a. Chu chu Barli chhang panga ei tute ei bâng chu a ni.
43006014	Tin, mite chuan chhinchhiahna Isua’n a tih chu an hmuh chuan, “Hei hi hnial rual lohvin zâwlnei, khawvêla lo kal tûr kha a lo nih ngei hi,” an ti a.
43006015	Chuvângin amah chu lala siam tûra man luih tumin an lo kal mai dâwn tih Isua’n a hria a, tichuan tlângah amah chauhvin a kal hrang leh ta a.
43006016	Khua a lo tlai lam chuan a zirtîrte chu tuipuiah chuan an chhuk a.
43006017	Lawngah an chuang a, tuipui râl leh lama Kapernaum khaw lam panin an kal a. Khua a lo thim ta a. Tin, Isua chuan an hnên a la thleng lo va.
43006018	Thlipui nasa tak a tleh avângin tuifâwn a nasa telh telh a.
43006019	Kilometer 5 emaw, kilometer 6 emaw an kal hnu chuan Isua chu tuipuiah kea lo kalin an lawng lam a rawn pan mêk chu an hmu a, an hlâu ta a.
43006020	Nimahsela, ani chuan an hnênah, “Keimah ka ni alâwm hlâu suh u,” a ti a.
43006021	Chutichuan phal takin lawngah chuan an chuantîr a, chawplehchilhin lawng chuan an pan khawmual chu a thleng ta thuai a.
43006022	A tûkah chuan tuipui râla mipui dingte chuan lawnglêng pakhat zirtîrte chuanna chauh lo chu lawnglêng dang a awm lo tih an hria a, Isua chu zirtîrte hnênah lawngah a chuang ve lo va, a zirtîrte chu anmahni chauhvin an kal tih an hria a.
43006023	Lalpa’n lâwmthu a sawi zawha chhang an eina hmun kiangah Tiberia khua aṭanga lo kal lawng dangte erawh chu an lo thleng hlawm a.
43006024	Chutichuan mipui pung khâwmten Isua leh a zirtîrte an awm ta lo tih an hriatin anni pawh chu lawng lêngahte chuangin Isua zawngin Kapernaum thleng an lo kal a.
43006025	Tuipui râla an rawn hmuh chuan a hnênah, “Rabbi, engtikah nge he lam i lo thlen?” an ti a.
43006026	Isua’n an hnênah, “Thu dik tak ka hrilh a che u, chhinchhiahnate inhmuh avângin nangnin mi zawng lo; nimahsela, chhang in eipuar avâng khân a nih zawk hi.
43006027	Chaw dangral mai mai ûmin phê phe suh u, chatuan nun thlenga awm reng tûr chaw Mihring Fapain a pêk tûr che u chu ûmin phe zâwk rawh u. Pa Pathianin pe thei tûrin ani chu a chhinchhiah tawh si a,” tiin a chhâng a.
43006028	Chuvângin anni chuan a hnênah, “Pathian hnâte kan thawh theih nân thil enge kan tih tûr?” an ti a.
43006029	Isua’n an hnênah, “Pathian hna in thawh tûr chu hei hi a ni, a Mitirha hi ring ula,” tiin a chhâng a.
43006030	Chumi avâng chuan anni chuan a hnênah, “A nih leh kan hmuha kan rin theihna tûr chein eng chhinchhiahna nge min entîr dâwn? Thil enge i tih ang?
43006031	Min thlahtute’n thlalêrah khân Mana an ei ṭhîn, ‘Vân aṭangin an hnênah chhang ei tûr a pe,’ tih ziak angin,” an ti a.
43006032	Tichuan Isua’n an hnênah, “Thu dik tak ka hrilh a che u, vâna mi chhang kha Mosia pêk che u a ni lo, ka Pa erawh chuan vân aṭangin chhang dik tak a pe che u a nih hi.
43006033	Pathian chhang chu amah vân aṭanga lo chhuk a, khawvêl hnêna nun petu hi a ni si a,” a ti a.
43006034	Chuvâng chuan annin a hnênah, “Lalpa, chu chhang chu min pe fo rawh,” an ti a.
43006035	Isua’n an hnênah, “Keimah hi nunna chhang chu ka ni. Tupawh ka hnêna lo kal chu a rilṭâm leh tawh ngai lo vang a, tupawh mi ring chu a tuihâl leh ngai tawh hek lo vang.
43006036	Nimahsela, ka hrilh a che u, nangni pawhin min hmu tawh a; nimahsela, mi ring si lo.
43006037	Pain mi pêk apiang ka hnênah an lo kal ang. Tupawh ka hnêna lo kal chu ka hnawt chhuak tawp lo vang.
43006038	Ka duhzâwng ti tûra vân aṭanga lo chhuk ka ni lo va, mi tîrtu duhzâwng ti tûra lo chhuk ka ni zâwk.
43006039	Hei hi pa mi tîrtu duhzâwng chu a ni, anin mi pêk zawng zawng engmah ka hloh lo ang a, ni hnuhnûngah ka kaitho zâwk ang.
43006040	Hei hi mi tîrtu duhzâwng a ni, tupawh Fapa chu hmua ring apiangin chatuan nunna nei sela, tin, keiin ani chu ni hnuhnûngah ka kaitho vang,” a ti a.
43006041	“Vân aṭanga chhang lo chhuk chu ka ni,” a tih avâng chuan a chungah Judate an phunnawi a.
43006042	Anni chuan, “Hei hi Isua, Josepha fapa, a nu leh a pa pawh kan hriat hi a ni lo vem ni? ‘Vân aṭanga lo chhuk ka ni,’ tih engtinnge a sawi theih?” an ti a.
43006043	Chutichuan Isua’n a chhâng a an hnênah, “Phunnawi suh u,
43006044	Pa mi tîrtuin a hîp loh chuan tumah ka hnênah an lo kal thei lo, keiin ani chu ni hnuhnûngah ka kaitho vang.
43006045	Zâwlneite lehkhabuah ‘Pathian zirtîrin an awm vek ang’ tih ziak a ni. Chuvângin tupawh Pa aṭanga hriaa zir apiang chu ka hnênah an lo kal ṭhîn.’
43006046	Tumahin Pa an hmu lo, Pathian hnêna mi chauhin Pa chu a hmu a ni.
43006047	Thu dik tak ka hrilh a che u, tupawh mi ring chuan chatuan nunna a nei.
43006048	Keimah hi nunna chhang chu ka ni.
43006049	In thlahtute’n thlalêrah khân manna kha an ei ngei a, tin an thi a.
43006050	Hei hi vân aṭanga chhang lo chhuk chu a ni. Tupawhin a ei chuan a nung reng ang.
43006051	Keimah hi chhang nung vân aṭanga lo chhuk chu ka ni. Tupawhin he chhang hi a ei chuan chatuanin a nung reng ang. Khawvêl nunna atâna ka pêk tûr chhang chu ka taksa hi a ni,” a ti a.
43006052	Chuvângin Judate an inhnial a, “Engtinnge he mi hian a taksa ei tûrin min pêk theih ang?” an ti a.
43006053	Tichuan, Isua’n an hnênah, “Thu dik tak ka hrilh a che u, Mihring Fapa taksa hi in ei a, a thisen in in chauh loh chuan, nangmahniah nun in nei lo.
43006054	-
43006055	Ka taksa hi ei tûr tak chu a nih a, ka thisen hi in tûr tak a nih avângin tupawh ka taksa eia ka thisen in chuan chatuan nunna a nei tawh. Tin, ani chu ni hnuhnûngah ka kaitho vang.
43006056	Tupawh ka taksa eia ka thisen in chu keimahah a awm reng a, keipawh amahah ka awm reng a ni.
43006057	Pa, nung renga chuan mi tîr a, Pa zâra nung ka ni ang bawkin, tupawh mi ei chu keima zârah a nung ve ang.
43006058	Hei hi vân aṭanga chhang lo chhuk chu a ni. Inthlahtute’n manna an ei a an thi ang kha a ni lo. Tupawh he chhang ei chu chatuanin a nung reng ang,” a ti a.
43006059	Kapernaum khuaa a zirtîr lai khân chûng thu chu Sunagog-ah a sawi a ni.
43006060	A zirtîr a ṭhen tam takin chu chu an hriat chuan, “Hei hi thu har tak a ni, tunge dawngsawng thei ang?” an ti a.
43006061	Chumi thûah chuan a zirtîrte an phunnawi tih Isua’n a rilruin a hria a, an hnênah, “He thu hian a tilungni lo che u e lo?
43006062	Mihring Fapa hi hmâna a awmna ngaia lâwn chho hmu ni ta ula enge ni zêl ang le?
43006063	Tinungtu chu Thlarau a ni a, taksa chu engahmah a tlâktlai lo. In hnêna thu ka sawite hi thlarau a ni a, nunna a ni.
43006064	Nimahsela, in zîngah ṭhenkhat ring lo an awm a ni,” a ti a. Isua’n atîr aṭangin a ring lotute leh a mantîrtu tûr chu a hre reng si a.
43006065	Ani chuan, “Chuvângin a ni, in hnênah, ‘Ka Pa remtihna loh chuan tumah ka hnênah an lo kal thei lo vang,’ ka tih kha,” a ti a.
43006066	Chumi aṭang chuan a zirtîrte zînga tam takin an kîrsan a, a kiangah an chetla leh tawh ngai lo.
43006067	Chuvângin Isua’n sâwm leh pahnihte hnênah, “Nangni pawhin kal bo in duh ve em?” a ti a.
43006068	Tichuan, Simon Petera’n a chhâng a, “Lalpa, tu hnênah nge kan kal ang? Nangin chatuan nunna thute i nei alâwm.
43006069	Nang hi Krista, Pathian nung Fapa chu i ni tih kan ring a, kan hre ta,” a ti a.
43006070	Isua’n, “Nangni sâwm leh pahnihte hi keima thlan in ni lovem ni? In zînga mi pakhat Diabola a ni leh nghâl,” tiin a chhâng a.
43006071	Simona fapa Juda Iskariota, sâwm leh pahnihte zînga mi, a mantîrtu tûr avâng khân chu chu a sawi a ni.
43007001	Chûng thil hnuah chuan Isua’n Galili ram a fang a, Judate’n tihhlum tuma an zawn avângin Judai ram chu a fang duh lo va.
43007002	Judate bâwkte kût chu a hnai tawh hlê a.
43007003	Chutichuan a naute’n a hnênah, “I zirtîrte pawhin i thiltihte an hmuh theih nân heta ṭang hian Judai ramah va kal rawh.
43007004	Mahni hming thanna zawng siin tuma’n a rûkin thil engmah an ti lo. Hêng thilte hi i ti a nih chuan khawvêl hnênah in entîr rawh,” an ti a.
43007005	A naute pawhin amah an ring si lo va.
43007006	Chutichuan Isua’n an hnênah, “Ka hun a la thleng rih lo, nangni hun erawh chu englai pawhin a thleng reng a ni.
43007007	Khawvêlin an haw thei lo a che u, an thil tihte a ṭha lo tih ka hriattîr ṭhin avângin kei erawh chu min hua a ni.
43007008	Kûtnaah ngangni han kal rawh u, ka hun ala thlen famkim loh avângin kei zawng he kûtah hian ka kal dâwn rih lo,” a ti a.
43007009	Chûng thu chu an hnênah a sawi zawhin, Galili ramah a awm rih a.
43007010	Nimahsela, a naute chu kûtnaa an chhoh tâk hnu chuan ani pawh a rûkin mi hriat lohvah a kal ve a.
43007011	Tichuan, Judate’n ani chu kûtnaah chuan an zawng a. “Khawiah nge a awm?” an ti a.
43007012	Pungkhâwmho chu a chungchâng sawiin an thûm mur mur a, a ṭhenin, “Mi ṭha a ni e,” an ti a. Midangin “Ni lo, mipui a bum zâwk ṭhîn a ni,” an ti bawk a.
43007013	Nimahsela, Judate an hlauh avângin tuma’n a chungchâng chu ualau takin an sawi ngam lo.
43007014	Nimahsela, kût vânglai takin Temple-ah Isua a han kal chho va, a zirtîr a.
43007015	Judate’n, “He mi hian zir hauh lovin engtinnge lehkha a thiam?” an ti a, mak an ti hlê a.
43007016	Tichuan Isua’n a chhâng a, an hnênah, “Ka thu zirtîr hi ka ta a ni lo va, mi tîrtu ta a ni zâwk.
43007017	Tupawh ama duhzâwng tih duh chuan ka thu zirtîr hi Pathian hnêna mi nge ka sawi keima hnêna mi a hria ang.
43007018	Mahni insawimawitu chuan mahni ropuina a zawng a ni; nimahsela, a tîrtu ropuina zawngtu chu, chu mi chu mi dik tak a ni, amahah chuan fel lohna rêng rêng a awm lo.
43007019	Mosia’n Dân chu a pe lo che u em ni? Tuma’n Dân chu in zawm si loh hi? Nangnin engati nge mi tihhlum in tum?” a ti a.
43007020	Mipuite chuan an chhâng a, “Ramhuai i pai a nih hi, tuin nge tihhlum tum che?” an ti a.
43007021	Isua’n a chhâng a, an hnênah, “Thil pakhat ka tih kha in vaiin mak in ti a,
43007022	hei vâng hian a ni Mosia’n serhtan thu kha a pêk che u a, Sabbath pawha mi serh in tan ṭhin ni. Nimahsela, serhtan hi Mosia tihchhuah a ni si lo va, thlahtute tihchhuah a ni zâwk.
43007023	Mosia Dân bawhchhiat loh nân Sabbath niah pawh mipain a serh a tan si chuan, keiin Sabbath nia mi ka tihdam tâk viah avângin ka chungah in thinur bîk maw?
43007024	A lan angin ro rêl suh ula, dik takin ro rêl zâwk rawh u,” a ti a.
43007025	Tichuan Jerusalema mi ṭhenkhatin, “He mi hi tihhlum atâna an zawn chu a ni lâwm ni?
43007026	Nimahsela, en teh u, ualau takin thu a sawi a, a hnênah engmah an sawi si lo. Amah hi Messia ngei chu a ni tih rorêltuten an hre ta tak zet em ni le?
43007027	He mi hi khawia mi nge a nih kan hre si a. Nimahsela Messia chu a lo thlen hunah chuan khawia mi nge a nih tuman an hre lo vang,” an ti a.
43007028	Tichuan Isua’n Temple-ah a zirtîr a, aw ring takin, “Nangnin min hria, khawia mi nge ka nih pawh in hria e. Nimahsela, mahni thua lo kal ka ni lo, mi tîrtu hi mi dik tak a ni, in hriat lohva hi.
43007029	A hnên aṭanga lo kal ka nih avângin kei erawh chuan ani chu ka hria, ani chuan mi tîr a ni,” a ti a.
43007030	Chutichuan ani chu man an tum a; nimahsela, ama hun ala thlen loh avângin tuma’n a chungah kut an thlâk lo.
43007031	Chutichung pawhin mipui zînga tam takin amah chu an ring ta a, “Messia chu a lo kal hunah, he mi tih aia tam zâwk chhinchhiahna a rawn ti bîk dâwn em ni?” an ti a.
43007032	A chungah mipui an phun mur mur a ni tih Pharisaite’n an hria a, tichuan puithiam lalte leh Pharisaite chuan man tûrin Temple vêngtute an tîr a.
43007033	Tin, Isua’n an hnênah, “Rei lo tê in hnênah ka awm ang a, tichuan mi tîrtu hnênah ka kal ang.
43007034	Nangnin mi zawng anga min hmu si lo vang, ka awmnaah pawh in lo kal thei lo vang,” a ti a.
43007035	Tichuan Judate an inbia a, “Kan hmuh loh tûrin he mi hian khawiah nge kal a tum? Grikte zînga Juda awn darhho hnênah kalin, Grikte chu a zirtîr dâwn em ni ang?
43007036	‘Nangnin min zawng ang a, min hmu si lo vang, ka awmnaah pawh in lo kal thei lo vang,’ a tih hi eng a tihna nge ni ang?” an ti a.
43007037	Ni hnuhnûng ber kût ni ropui takah chuan Isua a ding a, ring takin a au va, “Tupawh a tuihâl chuan ka hnênah lo kal sela in rawh se.
43007038	Kei mi ringtu apiang chu Pathian lehkhathuin a sawi angin a chhûngril aṭangin tui nung luite a lo luang chhuak ang,” a ti a.
43007039	Nimahsela, chûng thu chu amah ringtute’n Thlarau an chan tûr thu a sawina a ni. Isua chu chawimawia ala awm rih loh avângin Thlarau Thianghlim chu pêk a la ni rih lo.
43007040	Chutichuan mipui zînga tam takin chûng thu chu an hriatin, “Hei hi rinhlelh rual lohvin zâwlnei chu a nih ngei hi,” an ti a.
43007041	Ṭhenkhatin, “Hei hi Messia chu a nih hi,” an ti a. Ṭhenkhat erawh chuan, “Messia chu Galili ram aṭangin a lo chhuak tehlul ang maw?” an ti a.
43007042	“Messia chu Davida thlahte zîngah Davida awmna Bethlehem khua aṭanga chhuak tûr a ni tih Pathian lehkhathuin a sawi tawh lo vem ni?” an ti a.
43007043	Tichuan amah avâng chuan pungkhâwmho zîngah inṭhenna a lo awm a.
43007044	Ṭhenkhat chuan man an duh a; nimahsela tuman a chungah kut an thlâk lo.
43007045	Tichuan Temple vêngtute chu puithiam lalte leh Pharisaite hnênah an lo kal a, anni chuan an hnênah, “Engati nge in rawn hruai loh?” an ti a.
43007046	Temple vêngtute chuan, “He mi ang rêng hian miin thu an sawi ngai lo,” tiin an chhâng a.
43007047	Pharisaite chuan an chhâng a, “Nangni pawh bumin in awm ve ta e lo?
43007048	Rorêltu emaw, Pharisaite zînga mi emaw amah ring an awm tawh ngai em ni?
43007049	Hêng Dân hre lo mipuite hi ânchhedawng an nih hi,” an ti a.
43007050	Nikodema, zâna Isua hnêna lo kala kha an zînga pakhat a ni a, ani chuan an hnênah,
43007051	“Ama thu ngei an hriat leh a thiltihte hriat a nih hmâin kan Dânin mi thiamloh a chantîr ngai em ni?” a ti a.
43007052	Anni chuan an chhâng a, a hnênah, “Nang pawh chu Galili mi i ni ve elo? Zawng la, en rawh, Galili ram aṭangin zâwlnei an chhuak ngai lo tih i hmu ang,” an ti a.
43007053	Mi tin mahni in ṭheuvah an haw ta a.
43008001	Isua erawh chu Olive tlângah a kal ta zâwk a.
43008002	Tin, zîng takah Temple-ah a lût leh a. Mi zawng zawng a hnênah an lo kal a, ani chu a ṭhû a, anmahni a zirtîr a.
43008003	Dânzirtîrtute leh Pharisaite’n hmeichhe pakhat a uirê lai an man an rawn hruai a, a laiah an dintîr a.
43008004	Anni chuan a hnênah, “Zirtîrtu, he hmeichhia hi a uirê lai man a ni, a uirê lai takin.
43008005	Dânah chuan Mosia’n hetiang mi hi lunga denhlum thu min pe a; nimahsela, nangin engtinnge i ngaih?” an ti a.
43008006	Chu chu a hêkna tûr an hmuh theih nân amah an fiahna a ni. Nimahsela, Isua a kûn a, an thusawi hre lo ang maiin a kutzungṭangin leiah a ziak a.
43008007	Chutia an zawh chhunzawm zêl avâng chuan a dâk chhuak a, an hnênah,”In zînga sual nei lo apiangin amah chu lungin dêng hmasa rawh se,” a ti a.
43008008	Ani chu a kûn a, a kutzungṭang chuan leiah a ziak leh a.
43008009	Anni chuan a thusawi chu an hriatin, an chhia leh ṭha hriatna chuan anmahni dik lohzia a hriattîr a. Upa berin ṭanin, a tâwp ber thlengin pakhat tê têin an chhuak ta zêl a. Chutichuan Isua leh a awmna ngaia ding hmeichhia chauh an awm ta a.
43008010	Isua chu a han din chuan hmeichhia chauh lo chu tumah dang a hmu lo va, a hnênah, “Hmeichhia, khawiah nge nangmah hêktute kha an awm tâk? Tuma’n thiamloh an chantîr na che nge?” a ti a.
43008011	Ani chuan, “Lalpa, tuma’n thiam loh mi chantîr lo ve,” a ti a. Isua’n a hnênah, “Kei pawhin thiam loh ka chantîr lova che, kal la, sual leh tawh ngai suh,” a ti a.
43008012	Chutichuan Isua’n an hnênah a sawi nawn leh a, “Kei hi khawvêl êng ka ni. Tupawh mi zui chu thimah a awm tawp lo vanga nunna êng a nei zâwk ang,” a ti a.
43008013	Chuvâng chuan Pharisaite’n a hnênah, “Mahni chanchin hriattîr i ni, i chanchin hriattîr a dik lo ve,” an ti a.
43008014	Isua’n a chhâng a, an hnênah, “Khawi aṭanga lo kal nge ka nih tih leh khawiahnge ka kal dâwn ka hriat avângin mahni chanchin hriattîrtu ni mah ila, ka chanchin hriattîr chu a dik a ni. Nimahsela, nangnin khawi aṭanga lo kal nge ka nih a, khawiah nge ka kal dâwn tih pawh in hre lo.
43008015	Mihring dân angin ro in rêl ṭhîn. Kei zawngin tu ro mah ka rêl lo ve.
43008016	Ro ka rêl anih pawhin keimah chauh ka nih loh va, kei leh mitîrtu Pa kan nih zâwk avângin ka rorêl chu a dik a ni.
43008017	In Dânah pawh, “Mi pahnih hriatpuina chu a dik a ni,” tih ziak a ni.
43008018	Kei hi ka chanchin hriattîrtu pakhat ka ni a, Pa mi tîrtu chuan ka chanchin a hriattîr bawk,” a ti a.
43008019	Tichuan anni chuan a hnênah, “I pa khawiahnge a awm?” an ti a. Isua’n a chhâng a, “Kei min hre lo, ka Pa pawh in hre lo. Kei min hre tawh ni ula chuan, ka Pa pawh in hre tawh tûr a ni,” a ti a.
43008020	Chûng thu chu Isua’n Temple-ah a zirtîr laia thawhlâwm dahna hmuna a sawi a ni a, ama hun a la thlen loh avângin tuma’n an man lo a ni.
43008021	Chutichuan Isua’n an hnênah, “Ka kal bo dâwn a, nangnin min zawng ang a, in sualah chuan in thi ang. Ka kalnaah nangni in lo kal thei lo vang,” a ti leh a.
43008022	Tichuan Judate’n, “Amah a intihlum dâwn em ni ang? ‘Ka kalnaah nangni in lo kal thei lo vang,’ a ti si a,” an ti a.
43008023	Tin, ani chuan an hnênah, “Nangni hnuai lama mi in ni a, kei chung lama mi ka ni. Khawvêla mi in ni a, kei chu he khawvêla mi ka ni lo.
43008024	Chuvângin in hnênah, “Insualahte chuan in thi ang,” ka tih kha. Ani chu keimah hi ka ni tih in rin loh chuan in sualahte chuan in thi mawlh ang,” a ti a.
43008025	Chuvângin anni chuan a hnênah, “Tunge maw i nih le?” an ti a. Isua’n, an hnênah, “Atîr aṭanga in hnêna ka sawi ṭhina ngei kha ka ni.
43008026	Nangni chung thuah hian sawi tûr leh rêl tûr tam tak ka nei; nimahsela, mi tîrtu chu mi dik tak a ni. A hnêna thu ka hriat apiang khawvêl hnênah ka hrilh hi,” a ti a.
43008027	Pa chanchin an hnênah a sawi tih an hre lo.
43008028	Tichuan Isua’n an hnênah, “Nangnin Mihring Fapa hi in khaikân hunah ani chu ka ni tih in hria ang. Keima thuin engmah ka ti lo va, Pain mi zirtîr ang zêlin hêng thute hi ka sawi zâwk a ni tih in la hria ang.
43008029	Mi tîrtu chu ka hnênah a awm a, a lâwm zâwng thilte ka tih fo avângin Pa chuan keimah chauhvin mi thlahthlam lo ve,” a ti a.
43008030	Chûng thute chu a sawi laiin mi tam takin amah chu an ring ta a.
43008031	Chutichuan Isua’n amah ringtu Judate hnênah, “Ka thua in awm reng chuan ka zirtîrte in ni tak zet ang.
43008032	Thutak in hria ang a, thutak chuan a zalêntîr ang che u,” a ti a.
43008033	Anni chuan an chhâng a, “Abrahama thlahte kan ni a, tu bawihah mah kan la awm ngai lo; engvângin nge nangin, ‘A zalêntîr ang che u,’ i tih theih le?” an ti a.
43008034	Isua’n a chhâng a, “Thu dik tak ka hrilh a che u, tupawh sual thil ti apiang sual bawih a ni.
43008035	Tin, bawih chu kumkhuain inah a awm reng lo, Fapa erawh chu kumkhuain a awm reng ṭhîn.
43008036	Chuvângin Fapain a zalêntîr che u chuan, in zalên tak zet ang.
43008037	Abrahama thlahte in ni tih ka hria e; nimahsela, min thah in tum si. Ka thuin nangmahniah hmun a neih loh vâng a ni.
43008038	Ka Pa hnêna ka thil hmuhte chu ka sawi ṭhîn, nangni pawhin in pa hnêna in thil hmuhte chu in tih ṭhin hi,” a ti a.
43008039	Anni chuan, “Kan pa chu Abrahama a ni,” an ti a. Isua’n an hnênah, “Abrahama fate in nih chuan Abrahama hnâte in thawk ang chu.
43008040	Pathian hnên aṭanga thutak ka hriat hrilhtu che u hi keimah ka ni. Nimahsela, tûnah nangnin mi thah in tum hi. Hetiang hian Abrahama chuan a ti ngai lo.
43008041	Nangni zawngin in pa hna chu in thawk ṭhîn,” a ti a. Chuvângin anni chuan a hnênah, “Hurna avâng ngawta piang kan ni lo, Pa pakhat kan nei, chu chu Pathian a ni,” an ti a.
43008042	Isua’n an hnênah, “Pathian chu in Pa nise la chuan Pathian aṭanga chhuaka lo kal ka nih avângin nangnin mi hmangaih tawh tûr a ni. Keima thua lo kal ka ni hek lo, amahin min tîr a ni zâwk si a.
43008043	Engvângin nge ka thusawi in hriatthiam loh? Ka thu in hriat theih loh vâng a ni.
43008044	Nangni chu in pa Diabola ta in ni a, in pa duhzâwngte tih in duh ṭhîn. Ani chu atîr aṭangin tualthattu a ni. Amahah thutak a awm loh avângin thu takah chuan a ding lo. Dâwt a sawi apiangin ama mizia aṭangin a sawi ṭhîn. Mi dawthei leh dâwt pa a ni si a.
43008045	Thutak ka sawi avângin nangnin mi ring lo a nih hi.
43008046	In zîngah tuin nge sual kawngah thiamloh mi chantîr thei awm? Thutak ka sawi pawhin nangnin engati nge mi rin loh.
43008047	Pathian hnêna mi chuan Pathian thute a hre ṭhîn. Pathian hnên aṭanga chhuak in nih loh avângin nangni erawh chuan in hre lo,” a ti a.
43008048	Judate chuan an chhâng a, a hnênah, “‘Samari mi, ramhuai pai i ni,’ kan tih kha kan ti dik hlê a ni lâwm ni?” an ti a.
43008049	Isua’n a chhâng a, “Ramhuai pai ka ni lo. Keiin ka Pa ka chawimawi a, nangnin kei mi chawimawi lo.
43008050	Keima ropuina ka zawng lo, zawngtu leh rêltu pakhat a awm.
43008051	Thu dik tak ka hrilh a che u, miin ka thu a zawm chuan chatuanin thih ni hmêl a hmu ngai lo vang,” a ti a.
43008052	Chuvângin Judate chuan a hnênah, “Tûnah chuan ramhuai pai i ni tih kan hre ta. Abrahama chu a thi tawh a, zâwlneite pawh an thi tawh. Nangin, ‘Miin ka thu a zawm chuan chatuanin thihna a tem ngai lo vang,’ i ti si a.
43008053	Kan thlahtu Abrahama aiin i ropui zâwk em ni? Ani chu a thi tawh a, zâwlneite pawh an thi tawh, tuah nge i insiam?” an ti a.
43008054	Isua’n a chhâng a, “Mahni inchawimawi ni ila, ka inchawimawina chu engmah a ni lo vang. Kan Pathian in tih, ka Pa chu mi chawimawitu a ni.
43008055	Nangnin amah chu in hre lo, kei erawh chuan amah ka hria. ‘Amah ka hre lo,’ ka tih chuan nangmahni ang bawka dawthei ka lo ni ang. Nimahsela, amah chu ka hria a, a thu pawh ka zâwm a ni.
43008056	In thlahtu Abrahama kha ka nî hmu tûr a nih avângin a hlim êm êm ṭhîn. A hmu ta ngei a, a hlim hlê a ni,” a ti a.
43008057	Chuvângin Judate’n a hnênah, “Nang kum sawmnga pawh la ni lo hian Abrahama i hmu tawh maw?” an ti a.
43008058	Isua’n an hnênah, “Thu dik tak ka hrilh a che u, Abrahama awm hmâ pawh khân ka awm tawh,” a ti a.
43008059	Chuvângin amah den nân lungte an chhar a. Nimahsela, Isua a birû a, an awm khâwmna lai takah a kal tlang a, kal pêl zêlin Temple aṭang chuan a chhuak ta a.
43009001	Tin, Isua’n a kal pahin a pian tirh aṭanga mitdel a hmu a.
43009002	A zirtîrte chuan, “Rabbi, mitdel saa a piang hi tu tihsual vâng nge? He mi hi nge a nu leh pa?” tiin an zâwt a.
43009003	Isua’n a chhâng a, “He mi hian a tisual lo va, a nu leh a pa pawhin an tisual hek lo. Pathian hnathawhte amaha a lanna tûr a nih zâwk hi.
43009004	Chhûn a nih lai hian mi tîrtu hnâte ka thawk tûr a ni, zân a nih dâwn tak hi. Chumi hunah chuan tuma’n hna an thawk thei lo vang.
43009005	Khawvêla ka awm chhûngin Kei hi khawvêl êng ka ni,” a ti a.
43009006	Chûng thu chu a sawi zawh hnu chuan, leiah chil a chhâk a. Chil chuan hlum a siam a, hlum chu mitdel mitah a hnawih a.
43009007	A hnênah, “Kal la, Siloam dîlah va sil rawh,” a ti a. Siloam chu ‘Tirh,’ tihna a ni. Tichuan a va kal a, a sil a, hmutheiin a lo haw ta a.
43009008	Chutichuan a vêngte leh a hmâa a mit a delzia hmutute’n, “He mi hi ṭhûa kutdawh ṭhîna kha a ni lo vem ni?” an ti a.
43009009	Ṭhenkhatin, “Ani kha a nih hi,” an ti a. Nimahsela, midangin, “A anpui a nih hi,” an ti a. Ani chuan, “Amah kha ka ni,” a ti a.
43009010	Chuvângin anni chuan a hnênah, “Engtinnge i mit a lo vâr tâk?” an ti a.
43009011	Ani chuan a chhâng a, “Mi pakhat, ‘Isua,’ an tih khân hlum a siam a, ka mitah a hnawih a, ‘Siloam dîlah va kal la, sil rawh,’ min ti a. Tichuan ka va kal a, ka sil a, ka hmu thei ta a ni,” a ti a.
43009012	Chutichuan anni chuan a hnênah, “Anih leh ani chu khawiah nge a awm?” an ti a. “Ka hre lo,” a ti a.
43009013	A hmâa mitdela chu Pharisaite hnênah an hruai a.
43009014	Isua’n hlum siama a mit a tihvâr nî kha Sabbath nî a ni a.
43009015	Tichuan Pharisaite pawh chuan a lo hmuh theih tâk dân chu an zâwt leh a. Ani chuan an hnênah, “Ka mitah hlum a hnawih a, ka sila, ka hmu thei ta mai a ni,” a ti a.
43009016	Tichuan Pharisaite zînga ṭhenkhatin, “Sabbath a serh loh avângin chu mi chu Pathian aṭanga chhuak a ni lo,” an ti a. Mi dangin, “Engtinnge misualin chûng chhinchhiahnate chu a tih theih ang?” an ti a. An zîngah chuan inṭhenna a lo awm ta a.
43009017	Mitdel hnênah chuan, “I mit tihvârsaktu che kha nangin eng angin nge i ngaih?” an ti leh a. Ani chuan, “Zâwlnei a ni,” a ti a.
43009018	Nimahsela, Judate’n lo hmu thei taa nu leh pa an koh hmâ loh chuan mitdel a ni ṭhîn a, a lo hmu thei ta tih a chungchâng thu chu an awih lo va.
43009019	A nu leh a pa hnênah chuan, “He mi hi in fapa, mitdel saa piang in tih kha a ni em? Engtinnge tûnah a hmuh tâk le?” tiin an zâwt a.
43009020	A nu leh a pa chuan an chhâng a, “Hei hi kan fapa a ni tih kan hria, mitdel sain a piang tih pawh kan hria e.
43009021	Nimahsela, engtinnge tûnah hian a lo hmuh theih tâk tih kan hre lo. A mit tivârtu pawh kan hre lo. Puitling a ni alâwm, amah zâwt rawh u. Ama chungchâng chu ama’n sawi ang hmiang,” an ti a.
43009022	Judate an hlauh avângin a nu leh a pa chuan chûng thu chu an sawi a ni. Judate’n, ‘Ani chu Messia a ni,’ tih pawm apiang chu Sunagog aṭanga hnawhchhuah an lo remti tlâng dêr tawh si a.
43009023	Chuvâng chuan a ni a nu leh a pain, ‘Puitling a ni alâwm, amah zâwt rawh u,’ an tih ni.
43009024	Chuvâng chuan mitdel chu an ko nawn leh a, a hnênah, “Ropuina chu Pathian hlân rawh. He mi hi zawng misual a ni tih kan hria a ni,” an ti a.
43009025	Ani chuan a chhâng a, “Misual a ni nge ni lo ka hre lo. Thil pakhat ka hria, tûn hmâ khân ka mit a del ṭhîn a, tûnah zawng ka hmu ta,” a ti a.
43009026	Tichuan anni chuan, “I chungah enge a tih? Engtinnge i mit a tihvâr?” an ti nawn leh a.
43009027	Ani chuan a chhâng a, “Ka hrilh tawh che u a in ngaithla duh lo va, engvângin nge in ngaihthlâk duh leh tâk si? A zirtîrte nih in duh ve ta elo?” a ti a.
43009028	Tichuan, ani chu an hau va, “Nang hi ama zirtîr i ni a, keini erawh chu Mosia zirtîrte kan ni.
43009029	Pathianin Mosia a bia tih kan hria. He mi erawh hi chu khawi aṭanga lo chhuak nge a nih kan hre lo,” an ti a.
43009030	Chu mi chuan a chhâng a, an hnênah, “Chu tak chu a makna chu a ni. Khawi aṭanga lo kal nge a nih in hriat lohva ka mit a tihvâr miau si hi.
43009031	A ni, Pathianin misualte thu a ngaithla ṭhîn lo tih kan hria. Nimahsela, mi tupawh Pathian betu ni a, a duh zâwng ti chu a ngaithla ṭhîn a ni.
43009032	Khawvêl awm tirh aṭangin tuma’n mitdel saa piang mit an tivâr leh tih hriat a ni ngai lo.
43009033	He mi hi Pathian hnêna mi a nih loh chuan engmah a ti thei lo vang,” a ti a.
43009034	Anni chuan an chhâng a a hnênah, “Nang hi sual hlâwma piang i ni a, nangin min zirtîr tehlul ang maw?” an ti a. Ani chu an hnawt chhuak ta a.
43009035	An hnawt chhuak tih Isua’n alo hriat chuan a zawng chhuak a, a hnênah, “Pathian Fapa i ring em?” a ti a.
43009036	Ani chuan a chhâng a, “Lalpa, amah chu ka rin theihna tûrin ani chu tunge a nih min hrilh rawh,” a ti a.
43009037	Isua’n, a hnênah, “Ani chu i hmu tawh reng alâwm, a be mêktu che hi a ni,” a ti a.
43009038	Ani chuan, “Lalpa ka ring e,” a ti a, bawkkhupin chibai a bûk ta a.
43009039	Isua’n, “Hmu thei loten an hmuh theihna tûr leh hmu theite chu an mit a lo delna tûra rorêl tûrin he khawvêlah hian ka lo kal a ni,” a ti a.
43009040	Pharisai ṭhenkhat a hnêna awm vete chuan chûng thu chu an hriatin, a hnênah, “Keini pawh hi mitdel kan ni ve elo?” an ti a.
43009041	Isua’n an hnênah, “Mitdel in nih chuan sual in nei lo vang. Nimahsela, tûnah, ‘Kan hmu thei e,’ in ti si a, chuvângin in sual a awm reng a ni,” a ti a.
43010001	“Thu dik tak ka hrilh a che u, tupawh berâm huang kawngkaa lût lo va, hmun danga lâwn lût chu, chu mi chu rûkru leh suamhmang a ni.
43010002	Nimahsela, kawngkaa lûta chu berâmte vêngtu a ni.
43010003	Ani chu kawngka vêngtuin kawngka a lo hawnsak a. Berâmte’n a aw an hria a. Ama berâmte chu an hmingin a ko ṭheuh va, a hruaichhuak ṭhîn.
43010004	Ama berâmte chu a chhuahtîr zawhin an hmâah a kal a, a aw an hriat avângin berâmte’n amah an zui a.
43010005	Midang chu an zui hauh lo vang. Midang aw chu an hriat loh avângin an tlânchhiatsan zâwk ang,” a ti a.
43010006	He tehkhin thu hi Isua’n an hnênah a sawi a; nimahsela, an hnêna a thil sawite chu an hre thiam lo.
43010007	Tichuan Isua’n an hnênah, “Thu dik tak ka hrilh a che u, kei hi berâm kawngkâ chu ka ni.
43010008	Ka hmâa lo kal zawng zawngte kha rûkrute, suamhmangte an ni. Nimahsela, Berâmte chuan an thu an awih lo.
43010009	Kei hi kawngkâ chu ka ni. Tupawh keimaha a luh chuan humhimin a awm ang. A lûtin a chhuak ang a, ei tûr a hmu bawk ang.
43010010	Rûkhmang chu ru tûr leh tihlum tûr leh tichhe tûr chauh lo chuan a lo kal lo. Kei chu nun an neih nân, a khatliama an neih nâna lo kal ka ni.
43010011	Kei hi berâm vêngtu ṭha chu ka ni a, berâm vêngtu ṭha chuan berâmte tân a nun a pe a ni.
43010012	Nimahsela, inhlawhfa, berâm vêngtu tak ni lova, berâmte ata ni lova chuan chinghne lo kal a hmuhin berâmte hnutchhiahin a tlânchhiatsan ṭhîn. Tin, chinghnia chuan berâmte a seh a, a ti darh ṭhîn.
43010013	Inhlawhfa a nih avângin berâmte a ngaihsak lo va, a tlanchhiatsan ṭhîn.
43010014	Kei hi berâm vêngtu ṭha chu ka ni. Ka berâmte ka hria, ka tate pawhin min hria a ni.
43010015	Pain mi hria angin keipawhin Pa chu ka hria. Tin, berâmte tân ka nun ka pe a ni.
43010016	He huanga mi lo hi berâm dang ka nei, anni pawh ka la rawn hruai tûr a ni. Ka aw an hria ang a, huang khatah an awm ang, berâm vêngtu pakhat nên.
43010017	Chuvângin ka lâk leh tûra ka nun ka pêk avâng hian Pain min hmangaih a ni.
43010018	Tumân ka nun min lâksak lo, keima thua pe ka ni zâwk. Pêk theihna tûra thuneihna ka nei a, lâk lêt leh theihna tûra thuneihna pawh ka nei a ni. He thupêk hi ka Pa hnên aṭanga ka dawn a ni,” a ti a.
43010019	Chûng a thu sawite avâng chuan Judate zîngah inṭhenna a lo chhuak leh a.
43010020	Mi tamtak chuan, “Ramhuai a pai a, mi â a nih hi. Engvângin nge a thu in ngaihthlâk?” an ti a.
43010021	A dangte chuan, “Hêng thute hi ramhuai pai thusawi a ni lo ve. Ramhuaiin mitdel mit a tivâr thei em ni?” an ti a.
43010022	Jerusalemah inhlanna kût a awm a, thlasik lai a ni a.
43010023	Isua chu Temple-a Solomona hulhliapah chuan a vei a vei a.
43010024	Tichuan Judate chuan an rawn din hual a, a hnênah, “Engchen nge ringhlela min siam dâwn? Messia i nih chuan chiang takin min hrilh rawh,” an rawn ti a.
43010025	Isua’n a chhâng a, “Ka hrilh tawh che u a, in awih si lo. Ka Pa hminga hna ka thawhte hian ka chanchin an hriattîr a ni.
43010026	Ka hrilh tawh che u ang khân ka berâm zînga mi in nih loh avângin in ring lo a ni.
43010027	Ka berâmte’n ka aw an hria a, keipawhin anni chu ka hria, anni chuan mi zui ṭhîn.
43010028	An hnênah chatuan nunna ka pe a, chatuanin an boral lo vang a, tuma’n ka kut aṭangin mi chhuhsak hek lo vang.
43010029	Anni mi petu ka Pa chu mi zawng zawng aia ropui a ni a, tuma’n ka Pa kut aṭang chuan an chhuhsak thei lo vang.
43010030	Kei leh Pa chu pumkhat kan ni,” a ti a.
43010031	Chuvâng chuan Judate’n a denna tûrin lung an chhar leh a.
43010032	Isua’n, “Ka Pa hnêna chhuak hnathawh ṭha tam tak ka entîr che u a, a eng hnathawh ber avâng khân nge min den in tum?” tiin a chhâng a.
43010033	Judate chuan an chhâng a, a hnênah, “Hnathawh ṭha avângin den che kan tum lo, Pathian i sawichhiat leh nang, mihring mai ni si a, Pathiana i insiam avâng zâwk hian a ni,” an ti a.
43010034	Isuan a chhâng a, “In Dânah, ‘pathiante in ni ka ti,’ tih a inziak lo vem ni?
43010035	Pathian thu thlennate mah, ‘pathiante,’ tia a koh si chuan, Pathian lehkhathu chu bawhchhiat theih a ni si lo va.
43010036	Pain a serhhran tawh, khawvêla a tirha chungah hian, ‘Pathian Fapa ka ni,’ ka tih avângin, ‘Pathian sawichhetu,’ min ti a ni maw?
43010037	Ka Pa hna thawk ka nih loh chuan mi ring suh u.
43010038	Nimahsela, ka thawk a nih chuan, kei mi ring lo a nih pawhin Pa keimahah a awm tih leh kei Paah ka awm tih in hriata in rin nân hnathawhte tal hi ring rawh u,” a ti a.
43010039	Chuvâng chuan ani chu man an tum leh a. Nimahsela, an kut aṭangin a chhuak a.
43010040	Jordan lui râlah Johana’n atîra mi a baptisna lamah khân a kal bo leh a, chutah chuan a awm ta reng a.
43010041	Mi tam tak an lo kal a, a hnênah, “Johana’n chhinchhiahna engmah a ti lo va; nimahsela, Johana’n he mi chungchâng thu a sawi apiang kha a lo dik zêl a ni,” an ti a.
43010042	Chutah chuan mi tam takin amah chu an ring ta a.
43011001	Mi pakhat a hming Lazara, damlo a awm a, Mari leh a laizâwn Marthii chênna khua, Bethani-a awm a ni.
43011002	Dam lo chu Lalpa kea hriak hnawiha a sama hrûksaktu Mari nuṭa Lazara a ni.
43011003	Chutichuan a farnute chuan Isua hnênah, “Lalpa, ngaiteh, i hmangaih kha a damlo ve,” ti tûrin mi an tîr a.
43011004	Isua’n chu chu a hriatin, “He damlohna hi thihna tûr a ni lo, Pathian ropuina tûr a ni zâwk e. Hemi avânga Pathian Fapa hi chawimawia a awmna tûr a ni,” a ti a.
43011005	Isua’n Marthii te, a laizâwn te, Lazara te a hmangaih a.
43011006	Chutichuan a damlo a ni tih a hriat hnuah pawh chuan a awmna ngaiah ni hnih a la awm ta cheu va.
43011007	Chumi hnuah chuan a zirtîrte hnênah, “Judai ramah i kal ang u,” a ti a.
43011008	A zirtîrte chuan a hnênah, “Rabbi, tûn hnai lawkah Judate’n lunga den hlum che an tum a, chutah chuan i kal leh dâwn em ni ang?” an ti a.
43011009	Isua’n, “Chhûnah dârkâr sâwm leh pahnih a awm lo vem ni? Mi, chhûna a lên chuan he khawvêl êng hi a hmuh avângin a petek lo vang.
43011010	Nimahsela, mi, zâna a lên chuan amahah êng a awm loh avângin a petek ṭhîn,” tiin a chhâng a.
43011011	Chûng thu chu a sawi a, chumi hnuah chuan an hnênah, “Kan ṭhian Lazara chu a muhîl ta a; nimahsela, a muhîl chu kai harh tûrin ka kal dâwn a ni,” a ti a.
43011012	Chuvângin a zirtîrte chuan, “Lalpa, a muthilh chuan a ṭha leh mai ang chu,” an ti a.
43011013	Isua’n a thih thu a sawi a ni; nimahsela, anni chuan a mu hahchâwl emaw an ti a.
43011014	Chuvâng chuan Isua’n fiah takin a hrilh ta a, “Lazara a thi a ni.
43011015	Chuta ka awm lo chu nangmahni avângin ka lâwm a ni, chu chu in rin theihna tûr a ni. Engpawh nise a hnênah i kal ang u,” a ti a.
43011016	Chutichuan Thoma, ‘Diduma,’ an tih chuan a zirtîr puite hnênah, “A hnêna thi ve tûrin keini pawh i kal ang u,” a ti a.
43011017	Chutichuan an thlenin ni li zet thlânah a awm tawh tih Isua’n a hria a.
43011018	Bethani khua chu Jerusalem aṭanga hla lotê a ni a, kilometer 3 vêl chauh a ni.
43011019	An nuṭa thih chungchânga hnêm tûrin Judaho tam tak Mari leh Marthii hnênah an lêng a.
43011020	Tichuan Marthii chuan Isua a lo kal mêk a ni tih a hriat veleh ava kal a, ava tâwk a. Mari erawh chu inah ala ṭhu reng a.
43011021	Tichuan, Marthii chuan Isua hnênah, “Lalpa, heta awm ni la chuan ka nuṭa a thi lo tûr.
43011022	Nimahsela, tûnah ngei pawh hian Pathian hnêna i dîl apiang chu Pathianin a pe ang che tih ka hria a ni,” a ti a.
43011023	Isua’n a hnênah, “I nuṭa a tho leh ang,” a ti a.
43011024	Marthii chuan a hnênah, “Ni hnuhnûng thawhlehnaah chuan a tho leh ang tih ka hria e,” a ti a.
43011025	Isua’n a hnênah, “Keimah hi thawhlehna leh nunna chu ka ni. Tupawh mi ring chu thi mahsela a nung ang.
43011026	Minung tupawh, min ring chu chatuanin a thi ngai lo vang. Chu thu chu i ring em?” a ti a.
43011027	Ani chuan a hnênah, “Ring e, Lalpa. Messia, Pathian Fapa khawvêla lo kal tûra chu i ni tih ka ring e,” a ti a.
43011028	Chu thu chu a sawi zawhin a kal a, a laizâwn Mari chu a rûkin a ko va, “Zirtîrtu chu a lo kal a, a ko che a ni,” a ti a.
43011029	Chu chu a hriatin a tho thuai a, a hnênah ava kal a.
43011030	Chutih lai chuan Isua chu khuaah ala lût chiah lo va; nimahsela, Marthiin ava hmuhna hmunah khân a la awm a.
43011031	Chutichuan in chhûnga awm Judaho, amah hnêm tûra lêngte chuan Mari hmanhmawh taka thova a kal chhuak an hmuh chuan ṭap tûrin thlânah a kal dâwn emaw an ti a, an zui a.
43011032	Mari chuan Isua hnên ava thlena a hmuh veleh, a ke bulah a bawkkhup a, a hnênah, “Lalpa, heta awm ni la chuan ka nuṭa a thi lo tûr,” a ti a.
43011033	Isua’n Mari ṭap leh a rawn zuitu Judate ṭap a hmuh chuan a thlarauvin a rum a, hrehawm a ti a.
43011034	“Amah chu khawiahnge in zalh?” a ti a. Anni chuan a hnênah, “Lalpa, lo kal la, en teh,” an ti a.
43011035	Isua a ṭap ta a.
43011036	Chuvâng chuan Judate chuan, “En teh u, a lo va hmangaih êm!” an ti a.
43011037	An zînga ṭhenkhat chuan, “He mi, mitdel mit tivârtu hian he mi pawh hi a thihna lakah khân a hum thei lo vem ni?” an ti a.
43011038	Chutichuan Isua chu thinlungna tak chungin thlân chu a thleng a. Thlân chu pûk a ni a, lung pakhatin khâr a ni.
43011039	Isua’n, “Lung hi dah sawn rawh u,” a ti a. A thia farnu Marthii chuan a hnênah, “Lalpa, tûnah chuan a uih tawh ang, a thihna ni li lai a ni tawh si a,” a ti a.
43011040	Isua’n a hnênah, “‘I rin chuan Pathian ropuina i hmu ang,’ tih ka hrilh lo che em ni?” a ti a.
43011041	Tichuan mithi an zalhna aṭangin lung chu an lum sawn a. Isua chuan vanvadâkin, “Ka pa, ka thu i ngaihthlâk ṭhin avângin lâwmthu ka hrilh a che.
43011042	Ka thu i ngaithla ziah ṭhîn tih ka hria e. Nimahsela, dinhualtu pung khâwm hote avâng hian nangin min tîr a ni tih an rin theih nân hêng thu hi ka sawi a ni,” a ti a.
43011043	Chu thu a sawi zawh chuan ring takin a âu va, “Lazar, lo chhuak rawh,” a ti a.
43011044	Mithi tawh chu a kut leh a ke thlân puana la invêt chungin a lo chhuak a; a hmai pawh inhrûkna puana tuam a ni. Isua’n an hnênah, “Phelh ula, kaltîr rawh u?” a ti a.
43011045	Tichuan Juda mi tam tak, Mari hnêna lo kalte chuan Isua thiltih an hmuhin, amah chu an ring ta a.
43011046	Nimahsela, ṭhenkhatte chu Pharisaite hnênah an kal a, Isua thiltih chu an hrilh a.
43011047	Chuvâng chuan puithiam lalte leh Pharisaite chu rorêl tûrin an in ko khâwm a, “He mi hian chhinchhiahna tam tak a ti si a, enge kan tih tâk ang le?
43011048	Hetianga kan thlahthlam ngawt chuan mi zawng zawngin amah an ring ang a, Rom mite an lo kal ang a, kan ram leh hnam hi min lâksak mai ang,” an ti a.
43011049	An zînga mi pakhat, a hming Kaiapha, chumi kuma puithiam lalber chuan an hnênah, “Nangnin engmah in hre lo.
43011050	Kan hnam pumpui boral lohna tûrin mipui thih aia mi pakhat thih hi kan hamṭhatna ṭûr a ni tih in ngaihtuah ngai bawk hek lo,” a ti a.
43011051	Chu thu chu ama thuneihnain a sawi lo, chu mi kum chuan puithiam lalber a ni a, chu hnam tâna Isua thih tûr thu a lo hrillâwk a ni zâwk.
43011052	Chu hnam bîk tân chauh chuan a ni lo va, hmun hrang hranga darh, Pathian fate pâwl khata Isua’n a hruai khâwmna tûr pawhin a sawi a ni bawk.
43011053	Tichuan chumi ni aṭang chuan Isua chu tihlum tûrin ro an rêl khâwm ṭhîn a.
43011054	Chuvângin Isua chu Judate zîngah ualau takin a kal ngai ta lo va. Thlalêr hnaiha khaw pakhat Ephraim an tihah chuan a kal ta zâwk a. Chutah chuan a zirtîrte nên an awm a.
43011055	Judate Kalhlên Kût chu a hnai tawh hlê a. Thingtlâng khua aṭangin mi tam tak inthian tûrin Kalhlên Kût ṭan hmain Jerusalemah an chho va.
43011056	Tichuan Isua an zawng a, Temple vêlah ding chungin an sawi ho va, “Kûtnaah a lo kal ngei in ring lo vem ni?” an ti a.
43011057	Puithiam lalte leh Pharisaite chuan amah chu an man theih nân, “A awmna hria apiangin an puangzâr tûr a ni,” tih thupêk an chhuah tawh a.
43012001	Tin, Kalhlên Kût hmâa ni ruk ala awmin Isua’n thi tawh hnu mithi zîng aṭanga a kaihthawh Lazara awmna Bethani khua chu a lo thleng a.
43012002	Chutah chuan ama pualin zanriah an buatsaih a, Marthii chuan a vil a, Lazara erawh chu zanriah chaw kilpuitute zînga pakhat a ni a.
43012003	Tichuan Mari’n engmah pawlh loh Nard hriak rimtui liter chanve vêl man to tak a rawn keng a, Isua keah a chulh a, a samin a ke chu a hru a. Chu in chu hriak rimtui rim chuan a khat ta rum rum a.
43012004	Chutichuan Simona fapa Juda Iskariota, a zirtîrte zînga pakhat, ala mantîrtu tûr chuan,
43012005	“Engvângin nge he hriak rimtui hi Denari zathuma hralhin miretheite hnênah pêk a nih zâwk loh?” a ti a.
43012006	Mi retheite a ngaihsak avânga hei hi sawi a ni lo. Rûkru a ni a, tangka ip a kawl a, a chhûnga dah chu a lâk ṭhin vâng zâwk a ni
43012007	Tichuan Isua’n, “He hmeichhe thiltih hi ngaimawh suh u, min phûm nî atân a lo kawl ṭha a nih hi.
43012008	Mi retheite chu in hnênah an awm reng fo alâwm, kei erawh chu in hnênah ka awm reng dâwn lo,” a ti a.
43012009	Chutichuan Juda mipui tam takin chutah chuan a awm a ni tih an lo hria a. Isua chauh hmuh duh hrim hrim vâng ni lovin, mithi zîng aṭanga a kaihthawh Lazara hmuh duh fâwmin an lo kal a.
43012010	Lazara an tihhlum tel theihna tûrin puithiam lalte chu an inrâwn khâwm a.
43012011	A chhan chu Lazara avânga Juda tam takin anmahni kal bosana Isua an rin vâng a ni.
43012012	A tûkah chuan Juda mipui tam tak, kûtnaa lo kalte chuan Jerusalemah Isua a lo kal dâwn tih an hriat chuan,
43012013	Tûm kaute kengin a hmuak tûrin an kal a, “Hosanna, Lalpa hminga Israel Lal lo kal chu Fakin awm rawh se,” tiin an au va.
43012014	Isua’n Sabengtung tuai a hmuh chuan a chungah a chuang a.
43012015	“Hlâu suh, Zion fanu. Ngaiteh, Sabengtung tuai chunga chuangin i Lal chu a lo kal a ni,” tih ziak ang khân.
43012016	Chûng thilte chu a zirtîrte’n atîrah chuan an hrethiam lo va. Nimahsela, Isua chawimawia a awm hnuah a chungchâng thu chu chutiangin ziak a ni tih leh a chungah chûng thilte chu an ti ta a ni tih an hre chhuak leh ta a.
43012017	Chutichuan a hnêna mipui awmte khân Lazara thlân aṭanga a koh chhuah a, mithi zîng aṭanga a kaihthawh chanchin chu an puang ta zêl a.
43012018	Chumi avâng chuan a ni, mipuite pawh chuan amah chu an va hmuh ni. Chu chhinchhiahna chu a ti a ni tih an hre si a.
43012019	Chuvângin Pharisaite chuan, “In thil tih hi engmah a sâwt lo tih in hria em? Ngaiteh u, khawvêlin amah an zui tâk hi,” an inti hlawm a.
43012020	Tin, kûtnaa Pathian be tûra kal chhote zîngah Grik mi ṭhenkhat an awm a.
43012021	Chûng mite chu Galili biala Bethsaida khuaa awm Philipa hnênah chuan an lo kal a, a hnênah, “Ka pu, Isua hmuh kan duh e,” tiin an ngên a.
43012022	Philipa chuan Andria a rawn hrilh a, Andria leh Philipa chuan Isua an rawn hrilh leh a.
43012023	Isua’n a chhâng a, “Mihring Fapa chawimawia a awm hun tûr chu a lo thleng ta.
43012024	Thu dik tak ka hrilh a che u, buh fang leia a tlâk a, a thih zet loh chuan a mal chauhvin a awm reng ṭhîn. Nimahsela, a thih erawh chuan rah tam tak a chhuah ṭhîn.
43012025	Tupawh a nunna ngaina chuan a hloh ang, tupawh he khawvêla a nunna hua chuan chatuana nunna tûr a vawng him reng ang.
43012026	Mi tupawhin ka rawng a bâwl chuan mi zui rawh se, ka awmnaah ka rawngbâwltu pawh a awm ang. Mi tupawhin ka rawng a bâwl chuan ani chu ka Pain a chawimawi ang.
43012027	Tûnah ka rilru a mangang a ni, enge ka sawi tâk ang? ‘Ka pa, hemi hun lakah hian mi chhanchhuak rawh,’ ka ti ang em ni? Nimahsela, hemi avânga he hun thlenga awm ka ni si a.
43012028	Ka pa, i hming chawimawi rawh,” a ti a. Chutichuan vân aṭangin aw a lo chhuak a, “Ka chawimawi tawh, ka chawimawi leh bawk ang,” a rawn ti a.
43012029	A kianga ding mipuite chuan an hriatin khawpui ri emaw an ti a. Ṭhenkhat chuan, “Vântirhkohvin amah a bia a ni,” an ti a.
43012030	Isua’n a chhâng a, an hnênah, “Chu aw chu ka tâna lo chhuak a ni lo, nangmahni tân a ni zâwk e.
43012031	Tûnah he khawvêl ro hi rêl a ni. Tûnah he khawvêl awptu hi paihchhuahin a awm ang.
43012032	Kei lei aṭanga khaikâna ka awm chuan mi zawng zawng ka hnênah ka hîp ang,” a ti a.
43012033	Chu chu a thih dân tûr kawhhmuh nân a sawi a ni.
43012034	Pung khâwmhote chuan an chhâng a, “Messia chu chatuanin a awm reng dâwn tih Dân bu aṭangin kan hria. Engvângin nge nangin, ‘Mihring Fapa hi khaikânin a awm tûr a ni,’ i tih? Chu Mihring Fapa chu tunge ni?” an ti a.
43012035	Tichuan, Isua’n an hnênah, “Êng chu reilotê chhûng in hnênah a la awm rih e. Êng chu in neih lai hian thimin a nan loh nân che u êngah hian lêng rawh u. Tupawh thima lêng chuan a kalna chin a hre thei lo.
43012036	Êng in neih lai hian êng fate in lo nih theih nân êng hi ring rawh u,” a ti a. Chûng thu chu Isua’n a sawi a, a kal hrang a, an hnên aṭangin a biru ta a.
43012037	An mit hmuhah chhinchhiahna tam tak a ti chung pawhin amah an ring chuang lo.
43012038	Hei hi zâwlnei Isaia’n “Lalpa, kan thusawi tuinnge ring? Lalpa kut chu tu hnênah nge a lan?” tia a sawi kha a lo thlen famkimna tûr a ni.
43012039	Chutichuan Isaia’n,
43012040	“An mita an hmuh lohna tûr leh, an thinlunga an hriatthiam lohna tûrin an mit a tihdelsak a, an thinlung a tihkhauhsak bawk a. Chutilochuan an hawikîr ang a, keiin anni chu ka tidam dah ang e,” tia a sawi leh avâng hian an ring thei lo a ni.
43012041	Krista ropuizia a hmuh avâng leh a chungchâng a puan avângin Isaian hêng thilte hi a sawi a ni.
43012042	Chutichung pawhin rorêltute zînga tam tak pawhin amah an ring ta a. Amaherawhchu, Pharisaite avângin an inpuang lo; chutilochuan Sunagog aṭanga hnawhchhuahin an awm mai ang.
43012043	Pathian fak nih aia mihring fak nih an duh zâwk vâng a ni.
43012044	Tin, Isua a au va, “Tupawh mi ring chuan kei chauh mi ring a ni lo va, mi tîrtu pawh ring a ni zâwk e.
43012045	Tupawh kei mi hmu chuan mi tîrtu a hmu a ni.
43012046	Tupawh mi ring chu thima a awm lohna tûrin Êng chu kawvêlah ka lo kal a ni.
43012047	Khawvêl thiam loh chantîr tûra lo kal ka nih lohva, khawvêl chhandam tûra lo kal ka nih zâwk avângin tupawhin ka thusawite hriaa mi ring lo a nih pawhin thiam loh chantîrtu ka ni lo.
43012048	Tupawh kei mi hnara ka thusawite dawngsawng duh lo chuan rorêlsaktu pakhat a nei. Ka sawi tawh thu ngei khân ni hnuhnûngah ro a la rêlsak ang.
43012049	Keima thuneihnaa sawi ka ni lo ve, Pa, mi tîrtu ngei chuan ka sawi leh hril tûrte hi thu mi pe zâwk a ni.
43012050	A thupêk chu chatuana nunna a ni tih ka hria. Chuvângin engpawh ka sawi apiang hi Pa mi hrilh ang chiah zêlin ka sawi a ni,” a ti a.
43013001	Kalhlên Kût hmain Isua’n he khawvêl hi chhuahsana Pa hnêna a kal hun a thleng tawh tih a hria a. Ama mi khawvêla awm a hmangaihte chu a tâwp thlengin a hmangaih a.
43013002	Zanriah an kîl laiin Simona fapa Juda Iskariota thinlungah Diabola’n Isua mantîr a lo rilrûktîr tawh a.
43013003	Pain a kutah thil engkim a pêk tawhzia te, Pathian hnên aṭanga lo kal a nih te, Pathian hnêna a kal dâwnte Isua’n a hre sa vek a.
43013004	Zanriah kîl hona aṭang chuan a tho va, a puante a dah a, inhrûkpuan a la a, a kâwngah a hrêng a.
43013005	Chumi hnu chuan chawhtawlhah tui a bun a, a zirtîrte ke a sil ṭan ta a, hrûkpuan, a kâwnga a hrên chuan a hru zêl a.
43013006	Tin, Simon Petera hnên a lo thlen chuan Petera’n a hnênah, “Lalpa, nangin ka ke i sil ang maw?” a ti a.
43013007	Isua’n a chhâng a, a hnênah, “Ka thiltih hi tûnah i hrethiam lo a ni; nimahsela, nakin hnuah i la hria ang,” a ti a.
43013008	Petera’n a hnênah, “Engti kawng zâwng mahin ka ke i sil ngai tawp lo vang,” a ti a. Isua’n a hnênah, “Ka sil loh chuan ka hnênah engmah chan i 13 nei lo vang,” tiin a chhâng a.
43013009	Simon Petera’n a hnênah, “Lalpa, ka ke chauh ni lovin, ka kutte leh ka lû pawh hi,” a ti a.
43013010	Isua’n a hnênah, “Inbual tawh chu a ke chauh lo chu sil a ngai tawh lo, a pumin a fai tawh a ni. Nangni in fai e; nimahsela, in zavai chuan in fai lo,” a ti a.
43013011	A mantîrtu tûr chu a hria a, chuvâng chuan, “In zavai chuan in fai lo,” a ti a ni.
43013012	Chutia an kête a sil zawh hnu chuan a puante a la a, a ṭhu leh a, an hnênah, “In hnêna ka thiltih hi in hrethiam em?
43013013	Nangnin ‘Zirtîrtu leh Lalpa,’ mi ti ṭhîn. In ti dik e, ka ni ngei rêng a ni.
43013014	Kei, Lalpa leh Zirtîrtu mahin in ke ka sil si chuan nangni pawhin in ke in insilsak ngei tûr a ni.
43013015	Ka tih anga in tih vêna tûrin in hnênah entawn tûr ka pe che u a nih hi.
43013016	Thu dik tak ka hrilh a che u, bawih chu a pu aiin a ropui lo, tirhkoh pawh a tîrtu aiin a ropui hek lo.
43013017	Chûng thilte chu in hriat a in tih chuan in nihlawh e.
43013018	In zaa thu ka sawi lo ve, ka thlante chu ka hria. Nimahsela, ‘Ka chhang eituin a ke artui ka chungah a lek ta,’ tih Pathian lehkhathu chu a lo thlen famkim theihna tûrin a ni zâwk e.
43013019	A lo thlen hunah amah chu keimah hi ka ni tih in rin theih nân a lo thlen hmain ka hrilh che u a ni.
43013020	Thu dik tak ka hrilh a che u, tupawh ka tirh lâwm apiang chuan kei mi lâwm a ni. Kei mi lâwm chuan mi tîrtu a lâwm a ni,” a ti a.
43013021	Isua’n chutianga a sawi zawhin a thlarauvin a lungngai a, an hnênah, “Thu dik tak ka hrilh a che u, in zînga pakhatin mi mantîr ang,” tiin a hrilh a.
43013022	Tichuan a zirtîrte an inenkual hlawm a, tu a sawina nge an hre lo va.
43013023	A zirtîrte zînga pakhat Isua’n a hmangaih chu Isua âwm nghêngin a ṭhû a.
43013024	Chu mi hnênah chuan Simon Petera’n a sawia chu tunge a nih zâwt tûrin zaizirin a hrilh a.
43013025	Chuvâng chuan Isua âwm nghênga ṭhûa chuan a hnênah, “Lalpa, tu hi nge ni?” a ti a.
43013026	Isua’n, “Chhang them ka chiaha ka pêka chu a ni ang,” a ti a. Tichuan chhang them chu a chiah a, Simona fapa Juda Iskariota chu a pe a.
43013027	Chhang them a pêk hnu chuan Setana chu a chhûngah a lût ta a. Chutichuan Isua’n a hnênah, “I tihtûr chu ti thuai rawh,” a ti a.
43013028	Dawhkân kîltuho zînga tumahin engvânga chu chu a hnêna sawi nge a nih an hre lo.
43013029	Ṭhenkhat chuan, Juda chu tangka ip vawngtu anih avângin Isua’n a hnênah, kûtna atâna an mamawhte lei tûrin emaw, retheite hnêna thil pe tûrin emaw a ti a nih an ring a.
43013030	Tichuan ani chuan chhang them chu a lâk veleh a chhuak nghâl a, chumi lai chu zân a ni.
43013031	Chutichuan a kal chhuah hnuin Isua’n, “Tûnah Mihring Fapa chawimawiin a awm ta a, Pathian pawh amahah chawimawiin a awm ta.
43013032	Amahah Pathian chawimawia a awm tawh chuan Pathian pawhin ani chu amahah a chawimawi ang a, a chawimawi nghâl ang.
43013033	Naute u, rei lo tê in hnênah ka la awm rih a ni. Nangnin mi la zawng ang a, Judate ka hrilh tawh ang bawkin ka kalnaah nangni in lo kal thei lo vang tih tûnah nangni pawh ka hrilh che u a nih hi.
43013034	Thupêk thar ka pe a che u, “In hmangaih ula, keiin ka hmangaih che u ang tak hian nangni pawh inhmangaih tawn rawh u.
43013035	In inhmangaih tawn ṭheuh a nih chuan, chutah chuan ka zirtîrte in ni tih mi zawng zawngin an hria ang,” a ti a.
43013036	Simon Petera’n a hnênah, “Lalpa, khawiahnge i kal dâwn?” a ti a. Isua’n a chhâng a, “Ka kalna tûrah nangin tûnah mi zui thei lo vang; nimahsela, nakin hnuah chuan mi zui ang,” a ti a.
43013037	Petera’n a hnênah, “Lalpa, engvângin nge tûnah ka zui theih loh vang che? Nangma tân ka nun ka hlân ang,” a ti a.
43013038	Isua’n a chhâng a, “Ka tân i nun i hlân ang maw? Thu dik tak ka hrilh a che, nangin vawi thum mi phatsan hmâ loh chuan âr a khuang tawp lo vang,” a ti a.
43014001	“In thinlung mangang suh se, Pathian ring ula, kei pawh mi ring rawh u.
43014002	Ka pa inah awmna tam tak a awm a, chuti ni suh sela chuan ka hrilh tawh tûr che u a ni. In tân hmun siamin ka kal dâwn hi.
43014003	In tân hmun siama ka kal chu ka lo kîr leh ang a, ka awmnaah nangni pawh in awm theih nân ka hnênah ka lâwm lût ang che u.
43014004	Ka kalna tûr in hria a, a kawng pawh in hria e,” a ti a.
43014005	Thoma chuan a hnênah, “Lalpa, i kalna tûr kan hre lo asin, engtinnge a kawng kan hriat ang?” a ti a.
43014006	Isua’n a hnênah, “Keimah hi kawng leh Thutak leh Nunna chu ka ni, keimaha kal chauh lo chu tumah Pa hnên an thleng ngai lo.
43014007	Kei mi hria ni ula ka Pa pawh in hre tawh tûr. Tûn aṭang chuan amah in hria e, amah in hmu tawh bawk,” a ti a.
43014008	Philipa’n a hnênah, “Lalpa, Pa chu keini min hmuhtîr la, chu chu kan tân a tâwk ang,” a ti a.
43014009	Isua’n a hnênah, “Philip, hei leh chen hi in hnênah ka awm a, chuti chung pawhin nangin mi hre lo maw? Tupawh mi hmu chu Pa hmu a ni. Engvângin nge nangin, ‘Pa chu keini min hmuhtîr rawh,’ i tih?
43014010	Kei Paa ka awm leh Pa chu keimahah a awm tih i ring lo em ni? In hnêna thu ka sawite hi keima thuneihnain ka sawi lo. Nimahsela, Pa keimaha chêng renga chuan hnâte a thawk zâwk a ni.
43014011	Kei Paa ka awm leh Pa keimahah a awm tih mi ring rawh u. A nih loh leh hnathawhte avâng tal hian mi ring rawh u.
43014012	Thu dik tak ka hrilh a che u, tupawh mi ring chuan thil ka tihte hi ani pawhin a ti ve ang. Pa hnênah ka kal dâwn avângin hêng aia thil ropui zâwk pawh a la ti ang.
43014013	Pa chu Fapaah chawimawia a awm theih nân engpawh ka hminga in dîl apiang chu ka ti zêl ang.
43014014	Engpawh ka hminga in dîl chuan chu chu ka ti zêl ang.
43014015	Nangnin min hmangaih a nih chuan ka thupêkte zâwm rawh u.
43014016	Keiin Pa ka dîl ang a, kumkhuaa in hnêna awm reng tûrin ani chuan Ṭanpuitu dang a pe ang che u.
43014017	Chu dikna Thlarau chu a hmuh loh avângin leh a hriat hek loh avângin khawvêlin a nei thei lo. Nimahsela, in hnêna chêng a, in chhûnga ala awm dâwn avângin nangnin in hria e.
43014018	Fahrahin ka kalsan lo vang che u, in hnênah ka lo kal leh ang.
43014019	Rei lo tê a chinah khawvêlin mi hmu leh tawh lo vang a, nangni erawh chuan min hmu ang. Ka nun avângin nangni pawh in nung ve ang.
43014020	Chumi niah chuan kei ka Paa ka awm te, nangni keimaha in awm te, kei nangmahnia ka awm te in la hria ang.
43014021	Tupawh ka thupêkte nei a, zâwmtu chu mi hmangaihtu a ni. Tupawh mi hmangaih chu ka Pain a hmangaih ang. Kei pawhin ani chu ka hmangaih ang a, a hnênah keimah ngei ka inlâr ang,” a ti a.
43014022	Iskariota ni lo zâwk Juda chuan a hnênah, “Lalpa, keini hnêna i inlâr tûr leh khawvêl hnêna i inlâr si lo tûr chu engtinnge ni?” a ti a.
43014023	Isua’n a chhâng a, a hnênah, “Miin mi hmangaih chuan ka thute a zâwm ang. Ka Pain ani chu a hmangaih ang a, a hnênahkan lo kal ang a, amah chu kan chên chilh ang,
43014024	Tupawh mi hmangaih lo chuan ka thute a zâwm lo. Thu in hriatte hi ka ta a ni lo, Pa, mi tîrtu ta a ni zâwk e.
43014025	In hnêna ka la awm chhûng hian hêng thilte hi ka hrilh che u a nih hi.
43014026	Nimahsela, Ṭanpuitu, Thlarau Thianghlim, Pain ka hminga a rawn tirh tûr chuan thil engkim a zirtîr ang che u a, in hnêna ka thil sawi zawng zawng a hriatchhuahtîr leh vek ang che u.
43014027	Thlamuanna ka hnutchhiah a che u, keima thlamuanna ka pe a che u, khawvêlin a pêk angin ka pêk loh che u hi. In thinlung mangang suh se, hlauh pawh hlâu hek suh se.
43014028	‘Ka kal bo dâwn a, in hnênah ka lo kal leh ang,’ ka tih kha in hre tawh e. Nangnin mi hmangaih tawh chuan, ‘Pa hnênah ka kal dâwn,’ ka tih avâng hian in hlim tûr a ni.Pa chu keimah aiin a ropui zâwk si a.
43014029	Tûnah a lo thlen hmâ hian a lo thlen huna in rin theih nân ka hrilh tawh che u hi.
43014030	He khawvêl chunga rorêltu hi a lo kal dâwn avângin in hnênah thu ka sawi tam tawh lo vang, ani chuan keimahah engmah rêng a nei lo.
43014031	Nimahsela, keiin Pa ka hmangaih tih leh Pain thupêk mi pêk ang chiah zêlin ka ti a ni tih khawvêlin a hriat nân hei hi ka ti a ni. Tho rawh u, heta ṭang hian i kal chhuak ang u.
43015001	Kei hi Grêp hrui dik tak chu ka ni a, huan enkawltu chu ka Pa a ni.
43015002	Ka zawmpui pêng rah lo apiang chu a la bo ṭhîn, a rah tam leh zual theihna tûrin a pêng rah apiang chu a hlawi ṭhîn.
43015003	In hnêna ka thusawi chuan tûnah pawh a tithianghlim tawh reng che u a ni.
43015004	Keimahah awm reng rawh u, kei pawh nangmahniah ka awm a ni. Pêng chu grêp hruia a awm reng loh chuan amahin a rah thei lo ang bawkin, nangni pawh keimahah in awm reng loh chuan in rah thei lo.
43015005	Kei hi grêp hrui chu ka ni, nangni a pêngte chu in ni. Tupawh keimaha awm reng a, keipawh amaha ka awm rengna chu, chu mi chu tam takin a rah ṭhîn; keimah lovin engmah inti thei si lo.
43015006	Mi, keimaha a awm reng loh chuan pêng anga paihchhuahin a awm a, a lo vuai a, miin an fawm a, meiah an paiha a kâng ṭhîn a ni.
43015007	Keimaha in awm renga ka thute pawh nangmahnia a awm reng chuan in duh apiang in dîl ang a, in tân tihin a awm zêl ang.
43015008	Tam taka rah in chhuah hian ka pa chu chawmawiin a awm a ni, tichuan ka zirtîrte in ni ang.
43015009	Pain mi hmangaih ang bawkin keipawhin ka hmangaih che u hi, ka hmangaihnaah awm reng rawh u.
43015010	Keiin ka Pa thupêkte ka zâwm a, a hmangaihnaa ka awm reng ang bawk hian nangni pawhin ka thupêkte in zawm chuan ka hmangaihnaah in awm reng ang.
43015011	Ka lâwmna nangmahnia a awm reng theih nân leh in lâwmna a kim theihna tûrin hêng thute hi in hnênah ka sawi a nih hi.
43015012	Hei hi ka thupêk chu a ni, ‘Keiin ka hmangaih che u ang tak hian nangni pawh inhmangaih tawn rawh u.’
43015013	Miin a ṭhiante tâna a nun a hlan aliama hmangaihna nasa zâwk tuman an nei lo.
43015014	Thu ka pêk apiang che u in tih chuan ka ṭhiante in ni ang.
43015015	Bawih ka ti leh tawh lo vang che u, bawih chuan a pu thiltih a hre si lo. Nimahsela, ka pa hnên aṭanga ka thil hriat zawng zawng in hnênah ka puan tawh avângin ‘Ṭhiante,’ ka ti tawh zâwk che u a ni.
43015016	Nangnin mi thlang lo, keima’n ka thlang zâwk che u a, va kala rah chhuah tûr leh in rah chu awm reng tûrin ka ruat che u a ni. Tichuan ka hminga Pa hnêna in dîl apiang a pe ang che u.
43015017	In inhmangaih tawnna tûrin hêng thute hi ka pe che u a ni.
43015018	Khawvêlin a huat che u chuan a huat hmâ che u pawhin kei hi mi haw tawh a ni tih in hria e.
43015019	Nangni khawvêla mi ni ula, khawvêlin amaha mi a hmangaih tûr. Nimahsela, khawvêl mi in ni lo, khawvêl aṭangin keima’n ka thlang chhuak zâwk che u a, chuvângin khawvêlin a hua che u a ni e.
43015020	“Bawih chu a pu aiin a ropui lo,” tih thu ka hrilh tawh che u kha hre reng rawh u. Annin mi tihduhdah tawh chuan nangni pawh an tiduhdah ang che u. Ka thu an zawm tawh chuan nangni thu pawh an zâwm ang.
43015021	Nimahsela, mi tîrtu chu an hriat loh avângin hêng thil zawng zawng hi ka hming avângin in chungah an ti ang.
43015022	Kei lo kal lovin an hnênah thu sawi lo ni ila chuan sual an nei lo tûr; nimahsela, tûnah zawng an sual kawngah chhuanlam tûr an nei ta lo a ni.
43015023	Tupawh mi hua chuan ka Pa pawh a hua a ni.
43015024	Mi dang tuma la tih ngai loh thilte an zîngah ti lo ni ila chuan sual an nei lo tûr; nimahsela, tûnah zawng annin kei leh ka Pa, kan pahnihin min hmu tawh a, huat pawh min haw tawh a ni.
43015025	Nimahsela, ‘Annin a chhan awm lovin mi hua,’ tih Dân lehkhabua inziak thu kha a lo thlen famkimna tûrin an ti a nih hi.
43015026	Nimahsela, Pa hnêna mi in hnêna ka rawn tirh tûr Ṭanpuitu dikna Thlarau, Pa hnên aṭanga lo chhuak chu a lo thlen hunah ka chanchin a hriattîr ang.
43015027	Atîr aṭanga ka hnêna in awm avângin nangni pawhin in hriattîr bawk ang.
43016001	Tin, suala tihtlûka in awm lohna tûrin hêng hi in hnênah ka sawi tawh a ni.
43016002	Sunagog aṭangtein an hnawtchhuak ang che u a, a ni, a tihlumtu che u apiangin Pathian hnêna rawngbâwlna hlân nia an inngaih hun a lo la thleng ang.
43016003	Pa chu an hriat lohva kei min hriat hek loh avângin hêng hi in chungah an la ti ang.
43016004	A hun a lo thlen hunah ka hrilh tawh che u tih in hriat lehna tûrin hêng thu hi in hnênah ka sawi tawh a ni. In hnêna ka la awm reng avângin atîr aṭangin hêng thilte hi ka hrilh lo rêng che u a ni.
43016005	Nimahsela, tûnah mi tîrtu hnênah ka kal dâwn a, nangniho tumahin, “Khawiah nge i kal dâwn?” tiin mi zâwt lo.
43016006	Hêng thilte in hnêna ka sawi avâng erawh chuan in thinlung chu lungngaiin a khat ta zâwk a ni.
43016007	Amaherawhchu, thu tak ka hrilh a che u, ka kal in tân a ṭha zâwk e. Ka kal loh chuan Ṭanpuitu chu in hnênah a lo kal dâwn si lo; ka kal erawh chuan ani chu in hnênah ka rawn tîr ang.
43016008	Ani chu a lo thlen chuan sual thûah te, felna thûah te, rorêlna thûah te khawvêl tlin lohzia a hriattîr ang.
43016009	Sual thûah chuan kei mi rin loh vâng hi a ni.
43016010	Felna thûah chuan ka Pa hnênah ka kal dâwn a, nangnin min hmuh dâwn tawh loh vâng a ni.
43016011	Rorêlna thûah chuan he khawvêl rorêltu hi thiamloh chantîr a nih tawh vâng a ni.
43016012	In hnênah thusawi tûr tam tak ka la nei cheu va; nimahsela, tûnah zawng in tlin rih lo vang.
43016013	Nimahsela, amah dikna Thlarau chu a lo thlen hun chuan thutak zawng zawngah a hruai lût ang che u.Ama thuneihnain a sawi dâwn si lo.A hriat apiang chu a sawi zâwk ang a, thil lo la thleng tûrte pawh a hrilh ang che u.
43016014	Ani chuan ka taa mi a la ang a, in hnênah a hrilh dâwn che u a ni, tichuan anin kei mi chawimawi ang.
43016015	Pain thil a neih zawng zawng hi ka ta a ni a, chuvângin, ‘Ka taa mi a la ang a, in hnênah a hrilh ang che u,’ ka ti a ni.
43016016	Pa hnêna ka kal dâwn avâng hian rei lo têah nangnin min hmu lo vang a, rei lo têah bawk nangnin mi hmu leh ang,” a ti a.
43016017	Tin, a zirtîrte ṭhenkhatin, “Kan hnêna a thusawi hi enge ni, ‘Rei lo têah nangnin kei mi hmu lo vang a, rei lo têah bawk nangnin kei mi hmu leh ang,’ a tih leh, ‘Pa hnêna ka kal dâwn avâng hian,’ a tih hi?” an ti hlawm a.
43016018	Chutichuan anni vêk chuan, ‘Rei lo tê,’ a tih hi eng tihna nge ni? A thusawi hi a ngaihna kan hre lo,” an ti a.
43016019	Chutichuan amah zawh an duh a ni tih Isua’n a hria a, an hnênah, “Rei lo têah nangnin kei mi hmu lo vang a, rei lo têah bawk nangnin kei mi hmu leh ang,’ tia ka sawi hi in inzâwt a ni maw?
43016020	Thu dik tak ka hrilh a che u, nangni in mittui a tlain in ṭap ang a, khawvêl erawh chu a hlim ang. Nangni in lungngai êm êm ang a; nimahsela, in lungngaih chu lâwmah ala chang ang.
43016021	Hmeichhiain nau a vei lai chuan a hun a thlen avângin nâ a tuar ṭhîn. Nimahsela, nau a lo pian chhuah veleh khawvêla mihring lo piang chu a lawm avângin a hrehawmna chu a hre leh tawh ṭhîn lo.
43016022	Tûnah nangni in lungngai tak meuh a ni. Nimahsela, ka hmu leh ang che u a, in thinlung a lâwm ang, in lâwm chu tuma’n an lâksak lo vang che u.
43016023	Chumi nîah chuan nangnin engmah kei mi zâwt lo vang. Thu dik tak ka hrilh a che u, keima hminga Pa hnêna in dîl apiang chu anin a pe ang che u.
43016024	Tûn thlengin ka hmingin engmah in la dîl lo. In lâwm a kim theih nân dîl rawh u, tichuan in dawng ang.
43016025	Chûng thu chu entîrna hmangin in hnênah ka sawi tawh. Nimahsela, a hun a thleng dâwn ta; chu mi hunah chuan enttîrna hmangin in hnênah thu ka sawi leh tawh lo vang a, Pa chanchin chu chiang takin ka hrilh zâwk ang che u.
43016026	Chumi nîah chuan, ‘Ka hmingin in dîl ang a, tin, keiin Pa hnênah ka ngen sak ang che u,’ ka ti lo a che u.
43016027	Nangnin kei mi hmangaih a, Pathian hnên aṭanga lo chhuak ka ni tih in rin tawh avâng hian Pa ngei chuan a hmangaih che u a ni.
43016028	Kei pa hnên aṭanga lo chhuaka khawvêla lo kal ka ni. Khawvêl kalsana Pa hnêna hâwng leh tûr ka ni,” a ti a.
43016029	A zirtîrte chuan a hnênah, “Ngaiteh, tûnah zawng chiang takin entîrna hmang lovin thu i sawi ta.
43016030	Nangin engkim i hria a, tuma zawh che i ngai lo tih tûnah kan hre chiang ta. Hemi avâng hian Pathian hnên aṭanga lo chhuak i ni tih kan ring ta e,” an ti a.
43016031	Isua’n anni chu a chhâng a, “Tûnah in ring maw?
43016032	Ngai rawh u, a hun a thleng dâwn, a ni, a thleng tawh mêk. Chumi hunah chuan mahni hmun ṭheuhvah in darh vek ang a, keimah chauhvin mi thlahthlam ang. Nimahsela, Pa chu ka hnêna a awm avângin keimah chauhvin ka awm lo.
43016033	Keimahah hian in thlamuan theihna tûrin hêng thute hi in hnênah ka sawi tawh. Khawvêlah hian hrehawm in tuar ṭhîn. Nimahsela, thlamuang takin awm rawh u, keiin khawvêl ka ngam tawh e,” a ti a
43017001	Chûng thu chu Isua’n a sawi a, vân lam a en a, “Ka pa, a hun a thleng ta. I Fapain a chawimawi theihna tûr chein i Fapa chawimawi rawh.A hnêna i pêk zawng zawngte chu chatuan nunna a pêk theih nân, ani chu mi zawng zawng chunga thuneihna i pêk tawh kha.
43017002	Nangin kei mi pêk zawng zawng chu chatuan nunna ka pêk theihna tûrin mi zawng zawng chunga thuneihna nangin mi pe a nih kha.
43017003	Hei hi chatuan nunna chu a ni: nang Pathian dik tak chauh leh i tirh Isua Krista hriat hi.
43017004	Leiah hian ka chawimawi tawh che a, nangin hnathawh tûr mi pêk kha ka thawk zo tawh.
43017005	Aw ka Pa, leilung awm hmâa i hnêna ropuina ka neih khân tûnah nangmah nên ngei mi chawimawi rawh.
43017006	Nangin khawvêla mi kei mi pêkte hnênah khân i hming ka tilang ta. Anni chu i ta an ni a, nangin anni chu kei mi pe tawh. Anni chuan i thu an zâwm tawh a ni.
43017007	Tûnah chuan nangin thil mi pêk apiang i ta a ni tih an hre ta.
43017008	Nangin thu mi pêkte kha an hnênah ka pe tawh si a. Chûng chu an dawng tawh a, i hnên aṭanga lo kal ka ni tih chiang takin an hre ta. Nangin mi tîr tih pawh an ring tawh.
43017009	An tân ka ngen sak a, khawvêl tâna ngensak ka ni lo. Anni chu i ta an nih avângin nangin mi pêkteho tân zâwk a ni.
43017010	Thil zawng zawng ka ta apiang i ta a ni a, i ta chu ka ta a ni a, anmahniah chawimawiin ka awm a ni.
43017011	Kei zawng khawvêlah ka awm rei tawh lo vang a, hêngho erawh hi chu khawvêlah an awm rih ang, kei i hnênah ka lo haw dâwn ta. Ka Pa, Thianghlim, nangin kei mi pêkte hi keimahni ang bawka pumkhat an nih theih nân i hmingin hum rawh.
43017012	An hnêna khawvêla ka awm chhûng zawngin anni chu i hmingin ka vêng him ṭhîn. Nangin kei mi pêkteho chu ka hum a, Pathian lehkhathu kha a lo thlen famkim nân boral fapa lo kha chu an zînga pakhat mah an boral lo.
43017013	Tûnah i hnênah ka lo haw dâwn ta, ka lâwmna anmahniah a kimna tûrin khawvêlah hêng thu hi ka sawi a ni.
43017014	I thu chu an hnênah ka pe tawh. Kei khawvêl mi ka ni lo ang bawka khawvêl mi an nih loh avângin khawvêlin anni chu an hua a ni.
43017015	Khawvêl aṭanga la chhuak tûrin ka ngên lo che a, misualpa lakah chuan hum tûrin ka ngên zâwk che a ni.
43017016	Khawvêl mi ka ni lo ang bawk hian khawvêl mi an ni lo.
43017017	Anni chu i thutakin tithianghlim rawh, i thu chu thutak a ni.
43017018	Nangin khawvêla kei mi tîr angin kei pawhin anni chu khawvêlah ka tirh hi.
43017019	Anni pawh thutaka an in tihthianghlimna tûrin kei pawh anmahni tân ka inserhhrang a ni.
43017020	Hêng hote tân chauhva ngensak ka ni lo va; an thu avânga kei mi la ring tûrte tân pawh ngensak ka ni bawk e.
43017021	Ka pa, nang keimaha i awm leh kei nangmaha ka awm ang bawka an zaa pumkhat an nihna tûrin ka ngên a ni. Anni pawh keimahniah pumkhat an nihna tûr leh nangin kei mi tîr tih khawvêlin an rin theihna tûrin ka ngensak a ni.
43017022	Keini pumkhat kan ni ang bawka pumkhat an nihna tûrin, nangin ropuina mi pêk kha anmahni ka pe tawh.
43017023	Anni chu pumkhata siam famkima an awm theih nân leh nangin kei mi tîr tih leh nangin mi hmangaih angin anni chu i hmangaih tih khawvêlin an hriat theihna tûrin kei anmahniah ka awm a, nang keimahah i awm a ni.
43017024	Ka pa, nangin mi pêk ka ropuina kha an hmuhna tûrin ka hnêna mi pêkte hi ka awmnaa awmah ka duh. Khawvêl dinchhuah hmâ pawhin nangin mi hmangaih tawh si a.
43017025	Aw ka Pa fel tak, khawvêlin an hre lo che a, kei erawh chuan ka hriat che kha, hêngho pawh hian nangin mi tîr tih an hriat tawh kha.
43017026	An hnênah i hming ka hriattîr tawh a, ka hriattîr zêl ang. Chutichuan hmangaihna, nangin kei mi hmangaihna ngei kha anmahniah a awm ang a, kei anmahniah ka awm bawk ang,” a ti a.
43018001	Chûng thute chu Isua’n a sawi zawhin a zirtîrte nên Kidron kawrruam an kân a, chutah chuan huan a awm a, a chhûngah chuan a zirtîrte nên an lût a.
43018002	Chutah chuan Isua a zirtîrte nên an awm khâwm fo avângin a mantîrtu Juda pawh chuan chu hmun chu a hria a.
43018003	Chutichuan Juda chu Sipai pâwl khat leh Temple vêngtute nên, puithiam lalte leh Pharisaite tirhin khâwnvâr te, mei chher te, hriamhreite kengin chutah chuan an lo kal a.
43018004	Chutichuan Isua’n a chunga thil lo thleng tûr zawng zawng chu hre reng chungin ava kal a, an hnênah, “Tunge in zawn?” a ti a.
43018005	Anni chuan, “Nazareth Isua,” tiin an chhâng a. Isua’n an hnênah, “Keimah hi ka ni,” a ti a. Juda, a mantîrtu pawh chu an zîngah a ding a.
43018006	Chutichuan, ‘Keimah hi ka ni,’ an hnêna a tih veleh an hnungtawlh a, leiah chuan an tlu a.
43018007	Chutichuan anni chu a zâwt nawn leh a, “Tunge in zawn?” a ti a. Anni chuan, “Nazareth Isua,” an ti a.
43018008	Isua’n a chhâng a, “Keimah hi ka ni tih ka hrilh tawh che u alâwm. Chutia kei mi zawng in nih chuan hêngho hi an kal phalsak rawh u,” a ti a.
43018009	A thu sawi, “Nangin kei mi pêkteho pakhatmah ka hloh lo,” tih kha a lo thlen famkim theihna tûrin chu thu chu a sawi a ni.
43018010	Chutichuan Simon Petera’n a ngûnhnâm chu a phawi a, puithiam lalber bawih a sât a, a beng dinglam a sât thla a. Chu bawih hming chu Malka a ni.
43018011	Chutichuan Isua’n Petera hnênah, “Ngûnhnâm kha a paiah khung rawh. Ka pain no mi pêk tawh hi ka in lo vang em ni?” a ti a.
43018012	Tichuan sipai pâwl leh sipai hotu ber leh Judate Temple vêngtute chuan Isua chu an mana an phuar a.
43018013	Anna chu chumi kuma puithiam lalber Kaiapha puzawn a nih avângin Anna hnênah an hruai hmasa ber a.
43018014	Kaiapha chu, ‘Mipui thih aiin mi pakhat thih a hamṭhat thlâk zâwk,’ tia Judate thurâwn petu kha a ni.
43018015	Simon Petera leh zirtîr dang pakhat chuan Isua an zui a. Chu zirtîr chu puithiam lalber hmêlhriat a ni a, puithiam lalber in hungchhûngah Isua hnênah a lût ve a.
43018016	Petera erawh chu pâwnah kawngka bulah chuan a ding reng a. Chutichuan zirtîr dang puithiam lalberin a hmêlhriat chu a lo kal chhuak a, kawngka vêngtunu chu a rawn bia a, Petera chu a hruailût ta a.
43018017	Tichuan bawihnu, kawngka vêngtu chuan Petera hnênah, “Nang pawh he mi zirtîrte zînga mi i ni ve em ni?” a ti a. Ani chuan, “Ka ni lo,” a ti a.
43018018	Chutah chuan bawihte leh Temple vêngtute an ding hlawm a, a vawh avângin meihawlin mei an chhêm a, an ai hlawm a. Petera pawh an zîngah dingin meilum chu a ai ve a.
43018019	Puithiam lalber chuan Isua chu a zirtîrte chanchin leh a zirtîrna thu a zâwt a.
43018020	Isua’n a chhâng a, “Khawvêl hnênah ualau takin thu ka sawi ṭhîn a, Sunagog-ahte leh Judate pun khâwm ṭhinna Temple-ah ka zirtîr ṭhîn a, a rûkin engmah ka sawi lo.
43018021	Engvângin nge kei mi zawh? An hnêna ka thusawi hretute hi zâwt rawh. Ngai rawh, chûng chuan ka thusawi chu an hria alâwm,” a ti a.
43018022	Chu chu a sawi zawh veleh a bula ding Temple vêngtute zînga pakhat chuan a kutphahin Isua a bêng a, “Puithiam lalber hetiang hian i chhâng a maw?” a ti a.
43018023	Isua’n, “Thu ṭha lo sawi ka lo nih chuan, chu thu ṭha lo chu mi hriattîr ta che; nimahsela, thu ṭha ka sawi pawhin engahnge mi ben?” tiin a chhâng a.
43018024	Anna chuan phuar chungin puithiam lalber Kaiapha hnênah a tîr a.
43018025	Simon Petera chuan dingin meilum a ai a, anni chuan a hnênah, “Nang pawh hi a zirtîrte zînga pakhat i ni lo maw?” an ti a. Ani chuan, “Ka ni lo,” tiin a phatsan a.
43018026	Puithiam lalber bawihte zînga pakhat, Petera’n a beng a sahthlâk saka laichîn chuan, “A hnênah huanah khân ka hmu lo che em ni?” a ti a.
43018027	Tichuan Petera’n a phat leh a, âr a khuang ta nghâl a.
43018028	Tichuan Isua chu Kaiapha hnên aṭang chuan lalram inah an hruai leh a, chutih lai chu zîng a ni. Chûng Judate chu an intihbawlhhlawh loh nân leh Kalhlên Kût chaw an ei theih nân rorêlna inah chuan an lût lo.
43018029	Chutichuan Pilata chu ava chhuaka, an hnênah, “He mi in hêkna thu chu enge ni?” a ti a.
43018030	Anni chuan a hnênah, “He mi hi mi ṭha lo ni suh sela chuan i hnênah kan rawn hruai hauh lo vang,” an ti a.
43018031	Tichuan, Pilata chuan an hnênah, “Nangnin hruai ula, in Dân angin a chungthu rêl rawh u,” a ti a. Chu veleh Judate chuan a hnênah, “Mi tihhlum hi kan tân Dân kalh a ni,” an ti a.
43018032	Chu chu Isua’n engtianga thi tûr nge a nih a sawi kha a lo thlen famkim theihna tûr a ni.
43018033	Tichuan, Pilata chu rorêlna inah a lût leh a, Isua chu a ko va, a hnênah, “Judate Lal chu i ni em?” a ti a.
43018034	Isua’n a chhâng a, “Hei hi nangma rilru puakchhuaka sawi nge i nih midangin ka chungchâng thu hi an hrilh che?” a ti a.
43018035	Pilata’n a chhâng a, “Kei Juda ka ni em ni? Nangma chite leh puithiam lalte’n ka hnênah an hlân che a nih hi, thil enge i tih?” a ti a.
43018036	Isua’n, “Ka lalram chu he khawvêla mi a ni lo. Ka lalram chu he khawvêla mi nise chuan Judate hnêna hlana ka awm lohna tûrin ka ṭhuihruaite’n an bei ang. Nimahsela, ka lalram chu tûnah hetah hian a ni lo ve,” a ti a.
43018037	Pilata’n a hnênah, “Chu lal i ni e lo?” a ti a. Isua’n a chhâng a “I sawi dik zet mai, Lal ka ni asin. Thutak hriattîr hi ka pianchhan leh khawvêla ka lo kal chhan a ni. Mi tin thutaka mi apiangin ka aw an hria,” a ti a.
43018038	Pilata chuan a hnênah, “Thutak enge ni?” a ti a. Chu thu chu a sawi zawh veleh Judate hnênah ava chhuak leh a, an hnênah, “Amahah dik lohna engmah ka hmu lo.
43018039	Nimahsela, in chîn ṭhin dânin Kalhlên Kûtah mi pakhat ka chhuahsak dâwn che u a, Judate Lal hi chhuahsak che u ila in duh em?” a ti a.
43018040	Chutichuan an vaiin ring takin an au leh a, “He mi hi chu ni suh se, Barabba kha ni zâwk rawh se,” an ti a. Nimahsela, Barabba chu suam hmang a ni.
43019001	Tin, Pilata’n Isua a hruai a, hruihrualin a vuaktîr a.
43019002	Sipaite chuan hlîngin lallukhum an phiar a, an khumtîr a, puan senduk an sintîr a.
43019003	A hnênah, “Chibai, Judate Lal,” an ti a, an bêng a.
43019004	Pilata chu a va chhuak leh a, an hnênah, “En teh u, engmah a dik lohna ka hmu lo tih in hriat nân in hnênah ka rawn hruaichhuak a ni,” a ti a.
43019005	Tichuan, Isua chu hlînga siam lallukhum khuma puan senduk sinin a lo chhuak a. Pilata chuan an hnênah, “En teh u, Mihringa hi,” a ti a.
43019006	Puithiam lalte leh Temple vêngtute’n amah an rawn hmuh chuan, “Khêngbet rawh, khêngbet rawh,” tiin an au va. Pilata’n an hnênah, “Nangnin hruai ula, khêngbet rawh u. Kei chuan a dik lohna engmah ka hmu si lo,” a ti a.
43019007	Judate chuan an chhâng a, “Dân kan nei a, Pathian Fapaa a insiam avângin chu kan Dân ang chuan a thi ngei tûr a ni,” an ti a.
43019008	Pilata’n chu thu an sawi a hriat chuan a hlâu leh zual a.
43019009	Rorêlna inah a lût leh a, Isua hnênah, “Khawi lama mi nge i nih?” a ti a. Nimahsela, Isua’n a chhâng lo.
43019010	Tichuan Pilata’n a hnênah, “Engvânga ka hnêna sawi lo nge i nih? Khêngbet tûr che leh chhuah tûr chein thuneihna ka nei tih i hre lo vem ni?” a ti a.
43019011	Isua’n a chhâng a, “Chung lam aṭanga pêk i nih loh chuan ka chungah hian thuneihna engmah i nei lo, chuvângin i hnêna mi hlântu hi a sualna a nasa zâwk a ni,” a ti a.
43019012	Chumi hun aṭang chuan Pilata’n chhuahtîr dân kawng a zawng a; nimahsela Judate an au va, “He mi hi i chhuah chuan Kaisara ṭhian i ni lo vang. Tupawh mahni lala inchhâl chuan Kaisara dodâlin thu a sawi a ni,” an ti a.
43019013	Chu thu chu Pilata’n a hriat chuan Isua chu a hruai chhuak a. Hebrai ṭawnga Gabbatha, ‘Lungchhuat,’ an tih hmuna rorêlna ṭhutphahah chuan a ṭhûttîr a.
43019014	Chumi ni chu Kalhlên Kût atâna inbuatsaihna ni a ni. Chumi hun chu zîng dâr ruk vêl a ni. Judate hnênah chuan, “En teh u, in Lal hi,” a ti a.
43019015	Nimahsela, anni chu an au va, “Tiboral rawh, tiboral rawh, khêngbet rawh,” an ti a. Pilata’n an hnênah, “In Lal hi ka khêngbet ang maw?” a ti a. Puithiam lalte chuan an chhâng a, “Kaisara lo chu lal dang kan nei lo,” an ti a.
43019016	Tichuan, ani chu khenbeh tûrin an hnênah a hlân ta a.
43019017	Mahni kraws puin, ‘Luruh,’ an tih hmun, Hebrai ṭawnga, ‘Golgotha,’ an tih chu panin a kal ta a.
43019018	Chutah chuan amah chu an khêngbet ta a. Midang pahnih nên, a sîr tuakah pakhat ve vein, a laiah Isua a awm a.
43019019	Pilata thu ziah, “NAZARETH ISUA, JUDATE LAL,” tih chu kraws-ah târ a ni a.
43019020	Isua khenbehna hmun chu khawpui kiang a nih avângin chu thu ziah chu Judate tam takin an chhiar a, Hebrai ṭawng te, Grik ṭawng te, Latin ṭawng tea ziak a ni.
43019021	Chutichuan Juda puithiam lalte chuan Pilata hnênah, “‘Judate Lal,’ tiin ziak suh, ‘Judate Lal ka ni,’ a ti,’ tiin ziak zâwk rawh,” an ti a.
43019022	Pilata’n a chhâng a, “Ka ziak kha ka ziak zo tawh,” a ti a.
43019023	Sipaite’n Isua an khenbeh zawh chuan a silhfênte an la a, hmun lîah an ṭhen a, sipai pakhatin pakhat zêlin an nei a. A silhfên chhûng zâwk a la awm a, chu chu ṭhuilohkawr a ni a, a nghâwng aṭanga a hmâwr thlengin a taha tah vek a ni.
43019024	Chuvângin anni chuan, “I pawtthlêr suh ang u, tu ta ber tûr nge hriat nân ṭhum i vâwr zâwk ang u,” an ti a. “Ka silhfênte an insem a, ka silhfên dang atân ṭhum an vâwr a,” tih Pathian lehkhathu kha a lo thlen famkimna tûrin sipaite’n chutiang chuan an ti a ni.
43019025	Tin, Isua kraws bulah a nu te, a nu laizâwn te, Kleopa nupui Mari te leh Mari Magdalini te chu an ding a.
43019026	Isua’n a nu leh zirtîr a hmangaih kha a kianga ding a hmu a, a nu hnênah chuan, “Aw, hmeichhia, en teh kha, i fapa” a ti a.
43019027	Chu zirtîr hnênah chuan, “En teh kha, i nu,” a ti bawk a. Chumi hun aṭang chuan chu zirtîr chuan ani chu ama inah a hruai ta a.
43019028	Chumi hnu chuan Isua’n thil zawng zawng tûnah a thleng zo ta tih a hria a. Pathian lehkhathu chu a lo thlen famkim theihna tûrin, “Ka tui a hâl e,” a ti a.
43019029	Chutah chuan bêl pakhat uain thûra khat tute’n emaw an hûng a. Sponge pakhat uain thûra chiah chu hussop tiangah an târ a, a hmuiah an thlen a.
43019030	Chutichuan Isua’n uain thûr chu a tem zawh chuan, “A kin ta,” a ti a. A lû a kûn a, a thlarau a thlah ta a.
43019031	Sabbath atâna inbuatsaihna ni a ni a, chu Sabbath ni chu ni ropui tak a nih avângin an ruangte chu Sabbath nia kraws-a a awm reng loh nân Judate chuan Pilata hnênah an kête tihtliaha an ruang lâk sawn an dîl a.
43019032	Chutichuan sipaite an lo kal a, Isua ruala khenbehte, a tawntirha mi leh pakhat zâwk kête chu an titliak ta a.
43019033	Nimahsela, Isua hnên an lo thlen chuan, a thi fel dêr tawh tih an hmu a, a kête an tihtliah sak ve lo va.
43019034	Nimahsela, sipaite zînga pakhatin a nâkah feiin a chhun a, thisen leh tui a lo luang chhuak ta nghâl a.
43019035	A hmutu chuan a hriatpui a, a hriatpuina chu a dik a ni. Nangnin in rin theihna tûrin thudik a sawi a ni tih a inhria a.
43019036	Pathian lehkhathua, “A ruh pakhat mah tihtliah a ni lo vang,” tih a lo thlen famkimna tûrin chûng thil chu a lo thleng ta a ni.
43019037	Pathian lehkhathu hmun dangah, “An chhuna chu an la en ang,” a ti leh bawk a.
43019038	Chumi hnu chuan Arimathai khaw mi Josepha, Judate a hlauh avânga a rûka Isua zuitu chuan Pilata hnênah Isua ruang lâk a dîl a, Pilata’n a lo phalsak a. Chutichuan a lo kal a, Isua ruang chu a la ta a.
43019039	Nikodema, tûn hmâ lama zâna Isua hnêna lo kal kha, Murra leh Aloe inpawlh sa, Kg. 35 vêla rit kengin a lo kal ve a.
43019040	Isua ruang chu an la a, Judate’n phûm tûra an buatsaih dân angin rimtuite nên chuan puan zai sînin an tuam a.
43019041	Amah an khenbehna hmunah chuan huan a awm a, huanah chuan tumah la zalhna ngai loh thlân thar pakhat a awm a.
43019042	Judate inbuatsaihna ni a nih avâng leh thlân chu a hnaih bawk si avângin chutah chuan Isua chu an zalh ta a.
43020001	Chawlhkâr ni hmasa ber zîng takah khua a la thim laiin Mari Magdalini chu thlânah a va kal a, lung chu thlân aṭanga dah sawn sain a hmu a.
43020002	Chutichuan a tlân a, Simon Petera leh zirtîr dang Isua’n a hmangaiha hnênah chuan a lo kal a, an hnênah, “Thlân aṭangin Lalpa chu an la bova, khawiah nge an zalh kan hre lo,” a ti a.
43020003	Petera chu a kal chhuak a, zirtîr dang nên chuan thlânah an kal a.
43020004	Tin, an pahnih chuan an tlân dûn a, zirtîr dang chu Petera aiin a tlân chak zâwk a, thlân chu a thleng hmasa a.
43020005	A kûn a, a chhûng chu a bih a, puan zai sîn let rengte chu a hmu a, a chhûngah erawh chuan a lût lo.
43020006	Tichuan Simon Petera pawhin a rawn zui thleng a, thlân chhûngah a lût a, puan zai sîn let rengte chu a hmu a.
43020007	Inhrûkna puan, a lu tuamna kha puan zai sînte nêna awm lovin, thleh fela hmun hranga awm a hmu a.
43020008	Tichuan, zirtîr dang thlân thleng hmasa pawh chu a lût ve a, a hmu a, a ring ta a.
43020009	A chhan chu mithi zîng aṭangin a tho leh tûr a ni tih Pathian lehkhathute kha an lo hriat loh vâng a ni.
43020010	Chutichuan zirtîrte chu anmahni inah an haw leh ta a.
43020011	Nimahsela, Mari chu thlân pâwnah ṭap chungin a ding a, ṭap reng chung chuan a kûn a, thlân chhûng chu a bih a.
43020012	Isua ruang an zalhnaah chuan vântirhkoh pahnih a vâra inthuam, a lu lamah pakhat, a ke lamah pakhat ṭhû chu a hmu a.
43020013	Anni chuan a hnênah, “Aw, hmeichhia, engvângin nge i ṭah?” an ti a. Ani chuan an hnênah, “Ka Lalpa an la bova, amah an zalhna ka hriat loh avângin,” a ti a.
43020014	Chutia a sawi zawh hnu chuan a lehhawi a, Isua ding a hmu a, Isua a ni tih a hre lo va.
43020015	Isua’n a hnênah, “Aw, hmeichhia, engvângin nge i ṭah? Tunge i zawn?” a ti a. Ani chuan huan enkawltu emaw a ti a. Chutichuan a hnênah, “Ka pu, amah i la bo a nih chuan i zalhna hmun mi hrilh ta che, tichuan ka la dâwn nia,” a ti a.
43020016	Isua’n a hnênah, “Mari,” a ti a. Ani chu a lo hawi a, a hnênah, “Rabboni,” a ti a. Chu chu, ‘Zirtîrtu,’ tihna a ni.
43020017	Isua’n a hnênah, “Mi vuan suh, ka Pa hnênah ka la chho rih si lo va. Amaherawhchu ka unaute hnênah va kal la, an hnênah, ‘Ka Pa, in Pa, ka Pathian, in Pathian hnênah ka chho dâwn,’ a ti, va ti rawh,” a ti a.
43020018	Mari Magdalini chu a va kal a, zirtîrte hnênah chuan Lalpa chu a hmuh tawh thu leh chûng thute chu Lalpan a hnêna a sawi ngei ziate chu a hrilh a.
43020019	Chumi ni vêk chawlhkâr ni hmasa ber tlailamah chuan Judate hlauh avânga zirtîrte awm khâwmna kawngkâte chu an khâr hnuin Isua a lo lût a, an zîngah a ding a, an hnênah, “Thlamuanna in hnênah awm rawh se,” a ti a.
43020020	Chu chu a sawi zawhin a kutte leh a nâk a entîr a. Tichuan Lalpa chu an hmuh chuan zirtîrte chu an lâwm ta hle a.
43020021	Chutichuan Isua’n an hnênah a sawi leh a, “Thlamuanna in hnênah awm rawh se. Ka Pain mi tîr ang bawkin ka tirh che u hi,” a ti a.
43020022	Chu thu chu a sawi zawhin an chungah a thaw a, an hnênah, “Thlarau Thianghlim dawng rawh u.
43020023	Tupawh an sualte in ngaihdam apiang chu ngaihdam a ni ang. Tupawh an sualte in ngaihdam loh apiang chu ngaihdam lohvin an awm ang,” a ti a.
43020024	Nimahsela, Isua a lo kal lai chuan sâwm leh pahnihte zînga pakhat Thoma, ‘Diduma,’ an tih chu an hnênah a awm ve lo va.
43020025	Chuvângin zirtîr dangte chuan a hnênah, “Lalpa chu kan hmu ta,” an ti a. Nimahsela, ani chuan an hnênah, “A kuta thîr khenna hnuhmâte ka hmuha a hnuhmâahte chuan ka kut zungṭang ka zen luha a nâka ka kuta ka zen kher loh chuan ka ring dâwn lo,” a ti a.
43020026	Ni riat hnuah a zirtîrte chu in chhûngah an awm leh a, Thoma pawh an hnênah a awm ve a. Kawngkâte chu khâr a ni na a Isua chu lo kalin an zîngah a rawn ding a, an hnênah, “Thlamuanna in hnênah awm rawh se,” a ti a.
43020027	Ani chuan Thoma hnênah, “I kut zungṭangin han khawih la, ka kutte en rawh. I kut han ban la, ka nâkah zen rawh. Ring lovin awm suh la, ringin awm zâwk rawh,” a ti a.
43020028	Thoma’n a chhâng a, a hnênah, “Ka Lalpa leh Ka Pathian,” a ti a.
43020029	Isua’n a hnênah, “Thoma, nang chuan mi hmuh avângin mi ring a ni, hmu lova ring apiangte chu mi nihlawh an ni,” a ti a.
43020030	He lehkhabua ziah lan loh chhinchhiahna dang tam tak a zirtîrte mithmuhah Isua’n a ti ṭeuh a ni.
43020031	Nimahsela, hêngte hi Isua chu Messia, Pathian Fapa a nih in rin theihna tûr leh amah chu in rina a hming avânga nun in neihna tûrin ziak a ni.
43021001	Chûng thil hnuah chuan Tiberia tuipuiah a zirtîrte hnênah Isua a inlâr leh a, hetiang hian a inlâr a.
43021002	Simon Petera te, Thoma, ‘Diduma,’ an tih te, Galili rama Kana khuaa mi Nathanaela te, Zebedaia fapate leh a zirtîr dang pahnihte an awm khâwm a.
43021003	Simon Petera chuan an hnênah, “Sangha man tûrin ka kal dâwn e,” a ti a. Anni chuan a hnênah, “Keini pawh i hnênah kan kal ve ang,” an ti a. An kal chhuak a, lawnglêngah an chuang nghâl a, chumi zân chuan engmah an man lo.
43021004	Nimahsela, zîng a lo nih chuan Isua chu vaukamah a ding a, zirtîrte erawh chuan Isua a ni tih an hre lo.
43021005	Chutichuan, Isua’n an hnênah, “Naute u, ei tûr eng emaw in nei em?” a ti a. Anni chuan, “Nei lo,” tiin an chhâng a.
43021006	Ani chuan an hnênah, “Lawnglêng sîr ding lamah khân lên dêng ula sangha in man ang,” a ti a. Chutichuan an han dêng a, sangha tam tak avâng chuan an hnûkchhuak zo lo va.
43021007	Chutichuan zirtîr, Isua’n a hmangaiha khân Petera hnênah, “Lalpa a nih saw,” a ti a. Simon Petera’n Lalpa a ni tih a hriat chuan a silhfên pâwn zâwk a lo phelh tawh chu a ha leh a, tuipuiah chuan a zuang lût a.
43021008	Khawmual aṭangin an hla lo va, meter 90 vêl a nih avângin zirtîr dangte chuan lawng tê tak tê chuan lên chu sangha chawpa hnûk chungin khawmual an rawn pan a.
43021009	Khawmual an lo chhuah veleh chuan meihawla mei chhêm chunga sangha hem leh chhang an hmu a.
43021010	Isua’n an hnênah, “Tûna in sangha man kha a ṭhen han la rawh u,” a ti a.
43021011	Simon Petera chu a va kal a, lên chu sangha lian pui puia khatin khawmualah a hnûkchhuak a, za leh sawmnga leh pathum a ni. Chuti zozai chu awm mah sela lên chu a ṭet si lo va.
43021012	Isua’n an hnênah, “Lo kal ula, tûkṭhuan ei rawh u,” a ti a. Zirtîrte zînga tumahin a hnênah, “Tunge i nih?” tiin an zâwt ngam lo, Lalpa a ni tih an hre reng a ni.
43021013	Chutichuan Isua a lo kal a, chhang a la a, a pe a. Chutiang bawkin sangha pawh chu a pe a.
43021014	Chu chu thihna aṭanga Isua a thawhleh hnua a zirtîrte hnêna a inlâr vawi thumna a ni.
43021015	Tûkṭhuan an ei zawh hnu chuan Isua’n Simon Petera hnênah, “Simon, Jona fapa, hêngte ai hian nangin kei mi hmangaih zâwk em?” a ti a. Ani chuan a hnênah, “Aw, Lalpa, ka ngaina che tih i hria e,” a ti a. Ani chuan a hnênah, “Ka berâmnote châwm rawh,” a ti a.
43021016	A vawi hnihnaah a hnênah, “Simon, Jona fapa, nangin kei mi hmangaih em?” a ti leh a. Ani chuan, “Aw, Lalpa, ka ngaina che tih i hria e,” a ti a. Ani chuan a hnênah, “Ka berâmte enkawl rawh,” a ti a.
43021017	A vawi thumnaah chuan a hnênah, “Simon, Jona fapa, nangin kei mi ngaina em?” a ti a. A vawi thumnaah, ‘Nangin kei mi ngaina em?’ a tih avâng chuan Petera a lungngai a, a hnênah, “Lalpa, thil engkim i hria a, ka ngaina che tih i hria e,” a ti a. Isua’n a hnênah, “‘Ka berâmte châwm rawh.’
43021018	Thu dik tak ka hrilh a che, i naupan lai khân i kâwngah i inhrêng a, i duhna apiangah i kal ṭhîn a. Nimahsela, i lo upat hnuah chuan i kutte i phar ang a, mi dangin an hrêng ang che a, i duh lohna lamah an hruai ang che,” a ti a.
43021019	Chu thu chu eng thihnain nge Pathian a chawimawi dâwn tih kawhhmuh nân a sawi a ni. Chu thu a sawi zawh chuan a hnênah, “Mi zui rawh,” a ti a.
43021020	Chutichuan Petera chu a lehhawi a, zirtîr, Isua’n a hmangaih, zanriah an kîlho laia a âwm nghênga lo thle pheia, “Lalpa, a mantîrtu tûr che chu tunge ni?” titua khân a rawn zui a hmu a.
43021021	Petera’n ani chu a hmuh chuan Isua hnênah, “Lalpa, he mi hian enge a tih dâwn?” a ti a.
43021022	Isua’n a hnênah, “Ka lo kal leh thlenga awm rengah pawh duh ila, chu chu i tân enge a nih? Nangin mi zui rawh,” a ti a.
43021023	Chutichuan chu zirtîr chu thi lo tûrin a thu chu unaute zîngah a thang ta a; nimahsela, Isua’n, ‘A thi lovang,’ tiin a hnênah a sawi si lo. “Ka lo kal leh thlenga awm rengah pawh duh ila, chu chu i tân enge a nih?” a ti mai zâwk a ni.
43021024	Hêng thilte hriattîrtu leh ziaktu hi a zirtîr a ni a, a hriattîrna chu a dik a ni tih kan hria a ni.
43021025	Hêng lo pawh hi Isua thiltihte a dang tam tak a la awm. Chûng chu a mal tê têin ziak vek dâwn ila, lehkhabu ziak tûr zawng zawng chu khawvêlah hian lengin ka ring lo a ni. Amen.
44001001	Theophil, ka lehkha hmasaah khân Isua thiltih leh a zirtîr ṭantirh thu zawng zawng chu ka ziak tawh a.
44001002	Ama thlan Apostolte hnêna Thlarau Thianghlim hmanga thu a pêk zawha vâna hruai chhohva a awm tâk ni thleng thu kha.
44001003	Chûng Apostolte hnênah chuan hrehawm a tuar hnuah hnial rual lohvin nungin a inentîr a, ni sawmli zet an zîngah awmin Pathian lalram chungchâng a sawi ṭhîn a.
44001004	An inkhâwmnaah telin, “Jerusalem chhuahsan suh ula, Pa thutiam, ka hnên aṭanga in hriat tawh kha lo nghâk zâwk rawh u,” tiin thu a pe a.
44001005	“Chu chu Johana khân tuiah a baptis a; nimahsela, ni rei lo te hnuah Thlarau Thianghlima baptis-a in awm dâwn vâng a ni,” a ti a.
44001006	Chutichuan anni chu an rawn inkhâwmin a hnênah, “Lalpa, tûnah em ni Israelte hnênah lalram i pêk leh dâwn?” tiin an zâwt a.
44001007	Ani chuan an hnênah, “Pain a hunte emaw, a hunbite emaw ama thu thua awm tûra a ruat chu nangni lo hriat tûr a ni lo ve.
44001008	Nimahsela, Thlarau Thianghlim in chunga a lo thlen hunah thiltihtheihna in la nei ang a, Jerusalemah te, Judai ram leh Samari ram pumah leh kâwlkil thleng pawhin ka thu hriattîrtute in la ni ang,” a ti a.
44001009	Chûng thu chu a sawi zawha an en reng laiin lâk chhohvin a awm a, an hmuh phâk lohvah chhûmin a hruai ta a.
44001010	Tin, vâna a chho an thlîr reng laiin ngaiteh, mi pahnih puan vâr taka inthuam an kiangah an lo ding a.
44001011	Chûng mite chuan an hnênah, “Nangni Galili rama mite u, engvângin nge vân lam thlîra in din reng? He Isua, in hnên aṭanga vâna hruaichhohva a awm in hmuh ang chiah hian amah ngei hi a lo kal leh ang,” an ti a.
44001012	Tin, ‘Olive tlâng,’ an tih aṭangin Jerusalemah an kîr leh a, chu tlâng chu Jerusalem aṭanga hnaitê, Sabbath ni-a kal theih chin leka hlâ a ni.
44001013	Tin, ina an luhin pindan chungnungah chuan 1:12 Sabbath ni-a kal: Sabbath ni-a kal theih chin chu mêl chanve aia hla hret a ni. an chho va, Petera te, Jakoba te, Johana te, Andria te, Philipa te, Thoma te, Bartholomaia te, Matthaia te, Alphaia fapa Jakoba te, Simona, Zelot pâwla mi leh Jakoba unaupa Juda te an ni a.
44001014	Chûngho zawng zawng chu rilru hmunkhat pua ṭhahnemngai taka midangte tâna ṭawngṭai leh dîlsakin an awm reng a. Hmeichhe ṭhenkhat leh Isua nu Mari leh Isua naute nên an zîngah an awm ve a.
44001015	Chûng nîahte chuan Petera chu zirtîr hote zîngah chuan a ding a, awmkhâwm hote chu an vaiin mi za leh sawmhnih vêl lai an ni.
44001016	An hnênah, “Ka unaute u, Thlarau Thianghlimin Davida kâa Isua mantu tûrte hruaitu Juda chung thu a lo sawi lâwk Pathian lehkhathu kha lo thleng famkim tûr rêng a ni.
44001017	Ani chu kan zînga mi, he rawngbâwlnaah pawh chanvo nei a ni si a.
44001018	Ani chuan a sual manin hmun a lei a, chutah chuan lu leivit zâwngin a tla a. A taksa a puak keh a, a rîl zawng zawng a chhuak vek a.
44001019	Chûng thute chu Jerusalema mi zawng zawngin an lo hria a. Chuvângin chu hmun chu anmahni ṭawngin, ‘Akeldama,’ an ti a, chu chu ‘Thisen Hmun,’ tihna a ni.
44001020	Sâm lehkhabuah hetiang hian ziak a ni: ‘A awmna tihramin awm rawh se. A chhûngah tumah chêng suh se. Tin, hotu a nihna chu midangin chang rawh se,’ tih hi.
44001021	“Chuvângin, Lal Isua kan zînga lût leh chhuaka a awm ṭhin lai zawng zawng,
44001022	Johana baptisma achin kan hnên aṭanga Isua vâna hruai chhohva a awm ni thlenga kan zînga tel ṭhîn mi pakhat, a thawhlehna min hriatpuitu tûr ruat tûr a ni,” a ti a.
44001023	Tin, mi pahnih an thlang chhuak a, pakhat chu Josepha, ‘Barsaba,’ an tih, ‘Justa,’ tia an koh bawk leh Matthia te an ni.
44001024	-
44001025	Tichuan an ṭawngṭai a, “Nang Lalpa, mi tin thinlung hretu i ni a. Juda chuan a hmun bîka kal tûra a chanvo leh Apostol a nihna a phatsan ta a, hêng mi pahnihteah hian he rawngbâwlnaa tel tûr leh Apostol ni tûrin a tu zâwk nge i thlan min hriattîr ang che,” an ti a.
44001026	Tichuan ṭhum an vâwr a, an ṭhum vâwr chu Matthia chungah a tla a. Tin, ani chu Apostol sâwm leh pakhatte zînga chhiar tel a ni ta a.
44002001	Tin, Pentikost ni a lo thlen chuan an zain rilru hmun khat puin hmun pakhatah an awm khâwm vek a.
44002002	Tin, thâwklehkhatah vân aṭangin thlipui nasa tak tleh ang maiin ri a lo thleng ta phut a, chu chuan an ṭhut khâwmna in chu a luahkhat ta vek a.
44002003	An zîngah chuan leite mei anga an hnênah rawn inlârin a insemdarh a, an chungah a chuang ṭheuh va.
44002004	An zain Thlarau Thianghlimin an khat a, Thlarauvin a ṭawngtîr ang zêlin ṭawng dangtein an lo ṭawng ta a.
44002005	Tin, vân hnuaia hnam tin zîng aṭangin Pathian ngaihsaktu Judate Jerusalemah an châm a.
44002006	Chu thâwm chu an hriatin mipui tam tak an lo kal khâwm a. An thu sawite chu mahni pianpui ṭawng ṭheuhva an hriat avângin a ngaihna an hre lo va.
44002007	An za chuan mak tiin an rilru a chiai a, “Ngaiteh u, hêng thu sawitu zawng zawngte hi Galili rama mite an ni lo vem ni?
44002008	Engtinnge kan pianpui ṭawng ṭheuhva kan hriat theih?
44002009	Ṭhenkhat Parthai mi te, Medai mi te, Elam mi te, Mesopotamia rama chêng te, Judai ram leh Kapadokia rama awm te, Ponto rama awm te, Asia rama awm te kan ni a.
44002010	Ṭhenkhat Phrugia leh Pamphulia rama awm te, Aigupta ram leh Kurini khaw kiang vêla Libia rama awm te, ṭhenkhat Rom khua aṭanga tlawhtute leh Judate leh an saphunte kan ni a.
44002011	Ṭhenkhat Kret thliarkâra mite leh Arabbia rama awmte kan ni si a. Nimahsela, Pathian hnathawh mak an sawite mahni ṭawng ṭheuhva kan hriat si hi!” an inti hlawm a.
44002012	An za chuan mak an ti hlê a, a ngaihna an hre lo va. “Hei hi enge a awmzia?” tiin an inzâwt hlawm a.
44002013	Ṭhenkhatin nuihsan chungin, “Hêng mite hian zu tho hlim an rui a ni,” an ti a.
44002014	Nimahsela, Petera chu sâwm leh pakhatte nên an dingza a. Ani chuan aw ring takin an hnênah, “Nangni Juda mite leh nangni Jerusalema awm zawng zawngte u, hêng hi hria ula, ka thu pawh ngaithla rawh u.
44002015	Hêng mite hi in rin angin an rui lo ve, zîng dâr kua chauh ala nih hi.
44002016	Nimahsela, hei hi zâwlnei Joela’n a sawi:
44002017	“Pathianin, ‘Ni hnuhnûngahte chuan heti hi a ni ang a, Mi zawng zawng chungah ka Thlarau ka leih ang a, In fanu te, in fapate’n ka thu an hrillâwk ang a, In tlangvâlte’n inlârnate an hmu ang a, In upate’n mumangahte an mang ang.
44002018	Ani, chûng niahte chuan ka bawihnute, ka bawihpate chungah pawh ka Thlarau ka leih ang a, thu an hrillâwk ang.
44002019	Tin, chung lam vânah thilmak te, hnuailam leiah chhinchhiahna te, thisen te, mei te, meikhu hû te nên ka hmuhtîr ang.
44002020	Lalpa ni ropui tak leh chhinchhiah tlâk tak chu a lo thlen hmain, nî thimah a chang ang a, thla pawh thisenah a chang ang.
44002021	Tin, heti hi a ni ang a, tupawh Lalpa hming lam apiang chhandamin an awm ang’ a ti e,” a tih kha.
44002022	Nangni Israel mite u, hêng thute hi hre rawh u, Nazareth Isua, amah hmangin Pathianin in zîngah thil ropuite leh thilmakte leh chhinchhiahnatein a hriat chiantîr che u kha, nangni ngeiin chûng chu in hria a ni.
44002023	Kha mi kha Pathian rêl lâwk leh hriat lâwk angin in kutah hlan a ni a, nangnin Dân bawhchhetute kutin krawsah in khêngbet a, in tihlum ta a.
44002024	Amah chu thihna chelh hlen rual a nih loh avângin thihna phuarnate chu Pathianin a phelh a, a kai tho ta a.
44002025	Davida khân a chungchâng thu a lo sawi a: ‘Englaipawhin ka hmâah Lalpa chu ka hmu a, ka nghîn loh nân ka ding lamah a awm a ni.
44002026	Chuvângin ka thinlung a hlim a, ka lei pawh nasa takin a lâwm a. Ka taksa pawh beiseina neiin a châwl ang.
44002027	Ka thlarau Seol-ah i hnutchhiah dâwn si lo va, i mi Thianghlima chu a ṭawihral i phal hek lo vang.
44002028	Nangin nunna kawngte mi kawhhmuh a, ka hnênah awmin lâwmnain mi tikhat ang,’ tiin.
44002029	Ka unaute u, min thlahtu Davida thu hi huai takin in hnênah ka sawi teh ang. Ani zawng a thi a, an phûm a, a thlân pawh tûn thlengin kan hnênah a la awm reng a.
44002030	Ani chu zâwlnei a nih avângin Pathianin a ṭhâlbea mi, a thlah aṭangin Davida lalṭhutthlênga ṭhu tûr Krista chu a kaitho dâwn tih chhechhama tiam kha a hria a.
44002031	A nunna Seola hnutchhiah a nih loh tûr thu leh a taksa pawh a ṭawih loh tûr thu lo hmu lâwkin Krista thawhleh tûr thu a sawi a ni.
44002032	He Isua hi Pathianin a kaitho leh ta rêng a, chu chu mita hmutute kan zain kan ni e.
44002033	Chuvângin Pathianin Isua chu a ding lama dahin a chawisâng a, Thlarau Thianghlim lo thleng tûra tiam chu Pa hnên aṭanga a dawn hnuin tûna in hmuh leh in hriat hi a rawn leihbaw ta a nih hi.
44002034	Chuvângin Davida zawng vânahte a lâwn chho lo a ni, amah ngeiin heti hian a sawi: “Lalpa chuan ka Lalpa hnênah, ‘Ka ding lamah ṭhu rawh.
44002035	I hmêlmate i kephah nghahchhana ka siam hmâ loh zawng, a ti e,” a tih kha.
44002036	“Chuvângin Isua, in khenbeha ngei kha Pathianin Lalpa leh Krista ni fâwmin a siam ta tih Israel chhûng tinin hre mawlh rawh se,” a ti a.
44002037	An thu hriat chuan an thinlung a chhun ta a. Petera leh Apostol dangte hnênah, “Unaute u, enge kan tih tâk ang le?” an ti a.
44002038	Petera chuan an hnênah, “Sim ula, in sualte ngaihdam a nihnaah chuan Isua Krista hmingin baptisma chang rawh u. Tin, thilthlâwnpêk Thlarau Thianghlim chu in dawng ang.
44002039	A tiam kha nangni leh in fate leh hla taka mi Lalpa kan Pathianin a koh apiangte ta tûr a ni e,” a ti a.
44002040	Tin, thu dang tam takin anni chu a hrilhfiah a, “Tûnlai ṭhangthar nun dik lote lakah hian inthiarfihlîm rawh u,” tiin a fuih a.
44002041	Tichuan a thu chu hriaa lâwm taka pawmtute chu baptisin an awm a. Chumi nî la la chuan mi sângthum laia belhchhahin an awm ta a.
44002042	Tin, Apostolte zirtîrna leh inpâwlhonaah ṭhahnemngai takin chhang phela ṭawngṭaiin an awm reng a.
44002043	Apostolte hmanga thilmakte leh chhinchhiahnate tih a nih avâng chuan mi tinte chuan an hlâu hlê a.
44002044	Ringtu zawng zawngte chu an awm khâwm a, an thilneihte an inṭâwm tlâng a.
44002045	An in leh lo leh an thilneihte hralhin an mamawh ang zêlin mi tin hnênah an sem ṭhîn.
44002046	Ni tin rilru hmunkhat puin Temple-ah an awm khâwm ṭhîn a, in tinah chhangte an phel a, thinlung inhawng tak leh hlim takin an chaw an ei ṭhîn a.
44002047	Pathian an fak a, mi zawng zawng lâwm zâwngin an awm ṭhîn a. Lalpa’n a chhandam apiangte chu ni tin kohhranah a teltîr zêl ṭhîn.
44003001	Ṭawngṭai hun tlailam dâr thumah chuan Petera leh Johana chu Temple-ah an chho va.
44003002	Mi tu emaw, a piantirh aṭanga kebai an rawn zâwn a, chu mi chu Temple kawngkhâr, ‘Mâwi,’ an tih bulah ni tin Temple-a lo lûtte hnêna kutdawh tûra an dah ṭhin a ni.
44003003	Chu mi chuan Petera leh Johana Templea an lût tûr chu a hmuhin kut a lo dawh a.
44003004	Petera leh Johana chuan ani chu an en reng a, “Min han en teh,” an ti a.
44003005	Ani chuan an hnên aṭanga thil eng emaw dawn beiseiin anni chu a en a.
44003006	Tin, Petera’n a hnênah, “Tangkarua leh rangkachak engmah pêk tûr che ka nei lo; nimahsela, ka neih chhun ka pe ang che, Nazareth Isua Krista hmingin tho la, kein kal rawh,” a ti a.
44003007	Tichuan Petera chuan a kut dinglamah a chelh a, a kaitho va, thâwklehkhatah a ke leh kheimit ruhte chu a lo chak ta nghâl a.
44003008	Tichuan ani chu a zuang tho va, a dinga a kal ta a. Kal leh zuang leh Pathian fak chungin Temple-ah chuan an rualin a lût ve ta a.
44003009	A kal lai leh Pathian fak lai chu mipui zawng zawng chuan an hmu a.
44003010	Ani chu Temple kawngkhâr Mâwi bula kut dawha ṭhu ṭhîn kha a ni tih an hre si a. A chunga thilthleng chu mak an tiin a ngaihna an hre lo hlê a.
44003011	Kebai an tihdam tâka chuan Petera leh Johana chu a la vawn reng laiin mipui zawng zawng chu mak tiin an hnênah Solomona hulhliapah chuan an lo tlân khâwm a.
44003012	Petera’n chûng chu a hmuhin mipuite hnênah, “Nangni Israel mite u, engvângin nge hei hi mak in tih? Engvângin nge keimahni thiltihtheihna leh Pathian kan ngaihsak avânga he mi hi kan kaltîr ang hiala min en reng mai le?
44003013	Abrahama te, Isaaka te, Jakoba te Pathian, min thlahtute Pathian chuan a chhiahhlawh Isua chu a chawimawi ta a nih hi. Ani chu in mantîr a, Pilata’n chhuah a tum pawhin a hmâah ngei in duh lo va.
44003014	Thianghlim leh Dik taka chu duh lovin tualthattu kha chhuahsak tûr che uin Pilata hnênah in dîl zâwk a.
44003015	Nunna Lal chu in that a; nimahsela, ani chu Pathianin mithi zîng atangin a kaitho va, chu chu mita hmutute kan ni e.
44003016	A hming, Lalpa Isua hming rin avângin he mi pawh hi in hmuh leh in hriat angin tihchakin a awm a ni. Ani, a mah rinna avângin in zaa mithmuhah a dam ta viah a nih hi.
44003017	Unaute u, in rorêltuten an tih angin tûnah hian nangni pawhin hriatlohna avângin in ti a ni tih ka hria e.
44003018	Nimahsela, Krista’n a tuar tûr thu a zâwlnei zawng zawngte kâa Pathianin a lo sawi lâwkte chu a thlen famkimtîr ta a ni.
44003019	Chuvângin in sualte tlenfai a nih theih nân simin Pathian hnênah inlamlêt rawh u.
44003020	Chutichuan Lalpa hnên aṭangin harh leh hunte a lo thleng ang a, a chanchin an lo hrilh ṭhin che u Isua Krista chu a rawn tîr ang.
44003021	Atîr aṭanga zâwlnei thianghlimte kâa Pathianin a lo sawi tawh ang khân thil zawng zawng a siam ṭhat hmâ loh chuan vânin ani chu a kawl rih tûr a ni.
44003022	Hemi ka sawina chhan chu Mosia’n thlahtute hnênah: “Lalpa in Pathianin in unaute zînga mi, keimah ang zâwlnei a buatsaih ang a, in hnêna a sawi zawng zawng in la ngaithla ngei ang.
44003023	Tin, heti hi a ni ang a, mi tupawh chu zâwlnei thu chu awih lo apiang Pathianin mite zîng aṭangin a ti boral ang,” tih thu a lo sawi tawh avâng khân a ni.
44003024	A ni, Samuela aṭang leh a hnua zâwlnei zawng zawngte pawhin hêng nîte hi an lo hril lâwk ṭhîn a ni.
44003025	Nangni hi zâwlnei thlahte leh min thlahtute hnêna Pathian thuthlung fate in ni si a. Abrahama hnênah, “I thlahah hian leia hnam tinte malsâwmin an awm ang,” a tih kha.
44003026	Pathianin a chhiahhlawh Isua chu kaithovin in zînga mi tupawh an khawlohna aṭanga hruaikîrtîra malsâwm tûrin in hnênah a rawn tîr hmasa ta a nih hi,” a ti a.
44004001	Tin, mipuite hnêna thu an sawi mêk laiin puithiamho te, Temple vêngtu hotu te leh Sadukaiho te an lo kal a.
44004002	Isua avânga mithi zîng aṭanga thawhlehna a awm thu zirtîrin an hril tih an hriat chuan an lungni lo êm êm a.
44004003	Tichuan Petera leh Johana chu an man a, tlai lam a nih avângin a tûk thlengin tân inah an khung ta a.
44004004	An thu ngaithlatu tam takin an thu hriat tâkte chu an ring a. An tam lam chu sângngâ vêl lai an ni.
44004005	Tin, heti hi a ni a, a tûkah chuan an rorêltute, upahote leh dânzirtîrtute chu Jerusalemah an awm khâwm a.
44004006	Puithiam lalber Anna pawh a tel a. Kaiapha te, Johana te, Alexandera te, puithiam lalber chhûngte pawh an tel a.
44004007	Petera leh Johana chu a laiah an dintîr a, “Eng thiltihtheihna leh tu hmingin nge he thil hi in tih?” an ti a.
44004008	Petera chu Thlarau Thianghlimin a khat a, an hnênah, “Nangni mipui rorêlsaktute leh Israel upate u,
44004009	Vawiinah hian mi chak lo tâna thilṭha tihsak thuah, engtinnge a lo dam tâk mai tih min zâwt a nih chuan,
44004010	nangni zawng zawng leh Israel mi zawng zawng pawhin hre rawh se. Nazareth Isua Krista, in khenbeh, Pathianin mithi zîng aṭanga a kaihthawh tâka hming ngeiin he mi hi hetah in hmâah dam varin a ding ta a nih hi.
44004011	Nangni insatute u, hei hi in lung hnâwl hnu, a kila lung ṭangkai ber lo ni ta chu a ni.
44004012	Midang tuma hnênah chhandamna a awm lo, vân hnuaia mihring hming sak zînga’n min chhandam tûr hming dang rêng a awm si lo,” a ti a.
44004013	Tin, Petera leh Johana huaizia chu an hmuha lehkha thiam lo leh mi narân mai an ni tih an hriatin mak an ti hlê a. Isua hnênah an awm tawh tih an hre ta a.
44004014	Tin, an mi tihdama chu an hnênah a ding ve reng a, sawisêl ngaihna an hre si lo.
44004015	Chutichuan an rorêlna aṭanga kal chhuak tûrin thu an pe a, an chungchâng thuah an inrâwn khâwm a.
44004016	“Hêng mite chungah hian engtinnge kan tih ang? Anmahni hmanga chhinchhiahna langsâr tak tih hi Jerusalema awm zawng zawngin fiah takin an hriat tâk hi, keini pawhin engtinmah kan pha thei si lo.
44004017	Nimahsela, mi dang hnêna an puan zêl tawh loh nân vau ila, he mi hming hian tuma hnênah thu sawi tawh suh se,” an ti a.
44004018	Tichuan anni chu an ko lût leh a. Isua hminga thu sawi tawh lo tûr leh zirtîr tawh miah lo tûrin thu an pe a.
44004019	Nimahsela, Petera leh Johana chuan an hnênah, “Pathian mithmuhin Pathian thu aia nangni thu zawm hi a dik zâwk emaw chu, ngaihtuah rawh u.
44004020	Keini zawng kan thil hmuh leh hriatte hi sawi lovin kan awm thei lo a ni,” an ti a.
44004021	Tin, nasa lehzuala an vau hnuah mipui avângin an chhuah ta a. Hremna chhan tûr engmah an hmu lo. Thil thlengte avâng khân mi zawng zawngin Pathian an chawimawi si a.
44004022	Tihdam chhinchhiahna hmanga an tihdama chu kum sawmli aia upa a ni.
44004023	Rorêltute’n an chhuah hnu chuan an pâwlte hnênah an va kal a, puithiam lalte leh upate’n an hnêna an sawi zawng zawng chu an hrilh vek a.
44004024	Chûng thil chu an hriatin thukhat vuain ring takin Pathian hnênah, “Lalpa, nang lei leh vân te, tuifinriat te, an chhûnga awm zawng zawngte siamtu Pathian i ni.
44004025	I chhiahhlawh Davida kain hêngte hi i lo sawi tawh a. ‘Jentailte engvângin nge an hel a, Mipuite’n engati nge thil lawi lo an ngaihtuah?
44004026	Leia lalte’n an ep a, rorêltute pawh Lalpa leh a Hriakthiha dodâlin an pungkhâwm a,” tiin.
44004027	-
44004028	I chhiahhlawh thianghlim hriak i thih, Isua chunga i kut leh i rilrua thil lo thleng tûra i ruatte kha ti tûrin Heroda te, Pontia Pilata te, Jentailhote leh Israel mipuite nên an pungkhâwm tak zet a ni.
44004029	TÛnah Lalpa, an mi vauziate hi ngaiteh, i bawihte hi huai taka i thu sawi theihna pe la,
44004030	damlote tidam tûrin nangin i kut phar la, chhinchhiahnate leh thilmakte i chhiahhlawh thianghlim Isua hmingin thlentîr ang che,” tiin an au va.
44004031	An ṭawngṭai zawhin an awmkhâwmna hmun chu a lo nghîng a, an zain Thlarau Thianghlimin an lo khat a, huai takin Pathian thu an sawi ta a.
44004032	Tin, ringtu mipui tam tak chu thinlung hmun khat leh rilru hmun khat neiin an awm a. An zîngah tumahin an thil neih, ‘Ka ta bîk a ni,’ an ti lo, thil zawng zawng an inṭâwm zâwk ṭhîn.
44004033	Apostolte chuan thiltihtheihna nasa tak nên Lal Isua thawh leh thu chu an hriattîr ṭhîn a, an zaa chungah khawngaihna nasa tak chu a awm a.
44004034	An zînga mi tumah tlachhamin an awm lo. Ram te, in te, a nei chuan an hralh a, a mante an rawn keng khâwmin,
44004035	Apostolte ke bulah an rawn dah khâwm a, an mamawh ang zelin an sem ṭhîn a ni.
44004036	Tin, Josefa, Apostolte’n, ‘Barnaba,’ tia an koh, (chu mi awmzia chu, ‘Fuihtua,’ tihna a ni), Levia chi, Kupra thliarkâra mi chuan
44004037	ram a nei a, a hralh a, a man chu Apostolte ke bulah a rawn dah a.
44005001	Nimahsela, mi pakhat Anania leh a nupui Saphiri an awm a, a thil neih a hralh a.
44005002	A man chu a ṭhen a zêp ru a, a nupui pawhin a hriatpui a, a ṭhen a rawn keng a, Apostolte ke bulah a rawn dah a.
44005003	Niamahsela, Petera’n a hnênah, “Anani, Thlarau Thianghlim bum tum a, ram man a ṭhen zêpru tûrin engati nge Setana’n i thinlung a tihkhah le!
44005004	I hralh hmâ zawng khân i tâ a ni lo vem ni? I hralh hnu pawh khân i thu thuin a awm lo vem ni? Engvângin nge he thil hi i thinlunga i ngaihtuah? Mihring laka dâwt sawi i ni lo va, Pathian lakah a ni zâwk e,” a ti a.
44005005	Chûng thute chu Anania’n a hriatin a tlu a, a thi ta mai a. Chûng thil chu a hretu apiangin an hlâu ta êm êm a.
44005006	Tichuan tlangvâlho chu an tho va, Anania chu an tuam a, an zâwn chhuaka an phûm ta a.
44005007	Dârkâr thum vêl ral hnuah a nupui chu eng thil nge thleng pawh hre lovin a lo kal ve a.
44005008	Petera’n a hnênah, “Min hrilh rawh, ram chu heti zât hian maw in hralh?” a ti a. Ani chuan, “Aw, heti zât hian,” a ti a.
44005009	Petera chuan a hnênah, “Engati nge Lalpa Thlarau fiah tuma in inthurual ni? En rawh, i pasal phûmtute pawh an lo kîr leh ta, nang pawh an zâwn chhuak ang che,” a ti a.
44005010	Tin, thâwklehkhatah a ke bulah chuan a tlu a, a thi ve nghâl a. Tlangvâlho chu an lo lût a, thiin an rawn hmu a, an zâwn chhuak a, a pasal kiangah an phûm ve ta a.
44005011	Kohhran mi zawng zawng leh chûng thu hria apiangte chuan an hlâu ta êm êm a.
44005012	Apostolte’n mipuite zîngah chhinchhiahna leh thilmak tam tak an ti a. Ringtu zawng zawngte chu an zain rilru hmunkhatin Solomona hulhliapah chuan an awm khâwm a.
44005013	Mipuite chuan anni chu an ngaisâng êm êm naa an zîngah tumah an tel ngam lo.
44005014	Nimahsela, Lalpaah chuan ringtu ahmei apa tam tak an pung zêl a.
44005015	Chutichuan mite chuan kawtthlêrah damlote an rawn zâwn chhuak a, Petera kal vêl hlim chuan an zînga ṭhenkhat tal a hliah theihna tûrin khumahte, âwngphahahte an muttîr a.
44005016	Jerusalem kiang vêl khua aṭangtein mi tam takin damlote, thlarau bawlhhlawh tihbuaite an rawn hruai khâwm a, an zain an lo dam ta vek a.
44005017	Tin, puithiam lalber leh a hnêna awm zawng zawng, Sadukai pâwla mite chu an lo thawk chhuak a, îtsîknain an khat a.
44005018	Apostolte chu an man a, vântlâng tân inah an khung ta a.
44005019	Nimahsela, Lalpa vântirhkoh chuan zânah tân in kawngkate chu a rawn hawng a, anni chu a hruai chhuak a.
44005020	An hnênah, “Kal ula, Temple tuala dingin mipuite hnênah nunna thu zawng zawng hi va sawi rawh u,” a ti a.
44005021	Chu thu chu an hriatin an kal a, zîng takah chuan Temple chhûngah an lût a, an zirtîr ta a. Nimahsela, puithiam lalber leh a hnêna awmte an lo thleng a. Sanhedrinho leh Israel thlahtea upaho zawng zawng an ko khâwm a, Apostolte chu rawn hruai tûrin tân inah mi an tîr a.
44005022	Nimahsela, Temple vêngtute’n tân in an va thlen chuan tumah an hmu si lo. Tichuan an kîr leh a, thil awmzia chu an hrilh a.
44005023	“Tân in chu him taka inkhâra inkalhin a vêngtute pawh kawngka hmalama dingin kan hmu ngei a; nimahsela, kawngkâ kan han hawng a, a chhûngah tumah kan hmu si lo,” an ti a.
44005024	Chûng thu chu an han hriat chuan puithiam lalber leh Temple vêngtu hotu leh puithiam lalte chuan, “Eng thil tak thleng ang maw?” tiin mak an ti hlê a.
44005025	Chutih lai chuan mi pakhat a lo kal a, an hnênah, “Ngaiteh u, tân ina mi in khungte khân Temple tualah dingin mipui an zirtîr a nia,” a rawn ti a.
44005026	Tichuan Temple vêngtu hotu chu a hote nên an va kal a, tihluihna tel lovin an rawn hruai a, an tihluih chuan mipuiin lunga an den an hlâu si a.
44005027	An rawn hruai thlen chuan Sanhedrin hmâah an dintîr a, puithiam lalber chuan an hnênah,
44005028	“He hminga zirtîr tawh hauh lo tûrin thu kan pe che u a ni lâwm ni? Ngaiteh u, in thu zirtîrin Jerusalem khawpui in tihkhah vek tawh hi. He mi thisen mawh hi kan chungah bel in tum a nih hi le,” tiin a chhuahchhâl a.
44005029	Petera leh Apostol dangte chuan, “Mihring thu aiin Pathian thu kan zâwm zâwk tûr a ni.
44005030	Min thlahtute Pathian chuan Isua kha a kaitho leh ta a ni, thinga khaikânga in tihhlum tâka kha.
44005031	Israelte’n an sima an sualte ngaihdamna pêk an nih theih nân amah ngei chu Pathianin Rorêltu leh Chhandamtu niin a ding lamah awmtîrin a chawisâng ta a ni.
44005032	Hêng thilte hi amah hriatpuitute kan ni e. A thu zâwmtute hnêna Pathian pêk Thlarau Thianghlim pawh a hriatpuitu a ni,” tiin an chhâng a.
44005033	Tin, anni chuan chûng thu chu an hriatin an thin a khei ta êm êm a, tihhlum an tum ta a.
44005034	Nimahsela, Sanhedrin zînga mi Pharisai pakhat a hming Gamaliela a ding a. Mi zawng zawngin an zah êm êm, dânzirtîrtu a ni a, Apostolte chu pâwna chhuahtîr rih tûrin thu a pe a.
44005035	An hnênah thu a sawi a, “Nangni Israel mite u, hêng mite chunga in thiltih tum hi fîmkhur takin ngaihtuah rawh u.
44005036	Tûnhma deuh pawh khân Theuda chu mi tu emaw tak nia inchhâlin a lo chhuak a, mi zali vêl laiin an zui a. Ani chu an that a, a thu pawmtute zawng zawng pawh ram tinah an darh zova engmah a ni ta lo.
44005037	Chumi hnu chuan Galili rama mi Juda kha chhiarpui laiin a lo awm leh a, a hnênah mi tam tak a hîp leh a. Ani pawh a thi a, a thu pawmtute zawng zawng pawh an darh ta vek a.
44005038	Tûnah hian ka hrilh a che u, hêng mite lakah hian inhnûkdâwk ula, awmtîr mai rawh u. An thiltih leh an thiltum hi mihring tihchhuah a nih chuan a tâwp leh mai ang.
44005039	Amaherawhchu, Pathian tihchhuah a nih chuan in titâwp thei lovang a, Pathian dodâl in lo ni hlauh zâwk ang,” a ti a.
44005040	Tichuan a thu chuan anni chu a hmin ta a. Apostolte chu an ko lût leh a, an vua a. Isua hminga thu sawi tawh hauh lo tûrin thu an pe a, an kaltîr ta a.
44005041	Chutichuan Rorêlna in aṭangin an chhuak a, Isua hming avânga mualphona tuar tlâka ruat an ni chu an lâwm hlê a.
44005042	Ni tin Temple-ah leh in tinah Isua kha Messia a ni tih chanchin ṭha zirtîr leh hrilh erawh an bâng chuang lo.
44006001	Chûng lai huna zirtîrte an pun zêl lai chuan Grik ṭawng hmang Judate chu an ni tin eitûr semah, “Kan hmeithaite an ngaihthah,” tiin Hebrai ṭawng hmangte chungah an phunnawi a.
44006002	Tichuan sâwm leh pahnihte chuan zirtîr tam takte chu an ko khâwm a, an hnênah, “Pathian thu ngaihthaha dawhkâna rawng kan bâwl mai chuan a dik lo vang.
44006003	Chuvângin unaute u, in zîng aṭangin mi hmingṭha pasarih, Thlarau Thianghlim leh finnaa khat hêng hna thawk tûr hi thlang rawh u, chûng mite hnênah chuan hêng hnâte hi kan hlân ang.
44006004	Keini erawh chu ṭawngṭai leh thu rawngbâwl hnaah kan inpe chhunzawm zêl ang e,” an ti a.
44006005	Chûng thu chuan mipui zawng zawngte chu a tilâwm hlê a. Tichuan Stephana, rinna leh Thlarau Thianghlima khat te, Philipa te, Prokora te, Nikanora te,Timona te, Parmena te leh Nikola, Juda saphun, Antiokeia mite an thlang a.
44006006	Chûng mite chu Apostolte hmâah an rawn hruai a, an chunga kut nghatin an lo ṭawngṭai sak a.
44006007	Pathian thu chu a lo darh zau zêl a, Jerusalemah chuan zirtîrte an pung nasa êm êm a. Puithiamte zînga tam tak pawhin rinna chu an awih ta a.
44006008	Tin, Stephana, rinna leh thiltihtheihnaa khat chuan mite zîngah thilmak ropui tak leh chhinchhiahna ropui takte a ti a.
44006009	Tichuan, ‘Sal chhuakho Sunagog,’ an tih zînga mi, Kurini ram te leh Alexandria khuaa mi te, Kilikia rama mi te, Asia rama awm Judahote chuan Stephana chu an rawn hnial a.
44006010	A finna leh Thlarau zâra a sawite chu an hnial thla thei si lo va.
44006011	Tichuan, “Mosia leh Pathian a sawichhiat kan hria,” ti tûrin mite an tham a.
44006012	Tichuan mipuite, upate leh dânzirtîrtute chu an fuih pawrh a, tin amah chu an man a, Sanhedrin hmâah an rawn hruai a.
44006013	Thuhretu derte an siam a, “He mi hian he Hmun Thianghlim leh kan Dânte a la sawichhe fo a ni.
44006014	‘Nazareth Isua’n he hmun hi tichhiain, Mosia’n hnam Dân min pêk chhâwnte pawh hi a tidanglam vek dâwn,’ tia a sawi kan hria a ni,” an ti a.
44006015	Sanhedrin-a ṭhû zawng zawngte chuan ani chu an en reng a, a hmêl chu vântirhkoh hmêl angin an hmu a.
44007001	Puithiam lalber chuan, “Hêng thute hi a dik em?” a ti a.
44007002	Stephana chuan, “Nangni, unaute leh pate u, min lo ngaithla teh u. Min thlahtu Abrahama, Haran khuaa a awm hmâa Mesopotamia rama a awm lai khân Ropuina Pathian chu a hnênah a rawn inlâr a.
44007003	A hnênah, ‘I ram aṭang leh i chite zîng aṭangin chhuak la, ram ka la entîr tûr che lamah lo kal rawh,’ a ti a.
44007004	Tichuan ani chu Kaldaiho ram aṭanga chhuakin Haranah a chêng a. Chuta a pa a thih hnuin Pathianin tûna in chênna ramah hian a hruai ta a.
44007005	Ro chan tûr leh ke nghahna tûr tak ngial pawh chutah chuan a pe lo va. Fa a neih hmâ pawhin amah leh a hnua a thlahte thlenga ro tûr ram pêk a tiam a.
44007006	Pathianin hetiang hian a hnênah a lo sawi tawh a, ‘I thlahte mi ramah an châm ang a, salah an tântîr ang a, kum zali lai hrehawm takin tihduhdah an ni ang,’ tiin.
44007007	Tin, ‘Sala an tânna hnam chu ka hrem ang a, chumi zawhah chuan an lo chhuak ang a, hemi hmunah hian ka rawng an bâwl ang,’ a ti bawk a.
44007008	Pathianin an hnênah serhtan thu a thlung a. Chutichuan Abrahama lakah chuan Isaaka a piang a, a ni riat niah a serh a tan a. Tin, Isaaka lakah chuan Jakoba a pianga, Jakoba chu hnam sâwm leh hnam hnihte hringtu a ni.
44007009	Thlahtu lû berte chuan îtsîkna avângin Josepha chu Aigupta ramah an hralh a, nimahsela, Pathian chu Josefa hnênah a awm reng a.
44007010	Pathianin a hrehawm tuar zawng zawngah a chhanchhuak zêl a. Aigupta ram lal Pharoa mithmuhah mi lawmtlâk tak leh fing tak a nih tîr a. Tichuan Pharoa chuan Aigupta ram pum leh a lal in pumpui awptu atân a ruat a.
44007011	Tin, Aigupta ram leh Kanaan ram pumpuiah ṭâm a lo tla a. Nasa takin hrehawm an tuar a, min thlahtute chuan ei tûr an lo tlachham ta a.
44007012	Jakoba’n Aiguptaah ei tûr a awm tih a lo hriatin min thlahtute chu a vawikhatna atân a tîr chhuak a.
44007013	Tin, an kal vawi hnihnaah chuan Josepha chu a unaute hnênah a inhriattîr a. Tin, Josepha chhûngte chu Pharoa hriatin an lo awm ta a.
44007014	Tichuan, Josepha’n a pa Jakoba leh a chhûngte zawng zawng chu a han kohtîr a, an vaiin sawmsarih leh panga an ni a.
44007015	Tichuan Jakoba chu Aigupta ramah a chhuk thla a, chutah chuan a thi a. Min thlahtuho pawh chu chutah chuan an thi a.
44007016	An ruang chu Shekem khuaah an la a, Hamora fapate hnên aṭanga Abrahama’n sum tam taka a lei thlânah chuan an phûm ta a. Hamora chu Sekema pa a ni.
44007017	Nimahsela, Pathianin Abrahama hnêna lo thleng ngei tûra a hun tiam kha a lo thlen dâwnin mite chu Aigupta ramah chuan an lo pungin an lo tam ta hlê a.
44007018	Chutihlai chuan Josepha hre lo lal dang a lo awm ta a.
44007019	Chu mi chuan kan mite chu fing vervêk takin a bei a, min thlahtute chu a tiduhdah a, an dam khawchhuah theih loh nân an fa sênte chu thi tûrin a paih chhuahtîr zêl a.
44007020	Chutih hun lai chuan Mosia a piang a, Pathian mit hmuhin nausên duhawm tak a ni a, a pa inah thla thum an enkawl a.
44007021	An in aṭanga an dah chhuah hnuin Pharoa fanuin a la a, a fapa atân a nei ta a.
44007022	Mosia chu Aigupta mite finna zawng zawng a zirtîr a, a thute leh a hnathawhte chuan thil a ti thei hlê a.
44007023	Kum sawmlia upa a lo nihin Israel fa, a unaute chu tlawhchhuah duhna a thinlungah a nei ta a.
44007024	An zînga pakhat chu Aigupta miin dik lo taka a lo sawisa lai a va hmu a, a chhan a, a tihduhdaha chu phuba lâksakin Aigupta mi chu a vaw hlum ta mai a.
44007025	Mosia chuan a kut hmangin Pathianin a mite a chhanchhuak dâwn tih a unaute’n an hria emaw a tih chu annin an hre si lo.
44007026	A tûkah chuan mi dang insual lai ava hmu a, ṭhelh tumin, ‘Pute u, unau in ni alâwm, engvângin nge dik lo taka in intihbuai mai le?’ a va ti a.
44007027	A ṭhenawmpa bei hmasatu zâwk chuan Mosia chu namkian pahin a hnênah, ‘Kan chunga hotuah leh rorêltuah tunge ruat che?
44007028	Nimina Aigupta mi i thah ang khân mi thah ve i tum a ni maw?’ a ti a.
44007029	Chu thu a hriat chuan Mosia chu a tlânchhe thuai a, Midian ramah mikhualin ava awm a, chutah chuan fapa pahnih a nei a.
44007030	Kum sawmli a liam hnuin Sinai tlâng, thlalêra hnimbuka meialhah Lalpa vântirhkoh a rawn inlâr a.
44007031	Mosia’n chu thil chu a hmuhin mak a ti êm êm a. Fiah tuma a va hnaih laiin Lalpa aw chuan a hnênah:
44007032	‘Kei hi i thlahtute Pathian, Abrahama Pathian, Isaaka Pathian, Jakoba Pathian ka ni,’ a ti a. Mosia chu a khûr a, a en ngam ta lo va.
44007033	Lalpa chuan a hnênah: ‘I kea mi i pheikhawk kha phelh rawh, i dinna kha hmun thianghlim a ni e.
44007034	Aigupta rama ka mite an tihduhdahzia ka hmu reng a, an rum pawh ka hria a. Anmahni hruaichhuak tûrin ka lo chhuk a ni. Tûnah hian lo kal la, Aigupta ramah ka tîr ang che,’ a ti a.
44007035	“He Mosia, ‘Hotuah leh rorêltuah tunge ruat che,’ tia an hnâwla kha, Pathianin hnimbuka vântirhkoh rawn inlâr kut hmangin rorêltuah leh chhanchhuaktuah a tîr ta a ni.
44007036	Ani chuan Aigupta ramah te, tuipui senah te, thlalêrah te kum sawmli chhûng ngawt thilmakte leh chhinchhiahnate hmangin a hruai chhuak ta a.
44007037	He Mosia ngei hi a ni Israel mite hnêna, “Lalpa in Pathianin keimah ang hi in unaute zînga mi zâwlnei a la siamsak ang che u a, a thu chu in la zâwm ang,” titu kha.
44007038	He mi hi a ni thlalêra mi pungkhâwm zînga vântirhkoh nêna awm kha. Chu vântirhkoh chuan Sinai tlângah khân a hnênah leh min thlahtute hnênah thu a sawi a, kan hnêna pêk tûrin thu nungte a dawng a.
44007039	Min thlahtute’n a thu an zâwm duh lo va, an hnâwl a, an thinlungin Aigupta rama kîr leh an duh zâwk a.
44007040	Arona hnênah, ‘Kan hmahruaitu atân pathiante min siam sak rawh. He Mosia, Aigupta ram aṭanga min hruai chhuaktu lah hi a chanchin pawh kan hre tawh si lo,’ an ti a.
44007041	Tin, chûng nîahte chuan bâwng no lim an siam a, chu lim hnênah chuan inthawina an hlân a. Anmahni kut chhuak chungah ngei chuan an lâwm a.
44007042	Tichuan Pathianin a hawisan a, vâna arsite an biak nân a ensan a. “Aw,Israel chite u, kum sawmli chhûngin thlalêrah khân inthawina ran talhin ka hnênah in hlân em ni?
44007043	A ni, Moloka maichâm leh in arsi pathian Remphana lim, chibai bûk atân in siamte chu in la chhova. Chuvângin Babulon piah lamah ka thawn bo daih ang che u,” tia zâwlneite lehkhabua ziak ang khân.
44007044	Min thlahtute chuan thlalêrah khân hriatpuina maichâm an nei a, siam dan tûr Mosia hnêna thupêk, Mosia’n a hmuh ang ngeia siam a ni.
44007045	Chu ngei chu min thlahtute chuan an chhawm zêl a, Pathianin min thlahtute hmâa Jentailte an ram luah aṭanga a hnawhchhuah a, Joshua hova Kanan ram an luh khân an luhpui a, Davida hun thleng khân chu hriatpuina maichâm chu a awm reng a.
44007046	Davida chuan Pathian duhsakna a dawng a, Jakoba Pathian tâna chênna hmun a dîl a.
44007047	Nimahsela Pathian tâna in satu chu Solomona a ni.
44007048	A enga pawh chu ni sela, zâwlneiin a sawi ang khân Chungnungbera chu mihring kuta sak Temple-ahte a chêng ngai lo. Zâwlneiin a sawi chu hei hi a ni.
44007049	‘Vân ka lalthuthlêng a ni a, lei hi ka ke nghahchhan a ni. Eng angin nge in mi saksak ang a? Ka chawlhhmun pawh enge ni?’ Lalpa’n a ti.
44007050	Hêng thil zawng zawng hi ka kuta ka siam A ni lo vem ni?” tih hi.
44007051	Nangni mi tihmawh leh thinlung leh beng tan lohte u, in thlahtute ang bawkin Thlarau Thianghlim in dodâl fo a ni.
44007052	In thlahtute’n zâwlnei zîngah tunge an tihduhdah loh? Mi dik tak lo kal tûra thu hrillâwktute kha an that a, tûnah nangniho hi chu mi dik taka phatsantu leh thattute chu in ni e.
44007053	Dân, vântirhkohte pêk chhâwn dawng zeta zâwm si lo te u,” a ti a.
44007054	Chûng thu chu an hriatin an thinrim tak zet a, a chungah an hachang an ṭhial a.
44007055	Nimahsela ani chu Thlarau Thianghlimin a khat a, vân lam a en tlat a. Pathian ropuina leh Pathian dinglama Isua ding a hmu a.
44007056	“En teh u, vân inhawng leh Pathian dinglama Mihring Fapa ding ka hmu e,” a ti a.
44007057	Chutichuan ring takin an au va, an beng an hup a, thukhat vuain Stephana chu an bawh huk a.
44007058	Khawpui aṭangin an hnûk chhuak a, thuhretute chuan an puante chu tlangvâl pakhat, ‘Saula,’ an tih ke bulah an dah a. Tichuan lungin an dêng a.
44007059	Lunga an den ruih ruih lai chuan Stephana chuan, “Lal Isu, ka thlarau la ang che,” a ti a.
44007060	Tin, a ṭhingṭhi a, ring takin, “Lalpa, he sual hi an chungah mawh phurhtîr suh ang che,” a ti a. Chu thu chu a sawi zawhin a muhîl ta a. Saula pawhin an tihhlum chu rem a ti a.
44008001	Chumi ni aṭang chuan Jerusalema kohhranho chu nasa takin an tiduhdah ta a. Apostolte tih loh chu Judai ram zawng zawngahte, Samari ramahte an tlân darh zo ta a.
44008002	Pathian ngaihsaktute’n Stephana ruang chu an laa an phûm a, nasa takin an sûn a.
44008003	Saula erawh chuan kohhranhote chu a tiduhdah zual a, in tinah lûtin ahmei apain a hnûk chhuak a, tân inah a khung zêl a.
44008004	Chutichuan tlândarhho chuan an kalna apiangah thu chu an hril zêl a.
44008005	Philipa chu Samari khawpuiah a zuk kal a, an hnênah Krista chanchin chu a hril a.
44008006	Mipuite chuan Philipa thusawi an hriata chhinchhiahna a tihte an hmuh chuan rilru hmun khat puin an ngaihsak hlê a.
44008007	Thlarau bawlhhlawhte chu ring taka au chungin an manate khawchhûng aṭangin an lo chhuak a, zeng leh kebai mi tam takte pawh tihdam an ni a.
44008008	Tichuan chu khawpuiah chuan lâwmna nasa tak a lo thleng ta a.
44008009	Chumi khuaah chuan mi pakhat, tûn hmâa mitdawivaih ti ṭhîn, ‘Simona,’ an tih chu a awm a, Samari mite chuan mak an ti hlê ṭhîn a; amah chu miropui tak pakhat nia inngai a ni a.
44008010	Mi zawng zawng chuan alian atêin a thu chu an bengkhawn êm êm a. “He mi hi Pathian thiltihtheihna ropui tak chu a nih hi,” an ti a.
44008011	A mitdawivaih thiamnate mak an tih avângin hun rei tak miin an lo ngaisâng tawh ṭhîn.
44008012	Nimahsela, Pathian lalram chanchin ṭha leh Isua Krista hming Philipa’n a hrilh chu an awih hnu chuan ahmei apain baptisma an chang ta a.
44008013	Simona meuh pawhin a ring ve ta a, Baptisma a chan hnuin Philipa kiangah a awm ta chawt a. Chhinchhiahnate leh thiltihtheihna hnathawh ropui tak a tihte chu a hmuhin mak a ti êm êm a.
44008014	Jerusalema awm Apostolte chuan Samari mite’n Pathian thu an dawng ta tih an lo hriatin an hnênah Petera leh Johana chu an tîr a.
44008015	Anni chu an zuk thlenin Samari mite’n Thlarau Thianghlim an dawn ngei theih nân an ṭawngṭai sak a.
44008016	Lalpa Isua hminga baptisma chang chauh an lo la nih avângin an zînga tu chungah mah Thlarau Thianghlim a la thleng rih lo a ni.
44008017	Tichuan an chungah an kut an nghat a, Thlarau Thianghlim an lo dawng ta a.
44008018	-
44008019	Apostolte’n an chungah kut an nghah avângin Thlarau Thianghlim chu pêk an ni ta tih Simona’n a hmuhin an hnênah, “An chunga kut ka nghahna apiangin Thlarau Thianghlim an lo chan ve theih nân hetiang thuneihna hi mi pe ve rawh u,” tiin sum pêk a tum a.
44008020	Nimahsela, Petera’n a hnênah, “Pathian thilthlâwnpêk tangka suma lei i tum avângin i tangka hi i boral rualin a boral ve ang.
44008021	Pathian mithmuhah i thinlung puthmang a dik loh avângin he thilah hian tel vena i nei lo va, chanvo i nei hek lo.
44008022	Chuvângin i thiltih ṭha lo lak aṭang hian in lamlêt la, Pathian hnênah ngaihdam dîl rawh, i thinlung ngaihtuahna ṭha lo tak hi a ngaidam che mahna.
44008023	Khâknaa khat leh fellohnaa phuarin i awm tih ka hre si a,” a ti a.
44008024	Simona chuan, “In thil sawite chu engmah ka chunga a lo thlen loh nân Lalpa hnênah mi dîlsak rawh u,” tiin a ngên chiam a.
44008025	Tin, Lalpa thu chu urhsûn taka an hriattîra an puanchhuah hnuin Jerusalem lamah an haw leh ta a. An kal pahin Samari mite khaw tam takah chanchin ṭha chu an hril nghâl zêl a.
44008026	Tin, Lalpa vântirhkohvin Philipa hnênah, “Tho la, chhim lama Jerusalem aṭanga Gaza khawpui panna kawng chhukah chuan kal rawh,” a ti a. Chu hmun chu thlalêr a ni.
44008027	Tichuan ani chu a tho va, a kal ta a. Tin, ngaiteh, Ethiopia mi pakhat, Ethiopia lalnu Kandaki hnuaia mi tilreh, lal tak, a sum zawng zawng enkawltu chu Jerusalemah Pathian be tûrin a kal a.
44008028	A lo haw lam chuan sakawrtawlailîra ṭhu chungin zâwlnei Isaia lehkhabu a chhiar a.
44008029	Thlarauvin Philipa hnênah chuan, “Tawlailîr saw va pan la a kiangah va kal rawh,” a ti a.
44008030	Philipa chu a hnênah ava tlân a, chu mi chuan zâwlnei Isaia lehkhabu a chhiar chu a hria a, tichuan a hnênah, “I thil chhiar kha a awmzia i hria em?” tiin a zâwt a.
44008031	Ethiopia mi chuan, “Tuma mi hrilhfiah lohvin engtinnge ka hriat theih ang?” a ti a. Philipa chu tawlailîra lâwna a bula ṭhu tûrin a ngên a.
44008032	Pathian lehkhathu a chhiar lai chu hei hi a ni. “Ran talhna hmuna berâm an hruai ang mai leh Berâmno a hmul mêttu hmâa a ngawi reng ang maiin, ani pawhin a kâ a âng lo.
44008033	A tlâwm laiin dik lo taka rorêl sakin a awm a. Khawvêl aṭanga a nunna an lâksak tâk avângin a thlahte chanchin tuinnge puang ta ang?” tih hi a ni.
44008034	Mi tilreh chuan chhân pahin Philipa hnênah, “Zâwlnei hian tu chungchâng nge a sawi? A ma chungchâng nge midang chungchâng min hrilh tûrin ka ngên a che,” a ti a.
44008035	Philipa chuan a kâ a âng a, chulai Pathian lehkhathu aṭanga sawi ṭanin Isua chanchin chu a hrilh ta a.
44008036	Tin, kawnga an kal mêk laiin tui awmna an va thleng a. Mi tilreh chuan, “En teh, heta hi tui a awm e, baptisma ka chan nân enginnge mi dâl?” a ti a.
44008037	Philipa chuan a hnênah, “I thinlung zawng zawnga i rin chuan i chang thei e,” a ti a. Ani chuan, “Isua Krista chu Pathian Fapa a ni tih ka ring e,” a ti a.
44008038	Tichuan tawlailîr chu a dintîr a. Philipa leh mi tilreh chu tui chhûngah chuan an lût dûn a, a baptis ta a.
44008039	Tui chhûng aṭanga an lo chhuahin Lalpa Thlarau chuan Philipa chu a la bo ta daih a, mi tilreh chuan a hmu leh ta lo va, hlim takin a kal leh ta a.
44008040	Tin, Philipa chu Azota khuaah a awm a, Kaisari khua a thlen hmâ chu a kal tlangna khaw tinah chanchin ṭha chu a hril zêl a.
44009001	Chutichuan Saula chuan Lalpa zirtîrhote chu a vau va, thah tumin thu a la chhâk chhuak ta cheu va. Puithiam lalber hnênah a kal a,
44009002	he Kawnga mite tupawh mipa an ni emaw, hmeichhia an ni emaw, phuar chunga Jerusalema a hruai theihna tûrin a hnên aṭangin Damaska khawpuia Sunagog-tea pêk tûr lehkhate a dîl a.
44009003	Damaska pana a kal lai mêka a thlen dâwn ṭêpin vân aṭangin êngin a vêl chu a rawn chhun êng ta thut a.
44009004	Tichuan leiah a tlu a, awin a hnênah, “Saula, Saula, engvângin nge nangin kei mi tihduhdah ni?” a rawn ti a.
44009005	Ani chuan, “Lalpa, tunge i nih?” a ti a. Lalpa chuan, “Isua, i tihduhdah hi ka ni. Kilhna thîrkhente i tân ana thlâwn e,” a ti a.
44009006	Saula chu mak tiin a khûr a, “Lalpa, engti tûrin nge mi duh?” a ti a. Lalpa chuan a hnênah, “Tho la, khuaah lût la, i tih ngei tûr chu hrilh i ni ang,” a ti a.
44009007	A kalpuite chuan aw chu an hria a; nimahsela, tumah an hmu lo va, ṭawng thei lovin an ding ta reng a.
44009008	Tin, Saula chu lei aṭang chuan a tho va. Tin, a han meng a, engmah a hmu thei ta lo va. Tichuan a kutah an kai a. Damaska khawpuiah chuan an luhpui ta a.
44009009	Ni thum chhûng engmah hmu lo leh eia in hek lovin a awm a.
44009010	Chutih lai chuan Damaska khawpuiah chuan zirtîr pakhat a hming Anania a awm a, Lalpa chu a hnênah a rawn inlâr a, “Anani,” a rawn ti a. Ani chuan, “Lalpa, heta hi ka awm e,” a ti a.
44009011	Lalpa chuan a hnênah, “Tho la, kawtthlêr, ‘Ngîl,’ an tihah chuan kal la, Judaa inah Tarsa khawpui mi, a hming Saula a awma zawng chhuak rawh. Ngaihteh, a ṭawngṭai mêk a ni.
44009012	Anania chu lo lûta a hmuh leh theihna tûra a chunga kut nghatin inlârna a hmu tawh e,” a ti a.
44009013	Tichuan Anania chuan, “Lalpa, mi tam tak hnên aṭangin he mi hian Jerusalema i mi thianghlimte chungah thilṭha lo tam tak a ti ṭhîn tih ka hria a ni.
44009014	Hetah pawh hian puithiam lalte hnên aṭanga thuneihna kengin, i hming lamtu apiangte chu phuar theihna a nei a ni,” a ti a.
44009015	Nimahsela, Lalpa chuan a hnênah, “Kal mai rawh, he mi hi Jentail te, lal te leh Israel fa te hnêna ka hming pu lût tûra ka bêlruat a ni asin.
44009016	Ka hming avângin engtia nasa nge a tuar tûr amah ka la entîr ang,” a ti a.
44009017	Tichuan Anania chu a kal a, inah chuan ava lût a, Saula chunga kut nghatin, “Ka nau Saul, kalkawnga i kal laia i hnêna rawn inlâr Lalpa Isua khân i lo hmuh leh theih nân leh Thlarau Thianghlima i lo khah theih nân mi tîr a ni,” a ti a.
44009018	Thâwk leh khatah a mit aṭangin phuhlip ang a tla a, a hmu leh thei ta nghâl a. Tichuan a tho va, baptisma a chang ta a.
44009019	Chaw a ei hnu chuan a lo chak leh ta a.
44009020	Sunagog-ahte chuan Krista chu Pathian Fapa a nih thu a hril ta nghâl a.
44009021	Tichuan a thusawi hria apiangin mak an ti a, “He mi hi Jerusalema he hming lamtute tiborala puithiam lalte hnêna phuar chunga a pêk theih nâna he hmuna lo kal hi a ni lo vem ni?” an ti a.
44009022	Nimahsela, Saula erawh chu tihchak lehzualin a awm a, Isua chu Messia a nih takzet thu a han hrilhfiah chuan Damaska khawpuia Juda awmte chuan a ngaihna an hre ta lo va.
44009023	Ni tam tak a liam hnu chuan ani chu Judate’n thah an tum a.
44009024	Saula chuan an phiarrûkna chu a hria a. Thah tumin kulh kawngkâah chhûn leh zânin an châng reng a.
44009025	Chuvângin zirtîrte chuan zânah ani chu kulh bang âwngah bâwmin an thlâk thla a.
44009026	Tin, Saula’n Jerusalem a lo thlen chuan zirtîrte zîngah tel a tum a; nimahsela zirtîr zawng zawngte chuan an lo hlâu va, zirtîr a ni ve tawh tih an ring lo va.
44009027	Nimahsela, Barnaba chuan ani chu Apostolte hnênah a hruai a. Kalkawnga Lalpa a hmuh thu te, a hnêna thu a sawizia te, Damaskaah Isua hminga huaisen taka thu a hrilzia te a hriattîr a.
44009028	Tichuan ani chu Jerusalemah an zînga lût ṭhîn leh chhuak ṭhînin a awm ve ta a.
44009029	Saula chuan Lalpa Isua hmingin huai takin thu a sawi a, Grik ṭawng hmang Judate hnênah a sawiin a hnial ṭhîn a. Nimahsela, anni erawh chuan tihhlum an tum a.
44009030	Unaute’n chu chu an hriatin Kaisari khuaah an hruai thla a. Tarsa khawpui lamah an kaltîr ta daih a.
44009031	Tichuan Judai ram te, Galili ram leh Samari ram zawng zawnga kohhrante chu thlamuang taka awmin an lo nghet deuh deuh va, Lalpa ṭih tlata awmin leh Thlarau Thianghlim fuiha awmin an lo pung zêl a.
44009032	Tin, heti hi a ni a, chûnglai ram zawng zawng chu Petera’n a fan laiin Luda khuaa chêng mi thianghlimte hnên pawh a lo thleng thla a.
44009033	Chutah chuan mi pakhat Ainia, zeng, kum riat lai khumbeta mu tawh chu a zuk hmu a.
44009034	Petera chuan a hnênah, “Ainia, Isua Krista chuan a tidam a che. Tho la, i khum kha siamfel rawh,” a ti a. Thâwklehkhatah a tho ta nghâl a.
44009035	Tichuan Luda leh Sharon vêla awmte chuan amah chu an hmuhin Lalpa lam an hawi ta a.
44009036	Tin, Joppa khuaah zirtîr pakhat a hming Tabithii a awm a, a hming awmzia chu Dorki a ni. Chu nu chu thil ṭha tih duh mi leh zahngaihna thilpêk pe ṭhîn a ni a.
44009037	Chûnglai chuan heti hi a ni a, ani chu a damlo va, a thi ta mai a. An bualfai a, pindan chungnungah an zalh a.
44009038	Luda khua chu Joppa khua aṭanga hla lo tê a ni. Zirtîrte chuan chutah chuan Petera a awm tih an hria a, an hnêna lo kal thuai tûra ko tûrin mi pahnih an tîr a.
44009039	Tichuan Petera chu a thova an rualin a kal ta a. A lo thlenin pindan chungnungah chuan an hruai chho va. Hmeithai zawng zawng chu Petera kiangah dingin an ṭap a. Dorkii an hnêna a awm laia kawrte leh thawmhnaw dang a siamte chu an entîr a.
44009040	Nimahsela, Petera’n chuta awm zawng zawng chu a chhuah tîr vek a, a ṭhingṭhi a, a ṭawngṭai a. A ruang lam chu a hawi a, “Tabith, tho rawh,” a ti a. Ani chu a rawn meng a, Petera a hmuh chuan a ṭhu ta a.
44009041	Tichuan Petera’n a kutin a ban a, a kaitho a. Mi thianghlimte leh hmeithaihote chu a ko va, damin an hnênah a hlân ta a.
44009042	Chu chu Joppa khaw pumpui chuan an hre ta vek a, mi tam takin Lalpa chu an ring ta a.
44009043	Tichuan Petera chu Joppa khuaah chuan savun siamtu Simona inah ni tam tak a châm a.
44010001	Kaisari khuaah mi pakhat, ‘Kornelia,’ an tih hi a awm a. ‘Itali sipai pâwl,’ an tiha sipai za hotu a ni.
44010002	A chhûngte zawng zawng nên Pathian ngaihsak mi leh ṭih mi an ni. Retheite hnênah thilpêk tam tak a pe ṭhîn a, Pathian hnênah a ṭawngṭai fo thîn.
44010003	Nikhat chu tlailam dârthum vêlah inlârnaah fiah takin Pathian vântirhkoh a hmu a, a hnênah lo kalin, “Korneli,” a rawn ti a.
44010004	Kornelia chuan a han en a, a hlâu va, “Lalpa, enge ni?” a ti a. Vântirhkoh chuan a hnênah, “I ṭawngtaina leh retheite hnêna i thilpêk kha Pathian hnênah a thleng chho va, a hre reng asin.
44010005	TÛnah hian Joppa khuaah mite tîr la, ‘Simon Petera,’ an tih chu kohtîr rawh.
44010006	Ani chu savun siamtu Simona hnênah a thleng a, a in chu tuifinriat kama awm a ni. Ani chuan i tih ngei tûr a hrilh ang che,” a ti a.
44010007	Kornelia betu vântirhkoh chu a kal bo ta a. Tichuan, Kornelia chuan a chhiahhlawhte zînga mi pahnih leh a sipaite zînga pakhat Pathian ngaihsak mi a tirhkah bîk ṭhin chu a ko va.
44010008	An hnênah thil awmzia zawng zawng chu a hrilh a, Joppa khuaah chuan a tîr ta a.
44010009	Tin, a tûkah chûng mite chu an kal laia khua an thlen dâwnin Petera chu chhûnlai takah inchung zâwla ṭawngṭai tûrin a chho va.
44010010	A ril a lo ṭâm ta êm êm a, eitûr a duh ta a. Nimahsela, eitûr an siam lai chuan zêlin a awm ta a.
44010011	Vân inhawng a hmu a, puan hlai tak anga killia hlin bâwm a hnêna leia lo uai thla a hmu a.
44010012	Chumi chhûngah chuan leia ran ke pali nei te, ramsakawlh te, bawkvâka kal leh chunglêng sava tinrêngte an awm a.
44010013	Tin, awin a hnênah, “Peter, tho la, talh la, ei rawh,” a ti a.
44010014	Nimahsela Petera chuan, “Ni love, Lalpa, thiang lo emaw, bawlhhlawh emaw rêng rêng ka ei ngai lo,” a ti a.
44010015	Tin, aw chuan a hnênah heti hian a sawi leh a, “Pathianin a tihthianghlim tawh chu nangin thianghlim lo ti suh,” a ti a.
44010016	Chutiang hlîr chuan vawithum a rawn ti a, bâwm chu vânah lâk chhohvin a awm leh ta a.
44010017	Inlârna a hmuh chu enge a awmzia ni ang tia mak ti taka Petera a inngaihtuah lai chuan, ngaiteh, Kornelia mitirhte khân Simona in chu an lo zâwt chhuak tawh a, in hungna kawngka bulah an lo ding a.
44010018	An au va, Simona, ‘Petera,’ an tih chu chutah chuan a thlen leh thlen loh an lo zâwt a.
44010019	Petera’n inlârna a hmuh a ngaituah lai chuan Thlarauvin a hnênah, “Ngaiteh, mi pathumin an zawng ache.
44010020	Chuvângin tho la, anni chu ka tirh an nih avângin an hnênah chhuk la, ringhlel lovin an rualin kal rawh,” a ti a.
44010021	Chutichuan a hnêna Kornelia’n mi a rawn tirhte hnênah chuan Petera chu a chhuk a, “Enteh u, in zawn chu ka ni e, enge ni in lo kal chhan?” tiin a zâwt a.
44010022	Anni chuan, “Kornelia, sipai za hotu fel tak, Pathian ṭih mi, Juda mi zawng zawng zînga hmingṭha tak chu vântirhkoh thianghlimin a bia a, i thusawi a ngaihthlâk theih nân a ina nangmah hruai tûr chein mi rawn tîr a ni,” an ti a.
44010023	Tichuan anni chu a ko lût a, an riak ta a.
44010024	A tûk lehah chuan Kaisari khua an thleng ta a. Kornelia chuan a lainâte leh a ṭhian bulhnâite sâwmkhâwmin anni chu a lo nghâk a.
44010025	Petera’n inchhûng a luh dâwnin Kornelia chuan a lo hmuak a, zah takin a ke bulah bawkkhupin chibai a lo bûk a.
44010026	Petera chuan, “Tho rawh, kei pawh mihring ve bawk ka nih hi,” tiin a kaitho va.
44010027	Tin, a hnêna thusawi chungin a lût a, mi tam tak lo awmkhâwm chu a va hmu a.
44010028	Petera chuan an hnênah, “Juda mi tân hnamdang pâwl leh an hnêna kal a thian lohzia nangni a hretute in ni e; nimahsela, tumah thiang lo emaw, bawlhhlawh emaw tih ka nei tûr a ni lo tih Pathianin min hmuhtîr a ni.
44010029	Chuvângin min rawn koh veleh hnial lovin ka lo kal a nih hi. Enge min rawn koh chhan chu min hrilh tûrin ka zâwt a che u,” a ti a.
44010030	Kornelia chuan a hnênah, “Ni li a ni ta, tûn ang hun thleng hian chawngheiin ka awm a, tlai dâr thumah ka inah ka ṭawngṭai a. Ngaiteh u, mi pakhat puan êng taka inthuam ka hmâah a lo ding a.
44010031	“Korneli, i ṭawngṭaina kha hriat a ni a, retheite hnêna i thilpêk pawh kha Pathian mithmuhah hriat reng a ni asin.
44010032	Chuvângin Joppa khuaah mi tîr la, Simona, ‘Petera,’ an tih bawk chu kohtîr rawh. Ani chu tuipui kama savun siamtu Simona inah a thleng a ni. Ani chu a lo kal hunah i hnênah thu a sawi ang,” a ti a.
44010033	Chuvângin i hnênah mi ka rawn tîr ta nghâl a ni. I lo thleng hi a ṭha e, chutichuan tûnah hian Pathian hmâah kan zain i hnên aṭanga Pathian thupêk apiangte ngaithla tûrin kan awm a nih hi,” a ti a.
44010034	Petera chuan thu a sawi a, “Pathianin tumah duhsak bîk a nei lo tih hi thudik tak a ni tih ka hrethiam ta.
44010035	Nimahsela, hnam tin zîngah amah ṭih leh dik taka thil tite chu Pathian tâna pawmtlâk mi an ni.
44010036	Israel fate hnênah Pathianin thu a rawn thlen a, Isua Krista hmangin thlamuanna chanchin ṭha a rawn hril a, ani chu mi zawng zawng Lalpa a ni.
44010037	Johana’n baptisma thu a hril hnua Galili ram aṭanga inṭana Judai ram pumpuia thil lo thleng kha in hria e.
44010038	Nazareth Isua chu Pathianin Thlarau Thianghlim leh thiltihtheihnain a thuam a, Pathianin a awmpui avângin thil ṭha tia a zin vêlnaah chuan Diabola sawisak zawng zawng a tidam zêl a.
44010039	Judate ram leh Jerusalema a thil tih zawng zawng leh ani chu thinga khaikângin an tihlum a ni tih hmutute kan ni.
44010040	Ani chu Pathianin ni thum niah a kaitho va, fiah takin a inentîr a.
44010041	Mi zawng zawng hmuhah chuan a ni lo, Pathianin a thu hriattîrtu atâna a ruatlâwkte, keini thihna aṭanga a thawh leh hnua a hnêna eia inte hnênah chauh a ni zâwk.
44010042	Ani chu minung leh mithite chunga rorêltu, Pathian ruat chu a ni tih mite hnêna urhsûn taka puangdarh tûr leh tilang tûra thu a pêkte kan ni.
44010043	Zâwlnei zawng zawngte pawhin, ‘Amah ring apiangte’n a hming avânga sualte ngaihdamna an chang ang,’ tih an lo puan ṭhin kha,” a ti a.
44010044	Petera’n chûng thu chu a sawi lai mêkin a thu ngaithlatu zawng zawngte chungah Thlarau Thianghlim a lo thleng ta a.
44010045	Tin, thilthlâwnpêk Thlarau Thianghlim leihbuaka awm ta chu Jentailte pawhin an dawng ta tih an hmuhin serhtan zînga ringtu, Petera ruala lo kalte chuan mak an ti hlê a.
44010046	Ṭawng dangtea an ṭawng leh Pathian an chawimawizia an hre si a. Tin, Petera chuan,
44010047	“Hêng mite hian kan dawn ang bawk Thlarau Thianghlim an dawng a, baptisma an chan lohna tûrin tuin nge tui hman khap thei ang?” tiin a chhâng a.
44010048	Tin, Lalpa hminga baptisma chang tûrin thu a pe a, tichuan ani chu an hnênah ni engemaw zât châm leh rih tûrin an ngên a.
44011001	Judai rama Apostolte leh unau awmte chuan Jentailte pawhin Pathian thu an dawng ve ta tih an lo hria a.
44011002	Petera chu Jerusalema a lo chhoh leh chuan serhtan hote’n an lo sawisêl a.
44011003	“Serhtan loh mite i tlawh a, an zîngah i ei vei a,” an ti a.
44011004	Nimahsela, Petera chuan thil awmdân a bul aṭanga indawt zêlin an hnênah a hrilhfiah a.
44011005	“Joppa khuaah ṭawngṭaiin ka awm a, tin, zêl anga ka awm laiin inlârna ka hmu a. Puan hlai tak ang, a kil lia hlin bâwm vân aṭanga rawn uai thla ka hmu a, tin, ka hnên a lo thleng a.
44011006	Ngun takin ka en a, ka ngaihtuah a. Chutah chuan leia mi ran ke pali neite, ramsakawlhte, bawkvâka kalte, chunglêng savate a chhûngah chuan ka hmu a.
44011007	Tin, awin, ‘Peter, tho la, talh la,ei rawh,’ mi tih ka hria a.
44011008	Nimahsela, kei chuan, ‘Ni love, Lalpa, thiang lo emaw, bawlhhlawh emaw rêng rêng ka kâah a lût ngai lo,’ ka ti a.
44011009	Nimahsela, vân aṭanga aw lo chhuak leh chuan, ‘Pathianin a tihthianghlim tawh chu nangin thianghlim lo ti suh,’ tiin mi chhâng a.
44011010	Chutiang chuan vawi thum a lo awm a, a vaiin vânah khai chhoh a ni leh ta a.
44011011	Tin, ngaiteh u, chutihlai tak chuan mi pathum, Kaisari khua aṭanga keimah ko tûra an rawn tirhte chu ka awmna in kawtah an lo ding reng tawh a.
44011012	Tin, Thlarauvin ringhlel lova anmahni zui tûrin min ti a. Hêng unau parukte hi ka rualin an kal ve bawk a, Kornelia inah chuan kan lût ta a.
44011013	Ani chuan a ina vântirhkoh ding a hmuh thu te, chu vântirhkoh chuan, ‘Joppa khuaah Simona, ‘Petera,’ an tih bawk chu ko tûrin mite tîr rawh.
44011014	A thu hrilh che aṭang chuan nang leh i chhûngte zawng zawng chhandam in ni ang,’ a tih thute min lo hrilh a.
44011015	Thu ka sawi ṭan chuan Thlarau Thianghlim a tîra kan chunga thleng ang bawk khân an chungah a lo thleng ta a.
44011016	Tin, Lalpa thu, ‘Johana’n tuiah mi a baptis ṭhin kha; nimahsela nangni zawng Thlarau Thianghlimin baptisma in la chang ang,’ a tih ziate kha ka lo hre chhuak ta a.
44011017	Chuvângin keini, Lalpa Isua Krista ringtute min pêk ang, thilthlâwnpêk thuhmun reng Pathianin an hnênah pawh a pêk ve miau si chuan, kei tehlul hi Pathian dodâl thei em ni ka nih?” a ti a.
44011018	Chûng thilte chu an hriatin an ngawi ta a, Pathian an fak a, “Pathianin Jentailte pawh nung tûra simna kawng a hawnsak ve ta a nih chu,” an ti a.
44011019	Stephana chunga tihduhdahna a lo thlen hnua tlândarh tate kha Phoiniki ramah te, Kupraah te, Antiokei khaw thlengin an tlân darh a, Judate hnênah chauh lo chuan thu an hril lo.
44011020	An zînga mi ṭhenkhat chu Kupra thliarkâr leh Kurini rama awmte an ni. Chûng mite chuan Antiokei an lo thlen chuan Grik ṭawng hmang Judate hnênah Lalpa Isua chanchin ṭha chu an sawi a.
44011021	Lalpa kut chu an hnênah a awm a, mi tam takin an ring a. Tin, Lalpa lam an hawi ta a.
44011022	Chûng thilte chungchâng chu Jerusalema kohhranhote beng a lo thlen chuan Barnaba chu Antiokei thlenga kal tûrin an tîr a.
44011023	Ani chu ava thlenin Pathian khawngaihna hnathawh chu a hmu a a lâwm êm êm a, an thinlunga Lalpa lam hawi tlat zêl tûrin an zain a fuih hlawm a.
44011024	Barnaba chu mi ṭha tak, Thlarau Thianghlim leh rinnaa khat mi a ni si a, mi tam tak Lalpa hnênah belhchhahin an awm ta a.
44011025	Tichuan, Barnaba chu Saula zawng tûrin Tarsa khawpuiah a kal ta a.
44011026	A va hmuh chuan Antiokei lamah a rawn hruai a. Tin, heti hi a ni a, kum tluanin chutah chuan kohhran hote zîngah awmin mi tam tak an zirtîr a. Antiokei chu zirtîrte “Kristiante,” tia an kohna hmasa ber a ni.
44011027	Chûnglai chuan zâwlneite Jerusalem aṭangin Antiokei-ah an lo kal thla a.
44011028	An zînga pakhat a hming Agaba chu a ding a, khawvêl pumpuiah ṭâm nasa tak a tla thuai dâwn a ni tih Thlarauvin a hriattîr a, chu chu Klaudia Kaisara lal laiin a lo tla ta a ni.
44011029	Zirtîrte chuan an theih ang tâwk ṭheuhva Judai rama unau awmte chhawmdâwlna thawn tûrin an rêl a.
44011030	Chu chu an ti ta ngei a, an chhawmdâwlna chu Barnaba leh Saula kutah upate hnêna pêk tûrin an thawn ta a.
44012001	Chutih lai chuan lal Heroda’n kohhranhote zînga ṭhenkhat chunga thil ṭha lo tih tumin a kut a lek a.
44012002	Tichuan Johana u Jakoba chu ngûnhnâmin an sâthlum a.
44012003	Chu chuan Judate a tilâwm tih a hriatin Petera pawh man a tum leh zêl a. Chûng nite chu chhang dawidim telh loh kût lai a ni.
44012004	Tin, a man hnuah tân inah a khung a, sipai pali awmna pâwl li, inchhâwkin a vêntîr a, Kalhlên Kût zawha mipui hmâa hruai chhuah a tum a ni.
44012005	Chutichuan Petera chu tân inah a awm a. Nimahsela, kohhranhote’n Pathian hnênah bâng lova ṭawngṭaiin an dîlsak a.
44012006	Heroda’n hruaichhuah a tum dâwn zân chuan Petera chu khaidiat pahniha hlin chungin sipai pahnih inkârah a muhîl a, vêngtute chuan kawngka bulah tân in chu an vêng bawk a.
44012007	Tin, ngaiteh, Lalpa vântirhkoh a bulah a lo ding a, tân inah chuan êng a lo êng ta a. Vântirhkoh chuan Petera nâkah a bêng harh a, “Tho thuai rawh,” a ti a. A kuta khaidiatte pawh a tla ta nghâl a.
44012008	Tin, vântirhkoh chuan a hnênah, “I puan veng la, i pheikhawk bun rawh,” a ti a. Petera chuan a thu angin a ti a. Tin, vântirhkoh chuan, “I puan bât la, mi zui rawh,” a ti leh a.
44012009	Petera chuan vântirhkoh chu a zui chhuak a. Vântirhkoh thiltih chu a tak a ni tih a hre lo va, mitthlaa a hmuh emaw a ti a.
44012010	Vêngtu pakhatna leh pahnihna an pelh hnu chuan khawpui panna tûr thîr kawngkhâr an va thleng a, kawngkhâr chu an tân amahin a inhawng ta a. An chhuak a, kawtthlêr pakhata an kal laiin vântirhkoh chuan a kalsan ta nghâl a.
44012011	Petera chu a lo harh chian chuan, “Heroda kuta mi leh Juda mite beiseina zawng zawng lak aṭanga min chhanchhuak tûrin Lalpa’n a vântirhkoh a rawn tîr tih tûnah dik takin ka hre ta,” a ti a.
44012012	Tichuan, he thil hi ngaihtuah chungin Johana, ‘Marka,’ an tih nu Mari inah a va kal ta a. Chutah chuan ṭawngṭaiin mi tam tak an lo awm khâwm a.
44012013	Petera’n kawngkâ a han kik chuan nula pakhat Rodii chu chhâwn tûrin pâwn kawngkâah ava kal a.
44012014	Petera aw a ni tih a hriat chuan lâwm avângin kawng hawng lovin a tlân lût leh ta zâwk a, Petera chu kawngka bulah a ding reng a ni tih ava hrilh hlawm a.
44012015	Anni chuan a hnênah, “I â ta a nih hi,” an lo ti a. Nimahsela, ani chu, ‘a ni ngei,’ tiin a ṭang tlat a. Tichuan anni chuan, “A vântirkoh a nih chu,” an lo tihsak ṭâlh a.
44012016	Nimahsela, Petera chuan a kik reng a, kawngkâ an va hawn chuan amah chu an hmu ta a, mak an ti hlê a.
44012017	Anni ho chu ngawi tûrin a kutin a zâp a. Lalpa’n tân in aṭanga a hruai chhuah dânte a hrilh a, an hnênah “Hêng thute hi Jakoba leh a unaute va hrilh rawh u,” a ti a. Tin, a chhuak a, hmun dangah a kal leh ta a.
44012018	Khua alo vâr chuan vêngtu sipaite chu, ‘Petera khawiahnge a awm tâk?’ tiin an buai nasa ta mai a.
44012019	Heroda pawhin a zawng a, a hmu chuang lo va. Kawngka vêngtute chu a chhuahchhâl a, tih hlum tûrin thu a pe a.
44012020	Heroda chu Tûra leh Sidon khawpuia mite chungah a thinrim êm êm a. Lal khum pindan enkawltu Blasta chu lamṭanga an siam hnuin anni chu thu khat vuain lal be tûrin an lo kal a. An ram chu lal Heroda rama pûr chaw ṭhîn an nih avângin inrem an duh a ni.
44012021	An inbiakna tûr niah chuan Heroda chu lal puan sinin a lalram lalthutthlêngah a ṭhû a, an hnênah thu a sawi a.
44012022	Mipuite chu, “Pathian aw a nih hi, mihring aw a ni lo,” tiin an au va.
44012023	Ani chuan Pathian hnênah chawimawina a pêk loh avângin chawp leh chilhin Lalpa vânrithkohvin kut a thlâk a. Rûlhûtin a ei a, a thi ta mai a.
44012024	Nimahsela, Pathian Thu chu a darh zauvin a pung zêl a.
44012025	Tin, Barnaba leh Saula chuan an rawngbâwlna an zawhin Johana, ‘Marka,’ an tih chu hruaiin Jerusalem aṭangin an kîr leh ta a.
44013001	Tûnah chuan Antiokei khuaa kohhranah chuan zâwlneite leh zirtîrtute an lo awm ta a; chûngte chu Barnaba leh Simeona, ‘Nigera,’ an tih te, Lukia, Kurini khuaa mi te, Manaena, ram ṭhen pali zînga pakhata rorêltu Heroda’n unauva a neih te leh Saula te an ni.
44013002	Lalpa rawng an bâwl a, chaw an nghei laiin Thlarau Thianghlimin an hnênah, “Barnaba leh Saula hi anmahni ka kohna chhan ti tûrin min tihhransak rawh u,” a ti a.
44013003	Chutichuan chaw ngheiin an ṭawngṭaia, an chungah kut an nghat a, an tîr chhuak ta a.
44013004	Chutichuan Thlarau Thianghlim tirhchhuahin Selukai khuaah an chhuk a, chuta ṭangin Kupra thliarkârah lawngin an kal a.
44013005	Salamis an thlen chuan Juda ho Sunagog-ahte Pathian thu an hril a, Johana pawh anmahni pui tûrin an hruai ve a.
44013006	Thliarkâr chu Paphos khaw thlengin an fang chhuak a. Chutah chuan Juda mi pakhat dawithiam, zâwlnei dik lo, a hming Bar Isua an hmu a.
44013007	Chu mi chu ramawptu fing tak Sergia Paula hnêna awm a ni a. Chu ramawptu chuan Pathian thu hriat a duh avângin Barnaba leh Saula a ko va.
44013008	Nimahsela, dawithiam, ‘Eluma,’ tia an hnam ṭawnga an koh chuan ramawptu chu rinna aṭanga pên bo tîr tumin anni chu a dodâl a.
44013009	Tichuan Saula, ‘Paula,’ tia an koh bawk, Thlarau Thianghlima khat chuan ani chu a en reng a.
44013010	A hnênah, “Aw, nang bumna leh vertherna tinrênga khat, nang Diabola fapa, nang felna tinrêng dodâltu, Lalpa kawng ngîl takte lâkkawi hi i bâng lo vang maw?
44013011	Ngai rawh, tûnah hian Lalpa kut chu i chungah a lo thleng ta. I mit a lo del ang a, hun engemaw chhûng chu khaw êng rêng i hmu lo vang,” a ti a. Tichuan chhûm thimin amah chu a bawh ta nghâl a, a kuta kaitu tûr zawngin a phar ta ruai a.
44013012	Ramawptu chuan chu thilthleng chu a hmuhin a ring ta a, Lalpa chanchin an zirtîr chu mak a ti hlê a.
44013013	Paula leh a thurualpuite chu Paphos aṭangin lawngin an chhuak a, Pamphulia rama Perga khua an thleng a. Johana khân anni chu kalsanin Jerusalemah a kîrsan a.
44013014	Nimahsela, anni chu Perga aṭangin Pisidia rama Antiokeiah an kal a. Sabbath niin Sunagog-ah an lût a, an ṭhû a.
44013015	Dân bute leh zâwlneite lehkhabu an chhiar zawhin, Sunagog hotute chuan an hnênah, “Unaute u, mite fuihna thu sawi duh in neih chuan sawi rawh u,” an va tih tîr a.
44013016	Tichuan Paula chu a ding a, a kutin a zâp a, an hnênah, “Israel mite leh nangni Pathian ṭihtute u, min lo ngaithla teh u.
44013017	Hêng Israel mite Pathian hian min thlahtute kha a thlang a, an mikhualna ram Aiguptaa an awm lai khân hnam ropui takah siamin chuta ṭang chuan a kut chak takin a hruai chhuak a.
44013018	Kum sawmli chhûng zet thlalêrah khân an mizia ang zêlin dawhthei takin a kaihruai a.
44013019	Kanaan rama hnam pasarihte a tihtlâwm hnu khân an ram chu an chanpual tûr a sem ṭheuh va.
44013020	Chumi hnuah chuan zâwlnei Samuela awm thleng khân, kum zali sawmnga chhûng zet an bialte chu rorêltute a pe a.
44013021	Chumi hnu chuan lal neih an dîl a, tichuan Pathianin Kisha fapa Saula, Benjamina chia mi, kum sawmli chhûng atân a pe a.
44013022	Tin, a ni chu a hnâwl hnu khân Davida chu an lal atân a pe a, a hming ṭhatna chu hriattîrin, “Jesaia fapa Davida, ka thinlung ang pu mi ka chhar ta. Ani chuan ka duhzâwng apiang a ti ang,” tiin a nemnghet a.
44013023	Chu mi thlah aṭang chuan Pathianin a thutiam ang zêlin Israelho tâna Chhandamtu Isua a rawn thlen a.
44013024	“A lo kal hmain Johana’n simna baptisma Israel mi zawng zawng hnênah a lo hril hmasa tawh a.
44013025	Johana’n a rawngbâwl hna a zawh dâwn lai khân an hnênah, ‘Nangnin tuah nge mi ruat? ani chu ka ni lo ve. Nimahsela, ngaiteh u, ka hnuah mi tu emaw a lo kal dâwn a ni, kei zawng a pheikhawk phelh tlâk pawh ka ni lo,’ a ti a.
44013026	Ka unau, Abrahama thlahte leh nangni zînga Pathian ṭihtu zawng zawngte u, he chhandamna thu hi in hnênah a rawn thlen a nih hi.
44013027	Jerusalema awmte leh rorêltu ten ani chu an hriat loh va, zâwlneite thu Sabbath ni apianga an chhiar ṭhin kha an hriatthiam hek loh avângin ani chu thiamloh chantîrin zâwlneite thu chu an thlenkimtîr ta a ni.
44013028	Thihna chhan tûr a chungah an hmu lo chung pawhin Pilata hnênah tihlum tûrin an ngên a.
44013029	A chungchâng thu an ziah zawng zawngte chu an thlenkimtîr hnuin thing aṭangin an la thla a, thlânah an zalh ta a.
44013030	Nimahsela, Pathianin mithi zîng aṭangin a kaitho leh ta a ni.
44013031	Galili ram aṭanga Jerusalema ama ruala chho vete hnênah ni tam tak chhûng a inlan a. Chûng mite chu tûnah hian mite hnêna a thu hriattîrtute an ni.
44013032	Keini hian min thlahtute hnêna a thutiam chanchin ṭha chu in hnênah kan puang a nih hi.
44013033	Pathianin keini, an fate tâna a thutiam chu Isua kaithovin a hlen ta a ni. Sâm pahnihnaa, “Nang hi ka Fapa chu i ni a, vawiinah hian ka hring ta che a ni,” tia ziak ang khân.
44013034	A taksa chu a ṭawih ral lohna tûrin Isua chu mithi zîng aṭangin Pathianin a kaitho va, “Davida hnêna ka pêk thutiam thianghlim leh rintlâk chu ka pe ang che,” tia a sawi ang khân.
44013035	Chuvângin Sâm hla dangah pawh, “I mi thianghlima chu a ṭawih ral i phal lo vang,” a ti a ni.
44013036	Chuvângin chûng thuah chuan a dam laia a mite tâna Pathian duhzâwnga rawng a bâwl hnuin a muhîl a, a thlahtute hnênah an zalh a, a ṭawih ral tawh e.
44013037	Nimahsela, Pathianin a kaihthawha chu a ṭawih ral lo a ni.
44013038	Chuvângin unaute u, he mi avânga sualte ngaihdamna hriattîra in awm hi hre rawh u.
44013039	Mosia Dâna thiam in chan theih lohna zawng zawngah khân, he mi ringtu apiangte chu thiamchantîr an ni.
44013040	Chuvângin fîmkhur rawh u, chutilochuan zâwlnei thusawi tawh kha in chungah a lo thleng dah ang e.
44013041	‘Nangni hmusittute u, ngaiteh u. In dam chhûnga hna pakhat ka thawh hi miin hrilh che u mahsela in awih dâwn tawp loh avângin mak ti ula, boral rawh u,’ tih hi,” a ti a.
44013042	Judaten Sunagog an chhuahsan hnu chuan Jentailte chuan Sabbath lo thleng lehah chûng thute chu an hnêna sawi leh ngei tûrin Paula leh Barnaba chu an ngên a.
44013043	Inkhâwm an ṭînfel hnu chuan Judaho tam tak leh an saphun Pathian ṭihtute chuan Paula leh Barnaba chu an zui zêl a. Anni chuan anmahni rawn zuitute chu Pathian khawngaihnaa awm reng tûrin an fuih a.
44013044	Sabbath ni a lo thlen leh chuan khuaa mi zawng zawng deuhthaw chu Pathian thu ngaithla tûrin an rawn kal khâwm a.
44013045	Nimahsela, Judahote chu mipui tam tak lo kal an hmuhin îtsîknain an khat a, Paula thusawite chu hnialin Pathian an sawichhia a.
44013046	Paula leh Barnaba chuan huai leh zualin, “Pathian thu hi nangni hnêna sawi hmasak tûr rêng a ni. Nimahsela, in hnâwla chatuan nun nei tlâk lovah nangmahni leh nangmahni in inruat ahnu, ngai rawh u, Jentailte lam kan hawi ang.
44013047	Chutianga ti tûrin Lalpa’n thu min pe si a. ‘Jentailte êng atân ka ruat a che, Kâwlkil thlenga mite chhandamna atân,’ tih ziak ang khân,’” an ti a.
44013048	Chu thu chu Jentailte’n an lo hriat chuan an lâwm a, Lalpa thu chu an chawimawi a. Pathian thu chu chatuana nung tûra ruat apiangte chuan an ring ta a.
44013049	Lalpa thu chu ram pumah chuan a darh ta a.
44013050	Nimahsela, Judate chuan Pathian ṭihtu hmeichhe zahawmhote leh khawtlânga mi pawimawhte chu Paula leh Barnaba tiduhdah tûrin an fuihpawrh a, an ram aṭangin an hnawtchhuak a.
44013051	Anni chuan an lak aṭangin an kephaha vaivutte an thingthla a, Ikonion khuaah an kal ta a.
44013052	Tin, zirtîrte chu hlimna leh Thlarau Thianghlimin an khat a.
44014001	Tin, heti hi a ni a, Ikonion khuaah chuan Judate Sunagog-ah an lût a, thu an sawi a. Tichuan Judate leh Grik mi tam takin an ring ta a.
44014002	Nimahsela, ring duh lo Judate chuan Jentailte an fuihpawrh a, unaute do tûrin rilru sual an puttîr a.
44014003	Chutah chuan ni tam tak an châm a, Lalpa avâng chuan huaisen takin thu an sawi a. An kuttea chhinchhiahnate leh thilmakte tihtîrin Lalpa’n a khawngaihna thu chu a nemnghet a.
44014004	Nimahsela, khuaa mipuite chu an inṭhen a, ṭhenkhatin Judate an ṭan a, a ṭhenin Apostolte an ṭan a.
44014005	Jentailte leh Judate chuan an rorêltute nên a huhovin, zahpah lo taka tia lunga den tumin an ûm chiam a.
44014006	Anni chuan chu chu an lo hriatin Lukaonia rama Lustra leh Derbe khua leh an chheh vêl ramahte an tlânchhia a.
44014007	Chûngahte chuan chanchin ṭha chu an hril zêl a.
44014008	Lustra khuaah chuan mi pakhat a kea chakna awm lo a ṭhu ṭhîn a. A nu pum chhûng aṭanga zeng a ni a, kein a kal ngai rêng rêng lo va.
44014009	Chu mi chuan Paula thusawi chu a ngaithla a, Paula chuan a en reng a. Pathianin a tidam ang tih rinna a nei tih a hria a.
44014010	Aw ring takin a hnênah, “I kein ding ngîl rawh,” a ti a. Ani chu a zuang thova, a kal ta a.
44014011	Mipuite’n Paula thiltih chu an hmuhin Lukaonia ṭawngin ring takin, “pathiante chu mihring angin kan zîngah an lo chhuk ta a nih hi,” an ti a.
44014012	Tin, Barnaba chu, ‘Jupita’, an ti a. Paula chu thusawitu zâwk a nih avângin, ‘Merkuria’, an ti a.
44014013	Tichuan Zeus puithiam, an khaw pâwna awm chuan bâwngpate leh pangpârṭhite kulh kawngkhâr kiangah a rawn la a, mipuite nên chuan an hnênah inthawina hlan an tum a.
44014014	Chûng thil chu Apostol Barnaba leh Paulate’n an lo hriatin an puante an pawtthlêr a, mipui zîngah chuan an zuang lût a, ring taka auvin,
44014015	“Pute u, hêng thil hi engatinge in tih ni? Keini pawh nangmahni ang bawk mihring kan ni a lâwm. Hêng thil lawilote hi hawisana Pathian nung, vân te, lei te, tuifinriatte leh an chhûnga thil awm zawng zawngte siamtu lam chu in lo hawi theih nân chanchin ṭha kan rawn hrilh che u a ni hi.
44014016	Ani chuan hun kal tawha hnamtinte chu anmahni kawng ṭheuh zawh a phal a.
44014017	Chuti chung pawhin inhriattîrna awm lovin a inthup ngai lo. Thil ṭha tiin a inhriattîr a. Vân aṭangin ruah min pe a, a hun taka rahte chhuah tîrin ei tûrte leh hlimnain kan thinlung a ti khat ṭhîn,” an ti a.
44014018	Chutiang thu an sawite chuan mipuite chu an hnêna inthawina hlân lo tûrin a khap thei ta hrâm a.
44014019	Antiokei leh Ikonion aṭangin Juda ṭhenkhat an lo kal a, mipuite chu an rawn thlêm thlu a. Paula chu lungin an dêng a, a thi tawh emaw tiin khawpâwnah an hnûk chhuak a.
44014020	Nimahsela, zirtîrte’n an dinhual laiin ani chu a lo tho va, khuaah chuan a lût leh a, a tûkah Barnaba nên Derbeah an kal ta daih a.
44014021	Chumi khuaah chuan chanchin ṭha an hril a, mi tam tak zirtîrah an siam hnu chuan Lustraah te, Ikonionah te, Antiokeiahte an kîr leh ta a.
44014022	Rinnaa awm reng tûra fuihin zirtîrte rilru an tinghet a. “Hrehawm tam tak tuarin Pathian lalramah kan lût tûr a ni,” an ti bawk a.
44014023	Kohhran tinah upate an ruatsak a, chaw ngheia an ṭawngṭai hnuin an rin Lalpa hnênah an kawltîr zêl a.
44014024	Tin, Pisidia ram an kal tlang hnuin Pamphulia bial an thleng a.
44014025	Perga khuaah thu an hril hnuin Atalia khuaah an chhuk thla a.
44014026	Chuta ṭang chuan lawngin Antiokeiah an kal leh a. He hmun aṭang hian a ni an rawngbâwl hna hlen chhuak tûra unaute’n Pathian khawngaihnaa an kawltîr ni.
44014027	Tin, an lo thlenin kohhranhote chu an ko khâwm a, Pathianin anmahni hmanga hna a thawh zawng zawng te, Jentailte tân pawh Pathianin rinna kawng a hawn thûte an hrilh a.
44014028	Chutah chuan zirtîrte hnênah rei tak an châm ta a.
44015001	Judai ram aṭangin mi ṭhenkhat an lo chhuk a, “Mosia’n hnam dân min pêk anga serh in tan loh chuan chhandam in ni thei lo vang,” tiin unaute chu an rawn zirtîr a.
44015002	Paula leh Barnaba chu chu mite ho nên chuan nasa taka inhnialin an inkalh a, chuvâng chuan Paula leh Barnaba chu an zînga ṭhenkhatte nên Jerusalema han kal chhova, Apostolte leh upate hnênah chumi chungchâng chu sawi tûrin an ruat a.
44015003	Kohhranhote’n an thlah liam hnuin Phoiniki leh Samari ram an kal tlang a, Jentailte’n Pathian lam an lo hawi tâk thute an sawi zêl a. Chu chuan unau zawng zawngte a ti- lawm êm êm a.
44015004	Jerusalem an han thlen chuan Kohhranhote, Apostolte leh upate chuan an lo lâwm a, Pathianin anmahni hmanga thil a tih zawng zawngte chu an hrilh a.
44015005	Nimahsela, Pharisai pâwl zînga mi ṭhenkhat, ringtu ni ve thote chu an ding a, “Jentailte chu an serh tantîr ngei tûr a ni, Mosia Dân pawh kan zawmtîr ngei tûr a ni,” an rawn ti a.
44015006	Hemi chungchâng ngaihtuah tûr hian Apostolte leh upate an inhmu khâwm a.
44015007	Nasa taka an inhnial hnuin Petera a ding a, an hnênah, “Unaute u, Jentail ten keima kâ aṭanga chanchin ṭha an hriata an rinna tûrin hmânah khân kan zîng aṭanga Pathianin min thlanzia kha in hria e.
44015008	Tin, thinlung hretu Pathianin keini min pêk ang bawk khân Thlarau Thianghlim an hnênah pein a pawmpui a.
44015009	Ani chuan keini leh anni a thleihrang lo va, rinnain an thinlungte a tithianghlim a.
44015010	Chuvângin tûnah hian min thlahtute leh keini zawh tawh loh nghâwngkawl chu engati nge zirtîrte hnênah bahtîr tumin Pathian in fiah le?
44015011	Nimahsela, Lalpa Isua Krista khawngaihna avânga chhandam an ni ang bawk hian keini pawh chhandam kan ni tih kan ring a ni,” a ti a.
44015012	Tichuan mipui zawng zawngte chu an ngawi ta a. Barnaba leh Paula’n anmahni hmanga Pathianin Jentailte hnêna chhinchhiahnate leh thilmak a tihte an sawi chu an ngaithla ṭhuap a.
44015013	An ngawih ṭhuap hnuin Jakoba chuan thu a sawi a, “Mite leh unaute u, min lo ngaithla teh u.
44015014	Ama hming pu tûra an zîng aṭanga mipui hruai chhuak tûra Pathianin Jentailte a tlawh ṭantirh lai thu Simeona’n a sawi a.
44015015	Chumi leh zâwlnei thu hi a inrem a ni. Hetiangin ziak a ni:
44015016	‘Chumi hnuah chuan ka kîr leh ang a, Davida bâwkte chim tawh chu ka tungding leh ang. A chhe laite chu ka siam ṭha ang a, ka din thar leh ang.
44015017	Tichuan mi la awm zawng zawng leh Jentailte, ka hming putu zawng zawngte chuan Lalpa chu an zawng ang. Hêng thil zawng zawng titu Lalpa chuan a ti.’ tih hi.
44015018	Atîr tê aṭanga a hnatawh zawng zawng chu Pathianin a hria a ni.
44015019	Chuvângin heti hian ka ti a ni. Jentailte zînga Pathian lam rawn hawite chu harsatna siam lo ila,
44015020	milem biakna thil bawlhhlawh ei te, inngaih te, sa rehhlum leh thisen eite bânsan tûrin an hnênah lehkha thawn zâwk ila ka duh ber a ni.
44015021	Mosia’n hmân lai chhuante aṭang tawhin khawtinah a thu tlângaupuitu a neih avângin Sabbath apiangin Sunagog-ah a thute chhiar a nih ṭhin kha,” a ti a.
44015022	Chu thu chuan Apostolte, upate leh kohhran pumpui chu a tilâwm a, an zîng aṭangin Antiokeia Paula leh Barnaba ruala kal ve tûr an thlang chhuak a. Chûng mite chu Juda, ‘Barsaba,’ an tih leh Sila, unaute zînga hruaitu berte an ni.
44015023	Hetiang hian lehkha an thawn a: “Apostolte, upate leh unaute’n Antiokei, Suria leh Kilikia rama Jentail zînga unau awmte chibai kan bûk a che u.
44015024	Kan zînga mi ṭhenkhat in hnênah lo kalin, ‘Serh in tan tûr a ni. Mosia Dân pawh in zâwm tûr a ni,’ tih thu sawiin in rilru an rawn tibuaiin an ti mangang che u tih kan hria a, an hnênah chutiang thupêk engmah kan pe lo.
44015025	Thukhat vuaa kan inkhâwmin, kan duh tak Barnaba leh Paula rual hian kan mi thlante in hnênah rawn kaltîr ṭhain kan hria a.
44015026	Hêng mite hi kan Lalpa Isua Krista hming avânga nun hlântute an ni.
44015027	Chuvângin Juda leh Sila hi kan rawn tîr a, anni pawhin hêng thu bawk hi ṭawngkain an hrilh ang che u.
44015028	Thlarau Thianghlim leh keini’n hêng thil ṭûl zual lo hi chu in chungah phurrit lehzual nghat lo ila kan ti.
44015029	‘Milem hnêna inthawina sa ei te, sa thisen leh sa rehhlum sa ei te leh inngaih te bânsan ula kan ti. Hêng thil laka in inthiarfihlîm chuan in ti ṭha ang. Dam takin,” tiin an ziak a.
44015030	Chutichuan an inkhâwm an bân hnu chuan Antiokeiah an kal ta a. Tin, mipui an koh khâwm hnu chuan lehkhathawn chu an pe a.
44015031	An chhiar zawhin fuihna thu avâng chuan an hlim hlê a.
44015032	Juda leh Sila te pawhin zâwlnei an nih avângin thu tam takin unaute chu an fuih a, an tinghet a.
44015033	Engemaw chen an châm hnuin anmahni tîrtu Apostolte hnêna thlamuang taka kîr leh tûrin unaute chuan an kaltîr ta a.
44015034	Sila erawh chuan chuta la awm rih chu ṭhain a hria a.
44015035	Paula leh Barnaba erawh chu Antiokeiah chuan Lalpa thu zirtîr leh hrilin midang tam takte nên an la awm reng a.
44015036	Tin, ni engemaw zât hnuah chuan Paula’n Barnaba hnênah, “Tûnah kîr leh ila, khaw tina Lalpa thu kan hrilna apianga unau awmte kha tlawh zêl ila, an awm dân i en ang,” a ti a.
44015037	Barnaba chuan Johana, ‘Marka,’ an tih chu hruai a duh a.
44015038	Paula erawh chuan Pamphulia ram aṭanga anmahni kîrsana an hnathawhnaa a kal ve tâk loh avâng khân hruai tlâkah a ngai lo va.
44015039	Tichuan nasa takin an inhnial a, an inṭhen ta phawk a. Barnaba chuan Marka chu a hruai a, Kupra lamah lawngin an kal ta a.
44015040	Paula’n Sila chu a thlang a, unaute’n Paula chu Pathian khawngaihnaa an kawltîr hnuin a chhuak ta a.
44015041	Suria ram leh Kilikia ram chu fang chhuakin kohhranhote chu a tinghet zêl a.
44016001	Tichuan Derbe leh Lustra khua a thleng a, chutah chuan zirtîr pakhat Timothea a awm a, ani chu ringtu Juda hmeichhe fapa a ni a, a pa erawh chu Grik mi a ni.
44016002	Lustra leh Ikonion khuaa awm unaute chuan ani chu an fak hlê a.
44016003	Paula’n a ruala kal ve atân a duh a, ani chu a hruai a. Chûng lai vêla Judate’n a pa chu Grik mi a ni tih an hriat vek avângin a serh a tansak a.
44016004	Khaw tinah an kalpahin Jerusalema Apostolte leh upate’n zawm tûra thu an tihtlûk kha an pe chhâwng zêl a.
44016005	Tichuan kohhranhote chu rinnaah phun ngheha awmin ni tin an pung zêl a.
44016006	Thlarau Thianghlimin Asia rama thuhril lo tûra a tih avângin Phrugia ram leh Galatia ram an fang chhuak a.
44016007	Musia ram an thleng a, Bithunia rama luh an tum a; nimahsela, Thlarauvin a remti lo va.
44016008	Tichuan Musia ram chu an pêl a, Troas khuaah an chhuk ta a.
44016009	Tichuan zânah inlârna a hmu a, Makedonia rama mi pakhatin ding chungin, “Makedonia ramah lo kai la, min pui rawh,” tia ngênin a hmu a.
44016010	Chu inlârna a hmuh hnu chuan Makedonia rama kal chu kan tum ta nghâl a. An hnênah chanchin ṭha hril tûrin Lalpan min ko a ni tiin thu kan titlu nghâl a.
44016011	Tichuan Troas khua aṭangin lawngin tluang takin Samothraki thliarkâr kan thleng a, a tûkah Neapolis khua kan thleng a.
44016012	Chuta ṭang chuan Philipi-ah kan kal leh a, chu chu Makedonia rama bial khat chhûnga khawpui ber a ni a, Rom mite awmna bîk a ni. Chu khuaah chuan ni engemaw zât kan awm a.
44016013	Sabbath ni chuan khawpui pâwn luikam, ṭawngṭaina ṭhin hmun nia kan rinah kan kal a, kan ṭhu a. Chuta hmeichhe lo kal khâwmte hnênah chuan thu kan sawi a.
44016014	Thuatira khuaa mi, puan senduk zuartu nu pakhat a hming Ludii, Pathian ṭih mi chuan kan thu a ngaithla a, Paula thil sawite zâwm tûrin Lalpa’n a thinlung a hawnsak a.
44016015	Tichuan amah leh a chhûngte chuan baptistma an chan hnuin, “Lalpa tâna rinawma min ngaih tak zet chuan ka inah lo thleng rawh u,” tiin min ngên chiam a.
44016016	Tin, heti hi a ni a, ṭawngṭai tûra kan kal laiin chhiahhlawh nula pakhat thil lo thleng tûr hrillâwk thei thlarau neiin min tâwk a. A hrillâwk ṭhin avângin a pute’n sum tam tak an hmu ṭhîn a.
44016017	Chu nula chuan Paula leh keini min zui a, “Hêng mite hi Pathian chungnungbera bawihte an ni a, chhandamna kawng kan hnênah an rawn hril a nih hi,” tiin a âu a âu va.
44016018	Chutiang chuan ni tam tak a ti a. Paula chu a lungawi ta lo va, a inher a, ramhuai hnênah chuan, “Isua Krista hmingin thu ka pe a che, a hnên aṭangin lo chhuak rawh,” a ti a. Chawp leh chilhin ramhuai chu a chhuak ta a.
44016019	A pute’n hlâwkna hmuh an beiseina hnâr a chat ta tih an han hriat chuan Paula leh Sila chu an man a, dâwr hmuna thuneitute hmâah chuan an hnûk lût a.
44016020	Rorêltu hnênah an hruai a, “Hêng mite hi Juda an ni a, nasa takin kan khua an tibuai a.
44016021	Keini Rom mite tâna zawm ve leh tih ve thiang lo hnam dang dân an zirtîr a ni,” an ti a.
44016022	Mipuite chu Paula leh Sila bei tûrin an lo thawk chhuak hlawm a. Rorêltute chuan an silhfênte an pawhthlêrsak a, tianga vuak thu an pe a.
44016023	An vuak hrep hnuin tân inah an khung a, tângvêngtu hotu hnênah him taka vêng tûrin thu an pe a.
44016024	Chuti kauva thu an pêk khauh avâng chuan tân in chhûngrilah a khung a, an keah thingkawlte a buntîr a.
44016025	Nimahsela, zanlaiah Paula leh Sila chu an ṭawngṭai a. Pathian fakin hla an sa a, mitângte’n an ngaithla a.
44016026	Tin, thâwklehkhatah lîr nasa tak a lo nghîng a, tân in lungphûmte lamin a nghîng a. Chuveleh kawngka zawng zawngte a inhawng a, tângho kawl bunte pawh chu a inphelh ta vek a.
44016027	Tângvêngtu hotu chu a lo harh a, tân in kawngkâte inhawng a hmuhin mitângte chu an tlân chhuak ta vek emaw a ti a. A ngûnhnâm a phawi a, intihhlum mai a tum a.
44016028	Nimahsela, Paula chu ring takin a auva, “Engtinmah intina suh, kan zain hetah kan la awm vek alâwm,” a ti a.
44016029	Tichuan tângvêngtu hotu chuan êngte a lam a, a zuang lût a. Hlauva khûr chungin Paula leh Sila ke bulah a bawkkhup a.
44016030	Tichuan pâwnah a hruai chhuak a, an hnênah, “Pute u, chhandama awm tûrin enge ka tih tûr,” a ti a.
44016031	Anni chuan, “Lalpa Isua Krista ring la, tichuan chhandamin i awm ang, nang leh i chhûngte nên,” an ti a.
44016032	Tichuan a hnênah leh a ina awm zawng zawngte hnênah Lalpa thu chu an sawi a.
44016033	Chumi zân, chumi lai la la chuan tângvêngtu hotu chuan anni chu a hruai a, an vuakna vualte chu a silsak a. Amah leh a chhûngte zawng zawng chuan baptisma an chang ta nghâl a.
44016034	Tin, a inah a hruai lûta eitûr a hlui a, an chhûngkuaa Pathian an rin tâk avângin a hlim ta êm êm a.
44016035	Tin, atûk a lo thlen chuan rorêltute chuan tângvêngtu hotu hnênah, ‘Kha mite kha chhuah rawh,’ ti tûrin mi mantute an tîr a.
44016036	Tân in vêngtu hotu chuan Paula hnênah he thu hi a hrilh a, “Rorêltute’n chhuah tûr che uin mi an rawn tîr a. Chuvângin tûnah chhuak ula thlamuang takin kal rawh u,” a ti a.
44016037	Nimahsela, Paula chuan mi mantute hnênah, “Rom mi kan ni si a, thiamloh chang pawh kan ni lo va, chutichung chuan vântlâng hmuhah min vua a, tân inah min khung a, tûnah a rûkin min chhuah an tum leh si maw? A ni thei lo vang, anmahni ngei lo kalin min rawn hruai chhuak rawh se,” a ti a.
44016038	Mi mantute chuan chûng thute chu rorêltute hnênah an va hrilh a. Paula te chu Rom mi an ni tih an hriat chuan an hlâu ta a.
44016039	Rorêltute chu an lo kal a, chhuak tûrin an ngên a, an hruai chhuak a, khawpui chhuahsan tûrin an ngên a.
44016040	Paula leh Sila chu tân in aṭanga an chhuah hnuin Ludii inah an kal a, unaute chu an hmuhin an fuih a, chuta ṭang chuan an chhuak ta a.
44017001	Tin, Amphipolis leh Apollonia khua an kal tlang a,Thessalonika khua an thleng a, chutah chuan Judate Sunagog a awm a.
44017002	Paula chu a tihdân pângngaiin an zîngah a inkhâwm ve a. Sabbath ni vawithum inkhâwmah Pathian lehkhathute aṭangin a sawipui a.
44017003	Messia chu hrehawm tuar tûr a nihzia te, mithi zîng aṭang pawha tho leh tûr rêng a nihzia te chu a hrilhfiah a, a kawhhmuh a. “Isua, a chanchin ka hrilh che u hi Messia chu a ni e,” a ti a.
44017004	Tichuan an zînga mi ṭhenkhatin an ring ta a. Pathian ṭihtu Grik mi tam tak leh hmeichhe pawimawh zual ṭhahnem takte chuan Paula leh Sila chu an zawm ve a.
44017005	Nimahsela, Juda mi, ring ve lote chuan an îtsîk êm êm a. Mi awm ṭha duh lo, dâwr hmuna awm hote chu an khâwm a, khuaah chuan buaina an chawk chhuak a. Anni chu vântlâng hmâa hruai chhuah tumin Jasona in an rawn ṭhâwng a.
44017006	Nimahsela, anni chuan an hmuh loh avângin Jasona leh unau ṭhenkhatte chu khuaa rorêltute hnênah an rawn hnûk lût a, “Khawvêl chawkbuaitute kha hetah pawh an lo kal a,
44017007	Jasona hian a lo thleng a, hêngho hian an zain Kaisara thupêk kalhin, ‘Lal dang pakhat a awm, chu chu Isua a ni,’ an ti,” tiin an âu va.
44017008	Chûng thute chu an hriatin mipuite leh khawtlâng rorêltute chu an buai hlê a.
44017009	Jasona leh midangte aia hrên tûr thil tam tak an la a, anni chu an chhuah ta a.
44017010	Tichuan unaute chuan Paula leh Sila chu azân la lain Beroia khuaah an kaltîr ta nghâl a. An thlen chuan Judate Sunagog-ah an lût a.
44017011	Beroia khuaa mite chu Thessalonika khuaa mite ai chuan an rilru a lo inhawng zâwk a. Châk takin thu chu an lo dawng sawng a. An thusawi chu a dik leh dik loh fiah nân ni tin Pathian lehkhathute aṭangin an enfiah ṭhîn a.
44017012	Chuvângin an zînga tam takin an ring ta a. Grik hmeichhe zahawm tam tak leh mipa tam takte pawhin an ring ve ta a.
44017013	Nimahsela, Thessalonika khuaa Judate’n Paula’n Beroia khuaah Pathian thu a hril a ni tih an hriatin chutah pawh chuan an va kal a, mipuite chu an fuih pawrh a.
44017014	Chuveleh unaute chuan Paula chu tuifinriat thlenga kal tûrin an tîr a; nimahsela, Sila leh Timothea chu an la awm rih a.
44017015	Paula hruaitute chuan Atheni khaw thlengin an hruai a, Sila leh Timothea chu a rang thei ang bera a hnêna lo kal tûra thu a pêk hnuin an kalsan ta a.
44017016	Atheni khuaa Paula’n Sila leh Timothea te a lo nghah lai chuan chu khua chu milem biaknatein a khat a ni tih a hmuh chuan a thlarauvin a vei êm êm a.
44017017	Chuvângin Sunagog-ah Judate leh Pathian ṭihtute a sawipui ṭhîn a. Dâwr hmuna a hmuh apiangte pawh ni tin a sawipui ṭhîn a.
44017018	Epikuria leh Stoik mifing tute’n emaw an hnial a. Ṭhenkhatin, “He mi kamtam hian enge sawi a duh?” an ti a. Isua chanchin leh a thawhleh thu a sawi avângin midangin, “Ram dang pathiante thu a sawi a ni awm e,” an ti a.
44017019	Tichuan an hruai a, Areopagiah an kalpui a, a hnênah, “He zirtîrna thar i sawi hi min hriattîr thei ang em?
44017020	Kan beng hriatah thil danglam tak i rawn sawi si a, chuvângin hêng thil awmziate hi hriat kan duh e,” an ti a.
44017021	Atheni-a mi zawng zawng leh an khuaa mikhual awmte chuan an hun âwl apiangah thu thar sawiin emaw, ngaithlain emaw an awm chawt ṭhîn rêng a.
44017022	Tichuan Paula chu Areopagi lai takah a ding a, thu a sawi a, “Nangni Atheni mite u, kawng engkimah sakhaw mi tak in nih ka hria e.
44017023	Ka lên vêl paha zah taka chibai in bûkate ka en laiin maichâm pakhat, a chunga, “HRIATLOH PATHIAN TÂN,” tih ziak ka hmu a. Chutichuan hre lova chibai in bûk ṭhina chu a ni ka hrilh che u hi.
44017024	Khawvêl leh a chhûnga thil awm zawng zawngte siamtu Pathian chu lei leh vân Lal a nih avângin kuta siam Temple-ahte a chêng lo va.
44017025	Thil tlachham angin mihring kuttea rawng bâwlsakin a awm hek lo. Amah ngei chu kawng tinrênga mi zawng zawng hnêna nunna te, thâwkna te petu a ni zâwk e.
44017026	Hnam tinrênga mite chu lei chung hmun tina awm tûrin thisen hmunkhat aṭangin a din a. An tân hunbite a thliah sak a, an chênna tûr rîte pawh a khamsak a.
44017027	Chu chu Lalpa chu an zawn a, ani chuan mi tinte min hlat lo ṭheuh chung pawha an dap an dap a, an hmuh fuh hlauh theihna tûr a ni.
44017028	Amahah chuan kan nung, kan che, kan awm a ni si a. Nangmahni zînga hlaphuahtu ṭhenkhatin, “Keini pawh a thlahte kan ni si a,” tia an sawi ang khân.
44017029	Chutichuan Pathian thlahte kan nih avângin Pathian chu rangkachak ang te, tangkarua ang te, lung ang te, mihring themthiam leh ngaihruata chher angte emaw niah kan ngai tûr a ni lo ve.
44017030	-
44017031	Pathian chuan amah kan hriat loh laite a haider ṭhîn a. Fel taka khawvêl ro a la rêl tûr ni a tiam a. A rêltu tûr mi pakhat a ruat bawk a. Chuvângin tûnah hian ram tina mi zawng zawng sim tûrin thu a pe a. Chumi tihchianna atân a miruata chu thihna aṭanga kaithovin mi zawng zawng hnênah a hriattîr ta a ni,” a ti a.
44017032	Mithi thawhlehna thu an han hriat chuan ṭhenkhatin an nuihzat a, a ṭhenin, “Hêng chungchâng hi i hnên aṭanga ngaihthlâk leh kan duh e,” an ti a.
44017033	Tichuan Paula chu an zîng aṭangin a kal hrang ta a.
44017034	Nimahsela, ṭhenkhatin Paula chu an zui tlata an ring ve ta a. Chûng zînga mi chu Dionsisa, Areopagi-a rorêl ṭhînte leh hmeichhe pakhat a hming Damari leh an hnêna awmve te an ni.
44018001	Chûng thil hnuah chuan Paula chu Atheni khua chhuahsanin Korinth khuaah a kal ta a.
44018002	Chutah chuan Juda mi Akuila a hmu a. Ani chu Ponto ram mi a ni a, lal Klaudia’n, ‘Juda mi zawng zawngin Rom an chhuahsan tûr a ni,’ tih thu a pêk avângin a nupui Priskili nên Itali ram aṭanga lo kal hlim an ni a.
44018003	Tin, Paula chu an zîngah a chêng a, hna an thawkho ṭhîn a. An hnathawh chu puan in siam a ni.
44018004	Sabbath ni apiangin Sunagog-ah Judate leh Grikte chu hmin tumin a sawipui ṭhîn a.
44018005	Sila leh Timothea, Makedonia ram aṭanga an lo thlen thlâk chuan Paula chu Thlarauvin a tur chiam a, Judate hnênah, “Isua kha Messia a ni,” tih urhsûn takin a hriattîr ṭhîn a.
44018006	Nimahsela, anni chuan an dodâla an sawichhiat avângin Paula chuan a puan a thing a, an hnênah, “In thisen mawh chu nangmahniin phur ang che u, kei chu ka thiang e, tûn aṭang chuan Jentailte hnênah ka kal ang,” a ti a.
44018007	Chuta ṭang chuan a chhuak a, mi pakhat a hming Justa inah a kal a. Ani chu Pathian ṭih mi a ni a, a in chu Sunagog ṭhenawm chiah a ni.
44018008	Tin, Krispa, Sunagog-a hotu leh a chhûngte chuan Lalpa chu an ring ta a. Korinth khuaa mi tam takte pawhin an han ngaihthlâk chuan an ring a, baptisma an chang ta a.
44018009	Paula hnênah Lalpa chu zânah a inlâr a, “Hlâu suh la, ngawi lovin thu sawi zêl rawh.
44018010	Kei i hnênah ka awm si a. He khuaah hian mi tam tak ka nei a ni, chuvângin tina tûr chein tuma’n i chungah kut an thlâk lo vang,” a ti a.
44018011	Chutah chuan Paula chu kum khat leh thlaruk chhûng awmin an zîngah Pathian thu a zirtîr chhunzawm zêl a.
44018012	Gallioa chu Akaia ram awptu a nih laiin Judate chu Paula dodâl tûrin an inthuruala an man a, rorêlna ṭhutphah hmâah an hruai a.
44018013	“He mi hian Dân kalh zâwnga Pathian be tûrin mite a thlêm ṭhîn a ni,” an ti a.
44018014	Paula’n chhân a tum laiin Gallioa chuan Judate hnênah, “He thil hi fel lohna emaw, inbumna sual emaw tal chu ni sela nangni Judate u, ka ngaihsakna chhan tûr che u hi a awm ngei ang.
44018015	Nimahsela, thu te, hming te, in Dân chungthute mai a nih chuan nangmahnin rêl zâwk rawh u, kei zawngin chutiang thil rêltu nih ka duh lo ve,” a ti a.
44018016	Rorêlna hmun aṭang chuan anni chu a hnawt chhuak ta a.
44018017	Grikho zawng zawng chuan Sunagog hotu Sosthena chu an man a, rorêlna ṭhutphah hmâah chuan an vua a. Nimahsela, chûng thilte chu Gallioa chuan engahmah a ngai lo.
44018018	Paula chu ni tam tak Korinth khuaa a châm hnu chuan unaute chu kalsanin Suria ram lamah lawngin a kal a. A rualin Priskili leh Akuila te pawh an kal ve a. Paula’n thu a lo tiam tawh avângin Kenkriaiah a lû a mêt a.
44018019	Ephesi khawpui a thlenin anni chu a kalsan a, ani erawh chu Sunagog-ah a lût a, Judate a sawipui a.
44018020	Anni chuan an hnêna châm rih tûrin an ngên a; mahse, a remti lo va.
44018021	Inthlahna thu a sawi pahin, “Kût lo thleng thuai tûrah hian Jerusalema kût hmang tûra ka awm ngei a ṭûl a. Nimahsela, Pathianin rem a tih chuan in hnênah ka lo kîr leh ang,” a ti a. Ephesi khawpui aṭangin lawngin a chhuak ta a.
44018022	Kaisari a thleng a, chuta ṭangin a han chho va, kohhran hote chibai a bûk a. Chuta ṭangin Antiokeiah a kal chhuk leh ta a.
44018023	Chutah chuan engemaw chen a châm a, chumi hnûah a indawt zêlin Galatia ram leh Phrugia ram a fang chhuak vek a, zirtîr zawng zawngte chu a tinghet zêl a.
44018024	Chutihlai chuan Juda mi Apolova, Alexandria khuaa piang, thusawi thiam tak leh Pathian lehkhathute hre tak Ephesi khawpuiah a lo kal a.
44018025	Chu mi chu Lalpa kawng thu zirtîrna dawng tawh a ni a, Johana baptisma chauh a hre nâin thlarauva ṭhahnemngai takin Lalpa thilte chu dik taka sawiin a zirtîr ṭhîn a.
44018026	Tin, Sunagog-ah huai takin thu a sawi ṭan ta a. Priskili leh Akuila chuan a thusawi chu an hriatin an hnênah an hruai a, Pathian kawng thu chu kimchang zâwkin an lo hrilhfiah a.
44018027	-
44018028	Tin, Apolova chuan Akaia rama kal a tum a, chuta zirtîrte chuan amah an lo lawm theih nân unaute’n lehkha an ziaksak a. A zuk thlen chuan Pathian lehkhathute aṭangin Isua chu Messia a nihzia a kawhhmuh a. Vântlâng hriatah huai takin Judate a hnial dang ṭhîn a; chu chuan khawngaihna avânga ringtute chu nasa takin a pui a.
44019001	Tin, heti hi a ni a, Apolova, Korinth khuaa a awm chhûngin Paula chuan ram lailia paltlangin Ephesi khawpui a lo thleng a, zirtîr ṭhenkhat a hmu chhuak a.
44019002	An hnênah, “In rin ṭantirh lai khân Thlarau Thianghlim in dawng em?” a ti a. Anni chuan a hnênah, “Dawng lo, Thlarau Thianghlim a awm tih rêng kan hre lo,” an ti a.
44019003	Paula chuan an hnênah, “A nih leh eng baptisma nge in chan le?” a ti a. Anni chuan, “Johana baptisma kan chang,” an ti a.
44019004	Paula chuan an hnênah, “Johana kha chuan simna baptisma a chantîr ngei a, a hnunga lo kal tûr Krista Isua chu ring tûrin mipuite chu a hrilh ṭhîn a nih kha,” a ti a.
44019005	Chu thu an hriat chuan Lalpa Isua hmingin baptisma an chang ta hlawm a.
44019006	Paula’n an chunga kut a nghah chuan Thlarau Thianghlim chu an chungah a lo thleng a, ṭawng dangin an ṭawng a, zâwlnei angin Pathian thu an hril lâwk ta a.
44019007	An vaiin patling sâwm leh pahnih vêl an ni.
44019008	Tin, Paula chu Sunagog-ah a kal a, thla thum lai huai takin thu a sawi a. Pathian lalram chungchângte sawipuiin mite chu hmin a tum ṭhîn a.
44019009	Nimahsela, ṭhenkhat an luhlul tlat a, an awih duh lo va, mipui hmâah Kawng chu an sawichhe zâwk a. Paula’n anni chu a kalsan a, zirtîrte chu kai hrangin Turanaa sikulah ni tin a sawipui ṭhîn a.
44019010	Chutiang chuan kum hnih lai hun a hmang zui a; chuvâng chuan Asia rama Juda leh Grik zawng zawngte’n Lalpa Isua thu chu an hre ta a.
44019011	Pathianin Paula kut hmangin thil ropui bîkte a ti ṭhîn a.
44019012	Chuvângin Paula taksa dektu rawmawl te emaw, hnathawh kawr te emaw, damlote hnênah an rawn keng a, an lo dam ta a, thlarau sualte pawhin an chhuahsan nghâl zêl a.
44019013	Tin, thlarau sualte hnawt chhuaka zin vâk ṭhin Juda tute’n emaw, “Paula thu tlângaupui ṭhin Isua hminga chhuak tûrin thu ka pe a che,” tiin thlarau sual paite chungah Lalpa Isua hming an lam ṭhîn a.
44019014	Juda puithiam lal pakhat Skeva chuan chutiang ti ve ṭhîn fapa pasarih a nei a.
44019015	Thlarau sual chuan an hnênah, “Isua ka hria e, Paula chanchin pawh ka hria e, nangni erawh chu tute nge maw in nih le?” a ti a.
44019016	Tin, thlarau sual pai chuan a rawn zuan a, an za chuan a tuk tlâwma a hneh a. Chumi in aṭang chuan saruak leh hliam tuar chungin an tlân chhuak a.
44019017	Chu thu chu Ephesi khawpuia Juda zawng zawngte leh Grikte chuan an lo hriatin an za chuan an hlâu va, Lalpa Isua hming chu an chawimawi ta a.
44019018	Ringtu tam takte chu lo kalin an inpuang a, an thiltihte an rawn hrilh a.
44019019	Chutiang dawithiam mi tam tak pawhin an lehkhabute an rawn la a, mi zawng zawng hmâah an hâl a. A man an chhût a, tangkaraw pawisa sîngnga man lai a tling a ni.
44019020	Lalpa thu chu nasa takin a thang a, a hneh zêl a.
44019021	Chûng thil zawng zawng hnuah chuan Paula’n a thlarauvin Makedonia ram leh Akaia ram fan chhuah zeta Jerusalema kal a tum a, “Chuta ka kal zawhah Rom khua pawh ka tlawh ngei tûr a ni,” a ti a.
44019022	Makedonia-ah chuan a rawngbâwltu pahnih Timothea leh Erasta te a tîr a, ani erawh chu Asia ramah engemaw chen ala awm rih a.
44019023	Chûng lai vêl chuan Kawng thûah buaina nasa tak a chhuak a.
44019024	A chhan chu Tangkaraw chhertu Demetria chuan Diana lim dahna tangkaruaa chherin tangkaraw chhertu tam takte tân sum tam tak a lâk luh ṭhin vâng a ni.
44019025	Ani chuan ami rawihte leh a eizawnna anga ei zawng vête a ko khâwm a, an hnênah, “Pute u, hêng kan thilsiamte hi kan hausakna hnâr a ni tih in hria e.
44019026	Hei, in hmuh leh in hriat angin Ephesi khawpuiah chauh ni lovin, Asia ram pum deuh thawah Paula hian, ‘Kuta siamte chu pathiante an ni lo ve,’ tiin mipui tam tak a hneha a hruai pêng zo ta a.
44019027	Kan hnathawh leh eizawnna hi a tlachhia chauh pawh ni lovin, pathian nu ropui Diana Temple hi mite’n an rawn ngainêp thuai ang a, Asia ram pumpui leh khawvêlin a biak ṭhin hi a ropuina a tlâwm ang tih a hlauhawm bawk a ni,” a ti a.
44019028	Chûng thu chu an hriatin an thinur ta êm êm a, “Ephesi mite Diana hi ropui tak a ni,” tiin an au rual a.
44019029	Chutichuan khawpui pumpui chu an buai zo ta a. Gaia leh Aristarka chu an man a, thukhat vuain ennawm chhuahna hmunah an hnûk lût a. Chu mite chu Makedonia rama mi Paula zinpuite an ni.
44019030	Paula’n mipui zînga luh ve a tum chu zirtîrte’n an remti lo va.
44019031	Asia rama hotu lian ṭhenkhat, Paula ṭhiante chuan mite tîrin ennawm chhuahna hmunah ani chu lût ve lo tûrin an ngên a.
44019032	Mipui pungkhâwm chuan ngaihdân mumal an nei lo va, ṭhenkhat thukhatin an aû va, a ṭhen thu dangin an âu bawk a. Mi tam tak phei chuan an punkhâwm chhan pawh an hre lo.
44019033	Mipui zîng aṭangin Alexandera chu an kai chhuak a, Judate’n hmalamah an nam phei a. Ani chuan kut a phar a, mipuite hnênah chuan thiam thu sawi a duh a.
44019034	Nimahsela, ani chu Juda a ni tih an hriat chuan dârkâr hnih dâwn lai, “Ephesi mite Diana hi ropui tak a ni,” tiin an zain an âu rual a.
44019035	Khawpui Lehkhaziaktuin mipuite chu a ngawihtîr hnu chuan thu a sawi a. “Ephesi khaw mipuite u, pathian nu Diana ropui tak Temple leh a milim vân aṭanga rawn tla thla enkawltu chu Ephesi mite khawpui hi a ni a ni tih tunge hai awm?
44019036	Chuvângin hêng thil hi hnial rual a nih loh ahnu, ngawi ula, thu hnu dâwn lovin thil ti buan buan suh u.
44019037	Hêng in mi rawn hruaite hi Temple rawk hmang an ni lo va, in pathian nu sawichhetu an ni hek lo.
44019038	Chuvângin Demetria leh thilsiamtu dangte’n tu chungah pawh thupawi an neih chuan thubuai sawina a inhawng reng a, ramawptute pawh an awm a, an thubuaiah chuan rawn chhâl hlawm ang hmiang.
44019039	Nimahsela, thildang sawisêl duh in neih chuan rorêl tûra inkhâwmnaah chinfel tûr a ni.
44019040	Awmze nei lova kan punkhâwm chhan kan sawi theih loh avângin thiam loh chantîr hlauhthâwn awm khawpin vawiinah kan awm ta a nih hi,” a ti a.
44019041	Chûng thil chu a sawi zawhin pungkhâwmho chu a ṭintîr ta a.
44020001	Buai chu a reh hnuin Paula chuan zirtîrte chu a hnênah a ko khâwm a, a fuih a. Chibai a bûk zawhin Makedonia rama kal tûrin a chhuak ta a.
44020002	Chûng ram chu a fannaah anni chu thu tam takin a fuih a. Grik ram chu a thleng ta a.
44020003	Chutah chuan thla thum a châm a. Suria lama lawnga kal a tum chu Judate’n an phiarrûk reng avângin Makedonia ram kal tlanga kîr a tum ta zâwk a.
44020004	Tin, Beroia khuaa mi Sapatara te, Thessalonika khuaa mi Aristarka leh Sekunda te, Derbe khuaa mi Gaia leh Timothea te,Asia rama mi Tukika leh Trophimate’n Asia thlengin an zui a.
44020005	Chûngho chu Troas panin an kal hmasa a, chutah chuan min lo nghâk a.
44020006	Keini pawh chhang dawidim telhloh kût ni zawhah Philipi aṭangin lawngin kan chhuak a, ni nga hnuah Troas-ah an hnên kan thleng a, chutah chuan ni sarih kan châm a.
44020007	Chawlhkâr ni hmasa berah chuan zirtîrte chu chhang phel tûrin an lo kal khâwm a. Paula chuan atûk maia kalchhuah leh a tum avângin an hnênah zanlai thlengin thu a sawi a.
44020008	An awmkhâwmna pindan chungnungah chuan khâwnvâr tam tak a awm a.
44020009	Tlangvâl pakhat Eutuka chu tukverha ṭhu chungin a lo muthlu a lo muthlu a, Paula’n thu a sawi rei tâk êm avâng chuan a mut chhuak lutuk chu inchhâwng thumna aṭang chuan a tla thla ta a, thiin an chhar a.
44020010	Tin, Paula chu a chhuk thla a, a chungah a bawka, a pawm a, an hnênah, “Thlaphâng suh u, amahah nunna ala awm e,” a ti a.
44020011	A lo chhoh leh hnu chuan chhang chu a phel a, an ei a. Hun rei tak, khawvâr thlengin thu a sawi a, tichuan, anni chu a kalsan ta a.
44020012	Tlangvâl chu dama an rawn hruai haw leh tâk avângin an thlamuang ta êm êm a.
44020013	Paula chu kea kal a tum avângin keini chu lawngin Assos khuaah kan kal hmasa a. Assos khuaah chuan min rawn fin a, chuta ṭang chuan kan rualin a kal ta a. Chu chu ama ruahman dân a ni.
44020014	Assos-a min rawn fin hnu chuan lawngah kan chuantîr a, Mituleni khuaah kan kal a.
44020015	Chuta ṭang chuan lawngin kan kal a, atûkah Kios thliarkâr zâwn kan thleng a, atûk lehah Samos thliarkâr kan thleng a. Troguliam khuaah kan châm a, tin, atûkah Mileti khua kan thleng ta a.
44020016	Paula chuan Asia rama a awm rei loh nân Ephesi khawpui chu lawnga kal pelh a tum a. A theih hrâm chuan Jerusalemah Pentikost ni hman a tum avângin a hmanhmawh a ni.
44020017	Mileti aṭangin kohhran upate ko tûrin Ephesiah mi a tîr a.
44020018	Anni chu an lo thlenin an hnênah, “Asia ram ka lo luh tirh nî aṭanga in hnêna ka awm chhûng zawnga ka awm dân kha in hria e.
44020019	Judate’n min phiar avânga fiahna tam tak tuar chung leh mittui tam tak sêngin inngaitlâwm takin Lalpa rawng ka bâwl ṭhin kha.
44020020	In tâna hlâwk tûr engmah zêp lovin ka hrilh zâwk ṭhin che u a, vântlang zîngah leh in tinah ka zirtîr ṭhin che u kha.
44020021	Judate leh Grikte hnênah pawh Pathian lama simna leh kan Lalpa Isua Krista lama rinna thu fîmkhur takin ka hriattîr ṭhin kha.
44020022	Ngaiteh u, tûnah hian Thlarauin Jerusalema kal tûrin min ti a. Chuta ka chunga thil lo thleng tûr chu ka hre lo.
44020023	Phuarnate leh hrehawmnate’n mi hmuak a ni tih chauh hi Thlarau Thianghlimin khaw tinah min hriattîr a ni.
44020024	Nimahsela, chûng thilte chuan min tilungngai lo va, ka nun pawh thlâkhlelh tlâkah ka ruat bawk hek lo. Tichuan Lalpa Isua hnên aṭanga ka hmuh rawngbâwlna, Pathian khawngaihna chanchin ṭha chungchâng fîmkhur taka hriattîrin ka tlânsiakna kawng hi lâwm takin ka hlen chhuak thei ang.
44020025	Tûnah hian ngaiteh u, nangniho, Pathian lalram chanchin thu hrila ka vah ṭhinna zawng zawngte hian ka hmêl in hmu leh tawh lo vang tih ka hria e.
44020026	Chuvângin vawiinah hian in zaa thisen chungah ka thiang a ni tih ka hriattîr a che u.
44020027	Pathian thiltum pumpui chu engmah zêp lovin ka hrilh tawh si che u a.
44020028	Pathian kohhranho, ama thisena a lei beramhote enkawl tûrin Thlarau Thianghlimin an zîng aṭangin hotu atân a ruat tawh che u a, chuvângin nangmahni leh berâm zawng zawngte tân fîmkhur rawh u.
44020029	Ka kal hnuin chinghne kohamte in zîngah lo lûtin, berâmhote chu an zuah lo vang tih ka hre si a.
44020030	Nangmahniho zînga mi ngei pawh hi zirtîrhote mahni lama ṭantîr tuma thutak lakawi an lo la awm ang.
44020031	Chuvângin fîmkhur ula, kum thum meuh mittui tla chunga, achhûn azâna bâng lova ka zilh ṭheuh ṭhin che u kha hre reng rawh u.
44020032	Tûnah hian unaute u, Pathian leh a khawngaihna thûah ka kawltîr a che u. Chu chuan a ṭhanlen tîr thei che u a, tihthianghlimte zawng zawng zîngah rochan a pe bawk ang che u.
44020033	Tangkarua emaw, rangkachak emaw, silhfênte emaw tu ta mah ka awt ngai lo.
44020034	A ni, hêng kutte hian kei leh ka hnêna awmte mamawh a dehchhuah ṭhin kha nangni ngeiin in hria e.
44020035	Chutianga thawkrimin mi chak lote in ṭanpui theihna tûrin thil zawng zawng ka tihhmuh ṭhin che u kha. Lalpa Isua ngeiin, “Dawn aiin pêkin lukhâwng a nei zâwk,” a tih thute kha hre reng rawh u,” a ti a.
44020036	Chûng thu chu a sawi zawhin a ṭhingṭhi a, an zain an ṭawngṭai a.
44020037	An vaiin an ṭap a, Paula chu a nghâwngah an kuah a, an fâwp ngawih ngawih a.
44020038	An lung chhiatna chhan ber chu a hmêl an hmuh leh dâwn tawh loh tûr thu a sawi vâng a ni. Tichuan lawng thlengin amah chu an kalpui a.
44021001	Tin, heti hi a ni a, kan inthlah fel hnu chuan dîng taka kalin Kos thliarkâr kan thleng a, a tûkah chuan Rhodes thliarkârah, chuta ṭangin Patara khawpui kan thleng a.
44021002	Phoiniki ram lama kal tûr lawng kan hmu a, kan chuanga kan kal ta a.
44021003	Kupra thliarkâr kan hmuh hnu chuan a chhimlam sîrah kan pêl a, tichuan Suria bial kan thleng a. Tûra khawpuiah kan chhuk a, chutah chuan lawng bungruate thiar chhuah tûr a ni a.
44021004	Zirtîrte kan zawng chhuak a, chutah chuan ni sarih kan châm a. Anni chuan Thlarau hriattîrnain, “Paula chu Jerusalemah a chho tûr a ni lo,” an ti a.
44021005	Nimahsela, chûng zawhah chuan kan chhuak a, kan inṭhen ta a. Kan kal chu an nupui fanau zawng zawngte nên khaw pâwn thlengin min thlah a, tuipui kamah chuan kan ṭhingṭhi a, kan ṭawngṭai a.
44021006	Chibai kan inbûk tawn hnu chuan lawngah kan lût a, anni pawh in lamah an kîr leh ta a.
44021007	Tura khawpui aṭanga kan zin hun chhûng a lo tâwp chuan Potolemai khawpui kan thleng a, chuta unau awmte chu chibai kan bûk a, an hnênah nikhat kan châm a.
44021008	A tûkah chuan Paula hovin kan kal leh ta a, Kaisari kan thleng a. Pasarih thlante zînga mi, chanchin ṭha tlângaupuitu Philipa inah kan thleng a.
44021009	Ani chuan fanu pali, nula thianghlim, Pathian thu hrillâwk ṭhîn a nei a.
44021010	Chuta ni tam tak kan châm laiin zâwlnei pakhat a hming Agaba, Judai ram aṭangin a lo chhuk a.
44021011	Ani chu kan hnênah lo kalin Paula kâwnghrên a la a, ama kut leh ke a phuar a, an hnênah, “‘Hetiang hian Jerusalema Judate chuan hemi kâwnghrên neitu hi an phuar ang a, Jentailte kutah an hlân ang,’ Thlarau Thianghlimin a ti,” tiin a sawi a.
44021012	Chûng thu chu kan hriat chuan keini leh chuta awmte chuan Paula chu Jerusalema han kal chho lo tûrin kan ngên a.
44021013	Nimahsela, Paula chuan, “Eng inti nge ni in ṭah in ṭaha ka lung in tihchhiat? Lalpa Isua hming avâng chuan Jerusalema phuar chang ka huam hlei nêm, thih pawh ka huam asin,” a ti a.
44021014	Ui beh rual a nih loh hnu chuan, “Lalpa thu thu ni rawh se,” kan ti a, kan ngawi ta a.
44021015	Chûng hnuah chuan kan insiam a, Jerusalemah chuan kan kal chho ta a.
44021016	Kaisari khuaa zirtîr ṭhenkhatte kan rualin an kal a. Kan thlenin pa tûr, Kupra khuaa mi, zirtîr hmasa Menasona pawh chu an zîngah a telve a.
44021017	Jerusalem kan thlen chuan unaute chuan min lo lâwm hlê a.
44021018	A tûkah chuan Jakoba inah kan rualin Paula chu a kal ve a. Chutah chuan upa zawng zawng pawh an lo awm a.
44021019	Paula’n chibai a bûk zawhin Pathianin a rawngbâwlna hmanga Jentailte zînga a thawh zawng zawngte chu akip akawiin a sawi a.
44021020	Chûng thu an han hriat chuan Lalpa chu an chawimawi a, Paula hnênah, “Unaupa, Judate zîngah mi sâng tam takin an ring tih i hmu a, Dân lama ṭhahnem ngai tak an ni vek hlawm a.
44021021	Nimahsela, ‘Jentailte zînga Juda awm zawng zawngte chuan an fate serh tan leh hnam dân anga awm an ba lo,’ tiin Mosia thlauhthlâkna tûr i zirtîr ṭhîn tih an lo hria a.
44021022	Engtinnge ni ta ang le? I lo thleng tih an hriat dâwn avângin mipui an lo kal ngei dâwn a.
44021023	Chuvângin i hnêna kan sawi ang hian ti ang che. Mipa pali mahni chunga chhechham nei kan zîngah an awm a.
44021024	Anni chu hruai la, an zîngah inthian ve la, an lu meh man pêksak la, tichuan mi zawng zawngin chûng thu chu an lo hria ang a, i chanchin an hriatte chu engmah a nih lohzia leh nangmah ngei pawhin Dân zâwmin Dân ang takin i awm zâwk a ni tih an hre dâwn nia.
44021025	Jentailte zînga ringtute chungchâng thuah chuan milem hnêna inthawina kawngah te, sa thisen ei kawngah te, sa rehhlum sa ei kawngah te leh inngaih kawngah te inthiarfihlîm tûra kan tih chauh lo chu thildang an zawm kher a ngaih loh thu kan rêl kha kan thawn tawh a,” an ti a.
44021026	Tichuan, atûkah Paula chuan mite chu a hruai a, an zîngah a inthian ve a. Inthenfai nite a kin tawh tih puang tûrin Temple-ah a lût a, chutih hunah chuan an tân ṭheuh thilhlan a hlansak tûr a ni.
44021027	Ni sarih a liam dâwn ruaiin Asia rama Judate’n Paula chu Temple-ah an hmu a, mipui zawng zawng chu fuihpawrhin a chungah kut an thlâk ta a.
44021028	“Israel mite u, min pui rawh u. He mi hi mipuite, Dânte leh he hmun dodâl zâwnga ram tina mi zawng zawng zirtîrtu kha a ni. Chu mai ni lovin Temple chhûngah Grik mite hruai lûtin he hmun thianghlim hi a tibawrhbâng a ni,” an ti a.
44021029	Ephesi khawpui mi Trophima chu khawpuiah Paula nên an lo hmuh tawh avângin Temple-ah a luhpui emaw an ti a ni.
44021030	Tichuan a khuain an buai ta a. Mipuite an rawn tlân khâwm a, Paula an man a. Temple aṭangin an hnûk chhuak a, kawngkâte an khâr nghâl a.
44021031	Tihhlum an tum laiin Jerusalem khaw pumpui mai chu a buai a ni tih Rom sipai pâwl hotu lalberin a lo hria a.
44021032	Tin, ani chu sipaite leh sipai za hotute hruaiin an hnênah a tlân thla thuai a, mipuite’n sipai hotu lalber leh sipaite an hmuh chuan Paula an vuak chu an bâng ta a.
44021033	Tichuan sipai hotu lalber chuan a rawn pan a, Paula chu a man a, khaidiat pahniha hlîng tûrin thu a pe a. Tunge a niha enge a tih a zâwt a.
44021034	Mipui zînga ṭhenkhat thu khatin an au va, a ṭhen thu dangin. An au buai êm avâng chuan thudik pawh a hre thei lo va. Paula chu kulhbînga hruai tûrin thu a pe a.
44021035	Kailâwn a lo thlen chuan mipuiin an bawh nasat êm avângin Paula chu sipaite’n an chawi kâng a.
44021036	Mipui tam takin, “Tiboral rawh u,” tia auvin an ûm zui hum hum si a.
44021037	Paula chuan kulhbîng an luh dâwn laiin sipai hotu lalber hnênah chuan, “I hnênah thu ka sawi thei ang em?” a ti a. Sipai hotu lalber chuan, “Grik ṭawng i thiam e lo?
44021038	Hmâna helna chawk chhuaka tualthah hmang mi sângli lai mihring chên lohna hmuna hruai chhuaktu Aigupta mi kha i ni lo vem ni?” a ti a.
44021039	Paula erawh chuan, “Kei zawng Juda mi, Kilikia rama Tarsa khawpuia mi ka ni, khawpui pawimawh tak khua leh tui ka ni. Mipui hnêna thusawi min phalsak tûrin ka ngên tlat che a ni,” a ti a.
44021040	Chutichuan thusawi remtihsak a nih veleh Paula chu kailâwnah chuan a ding a, a kutin mipuite chu ngawi tûrin a zâp a. Tin, an ngawih ṭhuap veleh Hebrai ṭawngin an hnênah thu a sawi a.
44022001	“Nangni ka unaute leh ka pate u, in hnêna ka thiam thu sawi hi lo ngaithla teh u,”a ti a.
44022002	Hebrai ṭawngin an hnênah thu a sawi tih an hriat chuan an ngawi leh zual a.
44022003	Juda mi rêng ka ni a, Kilikia rama Tarsa khawpuia piang ka ni. Nimahsela, he khawpuiah hian seilianin Gamaliela ke bula zirtu ka ni. Min thlahtute Dân kher mei tak ang zêla a zirtîr leh vawiin nia nangmahni zawng zawng ang bawka Pathian tâna ṭhahnem ngai ka ni.
44022004	He Kawnga mite hi tihlum hial khawpin ka tiduhdah ṭhîn a, ahmei apain ka phuar a, tân inah ka khungtîr ṭhîn.
44022005	Puithiam lalber leh upa zawng zawng pawhin min hriatpui a ni. An hnên aṭangin unaute pêk tûr lehkha pawh ka nei a, Damaska khawpuia awmte chu hrem tûra phuar chunga Jerusalema hruai tûrin ka kal kha.
44022006	Tin, heti hi a ni a, chutia ka kal laia Damaska ka thlen dâwn ruaiin chhûn lai vêlah vân aṭangin êng ropui tak maiin ka vêl chu a rawn chhun êng ta thut a.
44022007	Tin, leiah ka tlu a, “Saula, Saula, engvângin nge nangin mi tihduhdah ni?” tiin aw ka hria a.
44022008	Kei chuan, “Lalpa tunge i nih?” tiin ka chhâng a. Tin, ani chuan ka hnênah, “Nazareth Isua, i tihduhdah hi ka ni,” a ti a.
44022009	Ka kianga mite chuan êng chu an hmu ngei a, an hlâu va; nimahsela, mi betu aw erawh chu an hre lo.
44022010	“Lalpa, enge ka tih ang?” ka ti a. Tin, Lalpa chuan ka hnênah, “Tho la, Damaska khawpuiah lût rawh. Chutah chuan i tih tûr atâna ruat zawng zawng chu an lo hrilh ang che,” min ti a.
44022011	Chu êng ropui tak avâng chuan khua ka hmu thei ta lo va, ka hnêna awmte chuan ka bânah min kai a, Damaskaah chuan ka lût ta a.
44022012	Chutah chuan Anania, Dân ang thlapa Pathian betu, chumi hmuna Juda awm zawng zawngte zînga mi hmingṭha chu a awm a.
44022013	Chu mi chu ka hnênah a lo kal a, a ding a, “Ka nau Saul, hmu thei rawh,” a ti a. Chu veleh amah chu ka hmu thei ta a.
44022014	Tin, ani chuan, “Min thlahtute Pathianin a duhzâwng hriaa mi diktaka chu hmu a, a âwka chhuak ngei hre tûrin a thlang tawh a che.
44022015	I thilhmuh leh hriatahte khân mi zawng zawng hnêna a thu hriattîrtu i ni dâwn si a.
44022016	Engvângin nge ila nghah fo? Tho la, Lalpa hming lamin baptisma chang la, i sualte tlêngfai ta che,” min ti a.
44022017	Tin, heti hi a ni a, Jerusalema ka lo kîr leh hnuah Temple-a ka ṭawngṭai laiin zêlin ka awm a.
44022018	Tin, Isua ka hmu a, ani chuan, “Ka chanchin i sawi hi an pawm dâwn loh avângin hmanhmawh la, Jerusalem khua hi chhuahsan vat rawh,” min ti a.
44022019	Kei chuan, “Lalpa, Sunagog zawng zawnga nangmah ringtute tân ina khunga ka vuak kha an hre si a.
44022020	I martar Stephana thisen an chhuah lai khân an zîngah a thih remtihpuiin ka ding ve a, a tihlumtute puan pawh ka lo vênsak nghe nghe a ni,” ka ti a.
44022021	Ani chuan ka hnênah, “Kal rawh, heta ṭanga hla tak, Jentailte hnênah ka tîr dâwn che a ni,’ a ti a,” a ti a.
44022022	He thu a sawi thleng hian an ngaithla a, ring takin, “Hetiang mi hrep hi khawvêl aṭangin tiboral rawh u, nung tlâk a ni lo ve,” an ti a.
44022023	Tichuan âu chungin an puante boruakah an vawrh a, vaivut te an vâwr chiam bawk a.
44022024	Sipai hotu lalber chuan Paula chu kulhbîng chhûngah a hruai luhtîr a. A chunga chuti taka an au chhan a hmuhchhuah theih nân vaw chunga dâwp tûrin a ti a.
44022025	An din mar tîr a, vuak tûra Savun hrui hruala an phuar zawhin Paula chuan a kianga ding sipai za hotu hnênah, “Rom mi, thiamloh chantîr hnu pawh ni si lo vuak hi dânin a phalsak che em ni?” a ti a.
44022026	Sipai za hotu chuan chu chu a hriatin sipai hotu lalber hnênah a kal a, a hnênah, “He mi hi Rom mi a ni a, chuvângin tûna i thiltih tûr hi fîmkhur hlê rawh,” tiin a hrilh a.
44022027	Sipai hotu lalber chu a lo kal a, a hnênah, “Rom mi i ni em? min hrilh rawh,” a ti a. Ani chuan, “Ni e,” a ti a.
44022028	Sipai hotu lalber chuan, “Kei chuan Rom mi nihna nei tûr hian sum tam tak ka sêng asin,” a ti a. Paula chuan, “Kei zawng Rom mi rênga piang ka ni,” a ti a.
44022029	Tichuan dâwp chhuah tumtute chuan rang takin an kalsan ta a. Sipai hotu lalber pawhin Rom mi a ni tih a hriat hnu chuan a lo phuar ta mai chu a hlauthâwng hlê a.
44022030	Atûkah chuan sipai hotu lalber chuan Judate’n Paula chu engvângin nge an hêk tih hriat duhin puithiam lalte leh Sanhedrin zawng zawng chu a ko khâwm a. Phuarna chu a phelhsak a, a hruai chhuak a, an hmâah a dintîr a.
44023001	Paula chuan Sanhedrinho chu ngun taka en chungin an hnênah, “Mite leh unaute u, vawiin ni thlenga ka awm dânahte hian ka chhia leh ṭha hriatnain Pathian hmâah thiamloh mi chantîr lo ve,” a ti a.
44023002	Puithiam lalber Anania chuan a kianga dingte hnênah a kâa bensak tûrin thu a pe a.
44023003	Paula chuan a hnênah, “Nang lungbang hnawih vârpa, Pathianin a bêng zâwk ang che. Dân anga ka chungthu rêl tûrin i ṭhû a, Dân lova mi bêng tûrin thu i pe vei maw?” a ti a.
44023004	A kianga dingte chuan, “Pathian puithiam lalber meuh pawh i hâu a ni maw?” an ti a.
44023005	Tichuan Paula’n an hnênah, “Unaute u, puithiam lalber a ni tih ka hre lo a ni. ‘In mipuite chunga rorêltu chungah thu ṭha lo sawi suh,’ tih ziak a ni tak asin,” a ti a.
44023006	Paula chuan pâwl khat chu Sadukai an ni tih leh a dang chu Pharisai an ni tih a hriatin Sanhedrin rorêlnaah chuan, “Mite leh unaute u, Pharisai ka ni, Pharisai fapa pawh ka ni. Beiseina leh mithi thawhlehna chungchângah rorêlsakin ka awm a nih hi,” a ti a.
44023007	Chu thu a sawi chuan Pharisaite leh Sadukaite inkârah chuan inhnialna nasa tak a lo chhuak a, pungkhâwmho chu a inṭhen tîr ta a.
44023008	Sadukaite chuan thawhlehna rêng a awm lo, vântirhkoh emaw, thlarau emaw pawh a awm lo,” an ti a. Nimahsela, Pharisaite chuan chûngte chu a awm tih an pawm si a.
44023009	Tichuan an râwl a ring ta hle a, Pharisaite zînga mi dânzirtîrtu ṭhenkhatte an lo ding a, “He mi chungah hian engmah thil sual kan hmu lo. Thlarau emaw, vântirhkoh emawin a hnênah thu sawi pawh nise enge pawi? Pathian i dodâl tlat lo vang u,” an ti a, an ṭang tlat a.
44023010	An inhnial nasat êm avângin Paula chu an pawhsawm mai hlauvin sipai hotu lalber chuan sipaite hnênah an zîng aṭanga Paula chu zuk la chhuak lui a kulh chhûnga hruai lût tûrin thu a pe a.
44023011	Nimahsela, chumi zân chuan Lalpa chu a kiangah a rawn ding a, a hnênah, “Paula, huai takin awm rawh, Jerusalema ka thu i puan ang bawk hian Rom khuaah pawh ka thu hriatpuitu i ni ngei tûr a ni,” a ti a.
44023012	Tin, chhûn alo nih chuan Juda ṭhenkhat an inhlâwm khâwm a, Paula an thah hmâ loh chu engmah eia in lo tûrin chhia an inchhamhnan a.
44023013	Chutianga chhechhamte chu mi sawmli aia tam mah an ni.
44023014	Puithiam lalte leh upate hnênah kalin an hnênah, “Paula kan tihhlum hmâ chu engmah tem lo tûrin keimahni leh keimahni ânchhia kan inlawh ta tlat a ni.
44023015	Chuvângin tûnah hian nangni leh Sanhedrinho hian sipai hotu lalber hnênah Paula chungchâng uluk leh zuala ngaihtuah tum anga insawiin, naktûkah Paula in hnêna rawn hruai thla tûrin ngên ula, a lo thlen thlâk hnaih hmâa lo that tûrin kan inpeih reng e,” an ti a.
44023016	Tin, an lo châng tih Paula farnua fapain a lo hria a, kulhbîng chhûngah lûtin Paula hnênah a hrilh a.
44023017	Tichuan, Paula chuan sipai za hotu pakhat a ko va, a hnênah, “He tlangvâl hi sipai hotu lalber hnênah hruai rawh, a hnênah eng emaw hrilh tûr a nei e,” a ti a.
44023018	Ani chuan sipai hotu lalber hnênah chuan a hruai a. A hnênah, “Mitâng Paula’n a hnênah min ko va, he tlangvâl hi i hnêna hruai tûrin min dîl a, i hnênah engemaw hrilh tûr che a nei a ni,” a ti a.
44023019	Tichuan, sipai hotu lalber chuan a bânah a chelha a kai hrang a, arûk têin a hnênah, “Min hrilh tûr i neih chu enge ni?” a ti a.
44023020	Tin, ani chuan, “A chungthu uluk leh zuala ngaihtuah tûr anga insawiin naktûkah Sanhedrin hmâa Paula hruaichhuak tûrin Judate’n dîl che an remti tlâng a.
44023021	Nimahsela, lo thah mai tumin tûnah hian mi sawmli aia tam mahin ani chu an chân reng avângin an thu chu lo pawm suh. An thah hmâ loh chuan engmah eia in lo tûra ânchhe hnuaia chhechhamin an inthurual a, tûnah hian i thu nghâka inpeih sain an inring reng a ni,” a ti a.
44023022	Sipai hotu lalber chuan tlangvâl hnênah, “Hêng thu hi min hrilh tih tuma hnênah sawi suh,” tia thu pein a kaltîr ta a.
44023023	Tichuan sipai za hotu pahnih a ko va, an hnênah, “Zân in dâr kuaa Kaisari khuaa kal tûrin sipai zahnih leh sakawr chungchuang mi sawmsarih leh fei keng mi zahnih buatsaih rawh u.
44023024	Tin, Paula chuan nân rante buatsaih bawk ula, ramawptu Felika hnênah him takin thlen rawh u,” a ti a.
44023025	Tin, hetiang hian Felika hnênah lehkha a thawn a.
44023026	“Kei Klaudia Lusia hian ramawptu zahawm ber Felika chibai ka buk e.
44023027	He mi hi Judate’n an man a, tihhlum an tum lai mêkin sipaite hruaiin ka zuk kal a, Rom mi a ni tih ka hriatin ka chhanchhuak ta a.
44023028	An puhna chhante enge a nih hre tûrin an rorêlnaah ka hruai a.
44023029	An dân chungchângah hêk a ni tih ka hria a; nimahsela, an hêkna thuah thihna tling khawp emaw, phuarna tling khawp emaw engmah a awm ka hre lo.
44023030	Judate’n ani chu an châng mêk tih miin min hriattîr veleh i hnênah ka rawn tîr nghâl a, a hêktute pawh an hêkna thu sawi tûr an neih apiang i hnêna sawi tûrin ka hriattîr e. Dam takin,” tiin.
44023031	Tichuan sipaite chuan thupêk an hmuh ang takin azân azânin Paula chu Antipatri khawpuiah an hruai a.
44023032	Atûkah sakawr chungchuangte chu Paula hruai zêl tûrin an kal a, midangte chuan kulhbîng lamah an kîrsan a.
44023033	Kaisari an thlen chuan ramawptu hnênah lehkha chu an pe a, Paula pawh a hnênah an hlân a.
44023034	Ramawptu chuan lehkha chu a chhiar zawhin, khawii rama awm nge a nih a zâwt a. Kilikia rama awm a ni tih a hre ta a.
44023035	“Nangmah hêktute an lo thlen hunah i chungchâng thu ka ngaithla ang,” a ti a. Heroda rorêlna ina vên tûrin thu a pe a.
44024001	Ninga hnuah puithiam lalber Anania chu upate nên, Dân hremi a hming Tertula nên, Kaisari-ah an rawn chhuk a. Hêng mite hian ramawptu hmâah Paula chu an hêk a.
44024002	Paula an koh luh hnu chuan Tertula chuan an hêkna chu a sawi ṭan ta a. “I hmuh ang hian nangmah avângin thlamuang takin kan awm a, hma lam hun i thlîr lâwk thiamna avângin he hnam hi a insiam ṭha mêk a ni.
44024003	Felik zahawm ber, chu chu hmun tinah kan pawm fovin kan lâwm êm êm a ni.
44024004	Amaherawhchu, i tân ninawm mai nih ka hlâu va, thu tlêmtê kan sawi tûr hi min lo ngaihthlâksak tûrin i zahngaihna ka ngên a ni.
44024005	He pa hi mi buaina siamtu, khawvêl puma Juda zawng zawng zînga inṭhenna chawk chhuaktu leh Nazarine pâwl hruaitu lû ber a ni.
44024006	Temple ngei pawh tihbawlhhlawh a tum a, chuvângin kan man a, kan Dân angin a chungthu rêl kan tum a.
44024007	Nimahsela, sipai hotu lalber Lusia a lo kal a, kan kut aṭangin min chhuh lui ta a.
44024008	A hêktute chu i hmâa rawn kal tûrin thu min pe ta a ni. Nangmah ngeiin thu zâwt fiahin hêng thil zawng zawnga kan hêkna chhan chu i hre chiang thei mai ang,” a ti a.
44024009	Judate chuan a thusawi chu an lo pawmpui a, “chutiang chu a ni,” tiin an lo thlâwp a.
44024010	Tichuan ramawptuin Paula chu thu sawi tûra a han mitmei veleh Paula chuan, “Kum tam tak he hnam chungah ro i rêl tawh tih ka hriatin lâwm takin ka thiamthu ka sawi dâwn a ni.
44024011	Jerusalema Pathian be tûra ka han kal kha ni sâwm leh ni hnih lo liam ala ni lo tih i hria ang.
44024012	Khatih lai khân Templeah mi ka hnial emaw, Sunagogah emaw, khawpuiah emaw, pungkhâwmho ka fuihpawrh min hmu hek lo vang.
44024013	Tûna hêng thiltea min hêkna hi tuma’n an finfiah thei hek lo vang.
44024014	Amaherawhchu, hei hi i hmâah ka puang e, ‘Pâwl hrang,’ an tih Kawng dân angin Dân buah leh zâwlneite lehkhabua inziak zawng zawng chu ringin min thlahtute Pathian ka bia a.
44024015	Mi dik leh dik lote tân thawhlehna a awm ang tih Pathianah ka beisei a, chu chu anni pawh hian an beisei a ni.
44024016	Chumi avâng chuan Pathian leh mihring mithmuhah chhia leh ṭha hriatna thiang neih ka tum hrâm hrâm ṭhîn a ni.
44024017	Kum tam tak hnuah tûnah hian ka hnampui retheite ṭanpuina leh thil hlante rawn la khâwmin ka lo kal a ni.
44024018	Asia ram aṭanga lo kal Juda ṭhenkhatin Temple-a ka inthian lai pawh min hmu a, mipui pung khâwm zînga ka awm leh buaina ka siam pawh an hmu hek lo.
44024019	Ka chungah thupawi an nei a nih chuan min hêk tûrin khâng mite kha i hmâah an awm ve ngei tûr a ni.
44024020	A nih loh leh heta awmte hian Sanhedrin hmâa ka din lai khân eng thil fel lo nge ka tih sawi ang hmiang.
44024021	An zînga ka din laia thu pakhat, ‘Mithi thawhlehna thuah vawiinah hian chhuahchhalhin ka awm a nih hi,’ ka tih kha a nih nghâl loh chuan,” a ti a.
44024022	Nimahsela, Felika’n chûng thute chu a hriatin Kawng chanchin chu chiang leh zualin a hre ta a. “Lusia, sipai hotu lal a lo chhuk thlâk hunah i chungthua thu tlûkna chu ka la siam ang,” tiin thu chu a dah ta a.
44024023	Sipai za hotu hnênah chuan Paula chu zalên taka awmtîr a, a ṭhianten a rawng an bâwlsak leh an rawn tlawh pawh khap lo tûrin thu a pe a.
44024024	Ni engemaw zât hnuah chuan Felika chu a nupui Drusili, Juda mi nên an lo kal a, Paula chu a kohtîr a. Kristaa rinna chungchâng thu chu an ngaithla a.
44024025	Paula’n felna thu te, mahni insûm theihna thu te, lalram lo thleng tûr thu te a hrilhfiah lai chuan Felika chuan a hlâu hlê a, “Tûn atân chuan kal rih la, hun remchâng ka neih hunah ka ko leh ang che,” a ti a.
44024026	Chutih rual chuan a chhuah theihna atân Paula’n sum a pêk a beisei bawk avângin a ko fo va, a be ṭhîn a.
44024027	Kum hnih a vei hnuah chuan Porkia Festa’n Felika a rawn thlâk a. Felika’n Judate tihlâwm a duh avângin Paula chu tân inah a hnutchhiah a.
44025001	Festa chu ram awp tûra a lo thlen aṭanga ni thum hnuah Kaisari aṭangin Jerusalemah a han chho va.
44025002	Tichuan puithiam lalber leh Juda hruaitute chuan Paula an hêkna chungchâng chu an lo hrilh a, ngaihtuah tûrin an ngên a.
44025003	A chungchâng thua anmahni duhsaka Jerusalema ko tûrin an ngên a, kalkawnga lo châna thah an tum a ni.
44025004	Nimahsela, Festa chuan Paula chu Kaisari-a vên tûr a nihzia leh amah pawh a hâwn thuai tûr thuin a chhâng a.
44025005	“Chuvângin diklohna a nei a nih chuan in zînga a hruaitu deuh deuhin min zui thla ula he mi hi hêk rawh u,” a ti a.
44025006	An zîngah ni sâwm aia tam a châm hnu chuan Kaisariah a haw thla leh ta a. A tûkah rorêlna ṭhutthlêngah a ṭhû a, Paula chu rawn hruai tûrin thu a pe a.
44025007	Paula chu a lo thlen chuan Jerusalem aṭanga Juda lo chhuk hote chuan an dinhual a. A finfiahna pawh sawi thei si lovin urhsûn taka Paula an hêkna thu tam tak an rawn keng a.
44025008	Paula chuan a thiamthu a sawi a, “Judate Dân kalhin emaw, Temple kalhin emaw, Kaisara kalhin emaw thil dik lo engmah ka ti lo ve,” a ti a.
44025009	Nimahsela, Festa’n Judaho tih lungawi a duh avângin Paula hnênah, “Jerusalema chhoh va, chuta ka hmâa hêng thil chungchâng hi rêl i duh em?” a ti a.
44025010	Paula chuan, “Ro rêlsaka ka awm ngeina tûr hmun Kaisara rorêlna ṭhutphah hmâah ka ding a ni. I hriat ang ngei hian Judate chungah engmah tihsual ka nei lo ve.
44025011	Thil tisualtu ka nih vâng emaw, thihna khawp meuh thilti ka nih chuan thih ka hnial lo va; nimahsela, hêng thiltea hêngho min hêkna hi engmah lo a nih chuan tumahin an hnênah mi pe thei lo vang. Kaisara hnêna thlen ka ngên e,” a ti a.
44025012	Festa chuan a rorêlpuite a biakrâwn zawhin, “Kaisara hnêna thlen i ngên vei maw? Kaisara hnênah i kal mawlh ang,” a ti a.
44025013	Ni eng emaw zât hnuah chuan lal Agripa leh Bernikii te chu Kaisariah Festa chibai bûk tûrin an lo kal a.
44025014	Chutah chuan ni tam tak an châm laiin Festa chuan lal hnênah Paula chungchâng a hrilh a. “Felika khân mitâng pakhat a hnutchhiah a.
44025015	Chu mi chungchâng chu Jerusalema ka awmlaiin puithiam lalte leh Juda upa hote’n min lo hrilh a, ani chu thiamloh chantîr tûrin min ngên a.
44025016	Kei chuan an hnênah, ‘Mi tumah an khingpuite nên in hmatawna amah an hêkna chungchânga thiamthu sawina hun remchâng pêk hmâa tihhlum tûra mi tupawh hlan mai chu Rom sawrkâr tih dân a ni lo ve,’ ka ti a.
44025017	Chuvângin heta an lo chhuk hnu chuan muangchâng lovin a tûkah rorêlna ṭhutthlêngah ṭhuin chu mi chu rawn hruai tûrin thu ka pe a.
44025018	A hêktute chu an ding a, ka rin ang he hûin engmah a chungah thupawi an sawi ta mang lo va.
44025019	Nimahsela, an sakhaw thil leh mi pakhat Isua, thi tawh hnu a nung leh a ni tih Paula sawi chu an inhnialna chhante a lo ni zâwk a.
44025020	Chûng an inhnialna thil chu ka hriat chian loh zâwng tak a nih avângin Jerusalema kal a, chutah chuan chu mi chungchâng rêlsak a duh leh duh loh ani chu ka zâwt a.
44025021	Nimahsela, Paula chuan thu tlûkna siam tûra Augusta hnêna thlen a phût hnu chuan Kaisara hnêna ka thawn hmâ chu hetah vêng tûrin thu ka pe a ni,” a ti a.
44025022	Tichuan Agripa’n Festa hnênah, “Kei pawh chu mi thusawi chu ngaihthlâk ka duh asin,” a ti a. Ani chuan, “Naktûkah i ngaithla dâwn nia,” a ti a.
44025023	Atûkah chuan Agripa leh Bernikii chu ropui takin vântlâng punkhâwmna inah an lo lût a, sipai hotu lalberte leh khawchhûng mi pawimawhte’n an rawn zui lût a. Festa thupêk angin Paula chu an rawn hruai lût a.
44025024	Festa chuan, “Lal Agripa leh heta kan hnêna mi awm zawng zawngte u, Juda mipui tam takin, ‘Nung reng tlâk a ni lo ve,’ ti a Jerusalemah leh hemi hmuna ka hnêna an ngena an aupui kha he mi hi a ni e.
44025025	Nimahsela, kei chuan thihna khawp meuh engmah a tih ka hmu lo va, amahin Augusta hnêna thlen a duh avângin thawn mai ka tum a ni.
44025026	Amaherawchu he mi chungchângah hian ka lalpa hnênah thu chiang ziah tûr ka hre si lo va; chuvângin in hmâah ka rawn hruai chhuak a ni. Aw lal Agrip, i hnêna rawn hruai bîk deuh ka ni e. Tichuan thu zawh fiah hnuah engemaw tal ziah tûr kan nei thei ang.
44025027	Mitâng an hêkna chhan chiang taka hriattîrna tel lo va thawn ngawt chu thil awmze nei lo niin ka hre si a,” a ti a.
44026001	Agripa chuan Paula hnênah, “I thu i sawi thei e,” a ti a. Paula chuan a kut a phar a, a thiamthu chu a sawi ta a.
44026002	“Lal Agrip, vawiinah Judate’n min hêkna zawng zawng chungchângah keimah ngeiin i hmâa ka thiamthu ka sawi theih avâng hian lâwm tûrah ka inngai.
44026003	Judate tih dân zawng zawng leh an inhnial dânte i hriat êm avâng hian vânnei ka inti lehzual a; chuvângin dawhthei taka ka thu min lo ngaihthlâksak tûrin ka ngên a che.
44026004	Atîr aṭanga ka chipuite zîngah leh Jerusalema ka tleirâwl lai aṭanga ka nun dânte chu Judate zawng zawngin an hria.
44026005	Atîrtê aṭanga kan sakhaw khermei ber pâwlte ang zêla Pharisai ka nih pawh an duh chuan an hriain an sawi thei ang.
44026006	Tûnah hian min thlahtute Pathian thutiam beiseina chu ka rin avângin rorêlsak tûrin ka ding a ni.
44026007	Chu thutiam chan beisei avâng chuan kan hnam sâwm leh hnam hnihte chuan achhûn azânin ṭhahnemngai takin Pathian rawng an bâwl a. Chumi beiseina avâng chuan lal Agrip, Judate hian min hêk a nih hi.
44026008	Pathianin mithite a kaitho tih hi engvângin nge awih awm lovah in ngaih?
44026009	Kei ngei pawhin Nazareth Isua hming kalh zâwnga thil tam tak ti tûr niin ka lo inngai a.
44026010	Chutiang chuan Jerusalemah ka ti ṭhîn rêng a. Puithiam lalte hnên aṭanga thuneihna lain, mithianghlimte zînga tam tak tân inah ka khungin, anmahni tihhlum an nih pawhin a tihlumtute ka remtihpui ṭhîn a.
44026011	Sunagog tinahte ka hremin, Pathian sawi chhiattîr tumin ka nawrlui a, an chungah ka râwng êm êm a, ramdang khawpuiahte thleng pawhin ka tiduhdah ṭhîn.
44026012	Chutiang ti tûra thuneihna leh puithiam lalte hnên aṭanga thiltihtheihna famkim kengin Damaska panin ka kal a.
44026013	Chhûn lai takah chuan, aw lalber, kalkawnga kan kal laiin vân aṭangin êng, ni êng aia êng zâwk, kei leh ka kalpuite vêla lo êng chu ka hmu a.
44026014	Leia kan tlûk vek lai chuan awin Hebrai tawngin ka hnênah, “Saula, Saula, engvângin nge nangin kei mi tihduhdah ni? Kilhna thîr khente i tân a na e!” a tih ka hria a.
44026015	Kei chuan, “Lalpa tunge i nih?” ka ti a. Tin, ani chuan “Isua, i tihduhdah hi ka ni e.
44026016	Nimahsela, tho la, i kein ding rawh. Min puitu atân leh hêng i thil hmuhte leh i hnêna thil ka la entîr tûrte chu hriattîrtua ka ruat dâwn che avângin i hnênah ka rawn inlâr a ni.
44026017	Ka tirhna tûr che mipuite leh Jentailte lak aṭangin ka chhanchhuak ang che.
44026018	An mit tivâr tûr leh thim chu êng lama an hawisanna tûrin an hnênah ka tîr ang che. Setana thuneihna chu Pathian lamah an hawisan ang a; tichuan sualte ngaihdamna an chang ang a, kei min rin avânga ka tihthianghlim tawhte zîngah rochan an nei ve ang,” a ti a.
44026019	Chuvângin aw, lal Agrip, vân inlârna chu ka awih ta a.
44026020	Chutichuan Damaska aṭanga ṭanin Jerusalemah te, Judai ram zawng zawngah te, tin Jentailte hnênah sima Pathian lama an rawn hawikîr theih nân te, an sim takzet a ni tih an thiltiha lantîr tûrin ka hril ta a.
44026021	Chûngte avâng chuan Judate’n Temple-ah mi man a, mi tihhlum an tum a ni.
44026022	Chutichuan Pathianin min ṭanpui avângin vawiin thleng hian milian leh mitête hnênah Mosia leh zâwlneite’n thil lo thleng tûr an sawi kha hriattîrin ka ding ṭhîn a, a bâk engmah ka sawi lo.
44026023	Ka hriattîr chu hei hi a ni, ‘Krista chuan a tuar a, mithi zîng aṭanga tho leh hmasa ber a nih avângin mipuite leh Jentailte hnêna êng thu puangchhuaktu a ni ang,’ tih hi,” a ti a.
44026024	Chutia thiamthu a sawi chu Festa chuan aw ring takin, “Paula, i â a ni. I zir tamnain a ti â che a nih hi,” a ti a.
44026025	Nimahsela, Paula chuan, “Festa zahawm ber, ka â lo asin. Thutak thute leh ngaihtuah tlâk chu ka sawi zâwk a ni.
44026026	A chhan chu hêng thilte hi ringhlel lova a hmâa ka sawina lal hian a hrethiam tlat a ni. He thil hi arûka tih a nih loh avângin hêng thilte hi a hria ang tih ka hre chiang a ni.
44026027	Lal Agrip, zâwlneite thu i awih em? I awih tih ka hria e,” a ti a.
44026028	Agripa chuan Paula hnênah, “Rei lote chhûngin Kristian ni tûrin min thlêmthlu ṭêp a ni,” a ti a.
44026029	Paula chuan, “Rei se, rei suh se, nang chauh ka ti lo, vawiina hêng ka thu ngaithlaho zawng zawng pawh hi keimah anga awm tûrin Pathian hnênah ka dîl a ni, kawl erawh hi chu bun ve lovin,” a ti a.
44026030	Chûng thu chu a sawi zawhin lal chu a tho va, ramawptu nên, Bernikii leh an ṭhutpuite nên chuan an tho va.
44026031	Tin, an kal hrang a, an sawi khâwm a, “He mi hian thihna tling khawp leh phuarna khawp engmah thil tih a nei lo a ni,” an ti a.
44026032	Agripa chuan Festa hnênah, “Kaisara hnêna thlen lo dîl lo sela chuan chhuah mai theih a nih hi maw le,” a ti a.
44027001	Itali rama lawnga kan kal tûr thu an tihtlûk veleh, Paula leh mitâng dang ṭhenkhatte chu Augusta sipai pâwla sipai za hotu Julia an hlân a.
44027002	Adramutium khaw lawngah, Asia rama tuifinriat vaukam tlawh kual tûrin kan chuang a. Makedonia mi, Aristarka, Thesssalonika khawpuia mi chu kan hnênah a awm ve a.
44027003	Kan chhuah tûk chuan Sidon khawpui kan thleng a, Julia chuan Paula chu a ti ṭha hlê a, a mamawhte phuhrûk tûrin zalên taka a ṭhiante a tlawh pawh a phalsak a.
44027004	Tin, chuta ṭang chuan thliin a ni lo zâwnga min chhêm avângin Kupra thliarkâr phên lamah kan kal a.
44027005	Kilikia vaukam ram leh Pamphulia ram kan kal pelh hnuah Lukia rama Mura khawpui kan thleng a.
44027006	Chutah chuan sipai za hotu chuan Alexandria khaw lawng Itali ram pan tûr a hmu a, chutah chuan min chuantîr a.
44027007	Ni tam tak zawitea kan kal hnuin harsa takin Kinidus khaw bul vaukam kan thleng a. A lêt zâwnga thliin min chhêm avângin Kret thliarkâr phêna kalin Salmoni hmun kan kal pêl a.
44027008	Harsa taka kal zêlin hmun pakhat, ‘Lawngchawlhna mawi,’ an tih Lasia khawpui bul chu kan thleng a.
44027009	Ni tam tak a ral hnu chuan chaw nghei hun a pelh tawh avângin lawnga kal chu a hlauhawm ta a. Paula chuan mite chu thurâwn a pe a,
44027010	an hnênah, “Pute u, tûna lawnga kal zêl chu chhiatna nasa tak kan tâwkin, bungrua leh lawng pawhin a tuar mai bâkah kan nunna atân pawh a hlauhawm a ni tih ka hria e,” a ti a.
44027011	Chuti chung chuan sipai za hotu chuan Paula thusawi ai chuan lawngpu leh a neitu thu a pawm zâwk a.
44027012	Chulai lawng chawlhna chu thlasik tuar nân a remchân tâwk loh avângin mi tam zâwkin chulai chu chhuah sana engemaw ti tala Phoiniki thlen theih hrâm an duh a. Chu hmun chhim thlang leh hmâr thlang hawia awm Kret thliarkâra lawng chawlhnaah chuan thlasik chhûng chu hman an duh a ni.
44027013	Tichuan chhim thli a lo tleh heuh heuh va, an duh tak an hmu ta emaw tiin thîrchakai chu an khai chhuak ta a. Kret thliarkâr hnaih têah lawng chu an kaltîr ta a.
44027014	Nimahsela, reilotê hnuah thlipui na tak mai Euroclydon, an tih chu alo tleh chhuk a.
44027015	Lawng chu a rawn chhêm ta a. Thli lo tlehna lam hawia a kal theih tâk loh avângin a duh hawi hawia len tûrin kan awm ta a.
44027016	Thliarkâr te tak tê pakhat, ‘Klauda,’ an tih phên lamah min lên phei a, harsa takin chhanchhuahna lawng chu kan hum thei hrâm a.
44027017	Lawnga an khai hnu chuan hruizên chu lawng hnuailamah la vêtin lawng chu an phuar hlâwm ta tlat a. Surtis kama va insawh an hlauh avângin lawng puanzârte chu an tihniam bawk a; tichuan thli chuan min lên min lên ta a.
44027018	Thlipuiin min vawrh vêl nasat reng avâng chuan atûkah chuan bungruate chu lawng aṭangin an paih chhuak a.
44027019	A nithum nîah chuan kan kut ngeiin lawng hmanruate chu kan paih chhuak ta a.
44027020	Ni tam tak chu nî leh arsite a lang lo va, thlipui na takin min nuai reng bawk si avângin a tâwpah chuan kan zain dam chhuah rêng kan inbeisei zo ta lo va.
44027021	Chaw ei lova ni tam tak kan awm hnuah Paula chu an zîngah alo ding chhuak a, an hnênah, “Pute u, ka thu awihin Kret thliarkâr aṭang khân tuiah kal zêl ta lo ila chu hetiang hrehawmna leh hlohna hi kan tâwk lo tûr.
44027022	Nimahsela, in zîngah tumahin nunna in hloh dâwn loh avângin tûnah hian hlim taka awm tûrin ka ngên tlat a che u. Lawng erawh hi chu a chhe dâwn a ni.
44027023	Pathian, min neitu leh a rawng ka bâwlṭhina vântirhkoh chu zânah ka bulah a rawn ding a.
44027024	‘Paula, hlâu suh, Kaisara hmâah chuan i ding ngei ngei tûr a ni. Tin, ngaiteh, lawnga i chuanpuite zawng zawng pawh Pathianin a pe tawh a che,’ a ti a.
44027025	Chuvângin pute u, Pathian min hrilh ang takin a thleng ngei ang tih ka ring a; chuvângin huai takin awm rawh u.
44027026	Nimahsela, eng thliarkârah emaw chuan kan insawh ngei tûr a ni,” a ti a.
44027027	Nimahsela, zan sâwm leh zan lina alo thlen chuan Adria tuipuiah chuan min la vawrh ta zêl a. Zanlai vêlah lawng mite chuan khawmual khawi lai emaw an pan hnai niin an hria a.
44027028	Tui thûk lam an teh a, meter 37 vêla thûk a lo ni a. Tlêm an han kal thui leh deuh hnu chuan an teh leh a, meter 28 vêl a lo ni a.
44027029	Lung hmuna kan insawh an hlauh avângin lawng mei lamah chuan thîrchakai pali an thlâk a, khawvâr hlân an nghâkhlel hlê a.
44027030	Lawng chu tlânsan an duh avângin lawng pûte chuan lawng hma lama thîrchakai thlâk tûr ni âwm takin inchhanchhuahna lawng chu tuifinriatah chuan an thlâk thla a.
44027031	Paula chuan sipai za hotu hnênah, “Hêngho hi lawnga an awm reng loh chuan in him thei lo vang,” a ti a.
44027032	Tichuan sipai hote chuan chhanchhuahna lawng hruite chu an zai chat a, a tla bo ta a.
44027033	Khua a vâr dâwnin Paula chuan mi zawng zawng chu chaw ei tûrin a ngên a, an hnênah, “Vawiin hi chaw leh engmah ei lova in nghah ni sâwm leh ni lina a ni ta.
44027034	Chutichuan in zînga tuma samzai pakhat tê mah in lû aṭanga a tlâk dâwn loh avângin chaw ei tûrin ka ngên tak zet a che u. Chu chu in dam khawchhuahna tûr a ni,” a ti a.
44027035	Chûng thu chu a sawi zawhin chhang a la a, an zavaia hmâah Pathian hnênah lâwmthu a sawi a. Chhang chu a phela a ei ta a.
44027036	Chu chuan an zain a tihlim a, chaw pawh chu an ei ta ṭheuh va.
44027037	Lawnga chuang chu kan zain mi zahnih sawmsarih leh paruk kan ni.
44027038	An ei puar hnu chuan lawng tizâng tûrin an chhangphut buh phurhte chu tuipuiah chuan an paihchhuak a.
44027039	Zîng khua alo vâr chuan khawmual chu eng khawmual nge tih an hre lo va. Amaherawhchu litengsâwl ṭiaupho nei an hmu a, a theih chuan lawng chu chuta khalh chhuah chu an tum a.
44027040	Thîrchakai thlunnate chu an zai chat a, tuipuiah an hnutchhiah a. Chutih rual chuan lawng khalhna hrui chu an phelh dul a, hma lama lawng puanzârte chu thli chhêm tûr zâwngin an tisâng a, ṭiaupho lam chu an pan ta a.
44027041	Nimahsela, lawng chuan tuifâwn natak insutna lai takah a va sû a, leiah a in sawh lût a, lawng hma lam chu a tâng a, tihchêt rual lohvin a awm ta a. Nimahsela, lawng mei lam chu tuifâwn nasa tak chuan a tikeh ṭan ta a.
44027042	Sipaite chuan mitângte chu thah vek an tum a, chuti lo chuan tui an hleuh kai ang a, an tlânchhuak ang tih an hlâu a ni.
44027043	Nimahsela, sipai za hotu chuan Paula chu chhanhim a duh avângin an thil tum chu a dang tlat a. Tupawh hleuh thiam apiang zuang thla hmasaa vaukam lo kai tûrin thu a pe a.
44027044	Midangte chu thingphel chungah emaw, lawng keh them chungah emaw chuangkai tûrin thu a pe bawk a. Chutiang chuan an zavain khawmualah him takin an kai ta vek a.
44028001	Him taka an kai hnu chuan chu thliarkâr chu Meliti a ni tih an hre ta a.
44028002	Chulai ram mite chu kan chungah an ngilnei êm êm a. Ruah a sûr avâng leh a vawh êm êm avângin meipui chhêmin kan zain min lo lâwm a.
44028003	Paula’n thing têl khat a fawm chu meiah a tuah a, a sat avângin thing têl aṭang chuan rûl chuk na chi a lo chhuak a, a kutah a zem tlat a.
44028004	Chulai ram mite chuan a kuta rûl in khai reng an hmuh chuan an mahni ho zîngah, “He mi hi tualthattu a ni ngei ang. Tuifinriat aṭangin chhanchhuahin awm mahsela, dikna chuan a nun a awih tawh lo a nih hi,” an ti a.
44028005	Paula chuan rûl chu meiah chuan a thingthla a, engtinmah a awm lo va.
44028006	Engpawh nise ani chu a vûn emaw, a tlûka a thih nghâl emaw an ring a. Nimahsela, reifê an en hnu pawhin engtinmah a na lo tih an hmu a. Tichuan an rilru an lamlêt a, “He mi hi Pathian a nih hi,” an ti ta zâwk a.
44028007	Chumi kiang vêl ram chu chumi thliarkâra mi pawimawh tak a hming Poblia ta a ni a. Ani chuan min lo lâwm a, ni thum lâwm takin min mikhual a.
44028008	Tin, heti hi a ni a, Poblia pa chu khawsik leh santêna nâin a lo mu reng a. Paula chu a hnênah a va lût a, a ṭawngṭai a. A lûah a kut a nghata a lo dam ta a.
44028009	Chumi hnuah chumi thliarkâra midang natna neite pawh an lo kala an lo dam ta zêl a.
44028010	Anni chuan kawng tam takin min chawimawi a. Kan kal leh dâwn chuan kan mamawh zawng zawngte min phuhrûk a.
44028011	Thla thum hnuah, Alexandria lawng, a lua phîr unau lim chuanna, thliarkâra thlasik chhûng zawng lo awm tawhah chuan kan kal leh ta a.
44028012	Surakus khawpui kan thleng a, ni thum kan châm a.
44028013	Chuta ṭang chuan vaukamah kan kal kual a, Regium khawpui kan thleng a. Atûkah chuan chhim thli a lo tleh a, atûk lehah chuan Puteoli khua kan thleng a.
44028014	Chutah chuan unaute kan hmu a, an hnêna ni sarih châm tûrin min ngên a. Chumi hnuah Rom lam panin kan kal ta a.
44028015	Unaute’n kan chanchin an hriat ve leh min hmuak tûrin Appia Forum (Appia dâwr)ah leh Khualbûk Pathum thleng hialin min lo hmuak a. Paula’n anni chu a hmuhin Pathian hnênah lâwmthu a sawi a, a lo chak thar ta a.
44028016	Rom khuaah chuan sipai za hotu chuan mitângte chu sipai hotu kutah a hlân a, Paula erawh chu amah vêngtu sipai nên amah chauhva awm a phalsak a.
44028017	Tin heti hi a ni a, ni thum hnuah Paula chuan Juda hotute chu a ko khâwm a. Anni chu an lo kal khâwmin an hnênah, “Mite leh unaute u, kan mite chungah emaw, min thlahtute tih dân lakah emaw engmah ka ti sual lo chung pawhin Jerusalem aṭangin mitâng angin Rom mite kutah min hlân a.
44028018	Romho chuan thu min zâwt a, thihna khawp engmah ka chunga an hmuh loh avângin min chhuah an duh a.
44028019	Nimahsela, Judate’n an hnial tlat avângin Kaisara hnênah thlen lo thei lo ka ni ta a ni. Nimahsela, ka chipuite hêk tûr chu ka ni lo.
44028020	Hemi avâng hian hmuh leh biak che u duhin ka ko khâwm che u a ni. Israelte’n an beiseia avâng khân he khaidiat hian phuarin ka awm a ni,” a ti a.
44028021	Anni chuan a hnênah, “Judai ram aṭangin i chanchin sawina lehkha engmah kan hmu lo va, unau lo kalte zînga mi tumah i chanchin ṭha lo zâwnga sawi an awm hek lo.
44028022	Amaherawhchu, he pâwl hi hmun tinah sawichhiat a niin kan lo hria a, i ngaih ve dân hriat hi thil âwm tak niin kan hria,” an ti a.
44028023	Tichuan a sawina tûr nî an ruat a, chumi nî chuan a chênna inah mi tam tak an lo kal a. Zîng aṭanga tlai thlengin Pathian lalram thu a hrilhfiahin fîmkhur takin a nemnghet a. Mosia Dân bu leh zâwlneite lehkhabu aṭangin Isua chungchânga hmin tumin a sawipui a.
44028024	An zînga ṭhenkhatte chu a thil sawite chuan a hmin a, a ṭhenin an ring lo va.
44028025	Paula’n thu a sawi zawh chuan an thu a inhmu ta lo va, an chhuak darh ta a. Paula thusawi chu hei hi a ni. “Thlarau Thianghlimin zâwlnei Isaia kâa min thlahtute hnêna a sawi kha a lo dik zet mai.
44028026	“He mite hnênah hian kal la, va sawi rawh. Hriat zawng in hre na ang a, a ngaihna erawh chu in hre lo vang. Hmuh zawng in hmu na ang a, hriat zawng in hre tawp lo vang,’
44028027	He mite thinlung hi a lo chawlawl zo ta si a. An bengtein an hre thei lo va, an mitte an maimitchhîng bawk a, chuti ni suh sela chuan an mitin an hmu ang a, an bengin an hria ang a, an thinlungtein an hre bawk ang a, an inlamlêt ang a, anmahni ka lo ti dam hlauh dah ang e,” a tih kha.
44028028	Chuvângin hre rawh u, Pathian chhandamna chu Jentailte hnênah thawn a ni a, anni zawngin an hria ang,” a ti a.
44028029	Tichuan chûng thute chu a sawi zawhin Judate chu an kal ta a. Anmahni zîngah chuan nasa takin an sawiho ta ṭhîn a.
44028030	Paula chu ama in luahhawhah kum hnih pumhlûm a awm a, a hnêna lo lêng apiang lâwm takin a lo dawngsawng ṭhîn a.
44028031	Tuma dodâl lohvin Pathian lalram chanchin chu a hril a, Lalpa Isua Krista chungchâng thu chu huai takin a zirtîr ṭhîn a.
45001001	Kei Paula, Isua Krista bawih, Apostol ni tûra koh, Pathian chanchin ṭha hril tûra tihhran ka ni.
45001002	Chu chanchin ṭha chu Pathian lehkhathu thianghlimahte zâwlnei hmangin hmân lai khân a lo tiam tawh a,
45001003	chu chu a Fapa, kan Lalpa Isua Krista chanchin hi a ni. Mihring dânah chuan ani chu Davida thlahah a lo piang a.
45001004	Thianghlimna Thlarau zâra mithi zîng aṭanga a thawh lehna chuan Pathian Fapa a ni tih nasa takin a hriattîr a, amah chu Isua Krista kan Lalpa a ni.
45001005	A hming avânga rinna chu hnam tina mi’n an awihna tûrin amah avângin khawngaihna leh Apostol nihna chu kan chang ta.
45001006	Chûng zîngah chuan nangni pawh Isua Krista kohte in ni e.
45001007	Kei, Paula hian Rom khuaa awm, Pathianin a hmangaih, mi thianghlima awm tûra kohte zawng zawng hnênah ka ziak a ni. Pathian, kan Pa leh Lalpa Isua Krista hnêna mi khawngaihna leh thlamuanna in hnênah awm rawh se.
45001008	Khawvêl pumpuiah in rinna thu an sawi avângin Isua Krista hmingin in zaa chunga ka lâwmthu ka Pathian hnênah ka sawi hmasa phawt a ni.
45001009	Ka ṭawngṭainaahte chuan bâng lovin in hming ka lam fo ṭhîn tih min hriatpuitu chu Pathian a ni si a. A Fapa chanchin ṭhaah chuan ka thlarauvin a rawng ka bâwl a,
45001010	tûn thleng pawh hian Pathian remtihnaa in hnêna rawn zin theihna hun remchâng engemaw ti kawng tala ka hmuh theih nân ka dîl fo ṭhîn.
45001011	In nghehna tûra thlarau lam thilpêk eng emaw ka pêk theihna tûr che uin hmuh che u ka châk êm êm si a.
45001012	Chu chu in rinna leh ka rinnaa kan intihchak tawn theihna tûr a ni.
45001013	Unaute u, Jentail dangte hnêna ka thawhrim rah ka hmuh tawh ang bawka nangni zîngah pawh rahte ka hmuh theihna tûrin in hnênah vawi tam tak rawn kal ka tum tawh tih in hriat loh ka duh lo ve. Nimahsela, tûn thleng hian dâlin ka la awm ta fo a ni.
45001014	Grik mite leh Grik mi ni lote lakah pawh bat ka nei. Mi fingte leh mi fing lote lakah pawh.
45001015	Chuvângin nangni Rom khuaa awmte hnênah pawh chanchin ṭha ka theih ang tâwka hril ka châk a ni.
45001016	Tupawh, a ring apiangte tân chhandamna tûra Pathian thiltihtheihna a nih avângin Krista chanchin ṭha chu ka zahpui lo. A hmasa berin Juda mi tân a ni a, tin Grik mi tân pawh a ni leh a.
45001017	“Mi fel chu rinnain a nung ang,” tih ziak ang khân chu chanchin ṭhaah chuan Pathian felna chu tihlan a ni tawh si a. Chu felna chu a bul aṭanga a tâwp thlengin rinna avânga awm a ni.
45001018	Tin, mihringte Pathian ngaihsak lohna leh fel lohna zawng zawng chungah Pathian thinurna chu vân aṭangin a lo lang ta a ni. Thutak chu an fel lohnain an dâl tlat a,
45001019	Pathianin an hnêna a hriat chiantîr tawh avângin Pathian chanchin hriat tûr thilte chu anmahniah târlanin a awm tawh si a.
45001020	Pathian nihna hmuh theih loh, a chatuan thiltihtheihna leh a Pathian ziate chu khawvêl siam tirh aṭangin a thilsiamte aṭanga chiang taka hriat theihin a awm a, chuvângin chhuanlam tûr an nei lo ve.
45001021	Pathian hre siin Pathian angin an chawimawi lo va, lâwmthu pawh an hrilh hek lo. An ngaihtuahna chu engmah lo a lo ni a, an thinlung â chu a lo thim ta vek zâwk a.
45001022	Finga inchhâlin mi âah an lo chang a.
45001023	Thi thei lo Pathian ropuina chu thi thei mihringte leh savate, ramsa ke pali nei leh rannung tleng chi angte limah an chantîr ta zâwk a.
45001024	Chuvângin an taksate chu anmahni zînga zahpuiawm taka siam tûrin an thinlung châk zâwng ṭha lo tak ang zêla thil bawlhhlawh ti tûrin Pathianin anni chu a hawisan a ni.
45001025	Pathian thutak chu dâwtah an chantîr a, a siamtu biak aiin a thilsiam chu biain a rawng an bâwl ta zâwk a. A siamtu chu chatuana fak tlâk a ni. Amen.
45001026	Chutichuan châkna zahpuiawm ti tûrin anni chu Pathianin a hawisan a, an hmeichhiate meuh pawhin an awmdân pianpui chu an pianpui loh dân anga awm tûrin an inti danglam a, chuvâng chuan Pathianin a hawisan a ni.
45001027	Mipate pawhin chutiang bawkin hmeichhiate an hman dân tûr pângngai chu bânsana hurin an in ît a, mipa leh mipa zahthlâk takin an in ti a. An sual man hmuh tûr chu anmahniah an hmu a ni.
45001028	An hriatnaa Pathian a awm tih an ngaihtuah duh lo ang ngeiin thil mawi lote ti tûra rilru chhe tak pu tûrin Pathianin a hawisan a.
45001029	Fellohna zawng zawng te, inngaihna te, thil ṭha lo zawng zawng te, duhâmna te, suahsualna zawng zawngtein an lo khat liam a. Itsîkna te, tualthahna te, inhauna te, bumna te, rilru sual takte puin an khat a, se sea thu sawi chîng an ni.
45001030	Mi rêl chîng te, Pathian hawtu te, intivei te, chapo te, mi uangthuang te, thil sual thar chîng chhuaktu leh nu leh pa thu awih lo te an ni a.
45001031	Mi fing lo te, rinawm lo te, hmangaihna nei lo te, ngaihdamna nei lo te, zahngaihna nei lo te an lo ni a.
45001032	Pathian rorêlna felzia hre reng chunga chutiang thil titute chu thi tlâk an ni a, thil ṭha lo an ti chauh ni lovin midang tivê tute an remtihpui bawk a ni.
45002001	Chuvângin aw mihring, midang thiam loh chantîrtu tupawh ni la, chhuanlam tûr rêng i nei lo ve. Nang midang thiam loh chantîrtu pawhin chutiang thilte chu i tih ve tho avângin midang thiam loh i chantîrna ngeiah chuan nangmah leh nangmah thiam loh inchantîr i ni asin.
45002002	Chutiang thil titute Pathianin ro a rêlsak dân chu thutak Dân ang zêlin a ni tih kan hria e.
45002003	Aw mihring, chutiang thil titute thiam loh chantîrtu, nangin chutiang chu i ti ve bawk si a, Pathianin ro a rêlsakna che chu pumpelh i inring em ni?
45002004	A nih loh leh Pathian ngilneihnain simna tûrin a hruai ṭhîn che tih hre lovin a ngilneihna ngahzia leh a tuar theihzia leh a dawhtheihziate chu i ngainêp em ni?
45002005	I luhlul leh i inlamlêt loh ang ngeiin Pathian thinurna leh a rorêlna fel tak lo lan nî atân thinurna i tân i khâwlkhâwm a ni.
45002006	Pathian chuan mi tin an thiltihte ang zêlin a rûl ang.
45002007	Thil ṭha ti fan fan a, ropuina leh chawimawina leh boral theih lohna zawngtute hnênah chuan chatuan nunna a pe ang.
45002008	Nimahsela, mi ṭhenkhat chuan mahni hmâ an sial a, thutak chu awih lovin fellohnaah rinna an nghat a, chûng mite chungah chuan thinrimna leh thinurna a lo thleng ang.
45002009	Thil ṭha lo titu apiangte chungah chuan hrehawmna leh lungngaihna a thleng ang ; Juda mite chungah a thleng hmasa ang a, tin Grik mite chungah a thleng leh ang.
45002010	Amaherawhchu, thil ṭha titu apiangte hnênah chuan ropuina te, chawimawina te, thlamuanna te pêk a ni ang; Juda mite chungah a thleng hmasa ang a, tin, Grik mite chungah a thleng leh ang.
45002011	A chhan chu Pathianin mi duhsak bîk a neih loh vâng a ni.
45002012	Tupawh Dân nei lova thil sual ti chu Dân lovin an boral ang. Tupawh Dân neia thilsual ti chu Dân angin an chungthu rêl a ni ang.
45002013	Dân hretu ringawtte chu Pathian mithmuhah mi fel an ni si lo. Nimahsela, Dân zâwmtute chu Pathianin thiam a chantîr ang.
45002014	Dân nei lo Jentailte pawhin Dânin a phût thilte chu an pianpui tihdân pângngai angin an lo ti ṭhîn a. Dân nei lo mahsela, chûngte chu an tân Dân a ni.
45002015	Chûng mite chuan an thinlungah Dân thiltih a inziak a ni tih an lantîr a. An chhia leh ṭha hriatna pawhin chu chu a hriatpui a. An ngaihtuahnaahte chuan a chângin thiam an inchantîr a, a chângin thiam loh an inchantîr a.
45002016	Isua Krista hmanga Pathianin mihring thurûkte a rêl niah chuan ka chanchin ṭha hrilh ang hian ro a rêl ang.
45002017	Ngaiteh, nang Juda mi i inti a, Dân chu i rinchhan a, Pathian chu i chhuang hlê a.
45002018	A duhzâwng chu i hria a, Dân chu zirtîra i awm avângin thil ṭha tak chu i pawm a.
45002019	Nangmah ngei chu mitdelte hruai tûrin i inring tâwk a. Thima awmte tân êng,
45002020	mi â te kaihruaitu leh naupang tête zirtîrtu niin i inhria a. Dâna hriatna leh thutaka awm chu nei angin i lang a.
45002021	Chutichuan nang, midangte zirtîrtu, nangmah i inzirtîr lo maw? Nang, mi rûkru lo tûra hrilhtu, nangin i ru ṭhîn maw?
45002022	Nang, mi uirê lo tûra hrilhtu, nangin i uirê ṭhin maw? Nang, milemte hawtu, nangin Templete i rawk ṭhîn maw?
45002023	Nang Dân chhuangtu, nangin Dân i bawhchhiat avângin Pathian i tihmingchhe ṭhîn a ni maw?
45002024	“Nangmahni avângin Jentailte zîngah Pathian hming chu sawichhiatin a awm ta,” tih ziak ang khân hêng thu hi ka sawi a ni e.
45002025	Dân i zawm chuan serhtan chu a sâwt tak zet a ni. Dân bawhchhetu i nih erawh chuan i serhtan chu tan loh ang mai a lo ni tawh ang.
45002026	Chuvângin serhtan loh miin Dân thu ruatte ti ta ang sela a serhtan loh chu tan anga ngaih a ni dâwn lâwm ni?
45002027	Dân famkim i nei a, serhtan i ni bawk a; nimahsela, Dân chu i bawhchhia a, mi, a nih dân tûr ang rênga serhtan loh, Dân zawh kimtu ni si chuan thiam loh a chantîr ve dâwn lo che em ni?
45002028	A lang maia Juda mi ni chu Juda mi tak a ni lo va, a langa taksa maia serhtan chu serhtan tak a ni bawk hek lo.
45002029	Amaherawhchu, chhûngril lama Juda mi ni chu Juda mi tak tak a ni. Serhtan tak tak chu thinlung serhtan hi a ni. Lehkha thu maiah ni lovin, Thlarauvah zâwk a ni. Chu mi chuan mihring fak a hlawh lo va, Pathian fak a hlawh zâwk ṭhîn a ni.
45003001	Anih leh Juda mi nih chuan hlâwkna enge a neih? Serhtan pawh chu enge a sâwtna?
45003002	Kawng tinrêngah a sâwt êm êm a ni. Pathian thute an hnêna kawl hmasaktîra a awm vâng a ni ber mai.
45003003	A nih leh mi ṭhenkhatte’n ring lo ta se engtinnge ni ta ang le? An rinlohna chuan Pathian rinawmna chu engmah ti thei lovin a awmtîr dâwn em ni?
45003004	Hnai lo ve, Pathian chu mi dik tak ni sela, mi tinte chu dawthei ni zâwk rawh se. “Nangin i thu sawiin thiam i chan theih a, i chung thu rêla a awma i hneh theih nân,” tih ziak ang khân.
45003005	Nimahsela, kan fel lohnain Pathian felna a târlan si chuan enge kan sawi tâk ang le? Mihring dânin ka sawi a ni. Pathianin kan chunga thinurna a thlentîr hian mi fel lo a ni em ni?
45003006	Ni teh suh e, chutiang a nihin engtinnge Pathianin khawvêl ro a rêl ang?
45003007	Nimahsela, ka dâwt thu sawi avânga Pathian thutak chu ama ropuina tûra a pun phah si chuan engvângin nge kei pawh misual anga rorêlsak ka nih?
45003008	“Thil ṭha a lo chhuah theih nân thil ṭha lo i ti ang u,” tiin engati nge kan sawi zâwk loh? Chu chu mi ṭhenkhatin min sawichhiatna ang leh chutiang chu sawia min puhna ang chiah a ni. Chûng mite rorêlsaka an awm chu a fel a ni.
45003009	A nih leh keini hi anni aiin kan ṭha bîk em ni? ṭha bik awzâwng lo, a chhan chu Judate leh Grikte chu sual bawiha awm vekah tûn hmâ lamah pawh kan puh tawh vâng kha a ni.
45003010	Hetiangin ziak a ni: “Tumah mi fel tak rêng an awm lo, pakhat mah an awm hauh lo.
45003011	Tumah hre thiam rêng an awm lo, tumah Pathian zawng rêng an awm lo.
45003012	A ni lo lamah an pêng ta vek a, engmaha tlâktlai lovin an lo awm ta vek a. Tumah ngilnei rêng an awm lo, pakhat tê mah an awm hauh lo.
45003013	An hrawk chu thlân inhawng a ni a, an leiin mite an bum a, an kam chhûngah rûl tûr a awm a.
45003014	An kâ chu ânchhe lawhna leh khâknain a khat a.
45003015	An ke chu thisen chhuah 3 tûrin a pên chak a.
45003016	An kawngahte chuan chhiatna leh hrehawmna a awm a.
45003017	Thlamuanna kawng pawh an hre lo.
45003018	An mithmuhah Pathian ṭihna rêng a awm lo.” tiin.
45003019	Dânin engpawh a sawi apiang chu Dân hnuaia awmte hnênah a sawi a ni tih kan hria. Ka tinrêng a chîp theih nân leh khawvêla mi zawng zawng Pathian rorêlsaka an awm theih nân Dân chuan a sawi a ni.
45003020	Chuvângin Pathianin a mithmuhah Dân thiltih avângin tumah thiam a chantîr lo vang, Dân avângin sual hriatna a lo awm a ni si a.
45003021	Nimahsela, tûnah Dân leh zâwlneite lo puan angin Dân tel lova Pathian felna chu tihlanin a awm ta.
45003022	Pathian felna, Isua Krista rin avânga a ringtu zawng zawngte hnênah leh a ringtu zawng zawngte chunga lo thleng chu a ni a, chu chu danglamna rêng a awm loh vâng a ni.
45003023	Mi zawng zawng misual an nih vek tawh avângin Pathian ropuina an thleng phâk ta lo a ni.
45003024	Chûng ringtute chu Isua Krista tlanna avângin a khawngaihnain a thlâwna thiam chantîrin an awm a.
45003025	A felzia tihlan nân Pathianin Isua Krista chu a thisena rinna avânga inthawina lungawithlâkah a târlang a, a dawhtheihnain tûn hmâa sual lo tih tawhte chu a ngaihhnatiamsak a.
45003026	Pathian chu mi fel leh Isuaa rinna nghattute thiam chantîrtu a nihzia tihlan nân ama felna chu tûn lai hunah hian a lantîr ta a ni.
45003027	Tichuan in chhuan chu khawiah nge? Pâwn lamah khârhnan a ni ta. Eng dânin nge ni le? Thiltihtein em ni? Ni love, rinna Dânin a ni zâwk.
45003028	Chuvângin Dân thiltihte tel lovin, mi chu rinnaa thiam changah kan ruat a ni.
45003029	Amah chu Judate Pathian chauh em ni? Jentailte Pathian pawh a ni ve lo em ni? Ni e, Jentailte Pathian pawh a ni.
45003030	Pathian chu pakhat a nih avângin serhtante chu an rin avângin thiam a chantîr a, serhtan lohte pawh an rinna avângin thiam a chantîr a ni.
45003031	A nih leh rinna avângin Dân chu engmah ti thei lovah kan siam ta em ni? Hnai lo ve, Dân chu kan tinghet zâwk a ni.
45004001	A nih leh mihring Dâna min thlahtu Abrahama chungchângah hian enge kan sawi tâk ang le? Enge a hmuh kha?
45004002	Abrahama chuan thiltihte avânga thiam a chan si chuan chhuan tûr a nei a ni. Pathian hmâah erawh chuan a ni lo.
45004003	Pathian lehkhathuin enge a sawi? “Abrahama’n Pathian a ring a, chu chu a felnaah chhiarsak a ni,” tih a sawi.
45004004	Hnathawktu hlawh chu khawngaihnaa chhiar a ni lo va, bata ruat a ni zâwk e.
45004005	Nimahsela, thiltih avânga thiam chan tum lova, Pathian ngaihsak lo pawh thiam chantîrtu ring zâwktu rinna chu a felnaa ruat a ni.
45004006	Thiltihte tel lova Pathianin mi fela a ruata chu a nihlawhzia Davida pawhin a lo sawi a ni.
45004007	An bawhchhiatnate ngaihdama awm leh, an sualte khuha awm,
45004008	Lalpa’n suala a chhiarsak hauh loh mi chu a nihlawh e,” tiin.
45004009	A nih leh chu himna chu serhtanho chungah chauh nge a thlen serhtan lohho chungah pawh? Rinna chu Abrahama felnaah chhiar a ni kan ti si a.
45004010	Chu chu engtia chhiarsak nge a nih le? A serhtan hnuah nge a serhtan hmain? A serhtan hnuah a ni lo va, a serhtan hmain a ni.
45004011	Serhtan chu Pathianin chhinchhiahna atân a pe a, Chu chu rinnaa a dawn, felna chhinchhiahna a ni. Ringtu zawng zawngte chu serhtan lohte ni mah se, an pa a nih nân leh chu felna chu an tân pawh chhiarsak a nihna tûrin chu rinna chu serhtan lova a awm laiin a nei a ni.
45004012	Abrahama chu serhtante pa a ni a, serhtante chauh ni lovin, kan pa Abrahama serhtan lohva a awm laia a rinna hniakhnung zuitute pa pawh a ni bawk.
45004013	Abrahama emaw, a thlahten emaw, khawvêl ro luah tûra thutiam chu Dân avâng ni lovin, rinnaa felna avânga tiam a ni zâwk si a.
45004014	Dân zâwmtute’n ro an luah dâwn a nih chuan rinna chu engmah a ni dâwn lo va, thutiam pawh chu engmah tithei lo a ni dâwn a ni.
45004015	Dân chu thinurna thlentu a nih vâng a ni a, Dân awm lohnaah chuan bawhchhiatna pawh a awm si lo.
45004016	Chi thlah zawng zawng, Dâna awmte chauh ni lovin, kan zaa pa Abrahama rinna anga rinna nei zawng zawngte tân pawh thutiam chu a lo ngheh theih nân khawngaihna ang zêla rinnain thu chu tiam a ni.
45004017	Chu chu, “Chi tam takte paah ka siam a che,” tih ziak anga a rin Pathian, mithite tinung a, thil awm lote awmtîrtu hmâa a lo sawi ang chiah kha a ni.
45004018	“I thlahte chu khiti zât khi an ni ang,” tia a sawi ang khân, beisei âwm a awm loh pawhin ani chuan beisei takin a ring tlat a, tichuan hnam tamtakte pa a lo ni ta a ni.
45004019	Kum za mi lai a ni tawh a, a taksa thi tawh anga awm chu hrethiam chungin a rinna a chak loh phah chuang lo va, Sari chu ching a ni tih pawh a hrethiam bawk a.
45004020	Rinna tlachhamin Pathian thutiam chu a ringhlel lo va, rinna tihchaka awmin Pathian a chawimawi zâwk a.
45004021	A thutiamte chu a tipuitling thei tih a ring nghet tlat a.
45004022	Chuvângin chu chu felna atân chhiarsak a ni tawh.
45004023	He thu, “Chhiarsak a ni tawh,” tih thu hi ama tân chauhva ziak a ni lo va,
45004024	keimahni tân pawh a ni. Isua, kan Lalpa, mithi zîng aṭanga kaithotu Pathian chu ringtu kan ni a, kan rinna chu felnaah chhiar a ni dâwn.
45004025	Chu Isua chu kan bawhchhiatna avângin mantîrin a awm a, thiam kan channa tûrin kaihthawhin a awm bawk a ni.
45005001	Chuvângin rinna avânga thiam chantîr ni tawhin, kan Lalpa Isua Krista avângin Pathian nêna inremna kan nei a ni.
45005002	Amah avâng vêk chuan he khawngaihna, kan dinnaah hian rinnaa luh theihna kan nei a, Pathian ropuina beiseiin lâwmin kan awm bawk a ni.
45005003	Tin, chu chauh chu ni lovin hrehawm kan tawrhte pawh kan chhuang a ni. Hrehawmna chuan chhelna a siam a,
45005004	tin, chhelna chuan hriatfiahna a siam a, hriatfiahna chuan beiseina a siam tih kan hre si a.
45005005	Thlarau Thianghlim kan hnêna min pêk khân Pathian hmangaihna chu kan thinlunga a leih tawh avângin beiseina chuan a timualpho lo a ni.
45005006	Kan chak loh mêk lai khân Krista chu a hun têah Pathian ngaihsaklote aiin a lo thi ta si a.
45005007	Mi fel aia thih ngam mi an vâng hlê âwm si a, mi ṭha ai erawh chuan mi tu emaw tal chuan thih a ngam mial mah nâ.
45005008	Nimahsela, Pathian chuan a mi hmangaihna chu heti hian a târlang: Misualte kan la nih lai khân Krista chu kan aiah a thi ta a ni.
45005009	Chu chauh pawh ni lovin, a thisena thiam chantîrin kan awm tawh a, chuvângin Pathian thinurna lak aṭang chuan amah avângin chhanhimin kan awm ngei ang.
45005010	Hmêlma kan nih lai maha a Fapa thihna avânga Pathian nên lo inrem tawh kan nih si chuan, inrema kan awm tawh hnu hian a Fapa nunnain chhanhimin kan awm leh zual ang.
45005011	Chuti chauh pawh ni lovin, kan Lalpa Isua Krista avângin Pathianah chuan kan lâwm bawk a ni. Amah avâng chuan tûnah hian inremna kan chang ta.
45005012	Chuvângin mi pakhat avânga khawvêlah sual a lût ang khân, sual avângin thihna a lo lût bawk a. Tin, mi zawng zawng misual an nih vek tawh avângin thihnain mi zawng zawng a fan chhuak ta bawk a.
45005013	Dân a lo awm hmâ zawng khân khawvêlah sual a awm tawh si a. Amaherawhchu, Dân awm lohnaah chuan sual chu tu chungah mah suala ngaih a ni lo.
45005014	Nimahsela, Adama awm aṭanga Mosia awm thlengin, Adama bawhchhiatna anga thil sual ti lote chungah pawh thihnain ro a rêl ṭhîn. Adama chu lo la kal tûra entîrna a ni.
45005015	Nimahsela, thilthlâwnpêk chu bawhchhiatna nên a inang lo. Mi pakhat bawhchhiatna avâng maha mi tam tak an thih si chuan, Pathian khawngaihna leh khawngaihna thilthlâwnpêk chu mi tam tak chungah a luangliam a ni. Chu khawngaihna chu mi pakhat Isua Krista avângin a lo awm a ni.
45005016	Tin, thilthlâwnpêk chu mi pakhat sual vânga thil lo awm nên a inang hek lo. Mi pakhat avângin rorêlna chuan thiamloh channa a thlen a, thilthlâwnpêk chuan bawhchhiatna tam tak avângin thiam chantîrna a thlen thung a ni.
45005017	Mi pakhat avâng maha thihnain ro a rêl si chuan, khawngaihna nasa tak leh felna thilthlâwnpêk dawngtute chuan mi pakhat Isua Krista avângin nunnaah chuan ro an va rêl dâwn nasa êm!
45005018	Chuvângin mi pakhat bawhchhiatna avângin thiam loh chantîrna chu mi zawng zawng chungah a lo awm a. Chutiang bawkin mi pakhat thil fel tih chuan mi zawng zawng tân nunnaah chuan thiam chantîrna a thlen a ni.
45005019	Chu chu mi pakhat thu awih loh avângin mi tam tak misual an lo nih a, chutiang bawka mi pakhat thu awih avânga mi tam tak mi fel an loh nih dâwn vâng a ni.
45005020	Chu chauh pawh ni lovin, bawhchhiatna punzia a lan theih nân Dân a lo awm a; nimahsela, sualna a punna apiangah khawngaihna chu a pung tam lehzual ṭhîn.
45005021	Tichuan, sualna chuan thihnaa ro a rêl angin kan Lalpa Isua Krista avânga chatuana nunna tûrin felna avângin khawngaihna chuan ro a rêl thei ang.
45006001	Enge kan sawi tâk ang le? Khawngaihna a pun lehzual theih nân sualin kan awm reng dâwn em ni?
45006002	Hnai lo ve, keini sual lama thi tawh engtinnge sualin kan la nun theih cheu vang?
45006003	A nih leh keiniho, Krista Isuaa baptisma chang tawhte hi a thihnaah baptis-in kan awm tih in hre lo vem ni?
45006004	Chutichuan baptismain Krista nên thihnaah phûmin kan awm a. Pathianin Pa ropuinain mithi zîng aṭanga Krista a kaihthawh ang khân keini pawh nunna tharin kan nung thei ang.
45006005	A thihna anpuia amah nên kan inzawm tawh si chuan a thawhlehna anpui pawhin kan inzawm ngei bawk ang.
45006006	Tûn chinah sual bawiha kan awm loh nân leh sual pu taksa hi engmah tithei lova a awmna tûrin kan mihring hlui chu a hnênah khenbehin a awm ve ta tih kan hria.
45006007	Tupawh thi tawh chu sual lakah a zalên tawh si a.
45006008	Tin, tûnah Krista hnêna kan thih ve tawh chuan a hnênah kan nung ve bawk ang tih kan ring a ni.
45006009	Krista chu mithi zîng aṭanga kaihthawhin a awm a, a thi leh dâwn tawh lo tih kan hria, thihna chuan a chungah thu a nei tawh lo.
45006010	A thihna chu sual lam kawngah chatuan atân vawikhat chauh a thi a ni, nimahsela, a nunna chu Pathian lamah a nung reng a ni.
45006011	Chutiang bawkin nangni pawh sual lamah chuan thi tawh ngeiah inruat ula, Pathian lamah erawh chuan kan Lalpa Krista Isuaah chuan nungah inruat rawh u.
45006012	Chutichuan in taksa duhzâwng in zawmna tûrin in taksa thi theiah chuan sualnain ro rêl suh se.
45006013	In taksa pêngte pawh fel lohna hmanrua atân sualna hnênah pe suh u. Amaherawhchu mithi zîng aṭanga nung leh angin Pathian hnênah inpe ula, in taksa pêngte pawh chu felna hmanrua atân Pathian hnênah pe zâwk rawh u.
45006014	Dân hnuaia awm in ni lo va, khawngaihna hnuaia awm in nih zâwk avângin sualnain in chungah thu a nei dâwn tawh si lo.
45006015	Engtinnge ni ang le? Dân hnuaia awm lova khawngaihna hnuaia awm kan nih zâwk avâng hian kan sual tûr em ni ang? Hnai lo ve.
45006016	Tu hnênah pawh a thu awih tûra bawih anga in inpêk chuan, a thu in awiha bawih chu in ni tih in hre lo vem ni? Tichuan, thihna tûra sual bawih emaw, felna tûra thuawih bawih emaw in ni.
45006017	Sual bawihte in ni tawh a; nimahsela, zirtîrna, nangmahni hnêna puanchhuah chu thinlungin in awih ta a. Chuvângin Pathian hnênah lâwmthu ka sawi a ni.
45006018	Tin, sual bawih aṭanga chhuah zalêna awm tawhin felna bawih in lo ni ta a ni.
45006019	In taksa chak loh avângin mihring dânin ka sawi a ni. Dân pawisak loh zualna tûrin in taksa pêngte chu bawlhhlawhna ah leh dân pawisak lohna bawih ah in pe ṭhîn a. Chutiang bawkin tûnah chuan in taksa pêngte chu thianghlimna tûrin felna hnênah bawihah pe rawh u.
45006020	Sual bawihte in nih lai khân felna lakah chuan in fihlîm a.
45006021	Khâng thilte khân rah enge a chhuahsak che u? Tûnah chuan khâng thilte kha in zahpui ta a. Khâng thilte tâwpna chu thihna a ni.
45006022	Tûnah chuan sual laka chhuah zalêna awmin Pathian bawihte in lo ni ta a. Thianghlimna tûrin rah in nei a ni, a tâwpa chatuana nunna nên.
45006023	Sual man chu thihna a ni si a, Pathian thilthlâwnpêk erawh chu kan Lalpa Isua Krista zârah chuan chatuana nunna a ni.
45007001	A nih loh leh unaute u, Dân chuan mi a dam chhûng zawng a chungah thu a nei tih in hre lo vem ni? Dân hre mite hnênah ka sawi a nih hi.
45007002	Hmeichhe pasal nei chu a pasal a dam chhûng zawng Dânin a pasalah phuar belhbawmin a awm a ni. Nimahsela, a pasal chu a thih chuan pasal dân aṭanga chhuah zalênin a awm a ni.
45007003	Tichuan a pasal dam laia mi dang a neih chuan uirenu an ti ang a, a pasal a thih tawh erawh chuan chu dân lak aṭang chuan zalên a ni a, tichuan mi dang nei mah sela uirê a ni lo.
45007004	Chutiang bawk chuan ka unaute u, midang, mithi zîng aṭanga kaihthawh ngeia chu in neih theihna tûrin Krista taksa avângin nangni pawh Dân lakah mithi in nih ve kha, chu chu Pathian lama kan rah theihna tûr a ni.
45007005	Tisaa kan awm lai khân Dân avânga sual duhzâwng lo chhuakte chuan kan taksa pêngahte thihna khawpa rah tûrin a thawk ṭhîn si a.
45007006	Nimahsela, tûnah erawh chuan Lehkha ziak hlui ang ni lova Thlarau dân thara rawng kan bâwl theih nân, min chelhtu lakah thi tawhin, Dân aṭanga chhuah zalên kan ni ta.
45007007	Chuvângin enge kan sawi tâk ang le? Dân chu sual em ni? Hnai lo ve. Dân avânga hriat ni suh sela chu sual ka hre lo tûr. Dânin, “Awt suh,” ti lo sela chuan, ‘awt’ hi ka hre dâwn si lo va.
45007008	Nimahsela, sualna chuan thupêk chu remchângah hmangin châkna tinrêng keimahah hian a awmtîr a. Dân lo chuan sualna chu thi a ni si a.
45007009	Tin, tûnhma khân kei Dân lovin ka nung tawh a; nimahsela, thupêk chu a lo thlen khân sual a lo nung leh a, tin, kei chu ka thi ta a.
45007010	Nunna tûra thupêk chu thihna a ni tih ka lo hre ta.
45007011	Sualna chuan thupêk chu remchângah hmangin mi bum a, chu chuan min tihlum ta a ni.
45007012	Tichuan Dân chu a thianghlim a, a dik a, a ṭha a ni.
45007013	A nih leh thil ṭha chu ka tân thihna a lo ni ta em ni? Hnai lo ve. Nimahsela, sual chu suala a lan theih nân sual chuan thil ṭha hmangin keimahah thihna a thlen ṭhîn a. Sual chu sual nasa tak a nih theih nân sual chuan thupêk avângin keimahah thihna a rawn thlen a ni.
45007014	Dân chu thlarau lam thil a ni tih kan hria. Kei erawh chu tisa mi, sual bawiha hralh tawh ka ni.
45007015	Thil ka tih hi a ngaihna ka hre si lo va. Ka thil tih ṭhin hi ka thiltih duhzâwng a ni si lo, ka thil huat zâwng tak chu ka ti zâwk ṭhîn a ni.
45007016	Tichuan ka thiltih loh tûrte ka tih si chuan Dân chu ṭha ka tihpui tihna a ni.
45007017	Tin, tûnah thiltitu chu keimah ka ni tawh lo va, sual, keimaha awm tih chu a ni zâwk e.
45007018	Keimahah, chu chu ka tisaah tihna a ni, thil ṭha rêng a awm lo tih ka hria. Thil ṭha tih duhna chu keimahah a awm naa thil ṭha tihna erawh chu ka hmu lo.
45007019	Thil ṭha tih ka duh chu ka ti lo va; nimahsela, thil ṭha lo, ka tih duh loh zâwng chu ka ti zâwk si ṭhîn a.
45007020	Chuvângin tûnah ka tih loh tûr chu ka tih si chuan a titu chu kei ka ni tawh lo va, keimaha sual awm chu a ni zâwk e.
45007021	Chutichuan he dân hi keimahah a thawk ṭhîn tih tûnah ka hre ta. Thil ṭha tih ka duh laiin keimahah hian thil ṭha lo a awm a ni, tih hi.
45007022	Ka chhûnglam mihring hi chu Pathian Dânah chuan a lâwm ṭhîn si a.
45007023	Nimahsela, ka taksa pêngahte hian dân danglam a awm tih ka hria; chu chuan ka rilru dân a do va, ka taksa pêngtea sualna dân awm hnênah chuan salah mi hruai ṭhîn a ni.
45007024	Aw! mi khawngaihthlâk ka va ni teh lul êm! He thihna taksa lakah hian tuin nge mi chhan chhuak ang?
45007025	Isua Krista kan Lalpa avânga min chhanchhuaktu Pathian hnênah lâwmthu ka sawi a ni. Chutichuan, keimah tak hi chuan ka rilruin Pathian Dân rawng ka bâwl a, ka tisa erawh chuan sualna dân rawng ka bâwl a ni.
45008001	Chuvângin tûnah zawng Krista Isuaa awm, tisa duhzâwnga nung lova, Thlarau duhzâwnga nung zâwkte tân chuan thiamloh chantîrna rêng a awm tawh lo.
45008002	Krista Isua zâra nunna min petu Thlarau Dân chuan sualna leh thihna Dân aṭanga min tih zalên tawh vâng a ni.
45008003	Tisa avângin Dân chu a chak lo va, engmah a ti thei lo. Chuvângin sualna avângin Pathianin ama Fapa ngei tisa sual ang puin a rawn tîr a, tisaa sualna awm chu thiam loh a chantîr ta a ni.
45008004	Keini, tisa duhzâwnga nung lova Thlarau duhzâwnga nung zâwkteah hian Dân thu ruat chu hlena a awm theihna tûrin ama Fapa chu a rawn tîr a ni.
45008005	Tisa duhzâwnga nungte chuan tisa lam thilahte an rilru an nghat ṭhîn. Thlarau duhzâwnga nungte erawh chuan Thlarau lam thilahte an rilru an nghat ṭhîn.
45008006	Tisa lam rilru put chu thihna a ni a, Thlarau lam rilru put erawh chu nunna leh thlamuanna a ni si a.
45008007	Chuvângin tisa rilru put chu Pathian hmêlmâ nihna a ni. A chhan chu tisa rilru chu Pathian Dân hnuaiah a intulût lo va, a intukluh theih bawk hek loh vâng a ni.
45008008	Chuvângin tisaa nungte chuan Pathian an tilâwm thei lo.
45008009	Nimahsela, Pathian Thlarau nangmahniah a awm tak zet chuan tisaa nung in ni lo va, Thlarauva nung in ni zâwk e. Tûnah, tupawhin Krista Thlarau a neih loh chuan, Krista ta a ni lo ve.
45008010	Krista chu nangmahniah a chêng a nih chuan sualna avângin taksa chu a thî a ni. Thlarau erawh chu felna avângin nunna a ni.
45008011	Tin, mithi zîng aṭanga Isua kaithotu Thlarau chu nangmahniah a awm a nih chuan mithi zîng aṭanga Krista kaithotu khân nangmahnia awm, a Thlarau hmangin in taksa thi thei chu nunna a pe bawk ang.
45008012	Chuvângin unaute u, bat kan nei. Tisa dâna nung tûrin tisa lakah kan ba lo.
45008013	Tisa dâna in nun chuan in thi dâwn si a. Taksa thiltihte Thlarauva in tihhlum erawh chuan in nung ang.
45008014	Pathian Thlarau hruaia awm apiangte chu Pathian fate an ni si a.
45008015	Hlauva awm leh tûrin bawih nihna thlarau in dawng si lo va. Fa nihna Thlarau in dawng zâwk a ni. Chu Thlarau chuan, ‘Abba,’ Ka pa, tiin kan au chhuak ṭhîn a ni.
45008016	Thlarau ngei chuan kan thlarau nên Pathian fate kan ni tih min hriattîr a ni.
45008017	Tin, fate kan nih chuan roluahtu kan ni a, Pathian roluahtu, Krista luahpuitute kan ni. A hnêna chawimawia kan awm ve theih nân amah kan tuarpui takzet a ni.
45008018	Tûn laia tuarnate hi nakina ropuina kan hnêna tihlan tûr nên chuan khaikhin thamah pawh ka ruat lo.
45008019	Thil siamte chuan Pathian fate lo lan hun tûr chu an nghâkhlel hlê si a.
45008020	Thil siamte chu thil lawilo thu thua awmtîrin an awm tawh a. An duh vânga awm an ni lo va, a awmtîrtu Pathianin beisei neiin a awmtîr zâwk a ni.
45008021	Thil siamte ngei pawh chu chhiatna bawih aṭanga tihchhuaha awmin Pathian fate zalênna ropuiah chuan an lût dâwn si a.
45008022	Thil siam zawng zawngte chu tûn thleng hian rûm leh nau vei na tuarin an awm tih kan hre si a.
45008023	Anni chauh pawh a ni lo, keini, Thlarau rah hmasa neitu ngei pawh hi fa kan nihna, kan taksa tlanna chu nghâkhlel takin kan rûm tak meuh a ni.
45008024	Chu beiseinaah chuan chhandam kan ni si a. Nimahsela, hmuh theih reng beisei hi beiseina a ni lo ve. Miin a hmuh theih reng chu engvângin nge a la beisei cheu vang?
45008025	Nimahsela, kan hmuh theih loh kan beisei chuan dawhthei takin kan nghâk fan fan ṭhîn a ni.
45008026	Chutiang bawkin Thlarau pawh chuan kan chaklohnaahte min pui ṭhîn a. Engtia ṭawngṭai tûr nge tih kan hre si lo. Nimahsela, Thlarau ngei chuan rûm sawi hleih theih lohvin min ngensak ṭhîn.
45008027	Tin, Thlarau chuan Pathian duhzâwng ang zêla mi thianghlimte tân a ngensak ṭhin avângin thinlungte entu chuan Thlarau duhzâwng chu a hria a ni.
45008028	Tin, Pathian hmangaihtu, ama ruat anga a kohvate tân chuan an ṭhatna tûrin engkim hi an thawkho tih kan hria a ni.
45008029	A Fapa chu unau tam takte zînga fa tîr a lo nih theih nân a hriat lâwkate chu ama Fapa anpuia awm tûrin a ruat lâwk si a.
45008030	Chu chauh pawh ni lovin a ruatlâwkate chu a ko va, tin, a kohvate chu thiam a chantîr bawk a, thiam a chantîrate chu a chawimawi bawk a ni.
45008031	Hêng thilahte hian enge kan sawi tâk ang? Pathian kan lama a ṭan chuan tuin nge min dodâl thei ang?
45008032	Ama Fapa ngei pawh zuah lova, kan zaa aiawha pe zâwktu chuan thil zawng zawng pawh ama rualin a thlâwnin min pe tel lo vang em ni?
45008033	Pathian mi thlante chu tuin nge hêk ang? Thiam chantîrtu kha Pathian a ni si a.
45008034	Tuin nge thiam loh chantîr ang? Thia kha Krista Isua a ni si a. A ni, tho leh ta zâwka Pathian ding lama awma min ngensaktu bawka kha a ni.
45008035	Krista hmangaihna aṭang chuan tuin nge min ṭhen ang? Hrehawmnain emaw, lungngaihnain emaw, tihduhdahnain emaw, ṭâmin emaw, saruaknain emaw, hlauhawmnain emaw, ngûnhnâmin emaw mi ṭhen ang em ni?
45008036	Chu chu “Nangmah avângin nilêngin thih hlauhthâwnawmin min siam ṭhîn. Berâm talh tûrte anga ngaih kan ni,” tih ziak ang kha a ni.
45008037	Nimahsela, hêng thil zawng zawngah hian min hmangaihtu avângin hnehtute aiin kan ropui zâwk a ni.
45008038	Thihna emaw, nunna emaw, vântirhkohte emaw, lalnate emaw, thiltihtheihnate emaw, thil awmsa te emawh, thil lo la awm tûr te,
45008039	sânna te, thûkna te, thil siam dang rêng rêngte pawhin kan Lalpa Krista Isuaa awm Pathian hmangaihna aṭang chuan min ṭhen thei lo vang tih ka hre chiang a ni.
45009001	Kristaah chuan thutak ka sawi a ni, dâwt ka sawi lo ve. Thlarau Thianghlimah chuan ka chhia leh ṭha hriatna pawh hian mi hriatpui a.
45009002	Ka thinlungah hian lungngaihna nasa tak leh manganna reh thei lo ka nei a ni.
45009003	Ka unaute, mihring dâna ka chipuite aiah hian kei hi Krista aṭanga ânchhe dawngin awm hial ila ka tih vâng a ni.
45009004	Israel mite an ni a, fa nihna te, ropuina te, thuthlungte, dân pêkna te, Pathian rawngbâwlna te, thutiamte chu an ta a ni.
45009005	Thlahtute chu an ta a ni a, Messia chu mihring dân ang chuan anmahni zîng aṭanga lo chhuak a ni bawk a. Ani chu thil zawng zawng chunga awm a ni a, chatuana fak tlâk Pathian a ni. Amen.
45009006	Nimahsela, Pathian thu chu engmah ti thei lo anga awm ta a ni lo ve, Israela thlah zawng zawngte chu Israel mi tak an ni vek si lo va.
45009007	Abrahama thlahte an nih avângin an zain a fate an ni vek hek lo. “Isaakaah hian i thlahte tia koh an ni ang,” tih a ni zâwk.
45009008	Chu chu tisa dân anga lo piangte chu Pathian fate an ni lo va; nimahsela, thutiam fate chu chithlaha ruat an ni zâwk tihna a ni.
45009009	“Tûn ang hunah hian ka lo kal ang a, Sari chuan fapa a hring ang,” tih hi thutiam chu a ni.
45009010	Chu chang pawh a ni lo ve, Rebeki pawhin mi pakhat min thlahtu Isaaka ngei lakah phîr a pai a.
45009011	Nautête an la pian hmâa, thil ṭha leh ṭha lo pawh an la tih hmain, thiltih avâng ni lova a thlan dân ang zêla a kotu Pathian thil ruahman chu a awm reng theih nân,
45009012	Rebeki hnênah chuan, “A upa zâwkin a naupang zâwk rawng a bâwl ang,” tih Pathianin a hrilh a ni.
45009013	Chu chu, “Jakoba ka hmangaih a, Esauva erawh chu ka hua,” tih lo inziak tawh ang chiah kha a ni.
45009014	Enge kan sawi tâk ang le? Pathianah chuan fellohna a awm em ni? Hnai lo ve.
45009015	Ani chuan, “Zah ka ngaihna chung apiangah zah ka ngai ang a, ka khawngaih apiang chu ka khawngaih ang,” tiin Mosia hnênah a sawi a nih kha.
45009016	Chuvângin a duhtu avâng a ni lo va, a tlântu avâng a ni hek lo va, zahngaihna lantîrtu Pathian avângin a ni zâwk e.
45009017	Pathian lehkhathu chuan Pharoa hnênah, “Nangmahah chuan ka thiltihtheihna ka entîr theihna tûr leh, khawvêl zawng zawnga ka hming a than theihna tûr atân ringawt hian ka tungding che a ni,” a ti si a.
45009018	Chuvângin Pathianin a duh apiang lakah zah a ngai ṭhîn a, a duh apiang a tiluhlul ṭhîn a ni.
45009019	Tichuan nangin ka hnênah, “A nih leh engvângin nge Pathianin dik lo a la hmuh cheu? A duhzâwng dodâl an awm tawh ngai em ni?” i ti dâwn a.
45009020	A ni tak e, nimahsela, aw mihring! Pathian hnial veitu chu tunge maw i nih le? Thil siam chuan a siamtu hnênah, “Engvângin nge hetianga min siam,” a ti dâwn em ni?
45009021	Bellei hlâwm khat aṭanga bêl pakhat hlu taka hman tûr leh bêl dang pakhat hlu lo taka hman tûrin bêlvawtu chuan bellei chungah thu a nei lo vem ni?
45009022	Pathian chuan a thinurna entîr leh a thiltihtheihna hriattîr a duh a, nimahsela, dawhtheihna nasa tak nên boral tûra buatsaih thinurna bêlte chu a dawh hrâm hrâm si chuan enge kan sawi ang?
45009023	Zahngaihna bêl, ropui tûra a buatsaih lâwkate chungah chuan a ropuina ngahzia a entîr theih nân chutiang chuan a ti a ni.
45009024	Keini hi a kohte chu kan ni a, Judate zîng aṭang chauh ni lovin Jentailte zîng aṭang pawha a kohte chu kan ni lâwm ni?
45009025	Chu chu zâwlnei Hosea lehkhabua, “Ka mite ni ngai lo chu ‘Ka mite,’ tiin ka ko vang a, Ka hmangaih ngai lohvi chu ‘Hmangaihi,’ tiin ka ko vang.
45009026	Tin, heti hi a lo ni ang a, an hnênah, ‘Ka mite in ni love,’ tihna hmun ngeiah chuan, Pathian nung fate,’ tia vuahin an awm ang,” tia a lo sawi ang chiah kha a ni.
45009027	Isaian Israel mite chungchâng thu au chhuahpuiin, “Israel fate chu tuifinriata ṭiau vaivut zâtin tam mah sela, a la bâng chauh chhandamin an awm ang.
45009028	Lalpa chuan hna chu a tizo ang a, felnaa titawiin. Lei chungah hian hna chu a tizo thuai dâwn si a,” a tih kha.
45009029	Chu chu Isaia’n, “Sipaihote Lalpa chuan chithlahte min lo zuah sak suh sela chuan Sodom khua angin kan awm tawh ang a, Gomora khua anga siamin kan lo awm tawh bawk ang,” tia a lo sawi lâwk ang chiah kha a ni.
45009030	Enge kan sawi tâk ang le? Jentail, felna ûm lo tute chuan felna an lo nei ta, rinna avânga felna ngei chu.
45009031	Nimahsela, Israel, felna Dân ûmtute chuan felna Dân chu an phâk zo ta lo.
45009032	Engvângin nge? Rinnain an ûm lo va, Dân thiltihtea an ûm zâwk vângin a ni. Petekna lungah chuan an petek ta si a.
45009033	Chu chu Lehkhaziakin, “Ngaiteh, Zionah chuan petekna lung leh tlûkna lungpui ka phûm a, tupawh amah ring apiang chu timualpho an ni lo vang,” ti a a lo sawi ang chiah kha a ni.
45010001	Ka unaute u, ka thinlung duhzâwng leh Israelte tâna Pathian hnêna ka ṭawngṭaina chhan chu chhandama an lo awm theih nân a ni.
45010002	Pathian lamah ṭhahnem an ngai tih ka hriatpui si a. Nimahsela, hriat famkimna dân ang erawh chuan an ngai lo.
45010003	Pathian felna hre lovin anmahni felna tihngheh tumin an zawng a, Pathian felnaah an intulût si lo va.
45010004	Krista chu a ringtu apiangte’n felna an hmuh theihna tûra Dân tihfamkimna a ni si a.
45010005	Mosia khân, “Chung thilte titu chu, chûngte avâng chuan a nung ang,” tiin Dân avânga felna chungchâng thu a lo ziak a ni.
45010006	Rinna avânga felna erawh chuan, “In thinlungin, ‘Tunge vânah lâwn ang,’ ti suh u,” tiin a sawi a ni. Chu chu chunglam aṭanga Krista hruai chhuk tûr tihna a ni.
45010007	A nih loh leh, “‘Tunge leilâwtah chhuk ang,’ ti hek suh u.” Chu chu mithi zîng aṭanga Krista hruai chhoh tûr tihna a ni.
45010008	A nih leh Lehkha ziak chuan enge a sawi? “Thu chuanin a hnaih a che, i kâah leh i thinlungah pawh a awm,” tiin a sawi a ni. Chu chu rinna thu kan hril ṭhin hi a ni.
45010009	I kain Isua chu Lalpa a ni tih i puan chhuah a, mithi zîng aṭangin Pathianin a kaitho tih i thinlunga i rin chuan chhandamin i awm ang.
45010010	Miin thinlungin a ring a, felna a hmu ṭhîn a, kâin a puang chhuak a, chhandamna a hmu ṭhîn.
45010011	Pathian lehkhathuin “Tupawh amah ring apiang chu an mualpho lo vang,” a ti si a.
45010012	Juda leh Grik mite chu an danglam chuang lo va, chu chu Lalpa thuhmun, an zaa chunga Lalpa chu a lamtu apiangte chungah chuan engkimah a hausak vâng a ni.
45010013	“Tupawh Lalpa hming lam apiang chu chhandamin an awm ang,” tih a ni si a.
45010014	A nih leh an rin lohva chu engtinnge an lam ang? A thu an ngaihthlâk lohva chu engtinnge an rin ang? Thu hriltu awm lovin engtinnge an ngaihthlâk ang?
45010015	Tirh an nih loh chuan engtinnge thu an hril ang? “Thlamuanna chanchin ṭha leh thil ṭha chanchin lâwmawm thlentute ke chu a va mawi êm!” tih ziak ang khân.
45010016	Nimahsela, chanchin ṭha chu an za chuan an awih vek lo. Isaia’n, “Lalpa, kan thusawi tuinnge ring?” tia a sawi ang kha a ni.
45010017	Chuvângin rinna chu hriatna avângin a lo awm a, hriatna chu Pathian thu avângin a lo awm a ni.
45010018	Nimahsela, heti hian ka ti a ni: An bengin an hre lo vem ni? Hre teh rêng mai, “An thâwm chu ram tinah a thang a, an thu chu kâwlkil thlengin a thang chhuak ta.”
45010019	Nimahsela, heti hian ka ti a ni: A nih leh Israel mite chuan an hre lo vem ni? “Hnam pawh ni lote hmangin ka thîktîr ang che u a, hnam fing lote hmangin ka tithinur ang che u,” tiin Mosia’n a sawi hmasa ber a.
45010020	Nimahsela, Isaia’n huai takin, Mi zawng lote’n min hmu a, mi lam lote hnênah ka inhriattîr,” a ti a ni.
45010021	Nimahsela, Pathian chuan Israel mite hnênah, “Mi tihmawh leh hnialhrâtte tân nilêngin ka bânte ka phar chhuah ṭhin kha,” a ti a ni.
45011001	Tichuan heti hian ka ti a ni: Pathianin a mite chu a hnâwl ta em ni? Hnai lo ve! Kei pawh Israel mi, Abrahama thlah, Benjamina hnam ka ni.
45011002	Pathianin ama mi, a hriatlâwkate chu a hnâwl lo ve. A nih loh leh Elija’n Israel mite chung thu Pathian hnêna a thlen, Pathian lehkhathua chuang hi in hre lo emaw ni?
45011003	“Lalpa, i zâwlneite an tihlum a, i maichâmte an tichim a. Keimah chauh ka la awm a, kei pawh mi tihhlum an tum a ni,” a tih hi.
45011004	Nimahsela, Pathianin engtinnge a chhân? “Baala hmâa ṭhingṭhi ngai lo mi sângsarih keima tân ka la zuah reng a ni,” tiin a chhâng a ni.
45011005	Chutiang bawkin tûn hunah pawh hian khawngaihnaa thlan ang zêlin a bâng chu an la awm a ni.
45011006	Khawngaihna avâng a nih chuan thiltih avâng a ni tawh lo vang a, chuti a nih loh chuan khawngaihna hi khawngaihna a ni tawh lo vang. Thiltihte avâng a nih chuan khawngaihna avâng a ni tawh lo vang. Chuti a nih loh chuan thiltih chu thiltih a ni tawh lo vang.
45011007	Engtinnge ni ta ang le? Israelte chuan an zawn chu an hmu lo va, thlante erawh chuan an hmu a. A dang zawngte erawh chu tihchawlawlin an awm ta a.
45011008	Chu chu, “Vawiin ni thleng hian Pathianin an hnênah Chawlawlna thlarau leh, hmuhtheihlohna mitte leh hriattheihlohna bengte a pe a,” tih ziak ang kha a ni.
45011009	Davida pawhin, “An dawhkân chu an tân thang leh fal leh, petekna leh thungrulhna lo ni rawh se.
45011010	An hmuh theih loh nân an mitte lo thim sela, nangin an hnungzâng kûn tîr fo ang che,” a ti a ni.
45011011	Chuvângin heti hian ka ti a ni: An petekna chu an tlûk hlenna tûr em ni? Hnai lo ve. An tlûk avâng erawh chuan an thîk atân Jentailte hnênah chhandamna a lo thleng ta a ni.
45011012	Tin, an tlûkna mah khawvêl tihhausakna a niha an hlawhchhamna mah Jentailte hausakna a nih bawk si chuan, an famkimna chu an hausakna a va ni lehzual dâwn êm!
45011013	Kei Jentailte Apostol ka nih avângin nangni Jentailte hnênah ka sawi a, ka rawngbâwlna hi ka chhuang bawk a ni.
45011014	Chu chu eng emawti kawng tala ka chipuite ka thîktîr theihna tûr leh an zînga ṭhenkhatte tal ka chhanchhuah theihna tûr a ni.
45011015	Anmahni hnâwlna mah khawvêl rem lehna a nih chuan anmahni pawm lehna chu thihna aṭanga nun lehna lo chu enge ni ta ang le?
45011016	Chhang hlâwm sawhthlâk hmasak chu a thianghlim chuan a pumpui pawh chu a thianghlim a ni. A zung chu a thianghlim chuan a zârte chu chutiang bawk chu a ni.
45011017	Tin, a zâr ṭhenkhatte chu tihtliaha a awmin, nang olive suak chu olive thingah zawmin i awm a. Olive thing hausakna leh a zung chu anmahni ṭâwmpui vetu i ni.
45011018	Nimahsela, chûng zârte lakah chuan inchhuang suh. I inchhuang a nih pawhin a zung châwmtu chu i ni lo va, a zung chuan a châwm zâwk che a ni tih hre reng rawh.
45011019	Tin, nang chuan, “Zawma ka awm theih nân zârte chu tihtliahin an awm a,” i ti a ni âwm e.
45011020	A ni khawp mai, an rin lohna avângin tihtliahin an awm a, nang rinnain i ding a, uang suh la, hlâu zâwk rawh.
45011021	Pathianin zâr takte chu a zuah loh chuan nang pawh a zuah bîk dâwn si lo che a.
45011022	Chuvângin Pathian ngilneihzia leh ṭihbaiawmzia chu ngaihtuah rawh. Tlute tân chuan a ṭihbaiawm a, ngilnei taka i awm reng chuan nanga tân erawh chuan a ṭha a ni. Chutilochuan nangpawh sahthlâkin i awm ve ang.
45011023	Tin, anni pawh chu ring lova an awm reng loh chuan zawmin an awm ang, Pathianin a zawm leh thei si a.
45011024	Nang, pianphung rênga olive suak aṭanga sah thlâk i ni a, tin, pian dân pângngai lo angin olive pângngaiah zawmin i awm a. Chuvângin chûng zâr takte chu anmahni olive thing pângngaiah chuan zawm an va ni dâwn tehlul êm!
45011025	Ka unaute u, Jentailte famkimna a lo thlen hmâ loh chuan Israel mi ṭhenkhatte chungah chawlawlna a thleng rih a ni tih thurûk hi hre lova in awm ka duh lo ve; chutilochuan in intifing ang.
45011026	Tichuan Pathianin Israel mi zawng zawng a chhandam ang. “Zion aṭangin Chhandamtu a lo chhuak ang a, Jakoba hnên aṭangin Pathian ngaihsaklohna a la kiang ang.
45011027	An sualte ka lâk bo hunah chuan, chu chu an hnêna ka thuthlun tûr chu a ni,” tih ziak ang khân.
45011028	Chanchin ṭha chungchângah chuan nangmahni avângin hmêlma an ni a, thlan thuah erawh chuan thlahtute avâng khân, ‘duh takte,’ an ni.
45011029	Pathian thilthlâwnpêk leh kohna chu sût leh theih a ni lo.
45011030	Hmânah khân Pathian thu in awih lo va, tûnah erawh chuan an awih loh avângin zahngaihna in chang ta a.
45011031	Chutiang bawkin in hnêna zahngaihna lantîr tawh avânga a zahngaihna chu an hmuhna tûrin tûnah hian anniho pawh hian thu an awih ta lo a nih hi.
45011032	Chutichuan mi zawng zawng chunga Pathianin zahngaihna a lantîr theih nân an vaiin thu awih lohnaah a khung lût ta vek a ni.
45011033	Aw, Pathian finna leh hriatna leh hausakzia chu a va thûk em! A rorêlnate chu hriatphâk rual loh leh a kawngte chu chhuichhuah theih rual loh a va ni êm!
45011034	Tuin nge Lalpa rilru hre tawh a, a remruatsaktuah pawh ṭang tawh?
45011035	A rulh leh tûr pawhin a hnênah tuin nge thil pe hmasa?
45011036	Amah aṭang leh amah avâng leh ama tân thil zawng zawng hi lo awm a ni si a. Ama hnênah chuan chatuanin ropuina awm rawh se. Amen.
45012001	Chuvângin unaute u, Pathian zahngaihna avâng hian inthawina nung, thianghlim leh Pathian lawm tlâk ni tûrin in taksate chu hlân tûrin ka ngên chiam a che u. Chu chu Pathian in biak dân tûr rêng a ni.
45012002	He khawvêl awm dân ang hian awm suh u. Pathian duhzâwng, a ṭha leh pawm tlâk leh famkimna chu engte nge in hriat fiah theih nân in rilru a thara awmin tihdanglam lo ni tawh zâwk rawh u.
45012003	Pathian mi pêk khawngaihna avâng hian in zîngah tumah inngaihhlut tâwka liamin inngaihlu suh u. Nimahsela, Pathianin mi tin hnêna rinna tâwk a pêk ang zêla dik taka ngaihtuah zâwk tûrin in zain ka ti ṭheuh che u a ni.
45012004	Taksa pumkhatah pêng tam tak kan nei a, pêng zawng zawng hnathawh erawh chu a inang vek lo.
45012005	Chutiang bawkin keini tam tak ni mah ila, Kristaah chuan taksa pumkhat kan ni a, a mal malin inpêng tawn ṭheuh kan ni.
45012006	Khawngaihna min pêk ang zia zêlin thilthlâwnpêk hrang hrang kan nei ṭheuh va. Thu hril lâwk tûr a nih chuan kan rin tâwk ang zêlin i hril lâwk ang u.
45012007	Rawng bâwl tûr kan nih chuan i bâwl mai ang u. Zirtîrtu chuan zirtîr rawh se.
45012008	Fuihtu chuan fuih zêl rawh se. Thil petu chuan phal takin pe rawh se. Hruaitu a nih chuan taima takin hruai rawh se, mi chunga zahngaitu a nih chuan lâwm takin zahngai rawh se.
45012009	Hmangaihna chu vervêkna tel lovin ni rawh se. Thil ṭha lo chu hua la, ṭha lam chu pawm tlat rawh.
45012010	Unau inhmangaih angin ngilnei takin inhmangaih ṭheuh ula, chawimâwi kawngah chuan induhsak tawn ṭheuh rawh u.
45012012	Beiseinaah chuan hlim ula, hrehawmnaah chuan chhel ula, ṭawngṭainaah chuan ṭawngṭai fan fan rawh u.
45012013	In thil neih chu mi thianghlimte mamawh atân sem ula, an chungah ṭhat chhuah rawh u.
45012014	A tiduhdahtu che u chu malsâwmsak ula, malsâwm ula, ânchhia chu lawh suh u.
45012015	Lâwmte chu lâwmpui ula, ṭapte chu ṭahpui rawh u.
45012016	Ngaihtuahna hmun khatin awm tawn ṭheuh rawh u. In ngaihlu suh ula, mi tlâwmte chu pâwl zâwk rawh u. Mahni ngaihin intifing suh u.
45012017	Thil ṭha lo chu thil ṭha lovin thungrûl suh ula, mi zawng zawng ngaiha thil mawi ngaihtuah lâwk rawh u.
45012018	A theih phawt chuan nangmahni lam tal mi zawng zawng nên inremin awm rawh u.
45012019	Duh takte u, in phubâ la suh ula, Pathian thinurna atân kian zâwk rawh u. “Phuba rêng rêng keima lâk tûr a ni. Keima’n ka thungrûl ang’ Lalpan a ti,” tih ziak a ni si a.
45012020	Chuvângin, “I hmêlma a ril a ṭâm chuan ei tûr pe la, a tui a hâl chuan in tûr pe rawh. Chutianga i tih chuan a lu chungah meiling i chhêk khâwm a ni ang.”
45012021	Thil ṭha lo ngam chein awm suh la, ṭhatnain thil ṭha lo chu ngam zâwk rawh.
45013001	Mi tin an chunga thuneitute thuhnuaiah intulût rawh se. Pathian hnên aṭang chauh lo chuan thuneihna a awm si lo va.Thuneitute hi Pathian ruat an ni.
45013002	Chuvângin tupawh thuneitu dodâltu chuan Pathian thupêk a dodâl a ni. Tupawh dodâltu chuan anmahni chungah rorêlna an thlentîr a ni.
45013003	Thuneitute hi thil ṭha titute tân chuan hlauhawm an ni lo va, thil ṭha lo titute tân erawh chuan hlauhawm an ni. A nih leh thuneitu hlâu lova awm i duh em? Thil ṭha ti la, an fak i hlawh mai ang.
45013004	Ani chu i ṭhatna tûra Pathian rawngbâwltu a ni si a. Nimahsela, thil ṭha lo i tih chuan hlâu rawh, ngûnhnâm chu a keng mai mai si lo va. Ani chu Pathian rawngbâwltu, thil ṭha lo titute chunga thinurnaa phuba latu a ni.
45013005	Chuvângin thinurna hlauh vâng chauh ni lovin, chhia leh ṭha hriatna avâng zâwkin i intulût tûr a ni.
45013006	Hemi avâng hian chhiah pawh i chawi ṭhîn alâwm. Hetiang thil ngei ti tlat tûra Pathian rawngbâwltute an ni si a.
45013007	Chuvângin mi tin hnênah pêk tûr apiang chu pe rawh u. Leiman pêkna tûra hnênah chuan leiman chu pe ula, chhiah chawina tûra hnênah chuan chhiah chu chawi ula, hlauh tûra chu hlâu ula, zah tûra chu zah rawh u.
45013008	Inhmangaih tawnna chauh lo chu tuma engmah ba suh u. Mahni mihringpui hmangaihtu chuan Dân chu a zawh famkim tawh si a.
45013009	Dân chuan. “Uirê suh, Tual that suh, Ru suh, Hretu derah insiam suh, Awt suh,” tiin a sawi a ni. Thupêk dang ala awm a nih pawhin, “Nangmah i inhmangaih angin i thenawmte i hmangaih tûr a ni,” tih hian a khaikhâwm vek tawh a ni.
45013010	Hmangaihnain ṭhenawmte a tikhawlo ngai lo. Chuvângin hmangaihna hi Dân zawh famkimna a ni.
45013011	Tûnlai thil awmzia in hriat avâng leh muhîl thawhharh a hun tawh tak zet tih in hriat avângin chu chu ti rawh u. Tûnah chuan kan rin tirh lai ai khân kan chhandamna chu a hnai ta zâwk si a.
45013012	Zân hi a ral lek lek tawh a, khua a vâr dâwn ta e. Chuvângin thima thiltihte chu paih ila êng thuamin i inthuam ang u.
45013013	Zu ina nuam tâwlna leh zu ruihna te, hur leh inngaih hmanga awm lovin, insual leh inîtsîka awm lovin, chhûna awm angin mawi takin i awm ang u.
45013014	Lal Isua Krista chuan inthuam zâwk ula, in tisa châkna puitlin tûrin remchâng engmah insiam suh u.
45014001	Rinna chak lo mi chu ngaihdân hrang a neihnaah hnial lovin lâwm rawh u.
45014002	Mi pakhatin thil engkim ei theih niin a ring a, mi chak lo erawh chuan thlaite chauh a ei a.
45014003	Engkim eitu chuan a ei lo mi chu hmusit suh se, ei lo mi pawhin a ei mi chu sawisêl suh se. Ani chu Pathianin a lâwm tawh si a.
45014004	Mi dang chhiahhlawh sawisêltu chu tunge maw i nih le? A din leh a tlûk chu ama hotu tân a ni. Lalpa chuan ani chu a dintîr theih avângin ani chu dintîrin a awm ang.
45014005	Mi pakhat chuan ni khat hi ni dang aiin a ngai pawimawh bîk a, mi dangin nî zawng zawng hi inang ṭheuhvah a ngai a. Mi tin mahni rilruah inhre chiang rawh se.
45014006	Chu ni ngai hlutu chuan Lalpa tân a ngai hlû a, chu ni ngai hlu lotu chuan Lalpa tân a ngai hlu lo a ni. Eitu chuan Pathian hnênah lâwmthu a sawi avângin Lalpa tân a ei a ni. Tin, ei lotu chuan Pathian hnênah lâwmthu a sawi avângin Lalpa tân a ei lo a ni.
45014007	Tumah mahni tâna nung kan ni lo va, tumah mahni tâna thî kan ni hek lo.
45014008	Kan nun chuan Lalpa tân kan nung a, kan thih pawhin Lalpa tân kan thi a ni si a. Chuvângin kan nun pawhin kan thih pawhin Lalpa ta kan ni.
45014009	Krista a thiha a thawhleha a nun lehna chhan ber chu minung leh mithite Lalpa a nih theih nân a ni.
45014010	Nimahsela, nangin engati nge i unau i sawisêl ni? A nih loh leh nangin engati nge i unau i hmuhsit ni? Kan zain Krista rorêlna ṭhutphah hmâah kan la din vek dâwn avângin chu chu ka sawi a ni.
45014011	“Lalpa chuan, ka nung reng tih a chiang angin khûp tinrêng ka hmâah an ṭhingṭhi ang a, lei tinrêng pawh Pathian hnênah a inpuang ang,” tih ziak a ni si a.
45014012	Chuvângin kan za hian Pathian hnênah mahni chanchin kan la sawi ṭheuh dâwn a ni.
45014013	Chuvângin i insawisêl tawn tawh suh ang u. Amaherawhchu tupawhin unaute kalna kawngah petekna tûr emaw, an tlûkna tûr emaw i siam hauh lo vang u.
45014014	Thil rêng rêng hi anmahni ngawtah chuan thianghlim lohna a awm lo tih hi Lalpa Isuaah chuan ka hre chiang a ni. Thil engpawh hi thianghlim lova ngaitu tân chuan, a tân chuan a thianghlim lo a ni.
45014015	Nimahsela, i thil ei vânga i unau rilru a nat chuan hmangaihna dân chu i zawh tawh lo a ni. A thih ai Krista’n a thihsaka chu i thil eiin tiboral suh.
45014016	Chuvângin i tâna ṭha chu midangte sawichhiatin awm suh se.
45014017	Pathian lalram chu ei leh in lam thil a ni si lo va. Thlarau Thianghlimah erawh chuan felna te, thlamuanna te leh hlimna te a ni zâwk e.
45014018	Chutianga Krista rawngbâwltu chuan Pathian a tilâwm a, mihringte pawmpuiin a awm bawk ṭhîn a ni.
45014019	Chuvângin thlamuanna tûr leh intihsâwt tawnna tûr thilte chu i ûm zêl ang u.
45014020	I thil ei avângin Pathian hnathawh tichhe suh. Thil zawng zawng hi a thianghlim ngei mai; nimahsela, a thil eiin midang a tih petek chuan a eitu mihring tân chuan thil ṭha lo a ni.
45014021	I unau petekna tûr emaw, a tlûkna tûr emaw, a chak loh phahna tûrin, sa ei te, zu in te leh thil dang rêng rêng te pawh tih loh a ṭha a ni.
45014022	Rinna i nei em? Pathian hmâah nangmahin nei mai rawh. Mahni pawm zâwng thila thiam loh inchantîr lo chu a nihlawh e.
45014023	Amaherawhchu ringhleltuin a ei chuan rinnaa a ei loh avângin thiamloh a chang a ni. Engpawh rinna lova tih chu sual a ni si a.
45015001	Keini mi chakte hian mahni lâwmna zawng lovin mi chak lote chak lohna chu kan ṭanpui zâwk tûr a ni.
45015002	Mahni ṭhenawm tihsâwt nân a ṭhatna tûrin i tilâwm ṭheuh ang u.
45015003	Krista pawh khân amah a intilâwm si lo. “Nangmah hautute haunate chu keima chungah a tla ta,” tih ziak ang khân.
45015004	Pathian lehkhathutea dawhtheihna leh thlamuanna avânga beiseina kan neih theihna tûrin hmân laia an ziak apiangte chu keimahni min zirtîrna tûra ziak a ni si a.
45015005	Krista Isuaa entîrna ang khân dawhtheihna leh chakna Pathian chuan mi tin chungah rilru hmunkhat puttîr ṭheuh che u rawh se.
45015006	Tichuan Pathian, kan Lalpa Isua Krista Pa chu rilru leh kâ hmunkhatin in chawimawi thei dâwn nia.
45015007	Chuvângin Pathian ropuina tûra Krista chuan a lâwm che u ang khân inlâwm tawn rawh u.
45015008	Ka sawi chu hei hi a ni, thlahtute hnêna thutiam chu tinghet tûr leh Pathian thutak avâng khân Isua Krista chu serhtante rawngbâwltuah a lo ṭang a.
45015009	A zahngaihna avânga Jentailte’n Pathian an chawimawi theih nân Krista chu rawngbâwltuah a lo kal a. “Chuvângin Jentailte zîngah chuan ka puangchhuak ang chea, i hming fakin ka zai ang,” tih ziak ang khân.
45015010	Tin, “Nangni Jentail zawng zawngte u, A mite nên lâwm rawh u,” a ti bawk a.
45015011	Tin, “Nangni Jentail zawng zawngte u, Lalpa chu fak rawh u. Mi zawng zawng pawhin Amah chu fak rawh se,” a ti leh bawk a.
45015012	Tin, Isaia pawhin, “Jesaia zungzâm chu a awm ang a, amah chu Jentailte chunga rorêl tûra tundin a ni ang a, amahah chuan Jentailte’n beiseina an nei ang,” a ti leh bawk a ni.
45015013	Beiseina Pathian chuan in rin hunin lâwmna leh thlamuanna tinrêngin tikhat che u rawh se. Tichuan Thlarau Thianghlim thiltihtheihnaah chuan beiseinain in lo khatliam thei ang.
45015014	Ka unaute u, nangmahni chungchâng thûah chuan, nangmahni ngei pawh ṭhatnaa khata hriatna tinrênga khatin, in inzilh tawn thei bawk tih ka ring nghet tlat a ni.
45015015	Chutichung pawh chuan unaute u, Pathianin khawngaihna min pêk avâng khân hriat nawntîr tûr che uin thil ṭhenkhat chungchângah huai takin ka rawn ziak a ni.
45015016	Jentailte hnêna Krista Isua rawngbâwltu ni tûr leh Pathian chanchin ṭha rawngbâwl tûrin Pathianin khawngaihna mi pe a ni. Tichuan Thlarau Thianghlima tihthianghlim tawh Jentailte hlan an nihna chu pawm tlâk a ni tawh ang.
45015017	Chuvângin Pathian lam thilahte chuan Krista Isua zârah chhuan tûr ka nei a ni.
45015018	Jentailte’n an awihna tûra thu leh thiltiha keimah hmanga Krista’n a thawh zawh tawhte chauh lo chu thil dang engmah ka sawi ngam si lo va.
45015019	Pathian Thlarau thiltihtheihnain chhinchhiahna thilmak takte leh thilmaktein chûng chu a lo awm a ni. Tichuan Jerusalem leh a chhehvêl aṭanga Illurikon ram thlengin Krista chanchin ṭha chu ka hril kim tawh a ni.
45015020	A ni, Krista hming la lam lohna hmunah chanchin ṭha chu hrilh ka tum ṭhîn a ni. Chutilochuan midang lungphûm chunga in sa ka lo ni hlauh dah ang e.
45015021	Amaherawhchu, “A chanchin la hrilh ngai lohnate chuan an hmu ang a, la hre ngai lote chuan an hrethiam ang,” tia ziak ang khân ka hril zâwk a ni.
45015022	Chuvâng chuan a ni in hnêna ka lo kal tûr hi vawi tam tak dâla ka awm ni.
45015023	Nimahsela, tûnah chuan hêng lai ram vêlah hian thawhna hmun ka nei tawh lo va. Kum tam tak chhûng in hnêna lo kal ka châk tawh bawk a.
45015024	Spain rama ka kal hun hunah in hnênah ka lo kal ang. Ka kal paha hmuh che u ka beisei si a. Nangni nên inpâwlho hmasa phawt ila, chumi hnuah ka kalna tûr lamah chuan nangnin min ṭanpui ka beisei bawk a.
45015025	Tûnah erawh chuan mi thianghlimte hnêna rawngbâwl tûrin Jerusalemah ka kal rih dâwn a ni.
45015026	Makedonia ram leh Akaia ram mite chuan lâwm takin Jerusalema mi thianghlimte zînga retheite tân sum an thawhkhâwm tawh si a.
45015027	A ni, lâwm takin an ti a, an laka batute an ni rêng a. Jentailte’n thlarau lam thila Judate an ṭâwmpui tawh si chuan taksa mamawh thila Jentailte’n an chhawmdâwl ve thung chu an tihtûr rêng a ni.
45015028	Chutichuan chu chu ka tih zawha he chhawmdâwlna thil hi an hnêna ka hlan fel hnuah Spain ram kal pahin nangmahni ka rawn tlawh ang che u.
45015029	Ka lo kal hunah chuan Krista chanchin ṭha malsâwmna famkim nên ka lo kal ang tih erawh chu ka hria a ni
45015030	Tûnah hian unaute u, Lalpa Isua Krista leh Thlarau hmangaihna avângin Pathian hnênah in ṭawngṭainaa min ngenpui ngat ngat tûrin ka ngên a che u.
45015031	Judai rama ring loho laka ka him nân te, ka rawngbâwlna hi Jerusalema mi thianghlimte tân thil pawmawm tak a nih theihna tûr te,
45015032	Pathian remtih ang zêla hlim taka ka lo kal theih nân te leh nangni nêna kan intihharh tawn theih nân te, in ṭawngṭainaah min ngenpui rawh u.
45015033	Tûnah hian thlamuanna Pathian chu in zaa hnênah awm rawh se. Amen.
45016001	Kan farnu Phoibii, Kenkriai khuaa kohhranho rawngbâwltu hi ka hmêlhriattîr a che u.
45016002	Mi thianghlimte tihdân âwm rênga Lalpa hminga lo lâwm tûr leh puih a ngaih apianga lo pui tûrin ka duh che u a ni. Amah ngei pawh hi mi tam tak puitu a ni ṭhîn si a. Kei ngei pawh mi pui a ni.
45016003	Priskili leh Akuila, Krista Isua tâna ka hnathawhpuite kha, chibai mi bûksak rawh u.
45016004	Anni chuan ka nun chhanhim nân an nghâwng an dawh a ni. Kei chang ka lâwm lo va, Jentail kohhran zawng zawng pawh an chungah an lâwm a ni.
45016005	Chutiang bawkin an ina kohhranhote kha chibai mi bûksak rawh u. Ka unau duh tak Epaineta, Akaia rama Kristaa rah hmasa kha chibai mi bûksak rawh u.
45016006	Mari, in tâna thawkrim kha chibai mi bûksak rawh u.
45016007	Ka laichîn Andronika leh Junia, ka tânpuite kha chibai mi bûksak rawh u. Anni chu tirhkohte zînga hriat lâr tak an ni a, ka aia Kristaa awm hmasa an ni bawk a ni.
45016008	Amplia, Lalpaa ka duh tak kha chibai mi bûksak rawh u.
45016009	Krista tâna ka hnathawhpui Urbana kha chibai mi bûksak rawh u. Ka hmangaih Stakua kha chibai mi bûksak rawh u.
45016010	Krista’n a pawm Apellia kha chibai mi bûksak rawh u. Aristobula chhûngte zînga mite kha chibai mi bûksak rawh u.
45016011	Ka laichîn Herodiona kha chibai mi bûksak rawh u. Narkissa chhûngte zînga mi, Lalpaa awmte kha chibai mi bûksak rawh u.
45016012	Truphaini leh Truphosi, Lalpa hna thawk rimte kha chibai mi bûksak rawh u. Duh tak Persii, Lalpa hna thawk rim êm êm tawh kha chibai mi bûksak rawh u.
45016013	Lalpa thlan Rupha leh a nu, ka nu ni ve bawk kha chibai mi bûksak rawh u.
45016014	Asunkrita te, Phlegona te, Hermia te, Patroba te, Herma te, an hnêna awm unaute nên khân chibai ka bûk e.
45016015	Philologa leh Juli, Nerea leh a farnu leh Olumpa leh an hnêna mi thianghlim awm zawng zawng nên khân chibai mi bûksak rawh u.
45016016	Fawh thianghlimin chibai inbûk ṭheuh rawh u. Krista kohhranhote hian chibai an bûk a che u.
45016017	Tin, tûnah hian unaute u, in zir ang ni lo zirtîrna, inṭhennate leh tlûknate thlentîrtute chu chhinchhiah tûr leh hawisan tûrin ka ngên a che u.
45016018	Chutiang mite chuan kan Lalpa Isua Krista rawng bâwl lovin anmahni pum rawng an bâwl zâwk ṭhîn a, an ṭawngkam thiam leh an fakder thiamnain mi mâwlte rilru an bum ṭhîn si a.
45016019	Thu in awihzia chu mi zawng zawng zîngah a than chhuah tâk avângin nangmahni chung thuah ka lâwm a ni. Amaherawhchu ṭha lamah chuan in fin a, ṭha lo lamah chuan pawisawi lova in awm ka duh a ni.
45016020	Tin, thlamuanna Pathian chuan in kephah hnuaiah Setana chu a rawn rahbehtîr thuai ang che u. Kan Lalpa Isua Krista khawngaihna chu in hnênah awm rawh se.Amen.
45016021	Ka hnathawhpui Timothea leh ka laichîn Lukia te, Jasona te, Sosipatera te hian chibai an bûk a che u.
45016022	Kei Tertia, he lehkhathawn ziaktu hian Lalpa hmingin chibai ka bûk a che u.
45016023	Keimah leh kohhranho zawng zawng thlen in pa Gaia hian chibai a bûk a che u. Khawpui sum enkawltu Erasta leh unaupa Kuarta hian chibai an bûk a che u.
45016024	Kan Lalpa Isua Krista khawngaihna chu in zaa hnênah awm rawh se. Amen.
45016025	Ka chanchin ṭha leh Isua Krista thu hril ang zêlin Pathianin a tichak thei che u a ni. Chu chu hun rêng a awm hmâa thurûk, Pathianin a lo thuhrûk ang zêla tûna puan chhuaha awm ta hi a ni.
45016026	Nimahsela, zâwlnei lehkhathute hmangin chatuan Pathian thupêk ang zêlin, a thurûk chu hnam zawng zawngte hnênah rinnaa an lo awih theih nân tûnah a puangchhuak ta.
45016027	Amah chauh hi Pathian fing a ni a, ama hnênah chuan Isua Krista avângin chatuanin ropuina awm rawh se. Amen.
46001001	Kei Paula, Pathian duhzâwnga Isua Krista Apostol ni tûra koh leh kan unaupa Sosthena chuan,
46001002	Korinth khuaa Pathian kohhranho, Krista Isuaa tihhrante hnênah kan ziak a ni. Hmun tina kan Lalpa Isua Krista hming lamtu zawng zawngte nên mi thianghlimte ni tûra koh in ni. Ani chu anni leh keini Lalpa a ni.
46001003	Pathian, kan Pa leh Lalpa Isua Krista hnêna mi khawngaihna leh thlamuanna in hnênah awm rawh se.
46001004	Pathian khawngaihna Krista Isua zâra in hnêna pêk avâng khân in chungchâng thûah ka Pathian hnênah lâwmthu ka hril fo ṭhîn a.
46001005	Engkimah thusawi zawng zawngah leh hriatna tinrêngah ama zârah chuan tihhausakin in awm kha.
46001006	Chutiangin Krista chungchâng kan hriattîr chu nangmahniah tihnghehin a lo awm a.
46001007	Chuvâng chuan kan Lalpa Isua Krista lo inlârna nghâkhlel taka in thlîr chhûng hian thilthlâwnpêk rêng rêngah engmah in tlachham lo ve.
46001008	Ani chuan a tâwp thlengin a tinghet bawk ang che ua, kan Lalpa Isua Krista nîah chuan sawisêlbo in lo ni ang.
46001009	AFapa Isua Krista kan Lalpa pâwlnaa kolûttu che u Pathian chu a rinawm a ni.
46001010	Unaute u, kan Lalpa Isua Krista hmingin ka ngên a che u.In zaa thil thuhmun chu in sawia in zîngah inṭhennate a awm lohna tûrin, rilru hmunkhat leh ngaihtuahna thuhmuna famkim taka in inzawmkhâwm theihna tûrin kan ngên a che u.
46001011	Ka unaute u, hei hi in zîngah inhnialnate a awm tih in chungchâng thu Kloii chhûngte’n min hrilh vâng a ni.
46001012	Hei hi ka sawi a ni, “Kei Paula pâwl ka ni,” “Kei Apolova pâwl ka ni,” “Kei Kiphaa pâwl ka ni,” “Kei Krista pâwl ka ni,” in tih hlawm hi.
46001013	Krista chu ṭhenin a awm em ni? Paula chu in aiah khenbehin a awm em ni? A nih loh leh Paula hminga baptis-in in awm em ni?
46001014	Krispa leh Gaia chauh lo chu in zîngah tumah ka baptis loh che u avângin Pathian hnênah lâwmthu ka sawi a ni.
46001015	Chutilochuan miin keima hmingin ka baptis emaw an ti dah ang e.
46001016	Stephana chhûngte kha ka baptis bawk a, chûng bâk chu midang ka baptis emaw ka hre lo.
46001017	Krista chuan baptis tûrin mi tîr si lo, chanchin ṭha hril tûrin mi tîr zâwk a ni. Mihringte finna thua hril lo tûrin min tîr a, chutilochuan Krista kraws chu engmah lovah chantîr a ni dah ang e.
46001018	Kraws thu chu boral mêkte tân chuan âtna a ni si a. Keini chhandamte tân erawh chuan Pathian thiltihtheihna a ni.
46001019	Chu chu, “Mi fing finna chu ka tiboral ang a, remhre remhriatna chu ka paih thla ang,” tih ziak a nih vâng a ni.
46001020	Mi fing chu khawiah nge? Dânzirtîrtu chu khawiah nge? Tûn huna hnialtu chu khawiah nge? He khawvêl finna hi âtthlâkah Pathianin a siam a ni lo vem ni?
46001021	Pathian finnaah chuan khawvêlin finna hmanga Pathian a hriat theih loh hnua thu hril mâwlmang tak hmanga a ringtute chhandam chu Pathian lâwm zâwng tak a ni si a.
46001022	Judate chuan chhinchhiahna an phût a, Grikte chuan finna an zawng ṭhîn a.
46001023	Nimahsela, keini chuan Krista khenbeh a nih thu kan hril a ni. Chu chu Judate tân petekna lung a niin, Grikte tân thil âtthlâk a ni si a.
46001024	Nimahsela, Judate leh Grik mite tân pawh, kohte tân zawng Krista chu Pathian thiltihtheihna leh Pathian finna chu a ni.
46001025	Pathian âtna chu mihring finna aiin a fing zâwk a, Pathian chaklohna pawh chu mihring chakna aiin a chak zâwk bawk a ni.
46001026	Unaute u, koh in nihna kha ngaihtuah rawh u. In zînga koh tam tak kha mihring ngaiha mi fing te, mi chak te, mi zahawm te in nih loh kha.
46001027	Nimahsela, mi fingte chu a tihmualpho theihna tûrin Pathianin khawvêl thila âte a thlang zâwk a, mi chakte chu a tihmualpho theihna tûrin khawvêl thila chak lote chu a thlang zâwk a ni.
46001028	Thil awmte chu engmah lova a chantîr theihna tûrin khawvêla thil hnuaihnung te, thil hmuhsitawm te, thil awm lo te nên lam Pathianin a thlang zâwk a,
46001029	Chu chu Pathian hmâah tumah an inchhuan thei loh nân a ni.
46001030	Nangni erawh chu amah avângin Krista Isuaah chuan in awm a ni. Ani chu Pathian hnên aṭanga kan finna, kan felna, kan thianghlimna leh kan tlanna atâna siam a ni.
46001031	Chutichuan an ziak ang khân, “A chhuang apiangin Lalpa chu chhuang rawh se.”
46002001	Ka unaute u, Pathian thurûk puanga in hnêna ka lo kal khân thusawi chungnung emaw, finna emaw neia lo kal ka ni lo.
46002002	Isua Krista, amah ngei khenbeha a awm thu chauh lo chu in zîngah engmah rêng hriat ka tum si lo va.
46002003	In zînga ka awm lai khân ka chak lo va, ka hlâu va, nasa takin ka khûr bawk a.
46002004	Ka ṭawngka chhuak leh ka thu hrilte chu mihring finnaa inhneh tumna a ni lo va, Thlarau leh thiltihtheihnaa lan chhuahtîr a nih zâwk kha.
46002005	Tichuan in rinna chu mihring finnaah innghat lovin Pathian thiltihtheihnaah a innghat zâwk ang.
46002006	Amaherawhchu, mi puitlingte zîngah chuan thufing zawng kan sawi ṭhîn. Nimahsela, tûn lai finna thu hi a ni lo. Tûn laia rorêltu tlahniam mêkte finna thu hi a ni hek lo.
46002007	Pathian finna chu thurûkin kan sawi zâwk ṭhîn a. Chu thurûk inthup chu kan ropuina tûrin hun rêng awm hmâ khân Pathianin a lo ruat lâwk tawh a ni.
46002008	Chu chu tûn laia rorêltute rêng rêng hian an hre lo; hria sela chuan ropuina Lalpa chu an khêngbet lo vang.
46002009	"Mita hmuh ngai loh, benga hriat ngai loh. Mihring thinlunga lût ngai lo. Pathianin amah hmangaihtu apiangte tâna a buatsaih chu,” tih ziak ang khân.
46002010	Chûng thilte chu Pathianin kan hnênah a Thlarauvin a puang a ni.Thlarau chuan engkim a chhui chhuak si ṭhîn a. A ni, Pathian thu ril pawh.
46002011	Mihringin a ngaihtuahte chu ama chhûnga awm thlarau chauh lo chuan midang tuin nge hre thei ang ni? Chutiang bawkin Pathian ngaihtuahnate chu Pathian Thlarau vêk lo chuan tuma’n an hre thei lo.
46002012	Chutichuan Pathianin a thlâwna thil min pêkte chu kan hriat theihna tûrin keini zawngin khawvêl thlarau ni lovin Thlarau, Pathian hnêna mi chu kan dawng ta zâwk a ni.
46002013	Chûng thilte pawh chu mihring finna zirtîr thua sawi lovin, Thlarau Thianghlim zirtîr ang zâwkin kan sawi a ni. Thlarau lam thilte chu thlarauva hrilhfiahin kan sawi zâwk si a.
46002014	Khawvêl mi tân chuan thil âtthlâk a nih tlat avângin Pathian Thlarau lam thilte chu a dawng thei lo, Thlarauva hriat fiah a nih avângin a hre thei bawk hek lo.
46002015	Thlarau mi erawh chuan thil engkim a hrefiah thei a, ani lah chu tuma’n an hrefiah thei si lo.
46002016	Tunge Lalpa rilru hriaa amah zirtîr thei ang? Keini erawh chuan Krista rilru kan pu a ni.
46003001	Ka unaute u, thlarau mite hnêna sawi angin in hnênah thu ka sawi thei lo va, tisa mi, Kristaa nausênte hnêna sawi ang maiin ka sawi zâwk a ni.
46003002	Chaw tak ni lovin hnute tuiin ka châwm che u kha. Chaw tak in la ei theih loh vâng a ni. Tûn thleng pawhin chaw tak ei thei in la ni ta lo fo si a.
46003003	Hei hi tisa mi in la nih reng vâng a ni. In zîngah îtsîkna, inhnialna leh inṭhenna a awm avângin tisa la niin mi satliah angin in la awm a ni lo vem ni?
46003004	Mi pakhatin, “Paula pâwl ka ni,”a ti a. Mi dangin, “Apolova pâwl ka ni,” in ti si a. Chutianga in tih chhûng chuan tisa mi in la ni tihna a ni lo vem ni?
46003005	Paula chu tunge a nih? Apolova chu tunge a nih? Anmahni zâra in rinna tûra rawngbâwltute mai an ni. Lalpa’n mi tin hnêna a pêk ang zêlin.
46003006	Keiin ka phun a, Apolova’n tuiin a châwm a. Nimahsela, a ṭhantîrtu chu Pathian a ni.
46003007	Chuvângin a ṭhantîrtu Pathian chauh lo chu, a phuntu pawh engmah a ni lo va, tuia châwmtu pawh chu engmah a ni hek lo.
46003008	A phuntu leh tuia châwmtu chu pumkhat an ni. Tin, mi tinin an thawhrim dân ang zêlin mahni lâwmman an hmu ṭheuh ang.
46003009	Keini hi Pathian hnathawhpuitute kan ni si a. Nangni hi Pathian thlawhhmâ chu in ni a, Pathian in sak chu in ni bawk e.
46003010	Pathianin khawngaihna min pêk ang zêlin insa thiam tak leh fing tak angin keiin lungphûm ka phûm a, mi dangin a chungah an sa a; nimahsela, mi tin a chunga an sak dân tûrah fîmkhur ṭheuh rawh se.
46003011	Lungphûm phûm tawhsa lo chu lungphûm dang tumân an phûm thei tawh si lo va. Chu lungphûm chu Isua Krista chu a ni.
46003012	Tin, lungphûm chungah chuan tupawhin rangkachakin emaw, tangkaruain emaw, lung man tamin emaw, thingin emaw, hnimin emaw, buhpâwlin emaw in sa ta ang sela,
46003013	Nî chuan a tihlan dâwn avângin mi tin hnathawh chu a lang tawh ang. Meia tihlan a ni dâwn si a. Mi tin hnathawh chu eng ang nge a nih mei ngei chuan a fiah tawh ang.
46003014	Tu hnathawh pawh a chunga a sak chu a awm reng chuan chu mi chuan lâwmman a dawng ang.
46003015	Tu hnathawh pawh a kan chuan chu mi chuan a chân ang. Amah tak erawh chu chhanhimin a awm ang; amaherawhchu meia kaltlang ang mai a ni ang.
46003016	Pathian Temple in nih leh Pathian Thlarau nangmahniah a chêng tih in hre lo vem ni?
46003017	Pathian Temple chu a thianghlim avângin tupawhin Pathian Temple a tihkhawloh chuan chu mi chu Pathianin a tikhawlo ve ang. Nangni hi chu Temple chu in ni e.
46003018	Tumah mahni inbum suh se. In zîngah tupawh he khawvêlah hian finga a inngaih chuan a lo fin theihna tûrin mi âah lo chang rawh se.
46003019	He khawvêl finna hi Pathian ngaih chuan âtna a ni si a. Chu chu, “Ani chuan mi fingte chu anmahni fin vervêknain a âwk ṭhîn,” tih ziak a nih vâng a ni.
46003020	“Lalpa chuan mi fingte ngaihtuahte chu hmantlâk loh a ni tih a hria,” tih ziak a ni bawk a.
46003021	Chuvângin engkim hi in ta vek a nih avângin tuma’n mihringte chhuang suh se.
46003022	Paula emaw, Apolova emaw, Kipha emaw, khawvêl emaw, nunna emaw, thihna emaw, thil awm mêk emaw, thil lo la awm tûrte emaw, a za vaiin in ta vek a ni.
46003023	Tin, nangni pawh Krista ta in ni a, Krista pawh chu Pathian ta a ni.
46004001	Chutichuan keini hi Krista rawngbâwltuah leh Pathian thurûkte enkawltuah miin min ngai rawh se.
46004002	A enkawltu chu mi rinawm nih a ngai bawk a ni.
46004003	Nangnin min lo fiah emaw, mihring rorêlnain min lo fiah emaw a nih pawhin chu chu ka tân thil tê tham tê a ni. Dik tak chuan mahni pawh ka infiah ngai lo a ni.
46004004	Mahni indemna tûr ka hre si lo va; nimahsela, chu chuan thiam mi chantîr chuang lo. Min fiahtu chu Lalpa a ni zâwk e.
46004005	Chuvângin Lalpa lo kal hmâ loh zawng, a hun a thlen hmâ chuan engmah fiah suh u. Ani chuan thima thil thuhrûkte chu êngah a rawn la chhuak ang a, thinlunga thil tumte pawh a tilang bawk ang. Chumi hunah chuan mi tinin Pathian hnên aṭangin fak an hlawh ṭheuh tawh ang.
46004006	Ka unaute u, thu ziakte chu in khûm lohna tûrin keimahniah hian in zir theih nân, nangmahni tân chûng thilte chu tûnah hian keimahah leh Apolovaah ka hmehbel a ni. Tichuan in zîngah tuma’n pakhat lakah mi dang in chhuang thei lo vang.
46004007	Midang aia danglam bîkah tuinnge siam che? I dawn loh chu enge i neih ni? I dawn a nih si chuan engati nge dawn ni lo anga i chapopui ni?
46004008	Tûnah chuan in lo khatliam tain, in lo hausa ta takzet mai! Kan tel lovin lal angin ro in rêl ta a, keini pawhin nangmahni hnênah ro kan rêl ve theih nân rorêl tak zet ula ka duh hlê mai!
46004009	Khawvêl leh vântirhkohte leh mihringte ennawm atâna târchhuaha kan awm avâng hian keini Apostol-te hi thi tûra thiamloh chantîr angin a hnuhnûng berah Pathianin min târ chhuak niin ka hre si a.
46004010	Keini zawng Krista avângin mi â kan ni a, nangni erawh chu Kristaah chuan mi fing in ni zâwk e. Keini zawng kan chak lo va, nangni zawng in chak e. Nangni zawng chawimawiin in awm a, keini erawh chu hmuhsitin kan awm zâwk a ni.
46004011	Tûn thleng pawh hian kan rilṭâmin kan tuihâl a, silhfên ṭha kan nei lo va, mi kut thak hnawihna kan ni a, awmna bulbâl kan nei lo va.
46004012	Mahni kuta thawkin kan rim hlê a, miin min hauvin mal kan sâwmsak ṭhîn a, miin min tihduhdahin kan tuar hrâm hrâm ṭhîn.
46004013	Miin min sawichhiatin mahni leh mahni kan infuih chawp ṭhîn. Khawvêl hnâwmhnawk ang kan lo ni ta a,tûn thleng pawh hian thil zawng zawnga lâk tlâk loh ber ang kan ni.
46004014	Nangmahni tizak tûr ka ni lo va, ka fa duh takte anga zilh lâwk tûr che uin ka ziak zâwk a ni.
46004015	Krista chanchin zirtîrtu sîngkhat nei mah ula, pa zawng tam tak in nei si lo va. Keiin Krista Isuaah chuan chanchin ṭhain ka hring che u a ni.
46004016	Chuvângin ka awmdân zirtu ni tûrin ka ngên a che u.
46004017	Chumi avâng chuan Timothea, Lalpaa ka fa duh tak leh rinawm chu in hnênah ka rawn tîr a ni. Ani chuan Kristaa ka awm dân leh hmun tina kohhran tinte hnêna ka zirtîr ṭhin ang ngei hi in hriat theih nân a hriattîr leh ang che u.
46004018	Tin, kei in hnêna lo kal tawh lo tûr anga ngaiin ṭhenkhat in uang a ni.
46004019	Nimahsela, Lalpa’n rem a tih chuan in hnênah ka lo kal thuai ang. Tichuan mi uangte chu an thu chauh ni lovin an thiltihtheihna chu ka hre tawh ang.
46004020	Pathian lalram chu thûah awm lovin thiltihtheihnaah a awm zâwk si a.
46004021	Vuakna tiang nêna ka lo kal nge in duh, hmangaihna leh thuhnuairawlhna rilru puin. A enge in duh zâwk?
46005001	In zîngah inngaih a awm tih thû a thang vêl chiam a ni. In zînga mi pakhatin a pa nupui a neih kha. Chutiang inngaihna chu Jentailte zîngah pawh a awm ngai hlei nêm.
46005002	Chutiang thil titu chu lungchhe tak chunga hnawt chhuak tûr in nih laiin in la uang zâwk leh nghâl a.
46005003	Taksain in zîngah awm lo mah ila thlarauvah chuan ka tel si a. Chutiang taka thil titu chu in zînga tel ve angin ka ngaihtuah zo tawh.
46005004	Kan Lalpa Isua Krista hminga in inkhâwmnaah kan Lalpa Isua Krista thiltihtheihna nên ka thlarauvin in zîngah ka tel a ni.
46005005	Chutiang mi chu a thlarau Lalpa Isua niah chhandama a awm theih nân a taksa tiboral tûrin Setana hnênah hlân ila ka ti a ni.
46005006	In thil uanpui hi a ṭha lo ve. Dawidim tlêmtêin chhang hlâwm chu a pumin a fan chhuak ṭhîn tih in hre lo vem ni?
46005007	Chuvângin dawidim telh loh in nih ang takin chhang hlâwm thar in lo nih theih nân dawidim hlui chu thianfai rawh u. Kan Kalhlên Kûtna Krista chu kan aiawha inthawi nân hlan a nih tawh ngei si a.
46005008	Chuvângin i kût ang u, dawidim hluia kût lovin, nunchhiat leh sualna dawidima kût hek lovin, takna leh dikna chhang, dawidim telh lohvin i kût zâwk ang u.
46005009	Ka lehkha thawnah khân inngaih hmangte pâwl lo tûrin in hnênah ka ziak kha.
46005010	He khawvêla inngaih hmangte emaw, duhâm leh mi bum hmangte emaw, milem betute emaw hi zawng pâwl hauh loh tûr ti ka ni lo ve. Chutiang a nih dâwn chuan khawvêl aṭanga kalchhuah a ngai ngei ang.
46005011	Nimahsela, tûnah unau hming pu si, inngaih hmang mi emaw, mi duhâm emaw, milem be mi emaw, hauh hmang emaw, zu ruih hmang mi emaw, mi bum hmang emaw chu pâwl lo tûrin in hnênah ka ziak zâwk a ni. Chutiang mi hnênah chuan ei pawh ei suh u.
46005012	Pâwn lam mite chu keia lo rêl felsak tûr an ni em ni? In rêl felsak tûr chu chhûng lama mite an ni. Chu chu a dik a ni lâwm ni?
46005013	Pâwn lam mite erawh chu Pathianin a rêl felsak ang chu. Chuvângin misual chu in zîng aṭangin hnawt chhuak rawh u.
46006001	In zînga tupawhin mi dang lakah thubuai nei ula, mi thianghlimte hmâa thlen lovin mi fel lote hmâah in thlen ngam dâwn em ni?
46006002	Mi thianghlimte chuan khawvêl mite ro an la rêlsak dâwn tih in hre lo vem ni? Khawvêl mite ro rêlsaktu tûr ni siin thil tê berte pawh in rêl fel thei lo maw?
46006003	Vântirhkohte lam pawh ro kan la rêlsak dâwn tih in hre na nge? He dam chhûng nun thilte phei chu kan rêl fel ngei dâwn lâwm ni?
46006004	Dam chhûng nun thilte rêl fel tûr in neihin kohhrana pawimawhna rêng rêng nei lote chu in rêl feltîr ṭhîn em ni?
46006005	In zahna tûrin hei hi ka sawi a ni. Unaute kâra thu tlûkna siam thei mi fing pakhat tal in nei lo a ni maw?
46006006	Unauvin rorêlnaah a unau a khing a, chu chu ring lo mite hmâah a ni leh nghâl a!
46006007	Dân hmâa in inthlen tawn ṭhin avâng tak hian tûnah in lo hlawhchham hul hual ta a ni. Engati nge dik lo taka tihna chu in tuar mai loh? Engati nge bumna chu in tuar mai loh?
46006008	Nimahsela, nangmahni ngeiin unaute chungah in tidik lo va, in rawk a ni.
46006009	Mi fel lote chuan Pathian lalram an luah dâwn lo tih in hre lo vem ni? Bumin awm suh u. In ngaih hmang te, milem betu te, uirê te, mi hur te, mawngkawhur te,
46006010	rûk hmang te, mi duhâm te, zu ruih hmang te, mi hau hmang te leh mi bum hmangte chuan Pathian lalram an luah thei lo vang.
46006011	In zînga ṭhenkhat chutiang mi in nih ṭhin kha. Nimahsela, Lalpa Isua Krista hmingah leh kan Pathian Thlarauvah chuan tlenfai in ni tawh a, tihhran in ni tawh a, thiam chantîr in ni tawh.
46006012	Thil engkim hi ka tân a thiang a, nimahsela, thil engkim hi a hlâwk kher lo. Thil engkim ka tân a thiang a, nimahsela, eng mah hian ka chunga thiltihtheihna an neih ka phal lo.
46006013	Ei tûrte chu pumpui tân a ni a, pumpui chu eitûr tân a ni. Nimahsela, Pathianin a tiboral ve ve dâwn si a. Tin, taksa hi inngaih nân a ni lo va, Lalpa tân a ni zâwk. Lalpa pawh chu taksa tân a ni.
46006014	Pathianin Lalpa chu mithi zîng aṭangin a kai tho tawh a, keini pawh a thiltihtheihnain min kai tho ve ang.
46006015	In taksa chu Krista pêngte a ni tih in hre lo vem ni? Krista pêngte chu lâksakin nawhchizuar pêngahte ka siam dâwn em ni? Hnai lo ve.
46006016	Nawhchizuar zawmtu chu amah nên taksa pumkhat anni tih in hre lo vem ni? “Pahnihte chu taksa pumkhat an ni ang,” tih a ni si a.
46006017	Lalpa zawm erawh chu amah nên thlarau pumkhat an ni.
46006018	Inngaih hi tlânsân rawh u. Mihringin thil sual tinrêng a tih hi taksa pâwn lamah a ni. Inngaihna sual titu chuan ama taksa chungah thil a tisual a ni.
46006019	A nih leh in taksa chu Pathian hnên aṭanga in hmuh, nangmahnia awm Thlarau Thianghlim Temple a ni tih in hre lo vem ni? Nangmahni ta in ni lo va,
46006020	man neia lei in ni tawh asin. Chuvângin in taksa leh in thlarau Pathian ta chuan Pathian chawimawi rawh u.
46007001	Tin, ka hnêna in thil rawn ziah chungchângah kha chuan mipa tân hmeichhia khawih loh a ṭha a ni.
46007002	Nimahsela, inngaihna sualte a awm ṭhin avângin mipain nupui bîk nei ṭheuh se la, tin, hmeichhia pawhin pasal bîk nei ṭheuh rawh se.
46007003	Pasal chuan a nupui laka a tihtûr chu ti ngei sela, chutiang bawkin hmeichhia pawhin a pasal laka a tih tûr chu ti ngei rawh se.
46007004	Nupui chuan ama taksa chungah thu a nei lo va, pasal chuan thu a nei zâwk a ni. Chutiang bawkin pasal chuan ama taksa chungah thu a nei lo va, nupui chuan thu a nei zâwk a ni.
46007005	Chaw nghei tûr leh ṭawngṭai tûra reilotê hun pêk rem in tih ve ve chauh loh chuan a tua mah intidâwng suh u. Chutilochuan insûm theih lohna avângin Setana’n a thlêm dah ang che u. Setana’n a thlêm lohna tûr che uin in awm dân pângngaiin awm leh ang che u.
46007006	Nimahsela, hei hi thupêk ang ni lovin thurâwn angin ka sawi zâwk a ni.
46007007	Mi zawng zawng keima awm ang hian awm se ka duh a ni. Nimahsela, mi tinin thilthlâwn pêk Pathian hnên aṭangin mahni pualin an dawng theuh va. Pakhatin thilpêk chi khat, mi dangin thilpêk chi dang.
46007008	Tin, nupui-pasal nei lote leh hmeithaite tân chuan heti hian ka ti a ni. Ka awm ang hian awm sela an tân a ṭha ang.
46007009	An insûm theih loh erawh chuan nei rawh se, hur aiin inneih chu a ṭha zâwk si a.
46007010	Tin, innei sate hnênah chuan thu ka pe e. Nimahsela, keima pêk erawh chu a ni lo, Lalpa thupêk a ni. Nupui chuan a pasal ṭhen suh se.
46007011	A ṭhen erawh chuan pasal nei lovin awm reng rawh se. A nih loh leh a pasal nên inrem leh rawh se. Tin, pasal pawhin a nupui ṭhen suh se.
46007012	Midangte hnênah chuan Lalpa sawi ni lovin keima’n ka sawi a ni. Unau tu pawhin nupui ring lo mi nei ta ang se, ani chuan a hnêna awm reng a lungnih chuan ṭhen suh se.
46007013	Tin, hmeichhiain pasal ring lo mi nei ta ang se, a pasal chuan a hnêna awm reng a lungnih chuan ṭhen suh se.
46007014	Pasal ring lo mi chu a nupui zârah serhhranin a awm a, nupui ring lo mi pawh a pasal zârah serhhranin a awm bawk si a. Chutiang a nih loh chuan in fate chu an thianghlim lo vang. Nimahsela, tûnah an thianghlim e.
46007015	Nimahsela, ring lotu zâwkin a ṭhen a nih chuan ṭhen rawh se. Chutiang chungchângah zawng unaupa emaw, unaunu emaw phuar an ni lo ve. Nimahsela, Pathian chuan inrema awm tûrin min ko a ni.
46007016	Aw nupui, i pasal i chhandam dâwn leh dâwn loh engtinnge i hriat? Aw pasal, i nupui i chhandam dâwn leh dâwn loh engtinnge i hriat ni?
46007017	Nimahsela, Pathianin mi tin hnêna a sem ṭheuh ang leh Lalpa’n mi tin a koh dân ang ṭheuhvah chuan awm rawh se. Hei hi kohhran tina ka thupêk chu a ni.
46007018	Serhtan tawh hnua koh an awm em? Serhtan loh mi lo ni suh se. Serhtan loh mi koh an awm em? Serh tantîr suh se.
46007019	Pathian thupêkte zawm chauh lo chu serhtan hi engmah a ni lo va, serhtan loh pawh engmah a ni hek lo.
46007020	Mi tin koh an nih laia an awm dân pângngaiah chuan awm mai rawh se.
46007021	Pathianin a koh lai che khân bawih i ni em? Engto teh chiam suh. Zalênna kawng a awm thei a nih chuan chu chu chang mai rawh.
46007022	Bawiha awm Lalpa kohva chu Lalpa chhuahtîr a ni si a. Chutiang bawkin mi, Lalpa kohva chu Krista bawih a ni.
46007023	Man neia lei in ni tawh a, mihring bawihah tâng tawh suh u.
46007024	Unaute u, mi tin koh an nih laia an dinhmun pângngaiah chuan Pathian nên awm reng rawh se.
46007025	Tin, nula thianghlimte chungchângah chuan, Lalpa hnêna mi thupêk engmah ka nei lo. Nimahsela, zahngaihna avânga mi rintlâk ka nih avângin ka ngaihdân ka sawi ang.
46007026	Chutichuan tûn laia harsatna lo thleng ṭhîn avâng hian mi a awm ngaia a awm reng hi a ṭhain ka ring.
46007027	Nupuiah phuarin i awm em? Phelhna zawng suh. Nupuiah phuar belhbawm loh i ni em? Nupui zawng suh.
46007028	Nimahsela, nupui i neih chuan i tisual lo ve. Tin, nula thianghlimin pasal a neih pawhin a tisual lo ve. Chutiang mite chuan taksaah hrehawm an tuar ang. Nimahsela, kei chuan tuartîr loh che u ka duh a ni.
46007029	Ka unaute u, hei hi ka sawi a ni. Hun tlêmtê chauh kan nei tawh a, tûn aṭang chuan nupui neite chu la nei lo angin awm rawh se.
46007030	Ṭapte chu ṭap lo angin awm sela, lâwmte chu lâwm lo angin awm sela, leitute chu nei lo angin awm rawh se.
46007031	Khawvêl hmangtute chu hmangsual lovin awm rawh se; he khawvêl awm dân hi a boral mêk a ni si a.
46007032	Nimahsela, lungkham nei lo va in awm ka duhsak che u a ni. Nupui nei lo chuan Lalpa a tihlâwm dân tûr ngaihtuahin Lalpa thilte a lungkham ṭhîn.
46007033	Nimahsela, nupui nei chuan a nupui a tihlâwm dân tûr ngaihtuahin khawvêl thilte a lungkham ṭhîn.
46007034	Tin, hmeichhia pasal nei leh nula thianghlim chu an in ang lo bawk a. Pasal nei lo chuan a taksa leh a thlarau serh hrana a awm theihna tûrin Lalpa thilte a ngaihtuah ṭhîn. Pasal nei erawh chuan a pasal a tihlâwm dân tûr ngaihtuahin khawvêl thilte a ngaihtuah zâwk ṭhîn a ni.
46007035	Chûng chu nangmahni hlâwkna tûrin ka sawi a ni. Khuahkhirh che u ka tum lo va, buai lova Lalpa hnêna in inpêk theihna tûrin a dik chu ka sawi zâwk a ni.
46007036	Amaherawhchu, mi tupawhin a nula thianghlim chungah tidik lova a inhriat a, a tleirâwl pârmawina a chuai tawh a niha a ṭûl bawk a nih chuan a tih duh chu ti mai rawh se. Thil a tisual lo, inneihtîr rawh se.
46007037	Nimahsela, rilru nghet tak pû a, ṭul ti lova ama duhzâwng ti tûra thuneitûin a nula thianghlim chu neih lohtîr a rilrua tum tlattu chuan a ti ṭha zâwk a ni.
46007038	Chuvângin a nula thianghlim neihtîrtu chuan a ti ṭha e, nimahsela, a neihtîr lotu chuan a ti ṭha leh zual a ni.
46007039	Pasal a dam chhûng chuan dânin nupui chu a pasalah a phuar a ni. Nimahsela, a pasal chu a thih tawh chuan Lalpaa awm mi ngei a duh apiang nei tûrin a zalên tawh a ni.
46007040	Nimahsela, keia ngaih chuan awmdân ngaia a awm reng chuan a hlim zâwk a ni. Tin, Pathian thlarau chu kei pawhin neiin ka inring a ni.
46008001	Milemte hnêna inthawina chungchâng kha chu kan zain hriatna kan nei ṭheuh tih kan inhria. Hriatna zawngin mi a uantîr ṭhîn a, hmangaihna erawh chuan mi a siam ṭha ṭhîn.
46008002	Tin, tupawhin thil eng emaw hriaa a inrin chuan, a hriat tûr ang chu engmah a la hre lo cheu a ni.
46008003	Nimahsela, tupawhin Pathian a hmangaih chuan chu mi chu Pathianin a hria a ni.
46008004	Chuvângin milemte hnêna inthawina ei chungchângah chuan, milem chu khawvêlah hian engmah a nih lohzia leh Pathian pakhat chauh lo chu a dang an awm lo tih kan hria.
46008005	‘Leiah leh vânah pathiante tia koh an awm ngei a; chutiangin pathian tam tak leh lalpa tam tak an awm,’ an ti.
46008006	Nimahsela, keini tân chuan Pathian pakhat chauh Pa chu a awm a, engkim hi ama hnên aṭanga chhuak a ni. Keini pawh ama tâna awm kan ni. Lalpa pakhat chauh Isua Krista chu a awm bawk. Amah avângin engkim a awm a, keini pawh amah avâng bawka awm kan ni.
46008007	Amaherawhchu, chu hriatna chu mi tin hnênah a awm lo. Mi ṭhenkhatte chuan tûn thlengin milem hnêna inthawi ṭhang an nih avângin chutiang eitûr an ei hunin milem hnêna inthawina angin an ngai ṭhîn. Tichuan an chhia leh ṭha hriatna chak lo chu tihbawlhhawhin a lo awm ṭhîn a ni.
46008008	Nimahsela, eitûrte hian Pathian mit min tlintîr lo ve. Ei mah ila kan ṭhat phah chuang lo va, ei lo mah ila kan chhiat phah bawk hek lo.
46008009	Amaherawhchu, fîmkhur rawh u, chutilochuan he in zalênna hi mi chak lote tân inchhuih petekna a ni dah ang e.
46008010	Nang chuan hriatna nei mah la, hriatna chak lo mi tupawhin milem biakna Temple-a chaw kîla an hmuh che chuan milem hnêna inthawina sa ei a ngampat phah sawt dâwn lo vem ni?
46008011	I hriatna avâng chuan unau chak lo, a thih ai Krista’n a thih saka chu a boral ang maw?
46008012	Chutianga unaute chunga thil sual in tih a, an chhia leh ṭha hriatna chak lo chu in hliamsak chuan Krista chunga thil sual ti in ni asin.
46008013	Chuvângin ei tûr hian ka unau a tih petek chuan ka unau ka tih petek lohna tûrin kumkhuain sa rêng rêng ka ei tawh lo vang.
46009001	Apostol ka ni lo vem ni? Zalên ka ni lo vem ni? Kan Lalpa Isua Krista hmu tawh ka ni lo vem ni? Nangniho hi Lalpa a ka hnathawh rah chu in ni lo vem ni?
46009002	Lalpaa Apostol ka nih chhinchhiahna chu nangmahni hi in nih avângin midangte tân apostol ni mah suh ila, nangni tân tal zawng ka ni e.
46009003	Min endiktute ka chhânna chu hei hi a ni.
46009004	Ei leh in tûrin zalênna kan nei lo vem ni?
46009005	Apostol dangte leh Lalpaa unaute leh Kipha te ang khân nupui ringtu hruai vêl tûrin zalênna kan nei lo vem ni?
46009006	A nih loh leh kei leh Barnaba hian kan hnathawh chawlhsan tûrin zalênna kan nei lo bîk em ni?
46009007	Tunge mahni inchâwm chawpin indonaah kal ngai ni? Tuin nge a rah ei si lovin Grêp huan siam ngai ni? A nih loh leh tunge ran rual hnutê in si lovin ran rual enkawl ngai ni?
46009008	Chûng chu mihring thu ang lekin ka sawi em ni? Dân pawhin chu ngei chu a sawi bawk lo vem ni?
46009009	Mosia Dânah, “Bâwngpain buh a chîl laiin a hmui phuar suh,” tih ziak a ni si a. Pathianin Bâwngpa chungchâng chauh em ni a ngaihtuah?
46009010	Keimahni avânga sawi a ni ngei lâwm ni? Hnial rual lohvin keimahni vânga ziak a ni. Lei lettu chuan beisei neiin a let tûr a ni a, buh vawtu pawh chuan chanvo neih beiseiin a vaw tûr a ni.
46009011	Keini’n Thlarau lam thilte in hnêna kan tuh tawh chuan in hnên aṭangin taksa lam thilte seng leh si ila, chu chu thil ropui tak a ni em ni?
46009012	Midang mahin in lakah chanvo nei tûra dikna an neih chuan keini hi nei nasa lehzual tûr kan ni lâwm ni? Chutichung pawh chuan chu dikna chu engmah kan hmang lo. Krista chanchin ṭha chu dâla a awm loh nân engkim kan tuar hrâm hrâm zâwk a ni.
46009013	Templea thil thianghlim khawihtute chuan Temple-a thilte chu an ei tih in hre lo vem ni? Maichâma rawngbâwltute chuan maichâma mite thilhlanah chanvo an nei tih in hre lo vem ni?
46009014	Chutiang bawkin chanchin ṭha hriltute chuan chanchin ṭha chu an ei hmuhna tûrin Lalpa’n thu a pe tawh a ni.
46009015	Nimahsela, chûng diknate chu a enga mah ka hmang lo,; ka chunga chutiang intih nân hêng thu hi ka ziak a ni hek lo; tupawhin ka chhuan hi engmah lova, an siam ai chuan thi mai ila ka tân a ṭha zâwk si a.
46009016	Chanchin ṭha hril mah ila engmah chhuan tûr ka nei lo. Tih mâkmawh ka chungah a innghat a ni. A ni, chanchin ṭha ka hril loh chuan ka chung a pik dâwn si a.
46009017	Chu chu ka duh rêng vânga ti ka nih chuan lâwmman ka dawng ang. Amaherawhchu ka duh rêng vânga ti ka nih loh chuan chanchin ṭha mawhphurhna min kawltîr tihna a ni.
46009018	Tichuan ka lâwmman chu enge ni? Krista chanchin ṭha ka hrilh hian hlawh ka phût lo. Chutianga chanchin ṭhaa ka thuneihna ṭhenkhat chauh ka hmang hi ka lâwmman chu a ni.
46009019	Chuvângin mi zawng zawng lakah zalên mah ila, mi tam leh zual ka lâkluh theihna tûrin mi zawng zawng bawihah ka insiam a ni.
46009020	Judate ka hneh theihna tûrin Juda mi angin ka awm a. Dân hnuaia awmte ka hneh theihna tûrin Dân hnuaia awmte hnênah Dân hnuaia awm angin ka awm ṭhîn.
46009021	Dân nei lote ka hneh theihna tûrin Dan nei lote hnênah Dân nei lo angin ka awm a. Pathian hmâah chuan Dân nei lo ka ni lo va, Krista hmâah chuan Dân hnuaia awm ka ni zâwk a ni.
46009022	Mi chak lote ka hneh theihna tûrin mi chak lote hnênah mi chak lo angin ka awm a. Engtikawng zâwng pawha ṭhenkhat tal ka chhandam theih nân mi zawng zawng hnênah engkim ka ni tawh.
46009023	Chanchin ṭhaah chuan nangmahni nên chanvo ka neih ve theih nân chanchin ṭha avângin chûng zawng zawng chu ka ti ṭhîn a ni.
46009024	Intlânsiakhote chu an vaiin an tlân a; nimahsela, pakhat chauhvin lâwmman a dawng ṭhîn tih in hre lo vem ni? In dawn theih nân chutiang tak chuan tlân rawh u.
46009025	Tin, intihsiakna beitu apiang chu kawng engkimah mahni a inthunun ṭhîn a ni. Lallukhum chhe thei dawng tûrin chutiang chuan a ti ṭhîn. Keini erawh chuan Lallukhum chhe thei lo dawng tûrin chutiang chuan kan ti ṭhîn.
46009026	Chuvângin anni anga tum mumal nei lova tlân ka ni lo va, boruak mai hnektute angin ka bei lo.
46009027	Tichuan mi dangte hnêna ka tlângaupui hnu hian keimah ngei hi tling lova ka awm loh nân ka taksa ka tichhel a, ka thuhnuaiah ka dah tawh a ni.
46010001	Ka unaute u, min thlahtute chungchâng kha in hriat loh ka duh lo ve. An zain chhûm hnuaiah an awm vek a, an zain tuipui pawh an kân vêk a.
46010002	An zain chhûmah leh tuipuiah Mosia bêl tûrin baptis-in an awm a.
46010003	An zain thlarau lam chaw hmunkhat an ei a,
46010004	an zaa thlarau lam in tûr hmunkhat an in ṭheuh kha. Anmahni zuitu thlarau lam lungpuia mi kha an in ṭheuh si a. Chu lungpui chu Krista a ni.
46010005	Nimahsela, an zînga mi tam tak chungah Pathian a lungni lo va, chuvângin thlalêrah khân an thi pheng phung a.
46010006	Thil sual an châk anga kan châk ve lohna tûrin chûng chu kan tân entîrna a ni.
46010007	An zînga ṭhenkhat milem betu an ni ang khân milem betu ni hek suh u. “Mipuite chu ei leh in tûrin an ṭhu hlawm a, infiam tûrin an tho leh,” tih ziak ang khân.
46010008	An zînga ṭhenkhatin inngaihna sual an ti ang khân i ti ve hek suh ang u, nikhatah mi sînghnih leh sângthumin an tlûkhlum phah kha.
46010009	An zînga ṭhenkhatin Krista an fiah ang khân i fiah hek suh ang u, rûla tihboralin an awm kha.
46010010	An zînga ṭhenkhat an phunnawi ang khân i phunnawi hek suh ang u, tiboraltu tihboralin an awm kha.
46010011	Tin chûng thil zawng zawng chu kan tâna entîrna tûrin an chungah a lo thleng a, keini, hun tâwp lo thlennate min zilhna atâna ziak an ni bawk a ni.
46010012	Chuvângin ding nia inhria chu fîmkhur rawh se, chutilochuan a tlu dah ang e.
46010013	Mihring tuar theih tâwk chauh lo chu fiahna rêng rêng in chungah a thleng lo vang. Nimahsela, Pathian chu a rinawm a ni.Ani chuan in tuar theih tâwk aliam chu fiahna in tawh a phal lo vang. In tuar theihna tûrin fiahna rualin tlân chhuahna kawng a siam nghâl zâwk ang.
46010014	Chutichuan ka duh takte u, milem biak hi tlânsan rawh u.
46010015	Mi fingte hnêna sawi angin ka sawi a ni. Ka thusawi hi nangmahni’n lo enfiah rawh u.
46010016	Malsâwmna no mal kan sâwm ṭhin hi Krista thisen ṭâwmpuina a ni lo vem ni? Chhang kan phel ṭhin hi Krista taksa ṭâwmpuina a ni lo vem ni?
46010017	Chhang tlangkhat chauh a awm a, chu chhang tlang khata mi chu kan chan ṭheuh avângin keini tamtak hi taksa pumkhat kan ni.
46010018	Piannaa Israelte chu ngaihtuah teh u, inthawi nâna eitute chuan maichâm chu an ṭâwmpui a ni lo vem ni?
46010019	Tichuan ka sawi chu enge ni? Milem leh a hnêna inthawi chu thil eng emaw tak a ni em ni?
46010020	‘Jentailte thilhlan chu Pathian hnênah ni lovin ramhuaite hnênah a ni,’ tih ka sawi zâwk a ni. Nangni chuan ramhuaiho in ṭâwmpui ka duh lo a ni.
46010021	Lalpa no leh ramhuaite no in in kawp thei lo vang. Lalpa dawhkâna mi leh ramhuaite dawhkâna mi in ei kawp thei hek lo vang.
46010022	A nih loh leh Pathian chu thîk tûra chawhthawh kan tum em ni? Ani aiin kan chak zâwk em ni?
46010023	Thil engkim hi ka tân a thiang a; nimahsela, thil engkim hi a hlâwk kher lo. Thil engkim hi ka tân a thiang a; nimahsela, thil engkimin mi a siamtha kher lo.
46010024	Mi tinin mahni hlâwkna tûr zawng lovin midang hlâwkna tûr zawng zâwk rawh u.
46010025	Sa dâwra an thil zawrh apiang chu chhia leh ṭha hriatna avânga engmah zâwt kher lovin ei mai rawh u.
46010026	Chu chu, ‘Lei leh a chhûnga thil awm zawng zawng hi Lalpa ta,’ a nih vâng a ni.
46010027	Ring lo mi tuin emaw a sâwm che u a kal in duh si chuan chhia leh ṭha hriatna avânga engmah zâwt kher lovin an hlui che u apiang chu ei mai rawh u.
46010028	Nimahsela, tuin emaw, “Hei hi milem hnêna inthawina a ni,” a tih chuan a hrilhtu che avâng leh chhia leh ṭha hriatna avângin ei suh u. Lei leh a chhûnga thil awm zawng zawng hi Lalpa ta a ni si a.
46010029	Nanga chhia leh ṭha hriatna ka ti lo va, chu mi chhia leh ṭha hriatna avâng chuan ka ti zâwk a ni. Chuvângin, engvângin nge midang chhia leh ṭha hriatnain ka zalênna a sawisêl ang ni?
46010030	Lâwm taka ka chan si chuan, a chunga lâwmthu ka sawina chungchângah engah nge min sawichhiat ni?
46010031	Chuvângin in ei pawhin, in in pawhin, in tih apiangah pawh Pathian ropuina tûr hlîrin ti rawh u.
46010032	Juda emaw, Grik emaw, Pathian kohhranho emaw, tupawh an petekna tûr engmah ti suh u,
46010033	kei pawhin thil engkimah mi zawng zawng ka tilâwm ang hian. Keima hlâwkna ka zawng lo, mi tam tak chhandama an awm theih nân mi tam tak hlâwkna ka zawng zâwk a ni.
46011001	Krista nundân zirtu ka nih ang bawk hian mi zirtute ni rawh u.
46011002	Tûnah hian unaute u, engkima min hriat reng avâng leh thurochhiah ka hrilh chhâwn che u ang taka in pawm tlat avângin ka fak a che u.
46011003	Amaherawhchu, mipa tawh phawt lû chu Krista a ni a, hmeichhe lû chu mipa a ni a, Krista lû chu Pathian a ni tih in hriat ka duh a ni.
46011004	Mipa, lu khuh chunga ṭawngṭai emaw, thu hril lâwk emaw apiang chuan a lû a timualpho a ni.
46011005	Amaherawhchu, hmeichhia, lu khuh lova ṭawngṭai emaw, thu hrillâwk emaw apiang chuan a lû a timualpho va, ziah kâwn nên thuhmun reng a ni si a.
46011006	Hmeichhia, lu khuh lova a awm si chuan ziat kâwng law law rawh se. Nimahsela, hmeichhe tân lu meh emaw, ziah kâwn emaw chu thil zahthlâk a nih si chuan a lû khuh rawh se.
46011007	Mipa zawng Pathian anpui leh ropuina a nih avângin lû a khuh ve hauh tûr a ni lo. Hmeichhia erawh chu mipa ropuina a ni.
46011008	Mipa hi hmeichhia aṭanga chhuak a ni lo va, hmeichhia erawh chu mipa aṭanga chhuak a ni si a.
46011009	Mipa hi hmeichhe tâna siam a ni lo va, hmeichhia erawh chu mipa tâna siam a ni.
46011010	Chuvângin vântirhkohte avângin hmeichhiain thuneih chhinchhiahna a lûah a nei ngei tûr a ni.
46011011	Nimahsela, Lalpaah chuan hmeichhia hi mipa lovin a awm thei lo va, mipa pawh hmeichhia lovin a awm thei hek lo.
46011012	Hmeichhia hi mipa aṭanga chhuak a ni a, chutiang bawkin mipa hi hmeichhe laka piang a ni. Nimahsela, thil engkim hi Pathian aṭanga chhuak vek a ni.
46011013	Hmeichhia, lu khuh lova Pathian hnêna ṭawngṭai hi a âwm emaw nangmahnin lo ngaihtuah teh u.
46011014	Mipain sam sei a neih chuan a tân a zahthlâk a ni tih mihring nih phung pawh hian a hriattîr lo che u em ni?
46011015	Hmeichhia pawh chu a sam chu amah khuhna tûra pêk a nih avângin samsei a neih chuan a tân ropuina a ni tih in hre lo vem ni?
46011016	Mi tupawhin chumi chungchângah hnialna a nei a nih pawhin chutiang chîn dân kan nei lo va, Pathian kohhranho pawhin an nei hek lo.
46011017	In ṭhat zâwkna tûr ni lova chhiat zâwkna tûra in inkhâwm ṭhin avâng hian he ka zirtîrna thuah hian tumah ka fak lo che u a ni.
46011018	A hmasa berah chuan kohhranho in inkhâwmin in zîngah inṭhenna a awm tih ka lo hre si a. Tin, rin pawh ka ring deuh bawk a ni.
46011019	In zînga a tak takte chu târlan an nih theih nân in zîngah rin hran nei pâwl chu an awm tûr rêng a ni.
46011020	Chuvângin in lo kal khâwm hian, Lalpa zanriah ei tûr chi in ni lo.
46011021	In ei hian mi tinin mahni zanriah midang ei hmain in ei a, tichuan mi pakhat ril a ṭâm a, midang a tlai lutuk si a.
46011022	Engtizia nge ni? Ei leh inna tûr in in nei lo vem ni? A nih loh leh Pathian kohhran chu hmusitin engmah nei lote chu in timualpho vem ni? In hnênah enge ka sawi tak ang le? He miah hian ka fak dâwn che u em ni? Ka fak lo a che u.
46011023	Ka thu hrilh chhâwn che u kha Lalpa hnên aṭanga ka dawn asin. Khatia man tîra a awm zâna Lalpa Isua’n chhang a lâk a,
46011024	lâwmthu a sawi zawha a phel a, “La ula ei rawh u, hei hi ka taksa, in tâna ka phel chu a ni. Min hriat rêng nân hei hi lo ti rawh u,” a tih kha.
46011025	Chutiang bawkin zanriah a ei zawh hnuah no pawh chu a la a, “He no hi ka thisena Thuthlung Thar chu a ni. In in apiangin min hriat reng nân ti ṭhîn rawh u,” a tih kha.
46011026	He chhang hi in ei a, he noa mi hi in in apiangin a lo kal leh hmâ loh zawng Lalpa thihna chu in puang chhuak ṭhîn a ni si a.
46011027	Chuvângin mi tupawhin tling lo chunga Lalpa chhang hi a ei a, Lalpa no hi a in chuan, Lalpa taksa leh a thisen chungah thiam loh a chang ang.
46011028	Amaherawhchu, mi, mahni infiah zawk rawh se. Chutiang chuan chhang chu ei sela, no chu in rawh se.
46011029	Tupawh tling lo chunga eia intu chuan Lalpa taksa chu a awmzia a hriat loh avângin ama chunga rorêlna thlen tûrin a eiin a in a ni.
46011030	Hemi avâng hian in zînga mi tam tak in chak lovin in dam lova, tam tak in muhîl bawk a.
46011031	Amaherawh chu mahni in endik ila chuan kan chungthu rêlin a awm lo vang.
46011032	Nimahsela, rorêlsaka kan awm hian khawvêl nêna thiam loh chantîr kan nih loh nân Lalpa’n min thunun ṭhîn.
46011033	Chuvângin ka unaute u, ei tûra in inkhâwmin innghâk hlawm ṭhîn rawh u.
46011034	In inkhâwm chu rorêlna in tuar phah lohna tûrin mi tupawh a ril a ṭâm chuan a in lamah ei rawh se. Thil dang chu ka lo kal hunah ka rawn tifel ang.
46012001	Tin, unaute u, thlarau lam thilpêkte chu in hriat loh ka duh lo ve.
46012002	Jentailte in nih lai khân milem ṭawng thei lote lamah engti kawng zâwng pawha hruai bo in nih kha in hria e.
46012003	Chuvângin tuma’n Pathian Thlaraua thu sawiin, “Isua chu ânchhe dawng a ni,” an ti thei lo. Tin, tuma’n Thlarau Thianghlim aṭang chauh lo chuan, “Isua chu Lalpa a ni,” an ti thei hek lo tih ka hriattîr a che u.
46012004	Thilpêk hrang hrang a awm a, Thlarau erawh chu thuhmun a ni.
46012005	Rawngbâwl dân hrang hrang pawh a awm a; nimahsela, Lalpa chu thuhmun a ni.
46012006	Hnathawh dân hrang hrang pawh a awm a; nimahsela, mi zawng zawng hnêna engkim thawktu Pathian chu thuhmun a ni.
46012007	Nimahsela, hlâwk tlânna tûrin Thlarau hriattîrna chu mi tin hnênah pêk a ni.
46012008	Mi pakhat hnênah Thlarauvah chuan finna thu pêk a ni a. Midang hnênah chu Thlarau vêkah chuan hriatna thu pêk a ni.
46012009	Tin, midang hnênah chu Thlarau vêk chuan rinna a pe a, midang hnênah chu Thlarau vêk chuan tihdam theihna thilpêkte a pe a.
46012010	Midang hnênah thilmak tihtheihna te, midang hnênah hrillâwk theihna te, midang hnênah thlaraute hriatfiah theihna te, midang hnênah ṭawng hrang hranga ṭawng theihna te, midang hnênah ṭawng hrang hrang hrilhfiah theihna te pêk a ni si a.
46012011	Nimahsela, Thlarau pakhat leh thuhmun chuan hêng zawng zawng hi a thawk a. A duh ang zêlin mi tin hnênah a sem ṭheuh a ni.
46012012	Taksa hi pakhat a ni a; mahse pêng tam tak a nei a ni. Chutiang bawkin taksa pakhata pêng zawng zawngte chu tam mahse taksa pakhat an ni si a, Krista pawh chutiang bawk chu a ni.
46012013	Chuvângin kan zain Juda emaw, Grik emaw, bawih emaw, zalên emaw, Thlarau pakhatin taksa pakhatah min baptis ṭheuh a. Tin, Thlarau pakhat intîrin kan awm ṭheuh bawk a ni.
46012014	Taksa hi pêng pakhat chauh a ni lo va, tam tak a ni zâwk e.
46012015	Kephah hian, “Kut ka nih loh avângin taksaa tel ka ni lo ve,” ti sela, chumi avâng chuan taksaa tel lo a ni em ni?
46012016	Tin, “Beng hian mit ka nih loh avângin taksaa tel ka ni lo ve,” ti sela, chumi avâng chuan taksaa tel lo a ni em ni?
46012017	Taksa pumpui hi mit ni vek sela, ri hriatna chu khawiah nge a awm ang? A pumpuiin ri hriatna ni vek sela, rim hriatna chu khawiah nge a awm ang?
46012018	Nimahsela, tûnah pêng tinrêngte hi taksaah hian Pathianin a duh angin a awmtîr ṭheuh tawh a ni.
46012019	Tin, chûng pêng zawng zawng chu pêng khat chauh ni ta sela, taksa hi khawiahnge a awm ang?
46012020	Tûnah pêngte chu tam tak ni ngei mahse, taksa chu pakhat a ni.
46012021	Tin, mit hian kut hnênah, “Ka mamawh lova che,” a ti thei lo. Lû pawh hian kephahte hnênah, “Ka mamawh lova che u,” a ti thei hek lo.
46012022	A ni, chutih ahnêkin taksa pêng chak âwm lo zâwka langte hi, a lova kan awm theih lohte an ni.
46012023	Kan taksa pêng zah tlâk lohva kan ngaih hi kan chawimawi nasa zâwk ṭhîn. Kan taksa pêng zahpuiawmte hi kan cheimawi nasa zâwk ṭhîn.
46012024	Nimahsela, pêng chawimawi tlâkte chuan chawimawi an mamawh lo. Pêng chawimawi mamawhte chu chawimawina nasa zâwk pein Pathianin awmze nei takin a remkhâwm a ni.
46012025	Taksaah hian inṭhenna rêng a awm loh nân leh pêng tinte chu an inbuaipui tawn ṭheuh zâwkna tûrin chutiang chuan a ti a ni.
46012026	Chuvângin, pêng pakhatin a tuar chuan pêng zawng zawngin an tuarpui ṭhîn. Pêng khat chawimawia a awm chuan pêng zawng zawngin an lâwmpui ṭhîn.
46012027	Tin, nangniho hi Krista taksa chu in ni a, a taksa pêngte in ni ṭheuh bawk a.
46012028	Tin, Pathianin kohhranah chuan hêngte hi a ruat hlawm a. Pakhatnaah chuan Apostolte, a pahnihnaah chuan zâwlneite, pathumnaah chuan Zirtîrtute a ruat hlawm a ni. Chumi hnuah chuan thilmak tihte a awm a. Tin, tihdam theihna thilpêk te, ṭanpui theihna te, rorêl thiamna te leh ṭawng chi hrang hranga ṭawng theihnate a pe hlawm a.
46012029	An vaiin Apostol an ni vek em ni? An vaiin zâwlnei an ni vek em ni? An vaiin Zirtîrtu an ni vek em ni? An vaiin thilmak titu an ni vek em ni?
46012030	An vaiin tihdam theihna thilpêkte an nei vek em ni? An vaiin ṭawng chi hrang hrangin an ṭawng vek em ni? An vaiin ṭawng chi hrang hrang an hrilhfiah vek em ni?
46012031	Nimahsela, thilpêk ṭha berte chu châk hlê zâwk rawh u.
46013001	Mihring ṭawngte leh vântirhkoh ṭawngtein thu sawi mah ila, hmangaihna ka neih si loh chuan, dâr, ri mai mai emaw, dârbenthek, ri mai mai emaw ka lo ni ang.
46013002	Tin, hril lâwk theihna thilpêk neiin thurûk zawng zawng leh hriatna zawng zawng hre thiam vek mah ila, tin, tlângte ka sawn theih nân rinna zawng zawng nei mah ila, hmangaihna ka neih si loh chuan engmah ka ni lo vang.
46013003	Mi rethei châwm nân ka neih zawng zawng pe vek mah ila, ka taksa pawh kâng tûrin inpe mah ila, hmangaihna ka neih si loh chuan ka tân hlâwkna engmah a awm lo vang.
46013004	Hmangaihnain a dawhthei a, ngil a nei bawk a. Hmangaihnain a îtsîk lo va, hmangaihna a infak lo va, a uang lo va.
46013005	A hawihhâwm lo lo va, mahni hmâ a sial lo va, a thinur duh lo va, sual lam a ngaihtuah lo va.
46013006	Fellohnaah a lâwm lo va, thutakah erawh chuan a lâwm ṭhîn.
46013007	Engkim a tuar a, engkim a ring a, engkim a beisei a, engkim a tuar chhuak ṭhîn a ni.
46013008	Hmangaihnain tâwp chin a nei lo. Thu hrilhlâwknate hi awm mahsela, tihbân an la ni ang. Ṭawng hriatlohte hi awm mah sela, a la bâng ang. Hriatna hi awm mah sela, tihbân a la ni ang.
46013009	A kim lovin kan hria a, a kim lovin thu kan hrillâwk bawk ṭhin a ni.
46013010	A famkim a lo thlen hunah erawh chuan a kim lo hi tihbân a ni tawh ang.
46013011	Ka naupan laiin naupang ṭawngin ka ṭawng a, naupang hriatthiam angin ka hrethiam a, naupang ngaihtuahin ka ngaihtuah ṭhîn.Tûnah ka lo puitlin hnu hian naupang thilte chu ka bânsan tawh.
46013012	Tûnah zawng dârthlalangah fiah lo takin kan hmu chauh ala ni si a. Nimahsela, chutih hunah erawh chuan inhmatawnin a ni tawh ang. Tûnah zawng a ṭhen chauh ka hria a; nimahsela, chutih hunah erawh chuan mi hriat ang chiah hian ka hre chiang tawh ang.
46013013	Tin, tûnah hêng pathum rinna, beiseina leh hmangaihna te hi an awm a, hêng zînga ropui ber erawh chu Hmangaihna hi a ni.
46014001	Hmangaihna hi ûm zêl rawh u. Thlarau lam thilpêkte pawh châk hlê ula, thu hrillâwk theihna phei chu châk lehzual rawh u.
46014002	Ṭawng hriatloh-a thu sawitu chuan mihring hnêna sawi ni lovin Pathian hnêna sawi a ni zâwk si a. Tuma’n a thusawi an hrethiam si lo, thlarauvah thurûkte a sawi zâwk a ni.
46014003	Thu hrillâwktu chuan mihringte hnênah siamṭhatna te, fuihna te, thlamuanna te a sawi zâwk a ni.
46014004	Ṭawng hriatlohte-a thusawitu chuan amah chauh a insiam ṭha a, thu hrillâwktu erawh chuan kohhran a siamṭha zâwk ṭhîn.
46014005	In zain ṭawng hriatlohte-a thu insawi ka duhsak che u a, thu in hrillâwk phei chu ka duhsak lehzual che u a ni. Kohhran siamṭhatna tûrin a hrilhfiah leh nghâl si loh chuan ṭawng hriatlohte-a thusawitu ai chuan hrilhlâwktu chu a ropui zâwk si a.
46014006	Nimahsela, tûnah hian unaute u, in hnênah lo kalin ṭawng hriatloh-in thu sawi ila, hriattîrna thu puanchhuahin emaw, hriatnain emaw, thu hrillâwknain emaw, zirtîrnain emaw in hnênah ka sawi si loh chuan enge ka tih hlâwkna che u awm ang?
46014007	Thil nung lo, ri thei, phênglâwng te, ṭingṭang te pawh hi an ri a in an vek chuan engtinnge phênglâwng ri leh ṭingṭang ri miin a hriat hran theih ang?
46014008	Tawtawrâwt hi mumal nei lova a rîk chuan indo tûrin tunge inpuahchah ang?
46014009	Chutiang bawkin nangni pawhin lei hian thu hriatthiam awlte in sawi loh chuan boruaka sawi mai in nih dâwn avângin in sawi chu engtinnge an hriat theih ang?
46014010	Khawvêlah hian ṭawng chi hrang tam tak a awm a ni ang e, awmze nei lo rêng rêng a awm si lo.
46014011	Chuvângin a ri awmzia ka hriat loh chuan a ṭawng hmangtu tân hnam dang mi ka ni ang a, a ṭawng hmangtu pawh chu ka tân hnam dang mi a ni ang.
46014012	Hei hi nangmahniah pawh a dik a ni. Thlarau thilpêkte chunga ṭhahnem in ngaih tawh avâng hian kohhran siam ṭhatna atâna Thlarau lam thilpêk chu in ngah theih nân zawng rawh u.
46014013	Chuvângin ṭawng hriatloha thusawitu chuan a hrilhfiah theih nân ṭawngṭai rawh se.
46014014	Ṭawng hriatloh-a ka ṭawngṭai chuan ka thlarau chu a ṭawngṭai ngei a; mahse, ka hriatnaah chuan rah a chhuah chuang si lo.
46014015	Chutichuan engtinnge ni ta ang le? Ka thlarauvin ka ṭawngṭai ang a, ka hriatna pawhin ka ṭawngṭai bawk ang. Ka thlarauvin ka zai ang a, ka hriatna pawhin ka zai bawk ang.
46014016	Chutilochuan thlarauin lâwmthu sawi mah la, la hre lote zînga ṭhu ve chuan i thusawi awmzia chu a hriat si loh chuan i lâwmthu sawiah chuan engtinnge, “Amen,” a tih theih ang.?
46014017	Nang chuan lâwmthu i sawi ṭha khawp mai; nimahsela, midang chu a siamṭha chuang si lo.
46014018	Nangni zawng zawng aia ṭawng hriatlohte-a thu ka sawi hnem zâwk avângin ka Pathian hnênah lâwmthu ka sawi a ni.
46014019	Chutichung pawh chuan kohhranah ṭawng hriatloh-a thu sîngkhat sawi aiin midangte ka zirtîr theih nân ka hriatnain thu panga chauh sawi ka duh zâwk a ni.
46014020	Unaute u, hriatna lamah naupang suh ula; amaherawhchu thil ṭha lo lamah chuan nausên ula, hriatna lamah chuan puitling rawh u.
46014021	Dân buah chuan, “Ṭawng hrang hmang mite leh hnamdang mite hmûiin he mite hnênah hian thu ka sawi ang a, chutianga ka ti chung pawhin min ngaithla lo vang’ Lalpa’n a ti,” tih ziak a ni.
46014022	Chuvângin ṭawng hriatloh hi ringtute tân chhinchhiahna a ni lo va, ring lote tân a ni zâwk. Nimahsela, thu hrillâwk erawh hi chu ring lote tân chhinchhiahna a ni lo va, ringtute tân a ni zâwk.
46014023	Chuvângin kohhranho zawng zawng hmun khata in inkhâwmin in vaiin ṭawng hriatlohte-a thu in sawi chuan la hre lote emaw, ringtu la ni lote emaw lo lût sela, â an ti dâwn lo che u em ni?
46014024	Nimahsela, in vaia thu in hrillâwk chuan ringtu la ni lo emaw, la hre ngai lo emaw awihtîrtu in lo ni ang a, a thiam lohzia lailangtu in lo ni vek ang.
46014025	Chutichuan a thinlung thurûkte chu tihlanin a awm ang a, tichuan hmai lei siin Pathian chibai a bûk ang a, in zîngah Pathian a awm tak zet tih a puang darh ang.
46014026	Ka unaute u, engtinnge ni ta ang le? In lo kal khâwm apiang hian mi tinin fak hla emaw, zirtîr tûr emaw, ṭawng hriatloh emaw, thu puan chhuah tûr emaw, hrilhfiah tûr emaw in nei ṭheuh ṭhîn a. Hêng zawng zawng hi mi tin insiam ṭhatna tûra tih ni vek rawh se.
46014027	Mi tupawhin ṭawng hriatloh-a thu a sawi chuan pahnih emaw, a tam berah pathumin emaw a indawt zêlin sawi ni se la, tin pakhatin hrilhfiah rawh se.
46014028	Hrilhfiahtu an awm loh erawh chuan kohhranho inkhâwmnaah chuan ngawi rengin awm sela, amah leh Pathian hnênah sawi rawh se.
46014029	Zâwlnei pawhin pahnihin emaw, pathumin emaw sawi sela, midangin ngun takin lo endik rawh se.
46014030	Tin, a kianga ṭhu hnênah hriattîrna a thlen chuan a hmasa zâwk chu ngawi mai rawh se.
46014031	Mi tinin an zirna tûr leh mi tin fuih an nih theihna tûrin in zain a mal tê tein thu in hrillâwk thei ṭheuh si a.
46014032	Zâwlnei thlarau chu zâwlnei thu hnuaiah a awm.
46014033	Mi thianghlimte kohhran zawng zawnga a awm angin Pathian chu buaina Pathian a ni lo va, remna Pathian a ni zâwk e.
46014034	In hmeichhiate chu an sawi ve phalsak an nih loh avângin kohhranho inkhâwmnaah ngawi rengin awm rawh se. Dânin a sawi ang khân intulût zâwk rawh se.
46014035	Kohhranho inkhâwmnaa hmeichhe thusawi hi a zahthlâk avângin thil engpawh zir an duh chuan in lamah mahni pasalte zâwt mai rawh se.
46014036	A nih loh leh Pathian thu hi nangmahni aṭanga chhuak a ni maw? A nih loh leh nangmahni hnên chauhvah a lo thleng a ni maw?
46014037	Tupawh, zâwlnei emaw, thlarau mîah emaw a inngaih chuan in hnêna ka thu ziak hi Lalpa thupêkte an ni tih lo hre chiang rawh se.
46014038	Nimahsela, mi tupawhin hei hi a hriat loh chuan hre lovin awm mai rawh se.
46014039	Chuvângin ka unaute u, Pathian thu in hrillâwk theihna chu châk êm êm ula, ṭawng hriatloh-a thusawite pawh hi khap suh u.
46014040	Engkim mawihnai tak leh mumal taka tih ni vek rawh se.
46015001	Tûnah hian ka unaute u, chanchin ṭha in hnêna ka puan tawh kha hriat nawntîr leh che u ka duh a ni. Chu chu nangni pawhin in dawng tawh a, chutah chuan in din ngheh a,
46015002	in hnêna ka thu hriattîr che u kha in pawm tlat a nih chuan, chumiah chuan chhandam in ni e. Chuti anih loh chuan in rin chu engmah lo a ni ang.
46015003	A hmasa berin ka dawn ve bawk chu ka hrilh chhâwn che u kha. Pathian lehkhathute ang zêlin Krista chu kan sualte aia a thih a,
46015004	phûma a awma Pathian lehkhathute ang zêla nithum nia 15 kaihthawha a awm a.
46015005	Kipha hnêna a inlâr a, tin, zirtîr sâwm leh pahnihte hnênah pawh a inlâr kha.
46015006	Chumi hnuah unau zanga aia tam hnênah ṭum khatah a inlâr leh a. Chûng mite zînga a tam zâwk chu tûn thlengin an la dam a, thenkhat erawh chu an muhîl ta a.
46015007	Chumi hnûah Jakoba hnênah a inlâr leh a, tin, Apostol zawng zawngte hnênah a inlâr leh a.
46015008	Tin, a tâwp berah chuan a hun lova piang ang keima hnênah pawh a inlâr a ni.
46015009	Kei zawng Pathian kohhran ka tihduhdah avânga Apostola vuah tlâk loh, Apostolte zînga tê ber ka ni si a.
46015010	Pathian khawngaihna avângin ka nih nih ka ni ta. Tin, a khawngaihna min pêk chu engmah lovin a awm lo va. Nimahsela, anmahni zawng zawng aiin ka thawk rim zâwk a. Keimah erawh chu a thawktu ka ni lo; nimahsela, Pathian khawngaihna ka hnêna awm khân a thawk zâwk a ni.
46015011	Chutichuan keiin emaw, anniin emaw chutiang chuan kan hril a, chutiang chuan nangnin in lo ring ta a.
46015012	Tin, tûnah Krista chu mithi zîng aṭangin kaihthawhin a awm tih hril a ni chung pawha engtizia nge in zînga thenkhatin, ‘Mithi thawhlehna a awm lo,’ in tih ni?
46015013	Mithi thawhlehna a awm si loh chuan Krista pawh kha kaihthawhin a awm lo vang.
46015014	Krista kha kaihthawha a awm loh chuan kan thu hril hi engmah lo a ni ang a, in rin pawh engmah lo a ni bawk ang.
46015015	A ni, Pathianin Krista a kaitho tih kan hriatpui avâng hian hriatpuitu dawthei kan ni ang. Mithite kaihthawha an awm loh chuan Krista pawh kha Pathianin a kai tho lo vang.
46015016	Mithite kaihthawha an awm loh chuan Krista pawh kha kaihthawhin a awm dâwn si lo va.
46015017	Krista kha kaihthawha a awm loh chuan in rin chu hlutna rêng nei lo a ni ang a, in sualnaahte chuan in la awm fo a ni ang.
46015018	Tin,Kristaa muhîl tawhte pawh kha an boral ta a ni ang.
46015019	Tûn dam chhûng atân chauhva Krista chunga beiseina nei kan nih chuan mi zawng zawnga khawngaihthlâk ber kan lo ni ang.
46015020	Nimahsela, tûnah chuan Krista chu mithi zîng aṭanga kaihthawhin a awm tak zet a ni. Muhîl tawhte thawh hmahruaitu a lo ni ta.
46015021	Mihring avânga thihna a lo awm avângin, mihring avâng vêkin mithi thawhlehna pawh a lo awm a ni.
46015022	Chu chu Adamaah chuan mi zawng zawng an thi ang hian, Kristaah chuan mi zawng zawng tihnun an nih dâwn vâng a ni.
46015023	Nimahsela, mi tin mahni hun ṭheuhvah a ni ang. Krista chu rah hmasa ber a ni a,chumi hnua a lo kal leh hunah Krista tate chu an tho leh ang.
46015024	Rorêlna zawng zawng te, thuneihna leh thiltihtheihna zawng zawng te a tih boral hnuah lalram chu Pa Pathian hnênah a hlân ang a, tichuan tâwpna chu a lo thleng ang.
46015025	A hmêlmate zawng zawng a kephah hnuaia a dah vek thlengin ani chu Lalah a ṭhu tûr a ni si a.
46015026	Hmêlma hnuhnûng ber tihborala awm tûr chu thihna hi a ni.
46015027	“Krista thu thua awm tûrin a kephah hnuaiah Pathianin engkim a dah,” tih a ni. “A hnuaiah engkim a dah,” tia a sawi hian, amah chauh lo chu Pathianin engkim a hnuaiah a dah a ni tih a chiang a ni. Amah Pathian chu Krista hnuaia engkim dahtu chu a ni.
46015028	Pathianin engkim a Fapa thuhnuaiah a dah a, a hnuaia engkim dahtu Pathian chu engkima engkim a nih theih nân Fapa pawh chu a thuhnuaiah dah a la ni ang. Amah chu engkima engkim a nih theih nân Pathianin chu chu a ti ang.
46015029	Mithite kaihthawh an nih si loh chuan mithite tâna baptisma changte chu engtinnge an tih ang? Tin, eng atân nge mithite tân baptisma an chan ṭhin le?
46015030	Engvângin nge keini pawh dârkâr tin hlauhthâwn awma kan awm ṭhin le?
46015031	Krista Isua, kan Lalpaa ka chhuanna che u chhâlin, “Ni tin ka thi ṭhîn,” ka ti a ni.
46015032	Mihringte tihdân anga Ephesi khawpuiah khân sakawlhte kha sual ka nih chuan ka tân hlâwkna enge awm ang? Pathianin mithite a kaihthawh dâwn loh chuan, “I eiin i in ang u, naktûkah kan thi dâwn a lawm,” i ti ang u hmiang.
46015033	Bumin awm suh u, “Ṭhian sualte chuan nungchang ṭha an tikhawlo ṭhîn.”
46015034	Mi ṭhenkhatte’n Pathian an hriat loh avângin thil fel ti tûrin harh ula, thil sual ti suh u. In zahna tûrin hei hi ka sawi a ni.
46015035	Nimahsela, mi tute emaw chuan, “Mithite chu engtinnge kaihthawhin an awm dâwn? Eng ang taksa nge an rawn put dâwn? an ti a ni ang e.
46015036	Nang mi â, i tuh hi a thih zet loh chuan a nung ngai lo.
46015037	I tuh hian a taksa lo awm tûr chu i tuh lo va, a chi mai i tuh zâwk ṭhîn. Buh fang emaw, chi dang fang emaw a ni thei e.
46015038	Nimahsela, Pathianin ama duh ang zêlin taksa a pe ṭhîn. Chi tin hnênah mahni taksa ṭheuh chu a pe a ni.
46015039	Tisa zawng zawng hi tisa thuhmun an ni vek lo. Mihring tisa a dang a, sa tisa a dang a, sangha tisa a dang a, sava tisa a dang a ni.
46015040	Vân taksate a awm a, lei taksate a awm bawk a. Vân taksa ropuina chu a dang a, lei taksa ropuina pawh chu a dang a ni.
46015041	Ni ropuina chu a dang a, thla ropuina pawh a dang a. Arsite ropuina pawh a dang a, arsi leh arsi pawh an ropuina a dang a ni.
46015042	Mithi thawhlehna pawh hi chutiang bawk chu a ni. Ṭawih theia phûmin a awm a, ṭawih thei lova kaih thawhin a awm.
46015043	Chawimawi lohva phûmin a awm a, ropui taka kaihthawhin a awm. Chakna nei lova phûmin a awm a, thiltihtheihna neia kaihthawhin a awm.
46015044	Pianpui taksa chu phûmin a awm a, thlarau lam taksaa kaihthawhin a awm. Pianpui taksa pângngai a awm a, thlarau lam taksa a awm.
46015045	“Mihring hmasa ber Adama chu mi nung a lo ni,” tih ziak a ni. Adama hnuhnûng chu nunna petu Thlarau a ni.
46015046	A hmasa zâwk chu thlarau lam mi a ni lo va, pianpui taksa pângngai nei mihring a ni. Chumi hnuah thlarau lam mi chu a lo awm.
46015047	Mihring hmasa zâwk chu leia mi, vaivut aṭanga siam a ni a. Mihring pahnihna chu vâna mi, Lalpa chu a ni.
46015048	Vaivuta siam mihringte hi vaivuta siam mihring ang kha an ni a, vân lam mite pawh vân lam mi ang kha an ni.
46015049	Vaivuta siam kha anna kan nei ang hian, vân lam mi kha anna kan nei bawk dâwn a ni.
46015050	Ka unaute u, tisa leh thisen hian Pathian lalram chu a luah thei lo vang a, ṭawih thei hian ṭawihthei lo chu a luah bawk hek lo vang,” tih ka sawi a nih hi.
46015051	Ngaiteh u, thurûk ka hrilh dâwn che u hi. Kan vaiin kan muhîl kher lo vang a, nimahsela, kan vaiin tihdanglamin kan awm vek ang.
46015052	Tawtawrâwt chu a ri dâwn si a. Mithite chu ṭawih thei lova kaihthawhin an awm ang. Tawtawrâwt hnuhnûng ber chu a rîk hunin thâwklehkhatah, mitkhapkâr lovah tihdanglamin kan awm tawh ang.
46015053	He ṭawih thei hi ṭawih thei lova tihdanglam tûr a ni a, he thi thei hi thi thei lova tihdanglam a ni bawk tûr a ni.
46015054	Tichuan he ṭawih thei hi ṭawih thei lova tihdanglam a nih a, he thi thei hi thi thei lova tihdanglam a nih hunah, chu tih hun ngeiah chuan, “Thihna chu hnehnaa lem zawhin a awm ta,” tih Lehkhaziak thu hi a lo thleng kim tawh ang.
46015055	Aw thihna, khawnge i tûr chu? Aw thlân khawnge i hnehna chu?
46015056	Thihna tûr chu sual hi a ni a, sual thiltihtheihna chu Dân hi a ni.
46015057	Nimahsela, kan Lalpa Isua Krista zâra hnehna min petu Pathian hnênah chuan lâwmthu awm rawh se.
46015058	Chuvângin ka unau duh takte u, in thawhrimna chu Lalpa hmâah chuan a thlâwn ngai lo tih hre chungin nghet takin, tihchêt rual lohvin Lalpa hna ṭhahnemngai taka thawk fovin awm rawh u.
46016001	Tin, mi thianghlimte tâna thawhlâwm chungchâng kha chu, Galatia rama kohhranhote hnêna thu ka pêk ang khân nangni pawhin lo ti ve rawh u.
46016002	Chawlhkâr ni hmasa berah chuan mi tinin malsâwmna in hmuh angzia zêlin a hrangin dah khâwl ṭheuh ula; tichuan ka lo kal hunah thawhlâwm khawn rêng a ngai dâwn lo nia.
46016003	Mi ṭhenkhat thlang chhuak ula, tin, ka lo thlen hunah chûng mite chu in khawngaih thilpêk ken tîrin lehkha nên Jerusalemah ka tîr dâwn nia.
46016004	Tin, ka kal vêna âwm a nih phei chuan ka rualin an kal ve ang.
46016005	Tin, Makedonia ramah ka kal dâwn avângin Makedonia ram ka kal tlang pahin in hnênah ka lo kal ang.
46016006	Khawiah pawh ka kalna tûr apiangah nangnin min thlah theih nân in hnênah ka châm reng ang. Thlasik chhûng zawng pawh a ni mah nâ.
46016007	Kal tlang pah maia hmuh che u ka duh lo va, Lalpa’n rem a tih chuan in hnênah hun eng emaw chen châm ka inbeisei si a.
46016008	Nimahsela, Pentikost kût thlengin Ephesi khawpuiah hian ka châm reng ang.
46016009	Kawngka zau tak leh thawh theihna ka tân a inhawng si a. Dotute tam tak an awm bawk.
46016010	Tin, Timothea kha keimah ang bawka Lalpa hna thawk a nih avângin in hnên a lo thlen hun chuan hlauthâwng lova in hnêna a awm theihna tûrin lo ngaihsak rawh u.
46016011	Chuvângin tuma’n hmusit suh se. Unaute ruala amah ka lo nghah reng avângin ka hnêna a lo kal theih nân thlamuang takin rawn thlah zâwk rawh u.
46016012	Tin, kan unau Apolova chungchâng kha chu, unaute ruala in hnêna lo kal tûrin ka fuih chiam a; nimahsela, tûnah zawng lo kal a duh rih lo. Engpawh nise hun remchâng a neih hunah a lo kal ang.
46016013	Ngaihven ula, rinnaah chuan ding nghet ula, puitling takin awm ula, chak takin awm rawh u.
46016014	In tih apiang chu hmangaihnaa tih ni vek rawh se.
46016015	Unaute u, Stephana chhûngte chu Akaia rama rah hmasate an nih leh, mi thianghlimte rawngbâwlnaah an inpe tih in hria e.
46016016	Chutiang mite leh keimahni nêna hna thawka thawkrim apiangte hnênah chuan intulût tûrin ka ngên chiam a che u.
46016017	Tin, Stephana te, Fortunata te, Akaika te lo kal hi, in tih theih bâk an rawn tih avângin ka lâwm a ni.
46016018	Anni hian ka thlarau leh nangni thlarau an tiharh si a. Chuvângin chutiang mi chu ngaihlu rawh u.
46016019	Asia rama kohhrante hian chibai an bûk a che u. Akuila leh Priskili leh an ina kohhranho awmte hian Lalpa hmingin thinlung takin chibai an bûk a che u.
46016020	Unau zawng zawngte hian chibai an bûk a che u. Fawh thianghlimin chibai inbûk ṭheuh rawh u.
46016021	Kei Paula’n he chibai bûkna hi keima kut ngeia ka ziak a ni e.
46016022	Tupawhin Lalpa Isua Krista chu a hmangaih loh chuan ânchhe dawngin awm rawh se. Kan Lalpa chu a lo kal e.
46016023	Lalpa Isua Krista khawn gaihna chu in hnênah awm rawh se.
46016024	Ka hmangaihna hi Krista Isua avângin in zaa hnênah awm rawh se. Amen.
47001001	Kei Paula, Pathian duhzâwnga Isua Krista Apostol leh kan unaupa Timothea chuan. Korinth khawpuia Pathian kohhran awm hnênah leh Akaia ram zawng zawnga mi thianghlim awm zawng zawngte hnênah nên,
47001002	Pathian kan Pa leh Lalpa Isua Krista hnêna mi khawngaihna leh thlamuanna in hnênah awm rawh se.
47001003	Pathian kan Lalpa Isua Krista Pa leh zahngaihnate Pa, kawng tinrênga min thlamuantu Pathian chu fakin awm rawh se.
47001004	Pathianin min thlamuan ang hian midang hrehawmna tinrêng tuarte chu kan thlamuan theihna tûrin kan manganna zawng zawngah anin min thlamuan ṭhîn a ni.
47001005	Krista tuarna chu kan chunga a khatliam ang chiahin Krista avânga kan thlamuanna pawh a khatliam a ni.
47001006	Tuarna kan tawh chuan nangni thlamuanna tûr leh chhandamna tûrin a ni a, a rahchhuah chu manganna kan tawh ang in tawh ve huna in tuar chhuah theihna tûr a ni. Thlamuana kan awm pawhin nangni thlamuanna tûr leh chhandamna tûr a ni.
47001007	Hrehawmnate chang vetu in nih a, thlamuanna chang vetute in ni tih kan hriatin in tâna kan beiseina hi a nghet a ni.
47001008	Unaute u, Asia rama kan chunga hrehawmna lo thleng kha in hriat loh kan duh si lo. Khatia kan phurh zawh rual loh phurrit nasa tak kan chunga a lo thlen a, chumi avânga nun rêng pawh beisei lo khawpa kan awm kha in hriat ka duh a ni.
47001009	Dik tak chuan thih mai hmabâk tawh niin kan inhria a, chu chu keimahnia rinna nghat lova mithite kaithotu Pathianah chuan kan nghah zâwk theihna tûr a lo ni.
47001010	Chu Pathian chuan chutiang thihna râpthlâk aṭang chuan min chhanchhuak tawh a, min chhanchhuak leh ang. Min la chhanchhuak zêl ang tih amahah chuan rinna nghet tak kan nei a ni.
47001011	Nangnin ṭawngṭaiin min ṭanpui a, a rahchhuah chu mi tam tak zâra a thilthlâwnpêk kan dawn hi a ni. Chuvângin mi tam takin Pathian hnênah lâwmthu an sawi a ni.
47001012	Kan chhuan chu hei hi a ni. Mihring finna ni lova, Pathian khawngaihna avâng zâwka nun dan tlâwm tak leh Pathian ṭihna nun dik taka he khawvêlah hian kan nun ṭhin kha; kan chhia leh ṭha hriatna hian min hriatpui a, nangni zîngah phei chuan chutiangin kan awm lehzual kha.
47001013	Kan lehkhaah khân in chhiar leh in hriatte chauh lo chu thil dang engmah kan ziak lo. A tâwp thleng pawh khân engkim in hriatthiam vek ka ring a ni.
47001014	Chu chu in zînga ṭhenkhatin min hriatthiampui nual tawh angin Lalpa Isua nîah chuan nangnin keini min chhuang ang bawkin keini pawhin nangni kan chhuang dâwn che u a ni, tih hi a ni.
47001015	Chu chu ka hriat chian avângin hlâwkna ṭum hnihna in hmuh theihna tûrin in hnêna lo kal hmasak ka tum a ni.
47001016	Makedonia rama ka kal paha rawn tlawh che u a, Makedonia aṭanga ka lo kîr lamah pawh rawn tlawh che u ka tum a. Tin, Judai rama ka kalna tûrah nangnin min thlah ula ka duh bawk a.
47001017	Chutianga tih ka tum lai khân nêp takin em ni tih ka lo tum? Ka thil tih tum chu mihring tihdân ang leka tumin, ‘Ni e, Ni e,’ tih leh, ‘Ni lo, Ni lo,’ ka ti ve ve dâwn em ni?
47001018	Nimahsela, Pathian chu a rinawm angin nangmahni lama kan thu hi, ‘Ni,’ tih leh, ‘Ni lo,’ tih a ni lo ve.
47001019	Kei leh Silvana leh Timothea’n an zîngah khân Pathian Fapa Isua Krista chanchin kan hril a, chumi avâng chuan kan thûah khân, “Ni,” leh, “Ni lo,” tih a awm ve ve lo ve. Amahah chuan, ‘Ni,’ tih chauh a awm fo zâwk a ni.
47001020	Pathian thutiam zawng zawngte chu amahah chuan, ‘Ni,’ tih a ni vek si a. Keimahni avânga Pathian ropuina tûrin amahah chuan, ‘Amen,’ tih chu a awm a ni.
47001021	Kristaah chuan nangni nên Pathianin min tinghet a, hriak min thih a ni.
47001022	Ani chu min chhinchhiahtu leh zakhamna Thlarau kan thinlunga min petu chu a ni.
47001023	Nangmahni ka tih mangan loh nân a ni Korinth-ah ka rawn kal nawn tawh loh ni. Lo kal ka tumzia min hriatpuitu tûrin Pathian ka ko a ni.
47001024	In rinna chungah lal kan duh a ni lo va, rinnaa ding nghet in nih avânga in lâwmna tûrin nangni nên kan thawkho a ni zâwk e.
47002001	Nimahsela, lungngai chung chuan in hnênah lo kal tawh lo ila tih hi keima lamah chuan ka tum ta tlat a ni.
47002002	Keiin ka tih lungngaih si che u chuan tuin nge min tilâwm ang le? Nimahsela, nangni ka tih lungngaihte bawk kha mi tilâwmtu tûr in ni zâwk dâwn lo vem ni?
47002003	Ka lo kal huna ka lâwmna tûrte lakah lungngaihna ka hmu dah ang e. Chutiang a nih lohna tûrin khatiang lehkha kha ka ziak a ni. Ka lâwmna chu in zaa lâwmna a ni tih ka hrechiang a ni.
47002004	Manganna nasa tak leh thinlung hrehawm tak chungin, mittui tam tak nêna ka ziak a ni si a. Tihlungngaiha in awmna tûr a ni lo va, in chunga hmangaihna nasa tak ka neih hi in hriat theihna tûr a ni zâwk e.
47002005	Nimahsela, tupawhin lungngaihna a thlen a nih chuan keimah chauh min tilungngai a ni lo va, in zain engemaw chen a tilungngai che u a ni. Ka tih lutuk loh nân, “Engemaw chen,” tiin ka sawi a ni.
47002006	Chutiang mi tân chuan mi tam zâwkin an hrem dân hi a tâwk tawh a ni.
47002007	Tûnah chuan chutianga ti lovin in ngaidamin, in thlamuan zâwk tûr a ni. Chutianga in tih loh chuan chutiang mi chu lungngaih lutuknain a lem zo thei mai ang.
47002008	Chuvângin amah in hmangaihna chu tinghet tûrin ka ngên a che u.
47002009	Kha kha ka rawn ziah chhan a ni bawk a, kawng tinrêngah thu in awih leh awih loh ka fiah theihna tûrin ka rawn ziak a ni.
47002010	Engpawh ka lo ngaihdam tawh chuan nangmahni avânga Krista hmâah ka ngaihdam tawh avângin tupawh, in ngaihdam tawh apiang kei pawhin ka ngaidam a ni.
47002011	Chutilochuan Setana’n min dinchan khalh dah ang e, a thil tum rûkte chu kan hai si lo va.
47002012	Krista chanchin ṭha hril tûra Troas khawpuia ka kal khân Lalpa’n kawng min hawnsak tih ka hria a.
47002013	Nimahsela, ka unaupa Tita chu ka hmuh loh avângin ka thlarauvin chawlhna ka hmu lo va. Tichuan anni chu ṭha takin ka ṭhen a, Makedoniaah ka kal ta zâwk a.
47002014	Krista zâra hnehnaa min hruai fotu leh keimahni hmanga hmun tina a hriatna rimtui hriattîrtu Pathian hnênah chuan lâwmthu awm rawh se.
47002015	Chhandam mêkahte leh boral mêkahte chuan Pathian tân Krista rimtui kan ni si a.
47002016	Ṭhenkhatte tân chuan thihna tûra thihna rim kan ni a. Ṭhenkhatte tân erawh chuan nunna tûra nunna rim kan ni. Chûng atân chuan tunge tling zo vang?
47002017	Mi tam takin Pathian thu sum hlâwkna atâna an hmang ang hian kan hmang ve si lo. Nimahsela, tihtak zetin Pathian hnêna mi angin Pathian hmâah Krista avângin kan sawi zâwk ṭhîn a ni.
47003001	Mahni insawimawi kan ṭan leh dâwn ta em ni? A nih loh leh midangte ang bawkin sawimawina lehkha in hnêna pêk tûr emaw, in hnêna mi emaw kan mamawh ve ta em ni?
47003002	Nangni hi kan lehkha, kan thinlungtea ziak, mi tinin an hriat leh an chhiar chu in ni.
47003003	Krista lehkha, lehkhatuia ziak ni lo, Pathian nung Thlarauva ziak ni zâwk, lung phêktea ziak ni lo, mihring thinlung phêktea ziak, kan rawngbâwlna chu in ni zâwk tih chiang taka lantîr a ni.
47003004	Tin, chutiang rinna chu Pathian lamah Krista avângin kan nei a ni.
47003005	Thil engpawh keimahni aṭanga ngaihtuah tûrin keini hi kan tling kan ti lo va, kan tlin theihna chu Pathian hnên aṭangin a ni zâwk.
47003006	Amah bawk chuan Thuthlung Thar rawngbâwltuahte min tlintîr a, Lehkha thu chuan a tihlum ṭhîn a, Thlarau chuan nunna a pêk zâwk ṭhin avângin lehkha thu mai rawngbâwltuahte ni lovin, Thlarau rawngbâwltuahte min tlintîr a ni.
47003007	Mosia hmêl lan dân a ropui avângin Israel fate chuan an en reng thei lo va,chu ropuina chu a ral ta riai riai a.Nimahsela, thihna thlentu rawngbâwlna, lunga kera ziak mah a ropui chuan,
47003008	Thlarau rawngbâwlna chu eng anga ropui zâwk ni ang maw?
47003009	Thiamloh chantîrna rawngbâwlna mah a ropui chuan felna rawngbâwlna chu ropuinaah chuan a nasa zâwk daih dâwn si a.
47003010	Ropuina nasa zâwk chuan a khûm tawh avângin tihropuia lo awm tawh chuan hemi chungchângah hian ropuina a nei tawh lo.
47003011	Ral ta riai riai mah a ropui chuan awm hlen tûr chu a ropui daih zâwk a ni.
47003012	Chutichuan chutiang beiseina kan neih avângin huai takin kan sawi a ni.
47003013	Ral ta riai riaia tâwpna chu Israel fate’n an en reng loh nâna khuhnaa a hmai khuhtu Mosia tih ang khân ka ti lo ve.
47003014	Nimahsela, an rilru tihthimin a awm ta a. Chuvângin Thuthlung Hlui an chhiar apiangin vawiin ni thlengin khuhna chu hlîm lohvin a la awm reng a ni. Nimahsela, khuhna chu Kristaah lâk bovin a awm tawh si a.
47003015	Amaherawhchu, vawiin thleng hian Mosia lehkhabute an chhiar 3 apiangin khuhna chuan an thinlungte a khuh a ni.
47003016	Nimahsela, tupawhin Lalpa lam a hawi hun apiangah khuhna chu lâk bo a ni ang.
47003017	Lalpa chu Thlarau chu a ni a, Lalpa Thlarau awmna apiangah zalênna a awm a ni.
47003018	Nimahsela, keini chu kan zain hmai khuh lovin, dârthlalanga in hmu angin Lalpa ropuina kan hmu a ni. Lalpa Thlarau zârah ropuina aṭanga ropui zêlin, ama anpui ngei ni tûrin tihdanglamin kan awm mêk a ni.
47004001	Zahngaihna kan dawn ang zêlin he rawngbâwlhna hi kan hmu a, chuvângin kan thinlungin kan zâm lo a ni.
47004002	Thil zahthlâk inthupte chu kan hnâwl ta zâwk a. Kan nun dânahte chuan vertherna a tel lo va, mi bum nan Pathian thu kan hmang hek lo. Tluangtlam taka thutak chu hriattîr zâwkin, Pathian mithmuhin mi tinte chhia leh ṭha hriatna hmâah mahni kan inphawrh fai vek ṭhîn a ni.
47004003	Nimahsela, chutichung pawha kan chanchin ṭha hi khuhin a awm a nih chuan boral mêkahte hian a ni khuhin a awm ang ni.
47004004	Chûng ring lotute rilru chu he khawvêl pathian hian a tihthimsak ta a. Chuti ni lo sela chuan Krista ropuina chanchin ṭha êng, Pathian anpuia chuan an mahni a chhun êng ang.
47004005	Mahni chanchin hril lovin Krista chu Lalpa a nih kan hril zâwk si ṭhîn a. Tin, keini hi Isua avânga in bawih kan nih kan hril bawk ṭhîn a ni.
47004006	Thim aṭanga êng chu êng chhuak tûra thu petu Pathian chuan Isua Krista hmêla Pathian ropuizia hriatna êng chu pe chhuak tûrin kan thinlungte hi a chhun êng ta a.
47004007	Nimahsela, thiltihtheihna nasa tak chu keimahni aṭanga chhuak ni lovin, Pathian aṭanga chhuak a ni zâwk tih lantîr tûrin chu ro chu he hlum bêlah hian kan nei a ni.
47004008	Kil tin aṭanga nêkchepin kan awm a; nimahsela, râwtsawmin kan awm si lo. Tihmanganin kan awm a; nimahsela, kan bei a dawng si lo.
47004009	Tihduhdahin kan awm a; nimahsela, kalsan kan ni si lo. Vuakthlûkin kan awm a; nimahsela, tihhlum kan ni si lo.
47004010	Isua nunna chu kan taksaah hian a lan theihna tûrin Lalpa Isua thihna chu kan taksaah hian kan pu zêl ṭhîn.
47004011	Kan taksa thi theiah hian Isua nunna chu lantîr a nih theihna tûrin keini nungdama la awmte hi Isua avânga thi tûra hlanin kan awm fo si a.
47004012	Chuvângin keimahniah hian thihna chuan a thawk a, nangnia thawktu erawh chu nunna a ni.
47004013	Nimahsela, “Ka ringa chuvângin ka sawi a ni,” tih ziak ang khân, chu rinna thlarau ngei chu neiin keini pawhin kan ring a; chuvângin kan sawi bawk a ni.
47004014	Lalpa Isua kaithotu Pathian chuan keini pawh Isua avângin min kaitho ve ang a, nangnite nên min hlân dâwn tih kan hria a ni.
47004015	Engkim nangmahni hlâwkna tûr a ni si a. Pathian ropuina tûra ama hnêna lâwmthu sawina nasa taka a pun theihna tûrin mi tam tak hnênah khawngaihna chu tihpunin a awm a ni.
47004016	Chuvângin kan chau lo ve. Kan pâwn lam mihring hi lo awngrawp telh telh mahse, kan chhûng lam mihring chu ni tin siam tharin a awm zêl zâwk a ni.
47004017	Kan hrehawmna nêp tak, tûn hun rei lo te chhûng chauhva mi hian chatuana ropuina nasa tak, engmahin a hen phâk loh chu min buatsaihsak vâng zâwk a ni.
47004018	Chuvângin thil hmuh theihte chu rei lo tê atân an nih a, thil hmuh theih lohte chu chatuan atân an nih avângin thil hmuh theihte en lovin thil hmuh theih lohte chu kan en zâwk a ni.
47005001	Leia kan chênna in hi tihchhiat a nih pawhin vânah in, kuta sak ni lo, Pathian hnêna mi, chatuana awm tûr chu kan nei tih kan hre si a.
47005002	Chumi avâng chuan vân aṭanga min thuamna tûr chu nghâkhlel takin he inah hian kan rûm ṭhîn a ni.
47005003	Chutianga min thuam hun chuan saruakin kan awm tawh lo vang.
47005004	He inah hian phurrit phurin kan rûm tak meuh ṭhîn si a. Thuam lohva awm kan duh vâng a ni lo va, he thi thei hi nunnain a lem zawh theihna tûr a nih avângin chumia thuama awm chu kan châk a ni zâwk.
47005005	Tin, chu thil atân ngeia min buatsaihtu chu amah Pathian chu a ni a, zakhamna Thlarau min petu pawh amah bawk chu a ni.
47005006	Chuvângin he taksaa kan awm chhûng hian Lalpa hnênah chuan kan awm lo tih hriain ngaihngam takin kan awm reng ṭhîn a ni.
47005007	Chu chu hmuh theiha kal lova rinnaa kan kal zâwk vâng a ni.
47005008	Ngaihngam takin kan awm a ni. A ni, taksaa awm lovin Lalpa hnênah awm ila kan hlim zâwk êm êm ang.
47005009	Chuvângin kan awm emaw, kan awm lo emaw, a lâwm zâwnga awm kan tum tlat ṭhîn a ni.
47005010	Mi tinin taksaa thiltihte, a chhia emaw, a ṭha emaw, kan tih ang zêla kan dawn ṭheuh theihna tûrin Krista rorêlna ṭhutphah hmâah chuan kan inlan ṭheuh dâwn si a.
47005011	Chuvângin Lalpa hlauhawmzia hriain mite chu hmin tumin kan bei ṭhîn a ni. Nimahsela, Pathian chuan min hre chiang êm êm a, nangni chhia leh ṭha hriatna pawhin min hriat chian hlê ka beisei a ni.
47005012	In hnênah kan insawimawi leh a ni lo. Thinlung lam ni lova a landân mai chhuangtute chu in chhân theihna tûrin keimahniah chhuan tûr in hmuh theihna remchâng kan siamsak che u a ni zâwk.
47005013	Kan ât leh Pathian tân a ni a, kan fin leh nangni tân a ni si a.
47005014	Mi zawng zawng thih aiin mi pakhat a thi a, chuvângin mi zawng zawng chu an thi a ni. Chu chu kan hriat chian êm avângin Krista hmangaihna chuan min tîr lui a ni.
47005015	Tin, a nungte chu anmahni tâna nung tawh lova an thih aia thia tho leha tân chuan an nun tawh zâwkna tûrin a ni mi zawng zawng thih aiin a thih ni.
47005016	Chuvângin tûn aṭang chuan mihringte dân angin tumah kan hre tawh lo va; chutiang kawng chuan Krista chu lo hre tawh mah ila tûnah erawh chuan mihring dân ang chuan kan hre tawh lo ve.
47005017	Chuvângin tupawh Kristaa a awm chuan thilsiam thar a lo ni a, thil hluite chu an ral ta a, ngaiteh u, thil engkim a lo thar ta.
47005018	Tin, engkim hi Pathian hnêna mi a ni a, Ani chuan Krista hmangin amah nêna inrem lehna a siam a, inrem lehna rawngbâwl hna chu min pe a ni.
47005019	Chu chu bawhchhiatnate chu bawhchhiatnaah ruatsak lovin, Pathianin khawvêl chu Krista zârah amah nên a inremtîr lehna hi a ni. Chu inrem lehna thuchah chu min kawltîr a ni.
47005020	Chuvângin Krista aia palaite kan ni. Pathianin keimahni hmanga a ngen che u avângin, ‘Pathian nên lo inrem leh rawh u,’ tiin Krista aiawhin kan ngên a che u.
47005021	A chhan chu amahah chuan Pathian felna kan lo nih theihna tûrin sual rêng rêng hre lo chu keimahni aiawhin sualah a siam vâng a ni.
47006001	Tin, keini, amah hnathawhpuitute hian Pathian khawngaihna chu engmah lo mai atâna in dawn lohna tûrin kan ngên bawk a che u.
47006002	“Hun inhawn chhûng hian ka ngaithla che u a, chhandamna nîah ka ṭanpui che,” a ti si a. Ngaiteh u, tûn hi hun inhawn lai chu a ni a, ngaiteh u, tûn hi Chhandamna nî chu a ni.
47006003	Kan rawngbâwl hna hi an dem lohna tûrin eng kawngah mah petekna tûr kan siam lo.
47006004	Pathian rawngbâwltute kan nih angin engkimah kan tlinzia kan lantîr ṭhîn: Chhelnaah te, hrehawmnaah te, tlâkchhamnaah te, nêksâwrnaah te,
47006005	vuaknaah te, lung ina tânnaah te, tlâng chîlnaah te, thawhrimaah te, muthilh theih lohnaah te leh chaw ngheinaah te kan lantîr a.
47006006	Tin, thianghlimnain, hriatnain, dawhtheihnain, ngilneihnain, Thlarau Thianghlimin, tihtak zeta hmangaihna tein kan lantîr ṭhîn.
47006007	Thutak thuin, Pathian thiltihtheihna leh ding leh veia felna râlthuamtein kan lantîr bawk ṭhîn.
47006008	Chawimawina leh hmingchhiatna te, demna leh fakna te nên. Bum hmang angin, mi diktak ni siin,
47006009	hriat tham loh angin, hmingthang tak ni siin, thi lek lek angin, en teh u, kan nung si. Hrem tuarin, tihhlum si lohvin.
47006010	Lungngai angin, nimahsela lâwm fo siin, rethei angin, 6 mi tam tak tihausa siin. Engmah nei lo angin, nimahsela engkim nei siin. Hêng zawng zawngah hian Pathian rawngbâwltute kan nih kan lantîr ṭhîn.
47006011	Aw, Korinth-a mite u, kan thinlung zau taka hawngin in hnênah inhawng takin kan sawi a ni.
47006012	Nangmahni lamah kan inhawng a; nimahsela, nangni erawh chuan in chhûngril kan lamah in hawng ve si lo.
47006013	Chumi chhân lêtna atân chuan nangni pawh kan lakah inhawng ve tûrin fate angin ka ngên che u a ni.
47006014	Felna leh dân pawisak lohnain enge inzawmna an neih? Thim leh êngin inpâwlna enge an neih? Chuvângin ring lo mite nên nghâwngkawl inrual lova bât dûnin awm suh u.
47006015	Engtinnge Krista leh Beliara pawh an inrem theih ang? A nih loh leh ringtu leh ringlotu chuan enge chan dun an neih?
47006016	Pathian nung Temple leh milemte pawhin inremna enge an neih? Nangni chu Pathian nung Hmun Thianghlim in ni si a. Hei hi Pathianin, “Anmahniah ka chêng ang a, anmahniah ka lêng bawk ang. An Pathian ka ni ang a, anni chu ka mite an ni ang,” tia a lo sawi tawh ang kha a ni.
47006017	Chuvângin, “An zîng aṭangin lo chhuak ula, a hrangin awm rawh u. Thil bawlhhlawh rêng rêng pawh dek suh u; tichuan ka lo pawm ang che u,”
47006018	Tin, “In tân pa ka ni ang a, nangni chu ka tân fapa te, fanu te in ni ang,” Lalpa engkimtitheia chuan a ti a ni.
47007001	Chuvângin chûng thutiamte chu kan neih avângin ka duh takte u, taksa leh thlarau bawlhlawhna zawng zawngah i intithianghlim ang u. Pathian ṭih dêk chungin kan thianghlimna chu i tifamkim zêl ang u.
47007002	Kan lamah inhawng rawh u. Tu chungah mah kan tisual lo va, tumah kan ti na lo va, tumah kan bum hek lo.
47007003	Thih leh thi tlâng a, dam leh dam tlâng tûrin kan thinlungah in awm reng tih ka sawi tawh kha. Chuvângin chu chu thiam loh chantîr tûr che uin ka sawi lo ve.
47007004	Nangni lamah chuan ka ṭawng huai êm êm a ni. Ka chhuang hlê che u a, thlamuannain ka khat a, kan hrehawmna zawng zawngah chuan hlimin ka khat liam a ni.
47007005	Makedonia ram kan thlen khân kan taksain chawlhna rêng rêng a nei lo tak meuh va, kil tin aṭanga tihmanganin kan awm zâwk kha. Pâwn lamah insualnate a awm a, chhûng lamah hlauhnate a awm a.
47007006	Nimahsela, hnehchhiaha awmte thlamuantu Pathian chuan Tita lo kalna hmangin min thlamuan a.
47007007	A lo kalna chauh chuan a ni lo va, amah in lo thlamuanna chuan min thlamuan ve bawk a ni. Min hmuh in châkzia te, in lungchhiatna te, ka tâna in ṭhahnemngaihzia te min hrilh a; chuvângin ka hlim lehzual ta a ni.
47007008	Ka lehkha thawn khân a tilungngai che u tih ka hre chung pawhin pawi ka ti ta lo. Ka lehkha thawn khân a ti lungngai che u tih ka hriat avângin atîrah chuan pawi ka ti a ni. Nimahsela, rei lo te chhûng chauh a nih kha.
47007009	Keimahni avânga engmah in hloh lohna tûra Pathian duhzâwnga tihlungngaiha in awm avângin tûnah chuan ka lâwm a ni. Tihlungngaiha in awm vâng a ni lo va, simna tûra tihlungngaiha in awm vâng zâwkin a ni ka lâwm ni.
47007010	Pathian duhzâwnga lungngaihna chuan chhandamna tûra simna a thlen a, chu chu pawi tih tûr a ni si lo. Nimahsela, khawvêl lungngaihna chuan thihna a thlen zâwk a ni.
47007011	Ngaiteh u, Pathian duhzâwnga tihlungngaiha in awmna chuan thil ṭha ti tûra taihmâkna te, pawi khawih ve lo in nih lantîr duhna te, sual chunga thinrimna leh sual hlauhna te, châk ngawih ngawihna te, ṭhahnemngaihna te, sual titu thunun zêl tûra inpeihna te a neihtîr tâk che u hi. Hêng thil zawng zawng chungchângah hian in fihlîm a ni tih in lantîr a ni.
47007012	Chutichuan in hnênah ka ziak naa thil dik lo titu avâng khân ka ziak lo va, sual tuartu avâng khân ka ziak hek lo. Nimahsela, Pathian mithmuhah kan chungchânga ṭhahnem in ngaihzia tilang tûrin ka ziak zâwk a ni.
47007013	Chuvângin in thlamuanna chuan min tithlamuang a ni. Chu chauh pawh ni lovin nangni zawng zawngin Tita thlarau in chawh harh avângin a lâwm a. A lâwm avângin keini pawh kan lâwm lehzual a ni.
47007014	Thil engkimah a hnênah ka chhuang ṭhîn che u a, chumi chungchângah chuan nangnin zahna min siamsak si lo. Nimahsela, in hnênah engkim dik taka kan sawi ṭhin anga Tita hnêna kan lo chhuang ṭhîn che u pawh kha ka lo tidik a ni.
47007015	Tin, in zaa thu in awihzia leh hlâu leh khûr chunga amah in lo dawnsawnziate hre rengin a ngaina lehzual che u a ni.
47007016	Kawng tinrênga nangmahni chunga ngaihngam taka ka awm avângin ka lâwm a ni.
47008001	Unaute u, Makedoniaa kohhranhote Pathianin a khawngaihna a pêk chu kan hriattîr a che u.
47008002	Khatia hrehawmnaa fiahna nasa taka an awm chung pawha an hlimna khatliam leh an rethei êm êm chung pawha an thilphal si zia te kha.
47008003	An theih tâwk ang zêlin a ni, an theih tâwk bâk pawhin anmahni duhthu ngeiin an pe tih ka hriatpui a ni.
47008004	Mi thianghlimte tâna rawngbâwl hna, an inpâwlna leh an thilthlâwn pêk chu dawng tûrin nasa takin min ngên chiam a.
47008005	Hei hi kan lo beisei loh dân daihin an ti a. Nimahsela, Lalpa hnênah anmahni an inpe hmasa phawt a, Pathian duhzâwng ang zêlin anmahni chu kan hnênah an inpe bawk a ni.
47008006	Tita hian he khawngaih thilthlâwnpêk hi in zîngah a lo ṭan tawh angin nangmahnia ti zo tûrin amah chu kan ngên a.
47008007	Thil engkim rinnaah te, in thil sawiah te, hriatnaah te, ṭhahnemngaihna zawng zawngah te, keini min hmangaihnaahte in khatliam a, tichuan chu khawngaihnaa khatliam tûrin taihmâk chhuah rawh u.
47008008	Thu pe lamin ka sawi lo va, midangte ṭhahnemngaihna nêna khaikhinin in hmangaihna chu a tak leh tak lo fiah tûrin ka sawi zâwk a ni.
47008009	A retheihna avânga in lo hausak theihna tûrin hausa mahse nangmahni avânga a lo retheih tâk kha in hre si a; chu chu kan Lalpa Isua Krista khawngaihna avâng a ni.
47008010	In tâna hlâwk tûr a nih avângin hemi chungchângah hian thurâwn ka pe ang che u. Nikuma a pe hmasa ber tute in ni chauh pawh ni lovin, pêk duh hmasa bertute pawh in nih kha.
47008011	Tin, tûnah hian in thil tih chu hlen chhuak rawh u, tih in duhin, in inpeih tawh bawk a. Chutiang tak chuan in thil neih aṭang khân hlen chhuak rawh u.
47008012	A neih loh ang ni lova miin a neih ang zêla pêk duhna rilru a neih chuan, chu chu pawm tlâk a ni si a.
47008013	Chu chu midang an zângkhaia nangni phur a rihna tûra ti ka ni lo ve.
47008014	Thil engkim intluk tlânga tih nise ka duh vâng zâwk a ni. Tûn atân chuan in thilpêk tam tham tak chuan an tlâkchhamna chu a phuhrûk ngei ang. Tin, an thilpêk tam tham tak chuan in tlâkchhamna a phuhrûk ve bawk ang a, tichuan engkim alo intluk tlâng thei tawh ang.
47008015	Chutichuan, “A chhar tam chuan a chuangin a nei lo va, a chhar tlêm chuan a tlachham hek lo,” tih ziak ang kha a lo ni ang.
47008016	In tâna ka ṭhahnemngaihna ang Tita thinlunga dahtu Pathian hnênah chuan lâwmthu ka sawi a ni.
47008017	Kan ngen vâng chauh ni lovin amah ngei hi ṭhahnemngaitu chu a ni a, ama duh dân ngeiin in hnêna kal tûrin a chhuak ta a ni.
47008018	Tin, chanchin ṭha hril darhna kohhran zawng zawngin an fak unaupa pakhat a rualin kan tîr ve bawk a ni.
47008019	Chu chauh pawh a ni lo, he khawngaih thilpêk pe chhuak tûra kan zinnaah kan ruala zinve tûra kohhranhote’n an thlanchhuah a ni bawk. Midangte ṭanpui in inhuamzia hriattîr tûr leh Lalpa ropuizia tilang tûrin hêng hi kan ti a ni.
47008020	He thilthlâwnpêk tam tham tak kan pêk chhuah dânah hian miin min sawisêlna tûr chu pumpelh kan duh bawk a.
47008021	Lalpa mithmuhah chauh ni lovin mihringte mithmuh pawha thil dik chu kan ngaihtuah lâwk ṭhîn a ni.
47008022	Tin, an rualin kan unaupa chu kan kaltîr ve ta. Ani chu ṭhahnemngai tak a ni tih kawng tam takin vawi tam tak kan fiah tawh a. A rin êm che u avângin tûnah chuan ṭhahnem a ngai lehzual a ni.
47008023	Tita chungchâng zâwt an awm a nih chuan, ani chu in tâna ka kawppui leh ka hnathawhpui a ni. Tin, kan unaute chungchângah erawh hi chuan Kohhranhote aiawhtu, Krista ropuina chu an ni.
47008024	Chuvângin anmahni in hmangaihna leh kan chhuang êm êm che u a ni tih hi an hnênah lo lantîr ula, Kohhranhote hnênah lantîr bawk ang che u.
47009001	Mi thianghlimte tâna rawngbâwl chungchâng hi ka tân in hnêna ziah a ngai lo ve.
47009002	Rawng bâwlsak in inpeih tih ka hre si a. Nikum khân, “Akaia bial chu an inpeih tawh,” tiin chhuang tak che uin Makedonia mite ka hrilh ṭhîn a. In ṭhahnemngaihna chuan mi tam tak a tiharh ta a ni.
47009003	Nimahsela, hemi chungchânga ka lo chhuanna che u chu engmah lo a nih lohna tûrin leh, “Lo inpeih rawh u,” ka tih ang ngeia in lo inpeih diam theihna tûrin unaute hi ka rawn tîr a ni.
47009004	Chutilochuan Makedonia mite hi ka ruala lo kal vein, in la inpeih lo tih rawn hmu si sela, ngaih ngam taka kan lo chhuan che u avâng hian kan tân a zahthlâk dâwn asin, nangni tân pawh a zahthlâk ang.
47009005	Chuvângin unaute hi in hnêna lo kal hmasa tûra fuih ṭûlin ka hria. Tichuan thil nasa tak pêk in lo intiam tawh chu an rawn tipuitling thei ang. Tin, in inpeihna chu malsâwmna lo niin, ui chunga pe in ni dâwn lo nia.
47009006	Nimahsela, tlêmtê thehtu chuan tlêmtê a seng ang a, tam tak thehtu chuan tam tak a seng ang tih ka sawi a ni.
47009007	Mi tinin lungawi lo chung leh loh theih loh anga ngai lovin, an thinlunga an tum ang zêlin pe ṭheuh rawh se. Hlim taka petu chu Pathianin a hmangaih si a.
47009008	Kawng engkimah a chuang a liam in neih theihna tûrin Pathianin khawngaihna tinrêng in chungah a vûr thei a ni. Tichuan hna thawh ṭha tinrêng atân tam tak in nei thei ang.
47009009	“A sem darh a, retheite hnênah a pe a. A felna chu chatuanin a awm reng,” tih ziak ang kha a lo ni ang.
47009010	Thehtu hnêna chi petu leh chaw atâna chhang petu chuan in chi theh tûr chu a pe ang che u. Ani chuan in chi theh chu a belhchhahsak che uin, in felna rah chu a tihpunsak bawk ang che u.
47009011	Tam tak in pêk chhuah theihna tûrin kawng tinrêngah a tihausa ang che u a, chu chu keimahni zâra Pathian hnêna lâwmthu an hrilhna chhan a lo ni ang.
47009012	He Pathian rawngbâwlhna atâna in rawngbâwlna hian mi thianghlimte tlâkchhamnate chu a phuhrûk chauh pawh ni lovin, Pathian hnêna lâwmthu sawina tam takin a luangliam bawk a ni.
47009013	He rawngbâwlhna hian Krista chanchin ṭha in pawma in zawmzia leh an tân leh mi zawng zawng tâna tam taka in sem chhuah ṭhinzia a tihlan fiah avâng hian Pathian an chawimawi a ni.
47009014	In chunga Pathian khawngaihna luangliam avâng hian in tâna an ṭawngṭainaahte chuan an ngaina êm êm che u a ni.
47009015	A thilpêk sawi hleih theih loh avângin Pathian hnênah lâwmthu awm rawh se.
47010001	Tûnah hian kei Paula, in hmâa inngaitlâwm tak, in hnêna awm loh laia nangmahni lama huai tak ni si hian Krista thuhnuairawlhna leh ngilneihna hmangin ka ngên a che u.
47010002	Mi ṭhenkhat taksa dân anga khawsaa min ngaitute chu huai taka dodâl tûra awm ka duh anga in zînga ka awm huna ka paukhauh lutuk lohna tûrin ka ngên a che u.
47010003	Taksain awm mah ila mihringte indo angin kan indo si lo.
47010004	Kan indonaa kan râlthuamte chu tisa râlthuam ni lovin, kulhpui nghet takte ṭhiatna tûra Pathian thiltitheihnate an ni zâwk si a.
47010005	Hnialnate leh thil sâng tinrêng, Pathian hriatna dâl tûra mahni inchawisâng chawpte chu ṭhiatin, ngaihtuahna tinrêng Krista thû awih tûrin salah kan hruai a ni.
47010006	Tin, in thuawihna chu a famkim hunah thu awih lo zawng zawngte chu hrem tûrin kan inpeih bawk a ni.
47010007	Pâwn lam landân ngawt in en ṭhîn a ni lo maw? Tupawhin Krista ta ni ngeia a inhriat chuan, amah chu Krista ta a nih ang bawkin keini pawh Krista ta kan nih ve hi amah ngeiin ngaihtuah nawn leh rawh se.
47010008	Nangmahni ṭhiat nân ni lovin, nangmahni tungding puitling tûrin Lalpa’n thuneihna min pe si a. Chu thuneihna chu lo chhuang ta pawh ni ila ka mualpho lo vang.
47010009	Lehkha thawntea nangmahni tihṭhaih tumah miin min ngai lo se ka duh a ni.
47010010	Chu chu ṭhenkhat, “A lehkha thute chu a ritin a khauh a, kan zînga amah ngei a awm erawh chuan a taksa chu a âwm nêm a, a thusawi pawh engmah a ni lo,” ti an awm vâng a ni. 10
47010011	Chutiang mi chuan hei hi ngaihtuah rawh se. In hnêna kan awm loh laiin lehkha thawnte kan ziak a, in hnêna kan awma kan hnathawhte chu kan lehkhaa mi ang kha a ni ang.
47010012	Ṭhenkhat mahni insawimawi an awm a ni. Chûngho zîngah chuan kan inchhiar tel ngam lo va, anmahni nên kan inkhaikhin hek lo. Anmahni leh anmahni an inteh a, anmahni leh anmahni an inkhaikhin a. Chutiang mite chuan an thiltih chu an hre thiam hek lo.
47010013	Nimahsela, keini erawh chuan Pathianin kan thawhna tûr bial min sem chin bâka mi chu chhuang lovin, Pathianin thawhna tûr hmun min sem ang ngei chu kan chhuang zâwk ang. Chu bial chuan nangni ngei pawh a huam che u a ni.
47010014	Nangni kan rawn bial thleng hi kan bial phâk loh pui bial kan ni si lo. Dik tak chuan Krista chanchin ṭha nên in hnên kan rawn thlen kha.
47010015	Kan bial chin bâka midangte hnathawhah kan inchhuang lo ve. In rinna a lo ṭhangin, Pathianin nangmahni hmangin in zîngah kan hnathawh a tilian ang tih kan beisei zâwk a ni.
47010016	Chu chu bial danga midangte hnathawhsa kan chhuan lohna tûr leh in awmna piah lam thlenga chanchin ṭha kan hril theihna tûr a ni.
47010017	Nimahsela, ‘A chhuang apiangin Lalpa chu chhuang rawh se.’
47010018	Mahni insawimawite chu Lalpa’n a pawm lo va, amah Lalpa ngeiin a sawimawi chu a pawm zâwk a ni.
47011001	Ka ât deuhnaah hian nangnin min dawhtheih deuh ka va duh êm! Dawh pawh min dawh thei rêng e.
47011002	Krista hnênah nula thianghlim anga ka hlan theihna tûr che uin pasal pakhat ka hualsak si che u a, chuvângin Pathian thîknain ka thîk che u a ni.
47011003	Chuti lo chuan rûlin finrâwl chhuaha Evi a bum ang khân, Krista lam chauhva in rilru pêkna tak kha engtin emaw tihkhawlohin a awm hlauh ang tih ka hlâu a ni.
47011004	Kan puan chhuah ang ni lo Isua dang hril in hnênah an lo kal ang a, thlarau in chan ngai loh chu in chang ang a, chanchin ṭha, tûnhmaa in pawm ngai loh kha ṭha tiin in lo pawm ang tih ka hlâu a ni.
47011005	Chûng Apostol pawimawh ber berte ai chuan eng kawngah mah ka nêp bîkin ka ring si lo va.
47011006	Thusawi thiam ve lo mah ila hriatna lamah chuan chutiang ka ni bîk lo ve. Kawng tinrêngin thil engkimah nangmahni hnênah hei hi ka lan fiahtîr zâwk kha.
47011007	A thlâwn ngawta Pathian chanchin ṭha in hnêna ka hriattîr a, chawisâna in awmna tûra ka in tihtlâwm khân, thilsual ti ka lo ni em ni?
47011008	In rawng ka bâwlna tûrin Kohhran dangte chu ka rawk a, an hnên aṭangin hlawhte ka hmu a.
47011009	Tin, in hnêna ka awma ka tlâkchham lai khân Makedonia aṭanga unau lo kalte khân ka tlâkchhamna zawng zawng min rawn phuhrûksak avângin tumah ka ti hautak lo che u. In tâna phurrit ka nih lohna tûrin kawng engkimah keimah ka invêng a nih kha; khatiang khân ka awm zêl ang.
47011010	Krista thutak keimaha a awm angin Akaia ram chhûnga mi tumahin he ka thil chhuan hi an titâwp thei lo vang.
47011011	Engvângin nge? Ka hmangaih loh vâng che u em ni? Ka hmangaih che u tih Pathianin a hria.
47011012	Mi ṭhenkhat chu keimahni ang chiah ni anga an lan theih nân an inchhuang a. Inchhuan an duhna hun remchâng chu ka sah chah theihna tûrin ka tih ṭhin ang hian ka ti zêl dâwn.
47011013	Chûng mite chu Apostol dik lo, mi bum tuma thawk an ni a, Krista apostol-a mahni insiam chawpte an ni si a.
47011014	Setana meuh pawh êng tirhkohvah a intihdanglam ṭhin avângin chu chu mak tih tûr a ni lo ve.
47011015	Chuvângin a rawng bâwltute pawh felna rawngbâwltu angin an intidanglam chawp a nih pawhin thil ropui tak a ni lo ve. An tâwpna chu an hnathawh ang zêlin a ni ang.
47011016	Ka sawi leh ang. Tuma’n mi âah min ruat suh se. Chutianga min ruat a nih chuan kei pawhin tlêm tala ka inchhuan ve theih nân mi â angin min dâwngsawng rawh se.
47011017	Chutiang zâwnga ka sawi chuan Lalpa duh angin ka sawi lo va, mi â ang maiin, mahni inrintâwkna chhuangin ka sawi a ni zâwk.
47011018	Mi tam takin mihring dân anga an chhuan avângin kei pawhin ka chhuang ve ang.
47011019	Nangni zawng mi fing in nih avângin mi âte chu lâwm takin in ngaithei ṭhîn a.
47011020	Miin bawihah siam che uin, ei zo duak che uin, an lâksak che uin, mahni inchawimawiin in hmaiah bêng che u sela in ngaithei zêl si a.
47011021	Kan lo chak lo a ni e. Chu chu zak tak chungin ka sawi a ni. Nimahsela, tupawhin eng kawngah pawh an ngam apiang, mi â ang maiin sawi ta ila, kei pawhin ka ngam a ni.
47011022	Hebrai mite an ni maw? Kei pawh ka ni. Israel mite an ni maw? Kei pawh ka ni. Abrahama thlahte an ni maw? Kei pawh ka ni.
47011023	Krista rawngbâwltute an ni maw? Ka ni zâwk mah. Mi â angin ka sawi a ni. Anni aiin ka thawkrim zâwk a, vuaknaah te nasa leh zualin, tân inahte ka tâng zing zâwk daih a, vawi tam tak thi lek lekin ka awm fo bawk a.
47011024	Judate’n vawi khata vawi sawmli tling lo ṭum nga hrui hrualin min vua a.
47011025	Ṭum thum tianga vuakin ka awm a. vawikhat lunga denin ka awm a, vawithum lawng chhiatna ka tâwk a, zan khat leh ni khat tuifinriatah ka awm a.
47011026	Vawi tam tak ka zin chhuak a, luite laka hlauhawmnaah te, suamhmangte laka hlauhawmnaah te, ka chipuite laka hlauhawmna te, Jentailte laka hlauhawmna te, khawpuia hlauhawmna te, mihring chên lohna hmuna hlauhawmna te, tuifinriat laka hlauhawmna te, unau derte laka hlauhawmna te ka tâwk ṭhîn a.
47011027	Ka thawkin ka hah êm êm a, zan tam tak mut ka hmu lo va, ka ril a ṭâmin ka tui a hâl a. Ei tûr ka nei lo va, vâwt ti êm êmin ka awm a, silhfên ka tlachham a.
47011028	Hêng thilte bâkah hian kohhranho zawng zawng ka ngaihtuahna ni tin min delh rengtu hi a awm bawk a ni.
47011029	Mi chak lote ka chak lohpui lo ngai em ni? Mi an petekin ka vei lo ngai em ni?
47011030	Chhuang tûr ka nih vêk chuan ka chaklohnate tilangtu thilte hi ka chhuang zâwk ang.
47011031	Kan Lalpa Isua Krista Pathian leh Pa, chatuana fak tlâka chuan dâwt ka sawi lohzia a hria e.
47011032	Damaska khawpuiah khân lal Areta hnuaia rorêltu khân mi man theihna tûrin khawpui chu a vêntîr a.
47011033	Tin, banga turkverhah chuan bâwmin min thlâk thla a; tichuan a kut aṭang chuan ka relhru hlen ta a.
47012001	Chhuan viau hi ka tân hlâwkna a awm lo tih hre mah ila, ka hnêna Lalpa inlârna leh a inhriattîrna chu ka han sawi zêl teh ang.
47012002	Kristaa mi pakhat ka hria. Kum sâwm leh kum li kal taah khân chu mi chu vân thumnaah khian lâk chhohvin a awm a. Taksain nge a awm taksa lovin ka hre lo va, Pathianin a hria.
47012003	Tin, chu mi ngei chu taksain nge a awm taksa lovin ka hre lo va, Pathianin a hria.
47012004	Paradis-ah lâk chhohvin a awm a. Thil sawi hleih theih loh leh mihringte sawi thiam loh thu a hria a.
47012005	Chutiang mi chu ka chhuang ang. Nimahsela, keimahah chuan ka chak lohnate lo chu ka chhuang lo vang.
47012006	Thu dik tak ka sawi dâwn avângin chhuang duh mah ila mi â ka ni lo vang. Nimahsela, ka insûm ang. Chutilochuan tupawhin min hmuh ang leh ka hnên aṭanga an hriat ang aia nasain min ngai ropui zâwk dah ang e.
47012007	Thil ropui takte min hriattîr avânga ka inngaih ropui lutuk loh nân ka taksaah hian hlîng pêkin ka awm a ni, Setana kut thak hnawihna tûr chu. Chutilochuan ka inchhuang lutuk ang.
47012008	Chu chu lâk bova a awm theihna tûrin Lalpa hnênah vawi thum ka dîl a.
47012009	Ani chuan ka hnênah, “Ka khawngaihna i tân a tâwk e, ka thiltihtheihna hi chaklohnaah asin tihfamkimin a awm,” a ti a.Chuvângin Krista thiltihtheihna chu ka chunga a awm theihna tûrin lâwm takin ka chak lohnate ka chhuang tawh zâwk ang.
47012010	Tichuan Krista zârah chaklohnaah te, hmuhsitnaah te, tlâkchhamnaah te, tihduhdahnaah te, hnawhchêpnaah te ka lâwm ṭhîn a, ka chak loh apiangin ka lo chak ṭhîn a ni.
47012011	Ka chhuang a, ka lo â ta a ni. Nangnin ti lo thei lovah min siam a ni. Engmah ni lo mah ila, eng kawngah pawh Apostol pawimawh ber berte chu ka tluk loh bîk loh avângin nangnin min chawimawi tûr a ni.
47012012	Chhinchhiahna te, thilmak te, thiltihtheihna te, chûng Apostol nih chhinchhiahnate chu chhelna tinrêng neiin in zîngah ka tih ngei kha.
47012013	Eng kawngah nge kohhran dangte aia in hnuai zâwkna chu? Keimah ngeiin ka tih hautak loh vâng che u kha a nih nghâl loh chuan. Thil fel lo ti ka nih chuan min ngaidam rawh u.
47012014	Ngaiteh u, in hnêna lo kal tûra ka inpeih vawithumna a ni. In thil neihte chu zawng ka nih loh va, nangmahni zawng ka nih zâwk avângin in tân phurrit ka ni lo vang. Fate chuan nu leh pate tân an khâwlkhâwmsak tûr a ni lo va, nu leh pate’n fate tân an khâwlkhâwmsak tûr a ni zâwk si a.
47012015	Ka hmangaihna che u a tam a, min hmangaihna chu a tlêm zâwk chung pawhin kei chu in thlarau tân lâwm êm êmin ka inhmang ang a, ka inhmang ral vek ang.
47012016	Phurrit ka thlen loh che u hi thil dik a ni chung pawhin mi vervêk ka lo niin, finrâwlin ka man che u a lo ni maw!
47012017	In hnêna ka rawn tirh tu ber emaw tal hmangin in lakah hlâwkna enge ka hmuh?
47012018	In hnêna rawn kal tûrin Tita chu ka ngên a, Tita chuan in lakah hlâwkna a dawng em ni? Thlarau thuhmuna nung, hniakhnung inzui chiah kan ni lo vem ni?
47012019	In laka kan thiamthu sawiah min lo ngai leh a ni maw? Pathian hmâah Krista hmingin thu kan sawi a ni. Nimahsela, duh takte u, nangmahni tundin nân khâng zawng zawng kha kan ti ṭhîn a ni.
47012020	Ka lo kal hunah ka tum angin ka rawn hmu lo vang che u a, nangni pawhin in tum angin min hmu lo vang tih ka hlâu si a. In zîngah inhauna te, inîtsîkna te, thinurna te, inerna te, insawichhiatna te, phunnawina te, chapona te, buaina te a awm hlauh dah ang e.
47012021	Ka lo kal leh hunah in hmâah ka Pathianin mi ti thangtlâwm ang tih ka hlâu va, tûn hmâ aṭanga thil sual lo ti tawh, tisa hurna te, bawlhlawhna te, inngaihna te leh zalên taka hurna an tih ṭhin te la sim lo mi tam tak avâng khân ka lungngai dah ang tih ka hlau bawk a ni.
47013001	Hei hi in hnêna ka lo kal vawi thumna tûr a ni. Thu hretu pahnih emaw, pathum emaw kâa thuin thu tinrêng tihnghehin a awm ang.
47013002	In zînga ka awm ṭum hnihnaah khân ka zilh lâwk tawh che u kha. Tûnah hian in zîngah awm lo mah ila, in zînga awm angin ka sawi lâwk leh ang. Ka lo kal chuan tûn hmâ lama thil tisualtute leh midang zawng zawng pawh ka zuah lo vang tih hi.
47013003	Keimaha thu sawitu Krista chu finfiahna in zawng a, Krista chu nangmahni lamah a chak lo a ni lo va, nangmahnia thil ti thei tak a ni zâwk.
47013004	Chak lohnaah khenbehin a awm ngei a; nimahsela, Pathian thiltihtheihnain a nung a ni. Chutiang bawkin keini pawh amah ang khân kan chak lo va; nimahsela, nangmahni lama Pathian thiltihtheihna avângin amah nên kan nung ve ang.
47013005	Rinnaah chuan in awm emaw nangmahni ngei inchhin ula, nangmahni ngei infiah rawh u. Isua Krista chu nangmahniah a awm tih nangmahni ngeiin in hre lo vem ni? Tling lo in nih nghâl loh chuan.
47013006	Keini erawh chu tling lo kan ni lo tih in hriat ka beisei.
47013007	Thil ṭha lo in tih lohna tûrin Pathian hnênah ṭawngṭaiin ka dîlsak che u a, chu chu keini hi pawm tlâk kan nih a lanna atân a ni lo. Keini chu pawm tlâk lohvin lang mah ila, nangnin a dik apiang in tih theih zâwk nân a ni ka ṭawngṭai ni.
47013008	Thutak ṭan tûr lo chuan thutak dodâl tûrin engmah kan ti thei si lo.
47013009	Keini kan chak loh laia nangni in chak hian kan lâwm ṭhîn si a. Tin, nangni in ṭhat famkimna tûr hi Pathian hnênah kan dîl bawk ṭhîn a ni.
47013010	Chuvângin hêng thilte hi in hnêna ka awm loh lai hian ka ziak a ni. Chutilochuan nangmahni ṭhiat tûr ni lova tungding tûr zâwka Lalpa’n thuneihna min pêk anga in zînga ka awm hunah ka ti kher kher lutuk dah ang e.
47013011	A tâwp berah chuan unaute u, dam takin awm rawh u. Tihṭhat famkimin awm ula, inti thathovin, rilru hmun khat pu ula, thlamuang takin awm rawh u. Tichuan hmangaihna leh thlamuanna Pathian chu in hnênah a awm dâwn nia.
47013012	Fawh thianghlimin chibai in bûk rawh u.
47013013	Mi thianghlim zawng zawngte hian chibai an bûk a che u.
47013014	Lalpa Isua Krista khawngaihna te, Pathian hmangaihna te, Thlarau Thianghlim pâwlna te chu in zaa hnênah awm rawh se. Amen.
48001001	Kei Paula, Apostol, mihringte tirh ni lo, mihring ruat pawh ni lo, mithi zîng aṭanga Isua kaithotu Pa Pathian leh Isua Krista avânga Apostol ni zâwk ka ni.
48001002	Kei leh ka hnêna unau awm zawng zawngte hian Galatia rama kohhranhote hnênah,
48001003	Pa Pathian leh kan Lalpa Isua Krista hnêna mi khawngaihna leh thlamuanna in hnênah awm rawh se.
48001004	Kan Pathian leh Pa duhzâwng ang zêlin tûnlai hun ṭha lo tak laka min chhanchhuah theih nân kan sualte aiah amah chu a inpe a ni.
48001005	Pa Pathian hnênah chuan chatuan chatuanin ropuina awm rawh se. Amen.
48001006	Krista, khawngaihnaa kotu che u kha heti thuta chanchin ṭha danga in pên bosan mai hi mak ka ti a ni.
48001007	Chu chu chanchin ṭha dang a ni lo, nangmahni tihbuai leh Krista chanchin ṭha tihdanglam duh tute emaw an awm mai chauh zâwk a ni.
48001008	Nimahsela, keimahniin emaw, vân aṭanga lo chhuk vântirhkohvin emaw in hnêna chanchin ṭha kan hrilh tawh che u ang ni lo rawn hrilh che u an nih chuan ânchhe dawngin awm rawh se.
48001009	Kan hrilh tawh che u kha ka hrilh nawn leh ang che u, in chanchin ṭha dawn kalha chanchin ṭha dang rawn sawitu chu ânchhe dawngin awm rawh se.
48001010	Tûnah hian mihring nge hmin ka tum Pathian? Mihring tihlâwm tum ka ni em ni? Mihring tihlâwm tum ni ila chuan Krista bawih ka ni lo vang.
48001011	Unaute u, chanchin ṭha ka hrilh che u kha mihring phuahchawp mai a ni lo tih in hriat ka duh a ni.
48001012	Mihring aṭanga dawng ka ni lo va, tu mi zirtîr mah ka ni hek lo, Isua Krista inlârna avânga dawng ka ni zâwk.
48001013	Juda sakhuaa tûn hmâa ka awm dân te, Pathian kohhranho tiduhdaha tihchhiat vek tuma nasa taka ka beih dân te kha a hretute in ni e.
48001014	Ka chipuite zînga ka dam rualpui tam takte aiin Juda sakhuaah hian ka kal thûk zawk a. Min thlahtute thurochhiahte kalpui tûrin ṭhahnem ka ngai êm êm a nih kha.
48001015	Nimahsela, ama lâwmzâwng angin ka nu chhûla ka awm lai rêngin Pathianin min lo serhhrang a, a khawngaihnain min ko a ni.
48001016	Tin, Jentailte hnêna Isua Krista chanchin ṭha chu ka hriattîr theih nân a Fapa chanchin chu ka hnênah a rawn hriattîr a; khatih lai khân tisa leh thisen ka râwn lo.
48001017	Apostol lo ni tawhte hnênah Jerusalemah ka chho bawk lo va, Arabia ramah ka kal ta zâwk a, tin, Damaska khawpuiah ka lo kîr leh ta a ni.
48001018	Tichuan kum thum hnuah Petera hmu tûrin Jerusalemah ka chho va. A hnênah ni sâwm panga ka châm a.
48001019	Nimahsela, Jakoba, kan Lalpa nau chauh lo chu Apostol dang tumah ka hmu lo.
48001020	Ngaiteh u, in hnêna ka thil ziakte hi Pathian hmâah ka daw lo ve.
48001021	Tichuan Suria leh Kilikia ramahte ka kal ta daih a.
48001022	Judai rama kohhranho, Kristaa awmte chuan min la hmêl hriat lo va.
48001023	Ka chungchâng thu an sawi chauh an hria a. “Tûn hmâa min tiduhdah ṭhîntu khân tûnah chanchin ṭha thu tihchhiat a tum ṭhin rinna thu chu tûnah a hril ta,” tih chauh an hria a.
48001024	Tin, keimah avângin Pathian an chawimawi ta a ni.
48002001	Chutichuan kum sâwm pali a liam hnuah Barnaba nên Jerusalemah ka chho leh a, Tita pawh ka hruai ve a.
48002002	Pathian hriattîrna avângin Jerusalemah ka han chho va, Jentailte hnêna chanchin ṭha ka hril dânte an hnênah ka hrilh a. A thlâwna tlân ka nih loh nân leh ka tlân tawhna kha a thlâwn a nih loh nân mi zahawm deuhte chu a hrangin ka hrilh a.
48002003	Tita chu ka hnênah a awm a, Grik mi a ni nachungin serhtan luihtîr a ni chuang lo.
48002004	Hei hi mi tute’n emaw unau derte arûka an rawn lâkluh vânga lo chhuak a ni a, bawiha min siam theih nân Isua Kristaa zalênna kan neih chu enthla tûrin an lo lût ru a ni.
48002005	Chanchin ṭha thutak chu nangmahniah a awm reng theih nân an hnênah rei lo te chhûng pawh kan intulût lo.
48002006	Nimahsela, miten mi pawimawha an ruatte pawh chuan engmah min belhchhah lo, eng ang mi pawh ni se ka tân an danglam chuang hek lo. Pâwn lam lan dân mai aṭangin Pathianin mi a pawm si lo va.
48002007	Pathianin serhtan lohte hnêna chanchin ṭha hril tûra min ruatzia an hmuh phah zâwk hlauh a ni. Chu chu serhtante hnêna chanchin ṭha puang tûra Petera a ruat ang chiah kha a ni.
48002008	Serhtante tâna Apostol ni tûra Petera hnêna thawktu ngei khân Jentailte tâna Apostol ni tûrin keimahah hian a thawk si a.
48002009	Jakoba leh Kipha leh Johanate chu a khaipaa an ngaihte an ni a; chûng mite chuan Pathianin a khawngaihna min pêk chu an hriatin, Jentailte hnêna kan kal theihna tûr leh serhtante hnêna anni an kal theihna tûrin Barnaba leh kei chu inpâwlna kut dinglam min pe ta zâwk a.
48002010	Mi retheite kan hriat reng chauh an duh a; Chu ngei chu ka thil tih châk ber a ni rêng a ni.
48002011	Nimahsela, Petera chu Antiokei khawpuia a kal ṭumin demawma a awm avângin hmaichhanah ka dodâl a.
48002012	Jakoba hnên aṭanga mi ṭhenkhat an lo thlen hmâ chuan Jentailte hnênah a ei ṭhîn a; nimahsela, chûng mite an lo thlen chuan serhtanhote a hlauh avângin Jentailte zîng aṭanga mahni inlahrangin a inthiar fihlîm a.
48002013	Juda dangte pawh Petera angin an lo verther ve ta a, Barnaba ngei pawh an verthernaa hruai bovin a awm a.
48002014	Nimahsela, thutak chanchin ṭha angin an kal ngîl lo tih ka hmuhin an zaa hmâah Petera chu, “Nang Juda mi ni siin Judate anga awm lovin Jentailte angin i awm zâwk a, engvângin nge Jentailte chu Juda mi anga awm luihtîr kher i tum?” ka ti a.
48002015	Pian leh mûrna rêngah keini chu Juda mi kan ni a, Jentail misualte kan ni lo ve.
48002016	Dân thiltihte avângin tuma’n thiam an chang lo va, Isua Krista rin avângin miin thiam a chang zâwk a ni tih hriain Dân thiltihte avâng ni lova Krista avâng zâwka thiam kan chan theih nân keini pawhin Krista Isua chu kan ring a ni. Dân thiltih avângin mi tumahin thiam an chang dâwn si lo.
48002017	Krista’n thiam min chantîrna tûr kan zawn lai khân misual kan nihzia kan hmu chhuak a. Chu chu thudik a nih si chuan Krista kha sual rawngbâwltu a ni tihna em ni? Ni teh suh e.
48002018	Ka thil ṭhiatte kha ka sak leh si chuan bawhchhetu ka nih ka inhriattîr mai a ni ang.
48002019	Pathian tâna ka nun theih nân kei zawng Dân hmangin Dân lakah ka thi tawh si a.
48002020	Krista hnênah khenbeh ka ni tawh; nimahsela, ka nung a ni. Keimah erawh chu ka ni tawh lo, Krista chu keimahah a nung ta zâwk a ni. Tûna tisaa ka nung hi Pathian Fapa min hmangaihtu, ka aia inpe rinnaa nung ka ni.
48002021	Pathian khawngaihna chu ka hnâwl lo ve. Felna chu Dân avânga lo awm a nih chuan Krista chu a thlâwnin a thi a ni ang.
48003001	Aw Galatia mi â te u, Thutak chu in rin lohna tûrin tuin nge dawi che u? In mit hmuhah Isua Krista chu ualau taka khenbeh a ni lâwm ni?
48003002	In hnên aṭangin he thil pakhat chauh hi hriat ka duh. Dân thiltihte avângin nge Thlarau chu in dawn a, chanchin ṭha chu in lo hriata in rin tâk avângin?
48003003	Heti êm hian in â maw? Thlarauva ṭan tawh siin mihring thiltihin tûnah in zo mai dâwn maw?
48003004	Engmah lovah kha ti tak khân in tuar ang maw? Engamaha tlâktlai lo a ni tak tak em ni?
48003005	Pathianin Thlarau chu a pe che u a, nangmahniah thiltihtheihna hnathawhte a lantîr a, chûngte chu Dân thiltihte avânga ti nge in nih, in thu hriatte in rin avângin?
48003006	Chu chu, “Pathian a ring a, tin, chu a rinna chu a felnaah a ruat a ni,” tih Abrahama chungchâng ang kha a ni.
48003007	Chuvângin rinna avânga nungte chu Abrahama fate an ni tih in hria e.
48003008	Rinna avânga Pathianin Jentailte thiam a chantîr tûr chu Pathian lehkhathu chuan a lo hril lâwk tawh a. Abrahama hnênah chanchin ṭha chu puangin, “Nangmahah hian khawvêla hnamtinte chu malsâwmsak an la ni ang,” tiin.
48003009	Tichuan rinnaa awmte chu ringtu Abrahama nên Pathianin mal a sâwm a ni.
48003010	Lehkhaziakin, “Dân bua ziak anga awm reng lo apiangte chu ânchhe dawng an ni,” a tih avâng hian dân thiltihte ang zêla nungte chu ânchhe hnuaia awm an ni.
48003011	Nimahsela, “Mi fel chu rinnain a nung ang,” a tih avâng hian Pathianin mi tumah Dân zawm avângin thiam a chantîr lo tih a lang chiang a ni.
48003012	Dân chu rinnaa innghat a ni lo. Nimahsela, “Chûng thilte titu chu chungahte chuan a nung ang,” tih a ni zâwk e.
48003013	Krista chu kan tâna ânchhe dawng lo niin, Dân ânchhia aṭangin min tlan tawh a ni. Chu chu, “Thinga khaihlum apiang chu Pathian ânchhe dawng a ni,” tih ziak a nih vâng a ni.
48003014	Pathianin Abrahama hnêna mal a sâwmna kha Krista Isua zârah Jentailte hnênah a lo thlen theih nân Krista chuan min tlan tawh a ni. Chutichuan a tiam Thlarau chu rinna avângin kan lo dawng ta a ni.
48003015	Unaute u, mihring dânin ka sawi a ni. Mihring thuthlung pawh ni mahse an tih ngheh hnuin tuma’n an sût ngai lo va, belh pawh an belhchhah ngai lo.
48003016	Tin, Pathianin Abrahama leh a Chithlah hnênah thute a tiam a. “I chithlahte hnênah,” tiin chithlah tamtak hnêna sawi angin a sawi lo. Chithlah pakhat hnêna sawi angin, “I Chithlah hnênah,” tiin a sawi zâwk a, chu chu Krista a ni.
48003017	Tûnah hei hi ka sawi a ni, Pathianin thuthlung a siam aṭanga kum zali sawmthumah Dân a lo awm a. Nimahsela Dân chuan thuthlung chu a thaibo lo va, a thutiam pawh engmah lovah a siam hek lo. Chumi hmain thuthlung chu Pathianin Krista-ah a lo tinghet daih tawh zâwk a ni.
48003018	Roluahna chu Dân tlawhchhan a nih chuan thutiam tlawhchhan a ni dâwn si lo. Nimahsela, Pathian Khawngaihna chuan thutiam tlawhchhanin Abrahama hnênah roluahna a pe a ni.
48003019	A nih leh dân chu eng vânga pêk nge a nih? Bawhchhiatna avângin Pathian Chithlah lo lan hmâ zawng atân thutiam belhchhahna a ni. Chu Chithlah hnênah chuan Pathianin thu a tiam a, Pathian chuan vântirhkohte kaltlangin remna siamtu palai kut hmangin dân chu a pe a.
48003020	Remna siamtu palai hna chu pakhat lakah a ni ngai lo va; nimahsela Pathian chu pakhat a ni.
48003021	A nih leh Dân chuan Pathian thutiamte chu a dodâl em ni? Dodâl lo ve. Dân pêk tawh khân nunna a pêk theih chuan felna chu Dân avângin a awm ngei tûr a ni si a.
48003022	Nimahsela, Isua Krista rin avânga thiltiam chu a ringtute hnêna pêk a nih theih nân Pathian lehkhathu chuan sual hnuaiah engkim a khârkhip ta vek a.
48003023	Nimahsela, rinna lo thlen hmâ khân rinna lo la lang tûr atân khârkhipa, Dân hnuaia vên kan nih kha.
48003024	Chuvângin Krista hnêna hruai thlen kan nih theih nân leh rinna avânga thiam kan chan theih nân Dân chu min kaihruaitu a ni.
48003025	Tûnah rinna a lo thlen hnu hian kaihruaitu hnuaiah kan awm tawh lo.
48003026	Krista Isua rin avângin Pathian fate in ni vek si a.
48003027	Kristaa baptisma chang tawh apiangte chu Krista chuan in inthuam tawh a ni.
48003028	In zain Krista Isuaah chuan pumkhat in nih avângin Juda mi emaw, Grik mi emaw, bawih emaw, zalên emaw, mipa emaw, hmeichhia emaw an danglam lo.
48003029	Krista ta in nih chuan Abrahama thlah, thutiam anga roluahtute in ni ang.
48004001	Tin, hei hi ka sawi chu a ni: Roluahtu tûr chu naupang a la nih chhûng chuan engkim chunga hotu ni mahse, bawih nên an danglam chuang lo.
48004002	Nimahsela, a pa hun tiam a lo thlen hmâ chu kaihruaitute leh enkawltute hnuaiah a awm ṭhîn.
48004003	Chutiang bawk chu keini pawh kan ni. Naupang kan la nih lai khân khawvêl inzirtîrna mai mai hnuaiah bawih kan nih kha.
48004004	Nimahsela, hun bi a lo kim khân, Pathianin a Fapa chu rawn tîr chhuakin hmeichhe lakah, Dân hnuaiah a lo piang a.
48004005	Dân hnuaia awmte chu tlan tûrin a lo kal a, fate anga vuaha kan awm theih nân min rawn tlan ta a ni.
48004006	Fate in nih tawh avângin Pathian chuan a Fapa Thlarau, “Abba,” “ka pa,” tia autu chu in thinlungahte a rawn tîr a ni.
48004007	Chuvângin bawih in ni tawh lo va, fa in ni tawh zâwk e. Fa in nih tawh avângin Krista zârah Pathian roluahtu in ni.
48004008	Nimahsela, dik takin Pathian in hriat loh lai khân, an zia rênga pathian ni hlei lote bawih in nih kha.
48004009	Tûnah Pathian in lo hriat hnu ni lova Pathian mi hriat in lo nih hnu zâwk hian engtizia nge zirtîrna derthâwng, hnuaihnung leh ho mai mai lama in hawikîr mai le? Engtizia nge an bawiha awm in duh leh tâk mai?
48004010	Nî te, thla te, hun leh kum te in serh ṭhîn.
48004011	In tâna ka thawhrimna hi engmah lovah a chang ang tih ka hlauhsak che u a ni.
48004012	Unau te u, keipawh nangmahni ang ka nih tâk avâng hian nangni pawh keimah ang lo ni tûrin ka ngên tak meuh a che u. Ka lakah thil ṭha lo engmah tih in nei lo.
48004013	In hnêna chanchin ṭha ka hril hmasak ṭum khân ka taksa a bawrhsâwm tih in hria e.
48004014	Ka taksaah fiahna a awm chung pawhin min hnarin min hmusit chuang lo va, Pathian vântirhkoh angin, Krista Isua ang hialin min lawm zâwk kha.
48004015	Tûn hmâa in hlimna kha enge ni? Theih nise in mitte kher chhuakin min pe tawh ang tih ka hriatpui si che u a.
48004016	Tûnah thutak ka hrilh che u avâng hian in hmêlma ka lo ni ta em ni?
48004017	Midang, in laka ṭhahnem ngai takte hian a ṭha zâwngin ṭhahnem an ngai lo. An tâna ṭhahnem in ngaih theih nân lâk hran che u an duh a ni.
48004018	In hnêna ka awm lai chauh ni lova, englai pawha thil ṭha atân ṭhahnem ngaih hi a ṭha a ni.
48004019	Ka fa duh tak te u, Pathianin Krista chu nangmahni a luah khahtîr hmâ loh zawng nau veiin ka vei leh che u a ni.
48004020	Min tih hrilhhai avângin tûnah pawh in zînga awma ka thusawi dân kite hi thlâk hial asin ka duh ni.
48004021	Nangni Dân hnuaia awm duh te u, hei hi min hrilh rawh u: Dânin enge a sawi kha in ngaithla lâwm ni?
48004022	“Abrahama’n fapa pahnih a nei a, pakhat chu bawihnu lakah a ni a, a dang leh chu bawih ni lonu lakah a ni,” tih ziak a ni si a.
48004023	Bawihnu chuan mihring dânin fapa a hring a, bawih ni lonu erawh chuan thutiam avângin fapa a hring a ni.
48004024	Chûng thilte chu tehkhinna a ni. Chûng hmeichhe pahnihte chuan thuthlung pahnih ai an awh a. Hmeichhe pakhat zâwk chuan Sinai tlâng ai a awh a, bawih ni tûr fa a hring a, chu hmeichhia chu Hagari a ni.
48004025	Hagari chuan Arabia rama Sinai tlâng ai a awh a, tûn laia Jerusalem nên ang khat a ni, a chhûnga chêngte nên bawih an ni si a.
48004026	Nimahsela, chunglam Jerusalem chu bawih a ni lo va, chu chu kan zaa nu chu a ni.
48004027	“Aw, ching, fa hring ngai lo hlim rawh. Pasal nei nu ai chuan khawhar nu chuan fa a ngah zâwk avângin nang, nau vei ngai lo, au chhuak phut rawh,” tih ziak a ni si a.
48004028	Nimahsela, unau te u, Isaaka ang khân thutiam fate kan ni.
48004029	Khatih lai khân mihring dâna lo piang chuan Thlarau dâna lo piang chu a tiduhdah a. Tûnlai pawh hian chutiang bawk chu a ni.
48004030	Nimahsela, Pathian lehkhathuin enge a sawi? “Bawihnu fapa chuan bawih ni lonu fapa chu ro a luahpui theih dâwn loh avângin bawihnu leh a fapa chu hnawt chhuak rawh,” a ti a ni.
48004031	Chuvângin unau te u, keini zawng bawihnu fate kan ni lo va, bawih lonu laka fate kan ni zâwk e.
48005001	Krista chuan min zalêntîr tawh a, chuvângin chu zalênaah chuan ding nghetin bawih nghâwngkawlah chuan intulût leh tawh suh u.
48005002	Ngaiteh u, kei, Paula’n in hnêna thu ka sawi hi: serh in tantîr chuan Krista chuan in tân hlutna a nei lo vang.
48005003	Serh tantîr apiang hnênah chuan Dân thu zawng zawng zâwm tûra batu a ni tih ka hriat nawntîr leh e.
48005004	Tupawh Dâna thiam chan tum apiangte u, Krista nên in inṭhen ta. Khawngaihna chu in tlûksan ta.
48005005	Keini zawngin Thlarau zâra rinnaa felna kan beisei chu nghâkhlel takin kan nghâk si a.
48005006	Krista Isuaah chuan serh tanin awmzia a nei lo va, serh tan loh pawhin awmzia a nei hek lo. Nimahsela, hmangaihna avânga rinnaa thawh chuan awmzia a nei a ni.
48005007	Ṭha takin in tlân ṭhin kha le; thutak in zawm lohna tûrin tunge dâl che u?
48005008	Hetiang ang thlêmna hi a kotu che u aṭanga chhuak a ni lo ve.
48005009	Dawidim tlêmtêin chhang hlâwm chu a pumin a fan chhuak ṭhîn a ni.
48005010	Kawng dangin in ngaihtuah lo vang tih hi Lalpa avâng chuan ka ring nghet tlat a ni. Tibuaitu che u chu tupawh ni se Pathian rorêlna chu a phur ang.
48005011	Unaute u, kei hian, ‘Serh tan ngei tûr a ni,’ tiin la tlângau zêl ila, engvângin nge min tihduhdah cheu vang? Chuti ni sela kraws dodâlna hi a awm lo vang.
48005012	Tibuaitu che u chu intan fithla law law se ka duh a ni.
48005013	Unaute u, zalênna in neih theihna tûrin Pathianin a ko che u a ni. Nimahsela, thil pakhat, in zalênna chu tisa tâna remchângah hmang suh u la, hmangaihnain rawng inbâwlsak tawn zâwk rawh u.
48005014	“Nangmah i in hmangaih angin i ṭhenawmte i hmangaih tûr a ni,” tih thu pakhatah hian Dân thu zawng zawng chu a famkim vek si a.
48005015	Nimahsela, in inseh tawna in in ei tawn a nih si chuan, in intih boral tawn loh nân fîmkhur rawh u.
48005016	Tichuan hei hi ka sawi a ni, Thlarau hruaiin awm rawh u, tichuan tisa châkna chu in puitlin ngai dâwn lo nia.
48005017	Tisa duhzâwng chuan Thlarau duhzâwng chu a kalh tlat a, tin, Thlarau duhzâwng pawhin tisa duhzâwng chu a kalh tlat bawk si a, in tih duhzâwng in tih theih loh nân an in dodâl tawn ve ve a ni.
48005018	Nimahsela, Thlarau hruaia in awm chuan Dân hnuaia awm in ni lo ve.
48005019	Tisa thiltihte chu hêngahte hian a langfiah a ni. Chûng te chu, in uirêna te, inngaihna te, bawlhhlawhna te, hurna te,
48005020	milem biakna te, dawithiamna te, huatna te, insualna te, thîkthuchhiatna te, thinur thutna te, ropuina ûma mahni hmasialna te, lungrual lohna te, zirtîrna dik lo te,
48005021	îtsîkna te, tualthahna te, zuruihna te, zu in nuam tâwlna te leh chutiang ang thil dangte chu a ni. Ka hrilh tâk che u ang khân tûnah pawh ka hrilh leh duh che u a ni. Chutiang ang chîng ṭhînte chuan Pathian lalramah rochan an nei lo vang.
48005022	Nimahsela, Thlarau rah chu hmangaihna te, hlimna te, thlamuanna te, dawhtheihna te, nunnêmna te, ṭhatna te, rinawmna te,
48005023	zaidamna te, insûm theihnate a ni zâwk. Chutiangte kalh zâwngin Dân a awm lo ve.
48005024	Tin, Krista Isua mite chuan tisa chu a sual ngaihtuahnate leh a châknate chawpin an khêngbet ta.
48005025	Thlarauva nung kan nih chuan Thlarau hruai ang zêlin i awm bawk ang u.
48005026	Tumah mahni i inngaihlu bîk lo vang u. Kan inngaihhlut bîk chuan kan intithinurin kan in îtsîk tawn ṭhîn.
48006001	Unaute u, miin tih loh tûr a tih laia in man chuan nangni thlarau mite chuan nunnêmna thlarau nei chungin tungding leh rawh u. Invêng ṭha rawh u, chuti lo zawng thlêmna in tâwk ve dah ang e.
48006002	In phurritte inchhâwk tawn rawh u, chutichuan Krista Dânte chu in zâwm a ni ang.
48006003	Mi engmah ni si lovin mi engemaw tak nia a inngaih chuan amah leh amah a inbum a ni.
48006004	Nimahsela, mi tupawhin a hnathawh fiah rawh se. Tichuan mi dang nêna inkhaikhin lovin ama chungchâng chauh a chhuang thei ang.
48006005	Mi tinin mahni phur kan phur ṭheuh dâwn si a.
48006006	Thûa zirtîrna dawngtu chuan thil ṭha zawng zawng a zirtîrtu chu sem ve rawh se.
48006007	Bumin awm suh u. Pathian chu nuihsawh chi a ni lo ve, miin a theh apiang, chumi ngei chu a seng dâwn si a.
48006008	Mahni tisa lam thil thehtu chuan tisaa mi chhiatna a seng dâwn si a. Thlarau lam thil thehtu erawh chuan Thlarauva mi chatuan nunna a seng ang.
48006009	Kan inthlahdah loh zawngin a hun takah kan seng dâwn si a; chuvângin, thil ṭha tih hi i ning lovang u.
48006010	Chuvângin hun remchâng kan neih ang zêlin mi zawng zawng lakah thil ṭha i ti ang u, a bîk takin rinnaa chhûngte lakah i ti lehzual ang u.
48006011	En teh u, hei hi keima kut ngeia in hnêna hraw pui puia ka ziak a nih hi. Taksa pâwn lam lan dâna mawi tumtute’n Krista kraws avânga mite tihduhdah an tuar loh nân serh tan tûrin an tilui che u a ni.
48006013	Serhtante meuh pawh hian Dân an zâwm bîk lo ve. Nimahsela, in taksaah uanpui tûr an neih theih nân serh tan tûrin an duh che u a ni.
48006014	Kei erawh chuan kan Lalpa Isua Krista kraws chauh lo chu thil dang engmah ka chhuang ngai lo vang. Krista avângin khawvêl hi ka tân khenbehin a awm a, keipawh khawvêl tân khenbehin ka awm a ni.
48006015	Kristaah chuan serhtan hian hlutna a nei lo va, serhtan loh pawhin hlutna a nei hek lo, siam thar lehna erawh chu a hlû a ni.
48006016	Pathian thlamuanna leh zahngaihna chu he dân anga awmte chungah chuan lo awm rawh se, Pathian mi Israelte chungah pawh awm rawh se.
48006017	Ka taksaah Lalpa Isua chhinchhiahnate ka put avâng hian tûn aṭang chuan tumahin mi tibuai tawh suh se.
48006018	Unaute u, kan Lalpa Isua Krista khawngaihna chu in thlarau hnênah lo awm rawh se. Amen.
49001001	Paula, Pathian duhzâwnga Isua Krista Apostol chuan Ephesi khawpuia awm mi thianghlimte hnênah leh Krista Isua tâna mi rinawmte hnênah chuan,
49001002	Pathian, kan Pa leh Lalpa Isua Krista hnêna mi khawngaihna leh thlamuanna in hnênah awm rawh se.
49001003	Kan Lalpa Isua Krista Pa leh Pathian chu fakin awm rawh se. Ani chuan vân hmunahte khian Krista zârah thlarau lam malsâwmsakna tinrêngin mal min sâwm a.
49001004	Ama hmâah chuan hmangaihnaa thianghlim leh sawisêl bova kan awm theihna tûrin leilung nghahchhan a phûm hmâa Kristaa min thlan ang khân,
49001005	ama thinlung lâwm zawng angin Isua Kristain ama hnênah faahte vuah tûrin min ruat lâwk tawh a.
49001006	Chu chu mite’n a khawngaihna ropuizia an fakna tûr a ni a, chu a khawngaihna chu Duhtakaah chuan a thlâwnin min pe a ni.
49001007	A thisen avângin amahah chuan tlanna kan nei a ni, a khawngaihna nasatzia ang zêla sualte ngaidamna chu.
49001008	Chu khawngaihna chu finna zawng zawng leh remhriatnain ama’n a khat liamin min vûr ta a.
49001009	Amahin a thil tih tum, a lâwmzâwng ang zêlin a thil tum thurûk chu kan hnênah a hriattîr tawh a.
49001010	Chu chu hunte bikim hunah Kristaah chuan engkim, vâna thil awmte leh lei chunga thil awmte hmunkhata a hruai khâwm theihna tûr a ni.
49001011	Tin, ama duhzâwng remruat ang zêla thil engkim titu tum anga ruat lâwk ni tawhin, amahah bawk chuan a roluahna kan chang a ni.
49001012	Tichuan keini Krista chunga beiseina nghat hmasatute hi mite’n a ropuizia an fakna chhan tûr kan lo ni ang.
49001013	Amahah chuan nangni pawh thutak thu, in chhandamna chanchin ṭha chu in hriata amah chu rin pawh in rin hnuin, a tiam tawh Thlarau Thianghlim chuan chhinchhiahin in awm kha.
49001014	Pathianin a lei, a neih tawhte a tlan chhuah hmâ loh chuan Thlarau Thianghlim hi kan roluahna tûra zakhamna a ni a, chu chu mite’n Pathian ropuizia an fakna chhan a lo ni ṭhîn.
49001015	Chuvângin kei pawhin Lalpa Isua in rinna leh mi thianghlim zawng zawngte chunga hmangaihna in lantîr chu ka lo hriatin,
49001016	in chungchâng thûah lâwmthu hrilh ka bâng lo va, ka ṭawngṭainaahte in hming ka lam fo ṭhîn a ni.
49001017	Kan Lalpa Isua Krista Pathian, ropuina Pa chuan amah hre famkim tûra finna leh puanchhuahna thlarau pe che u rawh se.
49001018	A kohna che u beiseina leh mi thianghlimte zînga a hausakna ro luah tûr ropuizia chu enge a nih in hriat theih nân in rilru mitte chu tihvârin awm bawk rawh se.
49001019	Tin, a chakna nasa takin a thawhzia ang zêla keini ringtute lama a thiltihtheihna nasa tak chu in lo hriat theih nân te ka ṭawngṭai bawk ṭhîn a ni.
49001020	Chu thiltihtheihna chuan Kristaah thawkin amah chu mithi zîng aṭangin a kaitho va, vân hmunahte ama kut ding lamah a ṭhuttîr ta a.
49001021	Ani chu Pathianin rorêlna te, thuneihna te, thiltihtheihna te, lalna zawng zawng te leh tûn hun chauh ni lo, hun lo la awm tûr pawha hmingsak zawng zawngte hming chung daihah a awmtîr a ni.
49001022	A thu thua awm tûrin thil engkim a kephah hnuaiah a dah a; amah chu engkim chunga lû atân Kohhranho hnênah a pe a.
49001023	Chu chu a taksa, engkim engkima tikhattu famkimna chu a ni.
49002001	Nangni in bawhchhiatnate leh in sualtea in thi hnu kha a tinung tawh che u a ni.
49002002	Khatih lai khân nangni he khawvêl dân angin, boruaka thiltihtheihna thuneihna lal, tûna awih lo fatea thawk mêktu thlarau thu thu hian in awm kha.
49002003	Chûng mite zîngah chuan keini zawng zawng pawh hmânah chuan tisa châknaa hruaiin kan awm a, tisa leh rilru duhzâwng tiin, midangte ang bawka thinurna faa piang rêng kan nih kha.
49002004	Nimahsela, Pathian, zahngaihna ngah tak chuan a hmangaihna nasa tak avângin min hmangaih a.
49002005	Bawhchhiatnatea thi tawh kan nih lai meuh pawh khân Krista rualin min tinung a, khawngaihna avânga chhandam in ni ta e.
49002006	Ama ruala min kaithovin Krista zârah chuan ama rual vêkin vân hmunahte min ṭhuttîr ta a ni.
49002007	Tichuan Krista Isua avânga keimahni lama a ngilneihnaa a khawngaihna ngah nasatzia hi hun lo la awm tûrahte a entîr tawh ang.
49002008	Khawngaihna avânga rinnaa chhandam in ni si a, chu chu nangmahni thawhchhuah a ni lo va, Pathian thilthlâwn pêk a ni zâwk.
49002009	Thiltihte avâng a ni lo, chutilochuan miin an chhuang ang.
49002010	A ma kutchhuak, thil ṭhate ti tûra Krista Isuaa siam kan ni a; chu chu kan nihna tûrin Pathianin a buatsaih lâwk a ni.
49002011	Chuvângin nangni hmânah pianna rênga Jentail, tisa kuta ‘Serhtan,’ an tih tena, ‘Serhtanloh,’ an tih in nih ṭhin kha hre reng rawh u.
49002012	Khatih lai khân Krista nei lovin, Israel khua leh tui laka mi hrangte niin, tiamna thuthlungte lakah mikhualte in ni a, khawvêlah hian beisei nei lo leh Pathian nei lova in awm ṭhin kha.
49002013	Nimahsela, tûnah Krista Isuaah chuan, nangni hmâna hla taka awmte kha Krista thisen chuan tihhnaihin in lo awm ta a ni.
49002014	Amah ngei chu kan inremna, pahnihte pumkhata siamtu, kan indaidanna bang ṭhiattu a ni si a.
49002015	Ani chuan inhmêlmâkna, Dân bua Dân thupêk chu a taksain a ti bo va, tichuan amahah chuan pahnihte chu mihring thar pumkhatah siamin inremna a thlen ta a ni.
49002016	Inhmêlmâkna chu amahah a tihhlum tawh avângin pahnihte chu kraws avângin Pathian hnênah taksa pumkhatah a inremtîr thei ang.
49002017	A lo kalin nangni hla taka mite hnênah leh a hnaia mite hnênah thlamuanna chanchin ṭha thu a hril a.
49002018	Amah avângin Thlarau pakhat Pa hnêna thlen theihna kan nei ve ve si a.
49002019	Chuvângin tûnah mikhualte leh ramdang mite in ni tawh lo va, mithianghlimte nên tualkhat leh Pathian chhûngkua in ni ta zâwk a ni.
49002020	Isua Krista, amah ngei chu a kila lung pawimawh ber niin, Apostolte leh zâwlneite lungphûm chunga sak in ni.
49002021	Amahah chuan chu in pumpui chu sak leh rem taka chuktuah khâwmin Lalpaah chuan Temple thianghlim atân a ṭhang lian zêl ṭhîn.
49002022	Amahah chuan nangni pawh Thlarauva Pathian chênna tûra sak leh remkhâwm in ni.
49003001	Hemi avâng hian kei, Paula hi nangni Jentailte avânga Isua Krista mitâng ka ni.
49003002	Nangmahni tâna Pathian khawngaihna enkawl hna mi pêk kha in lo hre tawh ngei ang.
49003003	Tawitêa ka ziak tawh ang khân thurûk chu inlârnain ka hnênah mi hriattîr a.
49003004	Kha kha in chhiar chuan Krista thurûk ka hriatzia in hrethiam thei ang.
49003005	Tûna ama Apostol thianghlimte leh a zâwlnei thianghlimte hnêna Thlarauvin a puanchhuah ang hian tûn hmain mihring fate hnênah hriattîrin a la awm ngai lo.
49003006	Chu chu chanchin ṭha avângin Kristaah chuan Jentailte hi roluahpuitu tûr te, taksa thuhmun te, thutiam chanpuite an nih theihna tûr a ni.
49003007	A thiltihtheihna hnathawh avânga ka hnêna Pathian thilthlâwn pêk, a khawngaihna ang zêla chanchin ṭha rawngbâwltua siam ka ni.
49003008	Kei, mi thianghlim zawng zawngte zînga pawimawh lo ber ai pawha pawimawh lo zâwk hnênah hian Krista hausakna chhuichhuah sên rual loh chu Jentailte hnênah hril tûrin he khawngaihna hi mi pe a.
49003009	Isua Krista zâra engkim siamtu Pathian hnêna hun awmtirh aṭanga thuhrûka awm, inpâwlna thurûk chu mi zawng zawng entîr tûrin he khawngaihna hi mi pe a ni.
49003010	Vân hmuntea thuneihna leh lalnate chuan tûnah hian Kohhranho hmanga Pathian finna chu an hriat theihna atân a ni bawk.
49003011	Chu chu a chatuan remruat, kan Lalpa Krista Isuaa a tih zawh tawh chu a ni.
49003012	Amah rin avângin huaisenna leh ngaihngam taka luh theihna amahah chuan kan nei.
49003013	Chuvângin in tâna hrehawm ka tawrhnate avâng hian in thinlunga beidawng lo tûrin ka duh a che u, chu chu in ropuina a ni.
49003014	Hemi avâng hian kan Lalpa Isua Krista Pa hmâah ka ṭhingṭhi ṭhîn.
49003015	Lei leh vâna chhûngkaw tinrêng hming chu amah aṭanga lo awm a ni.
49003016	A Thlarauvin in chhûnglam mihring chu a thiltihtheihnaa tihchaka awm tûrin, a ropui ngahzia ang zêlin a pe ang che u.
49003017	Tichuan rinna avânga Krista chu in thinlungahte a chên theih nân hmangaihnaa zung kaih leh phun ngheh in ni e.
49003018	Chutichuan mithianghlim zawng zawngte nên chuan a zauzia te, a seizia te, a thûkzia te, a sânzia te in hrethiam thei ang.
49003019	Krista hmangaihna hriat phâk rual loh chu hre tûrin Pathian famkimna tinrênga tihkhahin in awm ang.
49003020	Thiltihtheihna keimahnia thawk ang zêla kan dîl leh ngaihtuah zawng zawng aia nasa zâwka ti theitu hnênah:
49003021	Chhuan zawng zawngah, chatuan thleng pawhin Krista Isua avângin Kohhranah, ama hnên ngeiah chuan ropuina awm rawh se. Amen.
49004001	Chuvângin kei, Lalpa mitâng hian, a kohna che u phûa awm zêl tûrin ka ngên a che u.
49004002	Kawng tinrêngah inngaitlâwm takin thuhnuairawlhna nên, dawhtheihna nên, hmangaihnain indawh tawn ṭheuh rawh u.
49004003	Remnaa inphuarkhâwmin Thlarauva inpumkhatna chu vawn tum tlat rawh u.
49004004	A kohna che u beiseina pakhata koh in ni ang bawkin, taksa pakhat leh Thlarau pakhat a awm.
49004005	Lalpa pakhat, rinna pakhat leh baptisma pakhat a awm a,
49004006	Pathian pakhat kan zaa Pa a awm bawk a ni. Ani chu engkim chunga mi a ni a, engkim a fanchhuak a, tin, nangmahniah a awm ṭheuh bawk a ni.
49004007	Nimahsela, Krista thilthlâwn pêk tehna ang zêlin khawngaihna chu kan hnênah pêkin a awm ṭheuh a.
49004008	Chuvângin, “Chung lama a han chhoh khân, mi mante chu salah a hruai a, mihringte hnênah thilpêkte a pe a,” a tih kha.
49004009	‘A han chho,’ tih hi eng tihna nge ni le? Lei hmun hnuai berah a lo chhuk hmasa tihna a ni.
49004010	Engkim a tihkhah theih nân, lo chhuka ngei kha vân zawng zawngte chung daiha han chhova bawk kha a ni.
49004011	Tichuan mi ṭhenkhat chu Apostol nihna te, ṭhenkhat zâwlnei nihna te, ṭhenkhat chanchin ṭha hriltu nihna te, ṭhenkhat berâmpu leh zirtîrtu nihna thilpêkte a pe a.
49004012	Krista taksa ṭhanlen nâna rawngbâwl hna thawk tûra mi thianghlimte chu thuam famkim an nih theih nân leh,
49004013	kan zaa rinnaa kan inzawmkhâwm a, Pathian fapa hriatna kan lo neih thleng atân leh Krista famkimna sânzia tluka kan zaa puitling kan lo nih thleng atân a pe a ni.
49004014	Tichuan mihringte inbumna leh fin vervêknaa mihringte buma hruai pên tumtute zirtîrna thli tinrêngin lehlam lehlama a vawrh leh hruai kawi naupang kan ni tawh lo vang.
49004015	Nimahsela, hmangaihnaa thu dik chu sawiin, engkimah amahah kan ṭhanglian thei ang. Amah chu lû a ni, Krista ngei chu.
49004016	Amah aṭang chuan taksa pumpui chu inzawmna tinrêng thawh avânga rem taka inchuktuah leh inzawm khâwmin, pêng tinte’n mahni thawh tûr ṭha taka an thawh ṭheuh hian hmangaihnaa intisâwt tûrin taksa a tiṭhang a ni.
49004017	Chuvângin hei hi ka sawiin Lalpa hmingin ka hriattîr a che u. Rilru sak avânga Jentail dangte awm dân angin nangni chu awm ve suh u.
49004018	An hriat loh leh an thinlunga an hriatthiamna lo thimin Pathian nunna aṭanga ṭhenin an lo awm a.
49004019	Engmah pawisak nei lovin anmahni duh dân dânin an nung a, thil bawlhlawh tinrêng duhâm taka ti tûrin hurnaah an inpumpêk a.
49004020	Nangni erawh chuan chutiangin Krista chu in zir lo ve.
49004021	Isuaa thutak awm anga ama chanchin zir tawh leh hre tawh in ni si a.
49004022	An zirtîr ṭhin che u chu hei hi a ni: “In awm dân hmasa, bum châkna ang zêla bawlhhlawh, mihring hlui kha hlîp thla rawh u,” tih hi.
49004023	In rilru, thlarauvah chuan tihtharin lo awm ula,
49004024	mihring thar Pathianin amah anga a siam, felna leh thianghlimna dik tak chuan inthuam rawh u.
49004025	Chuvângin dâwt sawi bânsan ula, inpêng tawn ṭheuh kan nih avângin mi tinin a ṭhenawm khawvêngte nên thu dik sawi ṭheuh rawh se.
49004026	Thinrim ula, sual erawh chu sual suh u; in thinur chu nîin tlâkpui suh se.
49004027	Diabola chu hmun kian hek suh u.
49004028	Rûk hmang chuan ru tawh suh se. Tlachham hnêna a pêk theih nân ama kut ngeia thil ṭha chu tiin thawkrim zâwk rawh se.
49004029	Thu ṭha lo rêng in kâ aṭangin chhuak suh se. Amaherawhchu a ngaithlatute’n khawngaihna an lo chana an mamawh ang zêla an lo ṭhan theihna atân a ṭha apiang chu chhuak zâwk rawh se.
49004030	Pathian Thlarau Thianghlim chu tilungngai suh u, tlanna ni atân amahah chuan chhinchhiahin in awm a ni.
49004031	Khâkna te, thinurna te, thinrimna te, ânna te, sawichhiatna zawng zawngte chu bânsanin awm rawh se, elrelna zawng zawngte nên.
49004032	Pathianin Kristaa a ngaidam che u ang hian ngilnei tak leh zaidam taka indawh tawnin inngaidam tawn rawh u.
49005001	Chutichuan fa duh takte angin Pathian awm dânzirtute lo ni rawh u.
49005002	Krista’n min hmangaih a, kan aia amah a inpe ang bawk khân hmangaihnaah awm rawh u. Ani chu rimtui atân Pathian hnêna thilhlanah leh inthawina atân a inpe a ni.
49005003	Nimahsela, mi thianghlimte awmdân tûr âwm rêngin inngaih leh bawlhhlawhna zawng zawng te, duhâmnate in zîngah sawi pawh sawiin awm suh se.
49005004	Thil bawlhhlawh te, thu lawi lo sawi te, fiamthu bawlhhlawh sawite chu a mawi lo a ni, chûng tih ai chuan lâwmthu sawi zâwk rawh u.
49005005	Inngaih hmang leh mi bawlhhlawh te, mi duhâm te, mi duhâm chu milem betu a ni, chûng mite chuan Krista leh Pathian lalramah rochan rêng an nei lo tih in hre si a.
49005006	Tuma’n thu lawi lo mai maiin bum che u suh se; chûng thilte avâng chuan Pathian thinur chu thu awih lo fate chungah a lo thleng si ṭhîn a.
49005007	Chuvângin anmahni ṭâwmpuitute ni suh ang che u.
49005008	Hmânah khân thim in ni a, tûnah erawh chuan Lalpa zârah êng in lo ni tawh a, chuvângin êng fate angin nung rawh u.
49005009	Thlarau rah chu ṭhatna zawng zawng leh felna leh thutakah te a awm si a.
49005010	Chutianga nung in nih angin Lalpa lâwmzâwng chu enge ni tih hriatthiam tumin zawng rawh u.
49005011	Thim thiltih rahchhuah nei ngai lovah chuan tel suh ula, an thiam lohzia hriattîr zâwk rawh u.
49005012	Arûka an thiltih ṭhinte chu sawi ngawt pawh zahthlâk a ni si a.
49005013	Hmuh theih tûra thil eng pawh lantîrtu chu êng a nih avângin engkim hmuh theih tûra tihlana awm hi êng tihlan a ni.
49005014	Chuvângin, “Nang muhil harh la, mithi zing aṭang chuan tho rawh; tichuan Krista chuan a chhun êng ang che,” a tih kha.
49005015	Chuvângin kawng dikah in kal emaw fîmkhur ula, mi fing lote anga awm lovin, mi fingte angin awm zâwk rawh u.
49005016	Nîte hi a ṭhat loh avângin in hunte hmang ṭangkai zêl rawh u.
49005017	Chuvângin â duh suh ula, Lalpa duhzâwng chu enge ni tih lo hre thiam zâwk rawh u.
49005018	Uain ruiin awm suh u; chutah chuan insûm theih lohna a awm si a, Thlarauva khatin awm zâwk rawh u.
49005019	Sâm te, fakna hlâ te, thlarau lam hlatein inbe tawn ula, chutianga hla sain in thinlungin Lalpa chu rimawi tumsak rawh u.
49005020	Kan Lalpa Isua Krista hmingin Pathian leh Pa hnênah chuan engkim chungah lâwmthu sawi fo rawh u.
49005021	Pathian ṭihnaah chuan intulût tawn ṭheuh rawh u.
49005022	Nupuite u, Lalpa hnêna in intulût ang bawkin mahni pasalte hnênah intulût rawh u.
49005023	Krista chu Kohhran lû a ni ang bawkin pasal chu nupui lû a ni si a, amah chu taksa chhandamtu a ni.
49005024	Chutichuan Krista hnêna Kohhran a intulût ang bawk hian nupuite chu engkimah anmahni pasalte hnênah intulût rawh se.
49005025	Pasalte u, Krista’n Kohhran a hmangaih a, a aia amah ngei a inpe ang hian in nupuite hmangaih ṭheuh rawh u.
49005026	Tichuan Kohhran chu tuia silfai angin thu chuan a tithianghlimin a tifai thei ang.
49005027	Kohhran ropui tak chu bawlhhlawh kai lo leh zûr lo leh chutiang thil rêng pu lova ama hnêna a inhlan theihna tûrin kohhran chu thianghlim leh hmêlhem lo a nih theih nân a tlêngfai a ni.
49005028	Chutiang bawkin pasalte’n anmahni taksa angin mahni nupuite chu an hmangaih ṭheuh tûr a ni. Tupawh mahni nupui hmangaih chuan mahni a inhmangaih a ni.
49005029	Tuma’n mahni taksa an haw ngai si lo va, Lalpa’n Kohhran a châwma a duat ang ngei hian an châwmin an duat zâwk ṭhîn a ni.
49005030	A taksa, a tisa leh a ruh pêng puite kan ni si.
49005031	“Hemi avâng hian mipain a nu leh a pa a kalsan ang a, a nupuiah belhbawm a ni ang. Tichuan an pahnih chuan taksa pumkhat an lo ni tawh ang.”
49005032	Hei hi thurûk ropui tak a ni; nimahsela, kei chuan Krista leh Kohhran chung thu ka sawi a ni.
49005033	Engpawh ni sela in zîngah chuan tupawhin mahni a inhmangaih angin mahni nupui hmangaih ṭheuh sela, nupui pawhin a pasal zah thiam rawh se.
49006001	Naupangte u, Lalpaah chuan in nu leh pate thu zâwm rawh u, chu chu thil dik a ni si a.
49006002	Tiam neia thupêk hmasa ber chu hei hi a ni. “I nu leh i pa zah rawh,” tih hi.
49006003	Chu chu i tâna ṭha tûr leh leia i dam reina tûr a ni.
49006004	Tin, nangni pate u, in fate thinurna tûr thil ti suh ula, Lalpa thununnaah leh zilhnaah chuan enkawl seilian zâwk rawh u.
49006005	Bawihte u, Krista thu in zâwm angin, thinlung dik tak puin mihring dâna in pûte thu chu hlau leh khûrin zâwm rawh u.
49006006	Mihring tilâwmtute ang maia mit rawng bâwl lovin Krista bawihte in nih ang ngeiin in thinlungin Pathian duhzâwng ti zâwk rawh u.
49006007	Mihring rawng bâwl mai ni lova Lalpa rawng bâwl in nih zâwk ang ngeiin châk takin thawk rawh u.
49006008	Bawih a ni emaw, zalên a ni emaw tupawh thil ṭha ti apiang chuan Lalpa hnêna mi a ngai vêk an dawng leh ang tih in hre si a.
49006009	Chutiang bawkin nangni pûte u, Lalpa, mi thlei bîk nei lo vânah in nei tih hriain vau tawh lovin an chungah ti ve rawh u.
49006010	A tâwp berah chuan, ka unaute u, Lalpaah leh a chakna thiltihtheihnaah chuan chak takin awm rawh u.
49006011	Diabola phiarrûknate dova in din theihna tûrin Pathian râlthuam famkimin inthuam rawh u.
49006012	Kan buante hi tisa leh thisen an ni lo va, lalnate leh thuneihnate leh he hun thim chunga rorêltute leh vân hmuna thlarau sualho awmte an ni zâwk si a.
49006013	Chuvângin ni ṭha lo a lo thlen huna in do zawh theihna tûr leh in do zawh vek hnu pawha in din theihna tûrin Pathian râlthuam famkim chu la rawh u.
49006014	Chutichuan ding nghet ula, in kâwngte chu thutaka hrêngin, felna âwmphaw chu ha ula.
49006015	Remna chanchin ṭha inbuatsaihna chu in keah bunin ding rawh u.
49006016	Chûng zawng zawng bâkah chuan rinna phaw la ula, chu chuan misual thal alh zawng zawng chu in timit thei ang.
49006017	Tin, Chhandamna lukhum leh Thlarau ngûnhnâm Pathian thu chu la rawh u.
49006018	Ṭawngṭai leh dîlna tinrêngin englai pawhin Thlarauvah ṭawngṭai rawh u. Hêngte hi rilrua vawng reng chungin mi thianghlim zawng zawngte tân dawhtheihna zawng zawng leh dîlna tinrêngin ngaihven rawh u.
49006019	Ka kâ ka âna Pathianin thu sawi tûr min pêk chanchin ṭha thurûk chu huai taka ka hriattîr theih nân ka tân pawh mi dîlsak rawh u.
49006020	Hemi atâna chanchin ṭha palai khaidiat bun ka ni. Chuvângin chanchin ṭha chu ka sawi tûr ang taka huai taka ka sawi theih nân mi ṭawngṭaisak rawh u.
49006021	Nimahsela, nangni pawhin engtinnge ka awm, ka chanchinte in hriat theih nân Tukika, Lalpaa unau duhtak leh rawngbâwltu rinawm tak hian engkim a hriattîr ang che u.
49006022	He thil avâng ngei hian kan chanchinte in lo hriat theih nân leh in thinlungte a tihthlamuan theihna tûrin amah hi in hnênah ka rawn tîr a ni.
49006023	Pa, Pathian leh Lalpa Isua Krista hnêna mi thlamuanna te, hmangaihna te leh rinna te chu unaute hnênah awm rawh se.
49006024	Kan Lalpa Isua Krista chuai lova hmangaihtute zawng zawng hnênah Pathian khawngaihna awm rawh se. Amen.
50001001	Paula leh Timothea, Isua Krista bawihte chuan, Krista Isuaa mi thianghlim Philipi khuaa awm zawng zawngte leh kohhran hruaitute leh rawngbâwltute hnênah nên.
50001002	Pathian kan Pa leh Lalpa Isua Krista hnêna mi khawngaihna leh thlamuanna in hnênah awm rawh se.
50001003	Ka hriat chhuah apiang che uin ka Pathian hnênah lâwmthu ka sawi ṭhîn a.
50001004	Ka ṭawngṭai apiangin in za atân lâwm takin ka dîl fo ṭhîn.
50001005	Ni hmasa ber aṭanga tûn thlengin chanchin ṭha puandarhnaah in tel ve ṭhîn si a.
50001006	Nangmahnia thil ṭha ti ṭantu khân Isua Krista nî thlengin a tifamkim zêl dâwn, chu ngei chu ka ring tlat a ni.
50001007	In thinlunga min vawn tlat avângin nangmahni zawng zawng lamah chutiang rilru put chu keia tân chuan a âwm rêng a ni. Ka kawl bunnaah te, chanchin ṭha humhimna leh tihnghehnaahte pawh, khawngaihna mi chanpuitute in zain in ni e.
50001008	Isua Krista lainatnain in zavaiin ka ngai tak meuh che u a ni tih mi hriatpuitu chu Pathian a ni.
50001009	Tin, in hmangaihna chu hriatna famkim leh ngaihtuah thiamna tinrêngah a lo pun deuh deuh theih nân ka ṭawngṭai ṭhîn.
50001010	Tichuan Isua Krista nî thlenga dik tak leh sawisêl bova in awm theih nân thil ṭha berte chu in pawm thei ang.
50001011	Pathian ropuina leh fakna nên Isua Krista felna rahte chuan in lo khat zêl ang.
50001012	Unaute u, ka chunga thil lo thlengte kha chanchin ṭha tihdarhna tûr a lo ni ta hlauh zâwk tih in hriat ka duh a ni.
50001013	Chutichuan Krista avânga ka kawl bunte hi lal in vêngtu zawng zawngte hnênah leh mi dang zawng zawng hnênah tihlanin a awm ta.
50001014	Lalpaa unau tam zâwkte pawh ka kawl bunte avânga lo ring nghet sauhvin, hlau lovin thu hril kawngah an huai nasa leh zual a ni.
50001015	Ṭhenkhatin Krista thu an hril chhan chu îtsîkna leh elrelna avâng chauh a ni a, ṭhenkhatte erawh chuan rilru diktak puin an hril bawk a.
50001016	A hmasate khi chuan ka kawl bun chungah hian hrehawm mi belhchhahsak tumin, ti tak tak ni lovin mahni ropui duhna avângin Krista chanchin an hril a.
50001017	A hnuhnûng zâwkte erawh khi chuan chanchin ṭha humhimtu atâna ruat ka ni tih hriain hmangaih avângin an hril zâwk ṭhîn.
50001018	Enge a pawina? A enga pawh chu nise, kawng tin rêngah atak lovin emaw, atakin emaw Krista chu puan chhuahin a awm rêng rêng a ni, chûngah chuan ka lâwm a, a ni, ka lâwm zêl ang.
50001019	Chu chu in mi ṭawng-ṭaisakna avâng leh Isua Krista Thlarau min puihna avânga chhanchhuaha ka awmna tûr a lo ni dâwn tih ka hre si a.
50001020	Engah mah tihmualphovin ka awm dâwn lo tih ka thlîr lâwkin ka beisei a. Nimahsela, huaisenna zawng zawng nêna ka awm fo ṭhin ang hian tûnah pawh nunnain emaw, thihnain emaw ka taksaah hian Krista chu chawimawiin a awm zêl dâwn.
50001021	Keia tân zawng nun hi Krista a ni a, thih pawh hlâwkna a ni.
50001022	Nimahsela, taksaa ka dam zêl chuan ka hnathawh rah chhuahna tûr a ni a, tichuan enge ka thlan zâwk dâwn ka hre lo.
50001023	A lai laklawhah a ngaihna rêng hre lovin ka awm a ni. Kal chhuaha Krista hnêna awm châkna tak tak ka nei a, chu chu a ṭha zâwk êm êm si a.
50001024	Nimahsela, nangmahni avângin taksaa awm rih hi a ṭûl zâwk a ni.
50001025	Tin, chu chu ring tlatin, rinnaah chuan in lo ṭhan lenna tûr leh in lâwmna tûrin in zaa hnênah ka awm zêl rih dâwn tih ka hria.
50001026	Chutichuan in hnêna ka lo kal leh hunah keimah avânga Isua Krista in chhuanna chu a lo nasa lehzual thei ang.
50001027	Engpawh ni sela, in awm dân chu Krista chanchin ṭha nên inmawi phawt rawh se. Chutichuan kei lo kalin nangni rawn hmu che uin emaw, in hnênah awm lo pawh ni ila thlarau hmunkhata ding nghetin, rilru hmunkhata chanchin ṭha rinna thu ṭana bei tlângin in awm tih in chanchin ka hre thei ang.
50001028	Tichuan eng kawngah mah in hmêlmate tihhlauhvin in awm lo vang. Chu chu anmahni tân boral tûr an nih chhinchhiahna fiah tak a ni a, nangni tân erawh chuan chhandam tûr in nih chhinchhiahna fiah tak a ni zâwk e, chu chu Pathian laka mi a ni.
50001029	Krista avânga amah in rin chauh ni lovin, amah avânga in tawrh pawh phal a ni si a.
50001030	Inremlohna keimaha in hmuh ṭhin, tûnah pawh keimahah a awm tih in hriat, chumi ngei chu in neih ve tâk hi.
50002001	Chutichuan Kristaah fuihna rêng rêng te, hmangaih thlamuanna rêng rêng te, Thlarau pâwlna rêng rêng te, lainatna leh zahngaihna rêng rêngte a awm avâng hian,
50002002	inlungruala awmin, hmangaihna hmunkhat neiin, inthuruala rilru hmunkhat neia awmin ka lâwmna tikhatliam rawh u.
50002003	Mahni hmasial tak leh inngaihlu taka engmah ti lovin, tupawhin inngaitlâwm takin mahni aiin midang chungnung zâwkah ruat ṭheuh rawh se.
50002004	Mahni chanvo mai ngaihtuah lovin, midang chanvo pawh ngaihtuah ṭheuh zâwk rawh u.
50002005	He rilru, Krista Isuaa awm ngei kha, nangmahniah awm rawh se.
50002006	Ani chu Pathian mize neia awm ni mahse, Pathian tluka awm chu thil hlâkhlelh hleihtheiah a ruat lo va.
50002007	Nimahsela, mahni leh mahni inbunruakin, bawih nihna chu a inbel a, mihring angin a lo piang a.
50002008	Tin, mihring anga lo awmin a inngaitlâwm a, thi khawp hiala thu zâwmin a lo awm ta a, kraws thihna ngei chu.
50002009	Chuvângin Pathianin ani chu nasa takin a chawimawi a, hming zawng zawnga hming chungnung ber chu a pe ta a.
50002010	Chumi avâng chuan Isua hmingin mi tin vâna mite, leia mite, lei hnuaia mite nên an ṭhingṭhi tûr a ni a,
50002011	Pa Pathian tih ropuina tûrin, “Isua Krista chu Lal a ni,” tiin lei tinrêngin a puang tûr a ni.
50002012	Chutichuan ka duh takte u, ka awm lai chauh ni lova tûna ka awm loh hlân pawha nasa zâwka thu in zâwm ṭhîn ang khân, hlau leh khûr chung pawhin nangmahni chhandamna chu thiltihin lantîr rawh u.
50002013	Ama lâwm zâwng duhpui tûr leh ti tûra nangmahnia thawktu chu Pathian a ni si a.
50002014	Phunnawina leh inhnialnate awm lovin engkim ti ula,
50002015	tichuan chhuan rilru kawi leh awm herhte zînga sawisêl bo, thianghlim leh Pathian fa, demna rêng awm lo in lo ni thei ang. Chûngho zîngah chuan he khawvêlah hian arsite angin in êng a ni.
50002016	Nunna thu chu nghet takin vuan ula; tichuan a thlâwna tlân ka ni lo vang a, a thlâwna thawkrim ka ni hek lo vang a, Krista nîah chuan chhuan tûr ka nei thei ang.
50002017	A ni, in rinna inthawina leh rawngbâwlna chungah chuan intûr thil hlan anga Pathianin min leihbuak pawhin ka lâwm a ni, in zain ka lâwmpui bawk a che u.
50002018	Chutiang bawkin nangni pawh lâwm ulangin, kei pawh mi lâwmpui ve rawh u.
50002019	Nimahsela, in chanchin ka hriata tihchaka ka awm theihna tûrin Timothea hi in hnêna rawn tirh thuai Lalpa Isua zârah chuan ka beisei a ni.
50002020	Hetiang rilru pu, in awmzia tih tak zeta ngaihtuahsaktu tûr che u tumah ka nei si lo.
50002021	An zain Krista Isua thilte chu zawng lovin mahni tân an zawng si a.
50002022	Nimahsela, Timothea hi chu fain a pa rawng a bâwl angin chanchin ṭha rawng mi bâwlpuitu a ni tih a nungchang aṭangin finfiah a ni tawh tih in hriat kha.
50002023	Chuvângin ka chanchin tûr ka hriat ve leh ani hi rawn tirh nghâl ka beisei a ni.
50002024	Tin, keimah ngei pawh lo kal thuai Lalpa zârah ka inring tlat a ni.
50002025	Nimahsela, Epaphrodita, ka unaupa, ka hnathawhpui, ka sipai pui leh in tirhkoh, rawng mi bâwlsaktu hi in hnêna rawn tirh ṭûl tihna ka nei.
50002026	Ani chuan in zain a ngai êm êm che u a, a damlo tih in lo hriat avângin hrehawm a ti êm êm a ni.
50002027	Thichhâwnga nâ zawng a ni ngei taka; nimahsela Pathianin a chungah zah a ngai a, tin, ani chungah chauh ni lovin, lungngaih chunga lungngaih lehzualna ka neih loh nân ka chunga zahngai a ni fâwm bawk e.
50002028	Chutichuan ani hi in hmuh leh huna in lâwm theihna tûr leh, kei pawh ka lungngaih a nêp deuh theihna tûrin phûr takin ka rawn tîr a ni.
50002029	Chuvângin ani hi hlim takin Lalpa hmingin lo lâwm ulangin, hetiang mi hi ngaihlu rawh u.
50002030	A nunna pawh ngaihtuah chang lovin in mi chhawmdâwlna tlin bâk chu a rawn ti phuisui a, Krista hna thawhna avângin thichhâwngin a lo awm ta a ni.
50003001	A tâwp berah chuan ka unaute u, Lalpaah lâwm rawh u. Thu pângngaite in hnêna ziak nawn leh hi keia tân zawng ninawm a ni lo ve, nangmahni vênghimtu a ni bawk si a.
50003002	Ui lakahte chuan fîmkhur ula, thil ṭha lo titute lakah chuan fîmkhur rawh u. Serhtan uarho lakah chuan fîmkhur rawh u.
50003003	Keini Thlarau zâra Pathian bia leh Krista Isua chhuang leh mihring thiltiha rinna rêng nghat lotute hi serhtan dik takte chu kan ni zâwk si a
50003004	Duh phei ila keipawh mihring thiltih chunga rinna nghat thei ka ni asin. Midang rêng rêngin mihring thiltih chunga rinna nghahchhan neia an inruat chuan ka inruat leh zual a ni.
50003005	Ni riat nia serh tan, Israela thlaha mi, Benjamina chia mi, Hebraite laka Hebraia piang ka ni a, Dân lamah chuan Pharisai ka ni.
50003006	Ṭhahnemngaih lamah chuan kohhranho tiduhdahtu ka ni a, Dân thua felna lamah chuan sawisêl bo ka ni.
50003007	Nimahsela, ka tâna hlâwkna tûr apiangte chu Krista avângin chânnaah ka ruat ta.
50003008	A ni tak meuh mai, ka Lalpa Krista Isua hriat hi a hlut bîk êm avângin thil engkim pawh chânnaah ka ruat a, amah avângin thil zawng zawng ka chân vek a, chûngte chu hnâwmhneah lek ka ngai a; chu chu Krista ka hlâwkpui theihna tûr a ni.
50003009	Amah nên pumkhat kan nih theihna tûra mahni felna, Dân avânga felna chu nei lova, Krista rin avânga felna, rin avânga Pathian laka felna ka neih zâwk hi,
50003010	a thihna anpuia thi a, Krista leh a thawhlehna thiltihtheihna leh a tuarnate ṭâwmpuina ka hriat theihna tûr a ni.
50003011	Tichuan eng emaw ti kawng talin mithi zîng aṭanga thawhlehna chu ka chang thei hrâm mahna, ka ti a ni.
50003012	Chang tawh reng inti ka ni lo va, famkim tawh reng inti pawh ka ni hek lo; Krista Isua mi man chhan chu man thei ngei tûrin a ûmin ka ûm zâwk a ni.
50003013	Unaute u, man tawhah ka inngai lo. Amaherawhchu he thil pakhat hi ka ti ṭhîn, hnung lama thil awmte chu theihnghilha hma lama thil awmte chu banin,
50003014	Krista Isua zâra chunglam Pathian koh chhan lâwmman chu hmu tûrin tiam chin lam chu ka pan hrâm hrâm a ni.
50003015	Chutichuan puitling apiangin chutiang chuan i ngaihtuah ang u. Tin, eng kawngah pawh rilru danglam pu in lo nih chuan, chu pawh chu Pathianin a la hriattîr ang che u.
50003016	Engpawh nisela, rilru hmunkhat puin kan thlen tawh chin kha vuan tlatin hmalam i pan zêl ang u.
50003017	Unaute u, ka awm dânzirtute lo ni hlawm rawh u. Tin, entawn tûr keini min neih anga chumi ang zêla awmte chu en berah neih rawh u.
50003018	Mi tam tak kal dân hi chu Krista kraws hmêlma an ni tih an chanchin ka hrilh fo si che u a, tûnah pawh ṭap chungin ka hrilh che u hi.
50003019	Chûngho tâwpna chu boralna a ni. An pathian chu an pum a ni a, an ropuina chu an mualphona a ni a, khawvêl thilte an ngai pawimawh ṭhîn.
50003020	Keini zawng vân khua leh tui kan nih avângin Chhandamtu Lal Isua Krista chu nghâkhlel takin kan thlîr reng a ni.
50003021	Ani chuan hna a thawh a, engkim ama thu thua a awmtîr theihna thiltihtheihna chuan kan tlâwm lai taksa hi ama taksa ropui anga awm tûrin a ti danglam ang.
50004001	Chuvângin ka unau duh tak leh ngaih êm êm, ka lâwmna leh ka lallukhumte u, chutiang chuan Lalpaah ding- nghet rawh u, ka duh takte u.
50004002	Lalpaah chuan rilru hmun khat pu tûrin Euodii ka fuih a, Suntuki pawh ka fuih bawk e.
50004003	A ni, nang pawh ka nghâwngkawl bahpui dik tak, hêng hmeichhiate hi ṭanpui tûrin ka ngên a che. Anni hian Klemena leh ka thawhpui dang nunna bua an hming chuangte nên chuan chanchin ṭhaah min thawhrimpui si ṭhîn a.
50004004	Lalpaah chuan lâwm fo rawh u, ka ti leh pêk ṭhîn ang, lâwm rawh u.
50004005	In dawhtheihzia mi zawng zawng hriat ni rawh se. Lalpa chu a hnai e.
50004006	Engah mah mangang suh u; engkimah ṭawngṭai leh dîlin, lâwmthu hril tel zêlin, in dîl duhte chu Pathian hnênah hriattîrin awm zâwk rawh se.
50004007	Tichuan Pathian thlamuanna hriatthiam phâk rual loh khân in thinlungte leh in rilrute chu Krista Isuaah chuan a vênsak ang che u.
50004008	A tâwp berah chuan unaute u, a dik apiang te, a zahawm apiang te, a fel apiang te, a thianghlim apiang te, a duhawm apiang te, a thangmawi apiang te ṭhatna rêng rêng te leh fak tlâk rêng rêngte a awm chuan; chûngte chu ngaihtuah rawh u.
50004009	Keimaha in thil zir te, in thil dâwn te, in thil hriat te, in thil hmuh te kha, khâng ang kha ti ṭhîn ang che u. Tichuan thlamuanna Pathian chuan a awmpui ang che u.
50004010	In mi enkawlna chu hun rei tak hnua in rawn tihthar leh tâk avâng hian Lalpaah chuan ka lâwm êm êm a ni. Chutiang kawng chu ngaihtuah kha zawng in ngaituah teh meuh va, remchâng erawh chu in hmu lo mai a ni.
50004011	Ka tlâkchham avânga he thu hi sawi zawng ka ni lo ve. Kei zawng eng ang pawhin awm mah ila, lungawi zel dân ka zir thiam tawh si a.
50004012	Tlâwm taka awm dân ka thiam a, hausa taka awm dân pawh ka thiam bawk a. Thil tinrêng leh kawng engkimah tlai leh rilṭâma awm dân, hausa leh tlachhama awm dân chu ka zir chhuak tawh.
50004013	Min tichaktu Krista avângin engkim ka ti thei a ni.
50004014	Nimahsela, ka hrehawmna min lo ṭâwmpui hi in tiṭha e.
50004015	Tin, nangni Philipi-a mite u, chanchin ṭha hril ṭantirh laia Makedonia ram ka chhuahsan lai khân, nangni chauh lo chuan Kohhran dang pakhat mahin thilpêk leh dawn kawngah mi ṭanpui lo tih nangni ngeiin in hre bawk a.
50004016	Thessalonika khuaa ka awm lai pawh khân ka mahmawh phuhrûk tûrin vawi khat chang ni lovin vawi hnih lai in rawn thawn si a.
50004017	Thilthlâwn pêk chu beisei ka ni lo va, nangmahni lama rah lo pung zêl tûr chu ka beisei a ni zâwk e.
50004018	Nimahsela, engkim ka ngah a ni. Epaphrodita kuta in thil rawn thawnte chu ka lo hmu a ka phuisui ta. Chûng chu rimtui rim, Pathian pawm tlâk leh lâwmzâwng inthawina chu a ni.
50004019	Tin, ka Pathian chuan ropuinaa a hausakzia ang zêlin in mamawh tinrêng pawh Krista Isua zârah a pe ang che u.
50004020	Kan Pathian leh kan Pa hnênah chuan chatuan chatuanin ropuina chu awm rawh se. Amen.
50004021	Krista Isuaa mi thianghlim zawng zawngte chu chibai mi bûk sak rawh u. Ka hnêna unau awmte hian chibai an bûk a che u.
50004022	Mi thianghlim zawng zawngte’n chibai an bûk che u a, abik takin Kaisara chhûngkuate hian an bûk a che u.
50004023	Kan Lalpa Isua Krista khawngaihna chu in zaa hnênah awm rawh se. Amen.
51001001	Kei Paula, Pathian duhzâwnga Isua Krista Apostol leh kan unaupa Timothea hian,
51001002	Kolossaa mi thianghlim Krista ringtu unau rinawmte hnênah, Pathian kan Pa leh Lalpa Isua Krista hnêna mi khawngaihna leh thlamuanna in hnênah awm rawh se.
51001003	In tâna kan ṭawngṭai apiangin Pathian leh kan Lalpa Isua Krista Pa hnênah lâwmthu kan hril fo ṭhîn.
51001004	Krista Isua chunga in rinna leh mi thianghlim zawng zawng in hmangaihnate kan lo hriatin Pathian hnênah lâwmthu kan sawi a ni.
51001005	Vânah in tân beiseina dahsak in nih avângin chu rinna leh hmangaihna chu in nei a; chu beiseina chu chanchin ṭha thutak thuah khân in hre tawh a.
51001006	Chu chu khawvêl pumpuia a thleng angin in zîngah pawh a thlen kha. Thutaka Pathian khawngaihna in ngaihthlâka in hriatthiam ni aṭang khân khawvêl zawng zawngah raha a pung ang bawkin in hnênah pawh a thlen tawh kha.
51001007	Chu chu kan bawihpui duh tak Epaphra hnên aṭanga in zirchhuah bawk kha a ni e. Ani hi in aiawha Krista rawngbâwltu rinawm tak a ni si a.
51001008	Thlarau zâra in inhmangaihna chu ani hian min hrilh bawk a ni.
51001009	Chumi avâng chuan in chanchin kan lo hriat ni aṭangin a duhzâwng hriatnaah chuan in lo khah theih nân leh thlarau lam finna leh thlarau lam hriatna zawng zawng chu in lo hriat thiam theih nân in tâna ṭawngṭai leh dîl kan bâng lo.
51001010	Pathian in hriatna chu a lo puna hnathawh ṭha tinrênga in lo rah a, Lalpa mi ni tlâka khawsaa kawng tinrênga amah in tihlâwm theih nân ka dîl ṭhîn a ni.
51001011	Dawhtheihna zawng zawng leh hlim taka chhelna in neih theih nân a thiltihtheihna ropui tak ang zêla a chakna zawng zawnga tihchakin in awm ang.
51001012	Ênga mi thianghlimte ro chu ṭâwm ve tlâka min rawn siamtu Pa hnênah chuan lâwmthu kan sawi a ni.
51001013	Ani chuan thim thuneihna lak aṭanga min chhanchhuakin, a Fapa, a hmangaih taka lalramah chuan min kaitîr ta a.
51001014	Fapaah chuan a thisen avângin tlanna kan nei a ni, chu chu kan sualte ngaihdamna hi a ni.
51001015	Fapa chu, hmuh theih loh Pathian anpui, thilsiam zawng zawng chunga lû ber a ni.
51001016	Ama zârah Pathianin engkim a siam a, vâna awm te, leia awm te, hmuh theih te, hmuh theih loh te, lalṭhuthlêng emaw, lalna emaw, rorêltu emaw, thuneitute emaw pawh ama siam a ni. Engkim Krista avânga siam a ni a, ama ta tûr bawka siam an ni.
51001017	Ani chu thildang zawng zawng awm hmain a awm a, amahah chuan thil zawng zawng hi an inthlung khâwm vek a ni.
51001018	Ani chu taksa lû a ni a, taksa chu Kohhran hi a niin, amah chu a bul ber a ni. Engkimah chungnung ber a nih theih nân ani chu mithi zîng aṭanga tho hmasa ber a ni.
51001019	Amaha famkimna zawng zawng a awm hi Pa lâwm zâwng tak a ni.
51001020	A kraws thisen chuan remna siamin Pathianin amahah chuan engkim, leia thil awm emaw, vâna thil awm emaw pawh a Fapa avângin a inremtîr a ni.
51001021	Tin, hmânah nangni in thil sual tihte avângin Pathian lakah ṭhenin in awm a, in rilruah chuan a hmêlma in ni.
51001022	Nimahsela, tûnah zawng thianghlim tak leh sawisêl bo leh thiam loh chantîrna awm lova ama hmâa a hlan theihna tûr che uin thihna avângin a Fapa taksa tisa chuan amah nên a inremtîr tawh che u a ni.
51001023	Rinnaah chuan inphun leh innghata in awm renga chanchin ṭha beiseina aṭanga in tawlh bo loh phawt chuan ama hmâah a hlân ang che u. Chu chu chanchin ṭha in lo hriat, vân hnuaia mi tinrêngte hnêna an tlângau pui kha a ni a, kei Paula hi chu chanchin ṭha rawngbâwltua siam ka ni.
51001024	Tûna ka tuarsakna che uah hian ka lâwm a, Krista hrehawm tuar bâk chu a taksa avângin ka taksain ka chhunzawm zêl a, a taksa chu kohhran hi a ni.
51001025	He kohhrana rawngbâwltu atân Pathianin min siam a. Pathianin mawhphurhna min pêk ang zêlin Pathian thu chu in hnênah khûn takin ka hriattîr a ni.
51001026	Chu thurûk chu kumte leh chhuan kal tawh zawng zawnga a lo thup ṭhin kha a ni a, tûnah a mi thianghlimte hnênah a tilang ta a.
51001027	Chu thurûk ropuina hausa tak chu Pathianin Jentailte zîngah puan chhuah a duh rêng a, chu chu Krista nangmahnia awm ropuina beiseina chu a ni.
51001028	Mi tin Krista Isuaa ṭha famkima kan hlan theihna tûrin finna tinrênga mi tin zilhin leh mi tin zirtîrin a chanchin kan puang chhuak ṭhîn.
51001029	Chumi atân vêk chuan rim takin ka thawk a, a thiltihtheihna keimaha nasa taka thawk ṭhîn ang zêlin ka bei hrâm hrâm ṭhîn.
51002001	Nangni tân leh Laodikeia awmte leh hmai chhana ka hmêl la hmu lo zawng zawngte tân engti kauva nasain nge ka beih in hriat ka duh a ni.
51002002	An thinlungte chu fuiha awma hmangaihnaa an insuih khâwm theihna tûrin ka bei a, an hriat chian hunah a hausakna chhiarsên rual lohva mi chu an dawng ang a; tichuan Pathian leh Pa leh Krista thurûk chu an lo hria ang.
51002003	Kristaah chuan finna leh hriatna ro zawng zawng chu thuhrûkin a awm a ni.
51002004	Tuma’n ṭawng kam thiama an bum lohna tûr che uin chu chu ka sawi a,
51002005	taksain in hnênah ka awm lo chung pawhin thlarauvah chuan in hnênah ka awm reng si a. Kristaa in rinna chu a nih tûr ang taka nghetin a awm tih ka hmuhin ka hlim êm êm a ni.
51002006	Chuvângin Lalpa Krista Isua chu in lo pawm tawh ang khân amahah chuan awm rawh u.
51002007	Amahah chuan zung kaih leh rem chhohva awmin, an zirtîr tawh che u ang khân rinnaah chuan nghet takin awm ula, lâwmthu sawi chungin chutah chuan lo ṭhang lian rawh u.
51002008	Fîmkhur rawh u; chuti lo chuan Krista zirtîrna ang ni lovin, he khawvêl thil bul in zirtîr dân mihringte thu rochhiah ang zâwng hian an thu fing leh bumna mai maiin râllâkin an la dah ang che u.
51002009	Kristaah chuan Pathian famkimna tinrêng chu taksain a chêng reng si a.
51002010	Ani chu lalna leh thuneihna zawng zawng lû a ni a; Amahah chuan nangni pawh siam famkimin in awm kha.
51002011	Krista serhtannaah chuan taksaa tisa sualna awm chu hlîp thlain, nangni pawh amahah chuan kuta serhtan ni lova serhtan in ni.
51002012	Baptismaah chuan amah nên phûmin in awm a, mithi zîng aṭanga amah kaithotu Pathian hnathawh rin avângin ama rualin a kaitho che u a ni.
51002013	Tin, nangni bawhchhiatnate leh taksaa serhtan lohnatea thi in nih lai khân Krista rualin Pathianin a tinung che u a, kan bawhchhiatna zawng zawng a ngaidam a ni.
51002014	Kuta ziak thupêk, min dodâl a, kan hmêlma ni ṭhîn kha hru rehin, chu ngei chu krawsah khêng betin a la bo ta a.
51002015	Lalnate leh thuneihnate chu hlîp thlain chu krawsah chuan chûngte chu hnehin ualau takin a târchhuak ta a ni.
51002016	Chuvângin ei thûah emaw, in thûah emaw, kût ni thûah emaw, thla thar thûah emaw, Sabbath thûah emaw, tuma’n sawisel che u suh se.
51002017	Chûng chu thil lo thleng tûrte hlimthlâ a ni a, a tak erawh chu Krista taa mi a ni.
51002018	Inngaitlâwm der leh vântirhkohte biak ngainatu hian in lâwmman chântîr che u suh se. Chu mi chu a thil hmuh ngai lohah a inrawlh a, mihring rilru tak puin engmah lovah a inhâmpuar a,
51002019	chu mi chuan Lû chu a vuan tawh lo. Chu Lû, inzawm khâwmna leh phuar khâwmna avânga châwm leh chelh khâwma awmin taksa pumpui chu a ṭhang lian ṭhîn a, a ṭhantîrtu chu Pathian a ni.
51002020	Khawvêl inzirtîr dân bulpuite chu Krista rualin in thihsan tawh a, chutiang ni siin engati nge khawvêla mite ang maia chûng dân hnuaiahte chuan in intukluh leh tâk mai?
51002021	Tawk suh, tem suh, hmang suh tih angte hi.
51002022	Chûng dân zawng zawngte chu mihringte thupêk leh zirtîrna, hman ruala ral mai tûr an ni lo vem ni?
51002023	Hêng thilte hi fin thlâkin a lang ngei a; hêng, mahni phuah chawp sakhaw biak te, inngaihtlâwmna te, taksa tihhrehawm tihte nên hian; nimahsela, tisa châkna hneh tûrin thiltihtheihna a nei lo.
51003001	Chutichuan Krista nêna kaihthawha in awm tawh avângin Pathian ding lama Krista ṭhutnaa awm chunglam thilte chu zawng zâwk rawh u.
51003002	Leia thil awmahte chuan in rilru nghat lovin chung lama thil awmahte chuan nghat zâwk rawh u.
51003003	In thi tawh a, in nunna chu Pathianah chuan Krista hnênah thuhrûkin a awm si a.
51003004	Krista, kan nunna chu a rawn inlâr hunah chuan nangni pawh ama hnênah ropuiin in lang ve ang.
51003005	Chuvângin khawvêla in taksa pêng inngaihna te, bawlhhlawhna te, hurna te, châkna ṭha lo te, duhâmna te hi tihlum rawh u. Duhâmna chu milem biakna a ni.
51003006	Chûng thilte avâng chuan Pathian thinurna chu thu awih lo fate chungah a thleng ṭhîn a ni.
51003007	Nangni pawh chûng thil ṭha lote zînga in khawsak lai khân chûng thilte chu in tih ṭhin kha.
51003008	Nimahsela, tûnah chuan hêng thil zawng zawng, thinurna te, thinrimna te, huatna te, sawichhiatna te, ṭawng bawlhhlawh in kâ aṭanga chhuakte hi bânsan rawh u.
51003009	Mihring hlui chu a thiltihte nên in hlîp thla tawh a, chuvângin dâwt inhrilh tawn suh u.
51003010	Mihring thar chuan in inthuam tawh zâwk si a. Chu mihring thar chu amah siamtu anpui ang zêlin hriatnaah tihtharin a awm mêk a ni.
51003011	Chutah chuan Grik mi emaw, Juda mi emaw a awm lo va; serhtan emaw, serhtan loh emaw, ramdang mi emaw, Skuthia mi emaw, bawih emaw, bawih lo emaw a awm lo. Krista chu engkim ni zâwkin engkimah a awm a ni.
51003012	Pathian mi thlan, mi thianghlim leh a duh takte in nih ang ngeiin chhûngrila lainatna te, nunnêmna te, inngaihtlâwmna te, thuhnuairawlhna te, dawhtheihna te chuan inthuam rawh u.
51003013	Indawh tawnin inngaidam tawn ula, tupawhin midang lakah sawisêl tûr a neih pawhin Krista pawhin a ngaidam che u ang khân inngaidam ve rawh u.
51003014	Tin, chûng zawng zawng chungah chuan hmangaihna inbel rawh u, chu chu phuar famkimna a ni.
51003015	Tin, Pathian thlamuanna chuan in thinlungah rorêl rawh se. Chumi atân chuan taksa pakhata koh in ni bawk a, tin, lâwm nachâng hre bawk rawh u.
51003016	Krista thu chu finna tinrêngin nangmahniah khat liam rawh se. Sâmte, Fakna hlate, thlarau lam hlâtea inzirtîrin inzilh tawn ula, thinlunga khawngaih chungin chûng hlate chu Lalpa saksak rawh u.
51003017	Tin, in tih apiang chu thuin emaw, thiltihin emaw, amah avângin Pathian leh Pa hnêna lâwmthu hril chungin Lalpa Isua hmingin ti vek rawh u.
51003018	Nupuite u, Lalpaah chuan a âwm tâwk zêlin mahni pasalte hnênah intulût ṭheuh rawh u.
51003019	Pasalte u, in nupuite hmangaih ula, an lakah thinchhe suh u.
51003020	Naupangte u, Lalpa lawmzâwng a nih avângin kawng engkimah in nu leh in pate thu zâwm rawh u.
51003021	Pa te u, in fate tithinur suh u, chutilochuan an bei a dawng dah ang e.
51003022	Bawihte u, leia in hotute thu hi engkimah zâwm rawh u. Mihring tilâwmtute ang leka mit rawng bâwl lovin, thinlunga tih tak zeta Pathian ṭih zâwkin zâwm rawh u.
51003023	In tih apiangah mihring tâna ti lovin Lalpa tân anga ti zâwkin, thinlunga tih tak zetin ti rawh u.
51003024	Lalpa hnêna mi roluah tûr chu lâwmmanah in dawng dâwn tih in hriat avângin chutiang chuan awm rawh u. Lalpa Krista rawng in bâwl a nih hi.
51003025	Nimahsela, Pathian chuan tumah thlei bîk a nei lo va; chuvângin thil dik lo titu chuan a thil dik lo tih man chu a hmu leh ang.
51004001	Hotute u, nangni pawhin vânah hotu in nei tih hriain in bawihte hnênah a dik leh intluk tlângin pe rawh u.
51004002	Bâng lova ṭhahnemngai taka ṭawngṭai chungin ngaihven ula, lâwm nachâng hre bawk rawh u.
51004003	Chutih rualin Krista thurûk chu sawi tûra Pathianin kawng min hawnsak theih nân kan tân pawh min ṭawngṭaisak rawh u. Chu thurûk avâng chuan phuarin ka awm si a.
51004004	Ka sawi tûr ang taka thurûk chu ka sawi theihna tûrin min ṭawngṭaisak rawh u.
51004005	Pâwn lam mite hmâah chuan fing takin awm ula, in hun chu hmang ṭangkai rawh u.
51004006	Mi tupawh engtia chhân ṭheuh tûr nge tih in hriat theihna tûrin in ṭawngka chhuak chu chia al, khawngaihnaa khat ni fo rawh se.
51004007	Lalpaa unau duh tak, rawngbâwltu rinawm, kan bawihpui Tukika hian ka chanchin zawng zawng a hrilh ang che u.
51004008	In chanchin a hriat theih nân leh in thinlungte a tihthlamuan theihna tûrin ani hi ka rawn tîr a,
51004009	Onesima, unau rinawm leh duh tak, nangmahni zînga mi nên hian ka rawn tîr a ni. Anni hian he lama thil thleng chanchin zawng zawng hi an hriattîr ang che u.
51004010	Aristarka, ka tânpui hian chibai a bûk a che u. Marka, Barnaba tupa pawh hian chibai a bûk a che u. Ama chungchâng thuah hriattîrnate in hmuh tawh kha. In hnêna a lo kal hun chuan lo lâwm ang che u.
51004011	Isua, ‘Justa,’ an tiha hian chibai a bûk a che u. Hêng mite hi serhtan zînga Pathian lalram atâna ka hnathawhpui awm chhunte an ni a, hêng mite hi min thlamuantute an ni.
51004012	Epaphra, nangmahni zînga mi, Krista bawih hian chibai a bûk a che u. Pathian duhzâwng tinrêngah chuan in lo khah theih nân leh famkima in din theihna tûrin a ṭawngṭainaahte in tân ṭhahnem ngai êm êmin a bei fo ṭhîn a ni.
51004013	Nangmahni tân te, Laodikeia mite tân te, Hierapolis-a awmho tân te ṭhahnem a ngai êm êm tih ka hriatpui si a.
51004014	Luka, Doctor duh tak leh Dema hian chibai an bûk a che u.
51004015	Laodikeia unau awmte leh Numpha leh a ina kohhrante kha chibai min bûksak rawh u.
51004016	Tin, he lehkhathawn hi in zînga in chhiar hnuin Laodikei kohhranho zîngah pawh chhiartîr ve rawh u. Chutiang bawkin nangni pawhin Laodikei khuaa ka lehkha kha lo chhiar ve ang che u.
51004017	Tin, Arkippa hnênah khân, “Rawngbâwlna, Lalpaa i hmuh kha hlen tûrin fîmkhur rawh,” ti ang che u.
51004018	Kei Paula’n he chibai bûkna hi keima kut ngeia ka ziak a ni. Ka kawlbunte hi hre reng rawh u. Khawngaihna in hnênah awm rawh se. Amen.
52001001	Paula leh Silvana leh Timothea chuan, Pa Pathian leh Lalpa Isua Kristaa Thessalonikaa kohhranhote hnênah, Pa Pathian leh Lalpa Isua Krista hnêna mi khawngaihna leh thlamuanna in hnênah awm rawh se.
52001002	Kan ṭawngṭainaahte chuan in hming lamin nangmahni zawng zawng chungchângah Pathian hnênah lâwmthu kan hril fo ṭhîn a ni.
52001003	In rinna thiltih te, hmangaih avânga in thawhrimzia te, kan Lalpa Isua Krista beisei avânga in chhelziate kha kan Pathian leh Pa hmâah theihnghilh lovin kan hre reng a ni.
52001004	Unau Pathian duh takte u, a thlan in nihzia kha kan hria a.
52001005	Kan chanchin ṭha chu thu chauhvin in hnênah a thleng lova; nangmahni zîngah eng ang mi nge kan nih ṭhin in hriat ang khân thiltihtheihna leh Thlarau Thianghlim leh hriatchianna nasa tak nên a lo thleng zâwk a nih kha.
52001006	Tin, thu chu hrehawm nasa tak tuar chungin Thlarau Thianghlima lâwmna nên in lo dawng a, keimahni leh Lalpa nun dânzirtute in lo ni a.
52001007	Chuvângin Makedonia leh Akaia rama ringtu zawng zawngte tân entawn tlâk in lo nih kha.
52001008	Nangmahni aṭanga Lalpa thu chu a than chhuah tâk vâng a ni. Makedonia leh Akaia ramah chang ni lovin hmun tinah Pathian lama in rinna chu a thang ta a, Chuvângin keini’n engmah sawi rêng a ngai ta lo.
52001009	Kan tlawh ṭum che ua min lo lawmzia te, pathian limte hawisana Pathian nung leh dik tak rawngbâwl tûra Pathian lam in hawi tâk thu te, anmahni’n min hrilh a ni.
52001010	A Fapa, vân aṭanga lo kal tûr chu in nghâk mêk a ni tih pawh min hrilh a. Amah chu Isua, mithi zîng aṭanga kaihthawh, thinur lo thleng tûr laka min chhanchhuaktu chu a ni.
52002001	Unaute u, in hnêna kan lo kal kha a thlâwn lo tih nangmahni ngeiin in hria e.
52002002	In lo hriat tawh angin Philipi-ah tihhrehawm leh tihmualphovin kan awm a. Chuti chung pawhin dodâlna tam tak kârah Pathian chanchin ṭha in hnêna sawi tûrin kan Pathianah chuan kan lo huai tâk zâwk kha.
52002003	Kan fuihna che u kha dâwt thu mai emaw, bawlhhlawhna thu emaw, bumna emaw aṭanga lo chhuak a ni lo.
52002004	Chanchin ṭha kawltîr tlâka Pathianin mi pawm ang ngeiin, mihring tilâwm tûr ang ni lovin, kan thinlungte fiahtu Pathian tilâwm zâwkin thu kan sawi zâwk ṭhîn a ni.
52002005	Englai mahin fak derna thu kan hmang ngai lo va, duhâm khuhna kan nei hek lo tih in hriat kha, Pathian chu min hriatpuitu a ni.
52002006	Mihring lakah emaw, nangni leh midang lakah emaw pawh chawimawina kan zawng ngai hek lo. Krista Apostol kan nih avângin in tân hautak zet ni thei mah ila,
52002007	nû nau pawmin ama fate a duat angin in zîngah nunnêm takin kan awm zâwk kha.
52002008	Chutichuan kan duhzâwng tak in lo nih tâk avâng khân kan ngai êm êm che u a, Pathian chanchin ṭha in hnêna kan hril leh keimahni nun ngei in tâna kan pêkna hian min tilâwm ṭhîn a ni.
52002009	Unaute u, kan thawh hahzia leh kan thawh rimzia kha in hre reng si a. In zîngah tumah kan tih hautak lohna tûr che uin achhûn azânin kan thawk a, chutichung chuan Pathian chanchin ṭha kan hrilh ṭhin che u kha.
52002010	Nangni ringtute zînga thianghlim tak leh dik tak leh sawsêlbova kan awmzia kha Pathian nên min hriatpuitute in ni e.
52002011	Pain a fate chunga a tih angin in zîngah tupawh fuih leh thlamuan leh khauh takin thu kan pe ṭheuh che u a ni tih in hriat ang khân,
52002012	Pathian mi ni tlâka in nun theihna tûrin kan ti a nih kha, ani chu ama lalramah leh a ropuinaa ko lûttu che u a ni si a.
52002013	Kan hnên aṭanga in hriata Pathian thu chu in dawn khân mihring thu ang ni lovin, Pathian thutak a nih ang takin in pawm kha, chu chu thua ringtutea thawk ṭhîn chu a ni. Chuvângin bâng lovin Pathian hnênah lâwmthu kan sawi a ni.
52002014	Nangni, Unaute u, Judai rama Pathian kohhranho Krista Isuaa awmte entawntu in lo nih kha. Anni chuan Judate lakah an tuar angin nangni pawhin nangmahni rama mite lakah in tuar ve bawk si a.
52002015	Chûng Judate chuan Lalpa Isua leh anmahni zâwlneite pawh an that a. Keini pawh min tiduhdah a, Pathian an tilâwm lo va, mi zawng zawng an kalh ṭhîn.
52002016	An sual tehna tikhat fo tûrin chhandam an nih theihna tûra Jentailte hnêna thu hril min khap a, chuvângin thinurna râpthlâk ber an chungah a lo thleng ta a ni.
52002017	Nimahsela, unaute u, thinlung lamah ni lovin taksa lamah reilotê chhûng inṭhenin kan awm a. Hmai chhana hmuh che u kan châk êm êm a, hmuh che u pawh kan tum bawk a ni.
52002018	Chuvâng chuan in hnêna lo kal kan duh reng a ni. Kei Paula ngei pawh hian ṭumkhat lo kal ka tum tawh a, chumi hnuah pawh ka tum leh a, nimahsela, Setana’n min dâl ṭhîn a ni.
52002019	Kan beisei emaw, kan hlimna emaw, kan lâwmna lallukhum emaw chu enge ni le? Kan Lalpa Isua Krista lo kal hunah a hmâah chuan nangmahni ngei hi in ni dâwn lâwm ni?
52002020	Nangmahni hi kan ropuina tûr leh kan lâwmna tûr chu in ni asin.
52003001	Chutichuan kan tuar zawh tâk loh chinah chuan Atheni khuaah keimahni chauh hi hnutchhiahin awm ila ṭha kan ti a.
52003002	Tichuan, Timothea, kan unaupa, Pathian rawngbâwltu, Krista chanchin ṭhaa kan hnathawhpui hi, tinghet tûr che u leh in rinna kawnga fuih tûr che uin kan rawn tîr a ni.
52003003	Tichuan hrehawm tuarnate avâng hian tumah an nghîng dâwn lo nia. Hêngte hi tuar tûra ruat kan ni tih nangmahni ngeiin in hre si a.
52003004	In hnêna kan awm lai pawh khân hrehawm kan tuar thuai dâwn a ni tih kan hrilhlâwk ngei che u a, chutiang ngei chuan a thleng tawh tih in hria e.
52003005	Hemi avânga ka tuar theih tâk loh hnuah in rinna hre tûrin ani kha ka rawn tîr a ni. Chutilochuan eng kawngin emaw thlêmtu chuan a thlêm thlu hlauh ang che u tih ka hlau va, kan thawh rimna chu a thlâwn dah ang e.
52003006	Nimahsela, Timothea chu in hnên aṭangin tûnah kan hnênah a lo thleng tawh a. In rinna leh hmangaihna chungchângah chanchin lâwmawm tak min rawn hawn a ni. A ṭha lama min hriat reng ṭhin thu te, hmuh che u kan châk ang bawkin nangni pawhin min hmuh in châk a ni tihte min rawn hrilh a.
52003007	Chumi avâng chuan unaute u, kan hrehawmna leh manganna zawng zawngah in rinna avângin in chungah thlamuang takin kan awm ta.
52003008	Tûnah Lalpaa in din ngheh tâk avâng hian kan nun a nuam ta a ni.
52003009	Kan Pathian hmâah nangmahni avângin lâwmna tinrêngin kan lâwm si a. Nangmahni tân Pathian hnênah eng lâwmthute nge kan thlen lêt theih ang le?
52003010	In hmêl kan hmuh theihna tûr leh in rinna lama in tlâkchhamna kan phuhrûksak theihna tûr che uin achhûn azânin nasa takin kan ṭawngṭai ṭhîn a ni.
52003011	Tichuan kan Pathian, Pa ngei leh kan Lalpa Isua Krista chuan kan kawng chu in hnên lamah min hruai se.
52003012	Tin nangmahni lama kan tih ang tak hian, in inhmangaih tawnna leh mi zawng zawng lama hmangaihna chu Lalpa chuan tipungin tihkhah liamsak che u rawh se.
52003013	Tichuan kan Lalpa Isua Krista, a mi thianghlim zawng zawngte nêna a lo kal hunah chuan Pathian kan Pa ngei hmâah in thinlungte chu thianghlimna kawngah sawisêlbovin a tihnghet thei ang che u.
52004001	Chumi bâkah chuan, unaute u, in awm dân tûr leh Pathian in tihlâwm dân tûr kan hnên aṭanga in dawn tûna in awm dân ang kha in ngah leh zualna tûrin Lalpa Isua hmingin kan ngênin kan fuih a che u.
52004002	Lalpa Isuaah chuan eng thupêkte nge kan pêk che u kha in hre si a.
52004003	Pathian duhzâwnga in inserh thianghlimna tûr chu hêngte hi a ni: inngaih bânsan ula.
52004004	In zînga mimal tinin thianghlim leh zah takin mahni bêl vawng thiam ṭheuh ula,
52004005	Pathian hre lo Jentailte angin tisa châkna châk hek suh u.
52004006	Tuma’n chu chu bawhchhiain hemi kawngah a unau bumin a chungah thil tha lo ti suh se. Keini pawhin kan hrilh leh hriattîr lâwk tawh che u ang khân Lalpa chu chutiang thiltitu zawng zawngte chunga phuba latu a ni.
52004007	Chu chu Pathianin bawlhhlawh tûra min koh lohva, thianghlim tûra min koh zâwk vâng a ni.
52004008	Chuvângin a pawisa lotu chuan mihring pawisa lo a ni lo va, a Thlarau Thianghlim min petu Pathian chu a pawisa lo a ni zâwk e.
52004009	Amaherawhchu inhmangaih tawn tûrin nangmahni ngei Pathian zirtîra in awm avângin unaute hmangaih kawng thu chu ka ziaksak in ngai lo ve.
52004010	Makedonia ram puma unau zawng zawngte chungah pawh chutiang chuan in ti ngei a; nimahsela, unaute u, nasa lehzuala ti tûrin kan ngên a che u.
52004011	Thu kan pêk che u ang khân, ngawih te, mahni hna ṭheuh thawh te leh mahni kut ngei hmanga hna thawh te uar rawh u.
52004012	Tichuan pâwn lama mite hmuhah mawi takin in awm thei ang a, engmah tlâkchham in nei lo vang.
52004013	Nimahsela, unaute u, mi dang beiseina rêng nei lote anga in lungngaih loh nân, muhîlte chanchin in hriat loh kan duh lo ve.
52004014	Isua a thi a, a tho leh ta tih kan rin chuan, chutiang bawkin Isuaa muhîl tawhte pawh chu Pathianin ama rualin a rawn hruai ang.
52004015	Hei hi Lalpa thuin in hnênah kan sawi a ni. Keini Lalpa lo kal thlenga nunga lo la awm rengate hian muhîlte chu kan lehkhalh tawp lovang tih hi.
52004016	Lalpa ngei chu thu pe au aw nên, vântirhkoh chungnung ber aw nên, Pathian tawtawrâwt ri nên vân aṭangin a lo chhuk dâwn si a. Tin, Kristaa thi tawhte chu an tho hmasa ang.
52004017	Chumi hnuah chuan keini nunga lo la awm rengate hi boruakah Lalpa tâwk tûrin anmahni rualin chhûm zîngahte khian lâk chhohvin kan awm ang a; chutichuan Lalpa hnênah kan awm reng tawh ang.
52004018	Chuvângin hêng thute hian inthlamuan tawn rawh u.
52005001	Amaherawhchu unaute u, a hunte leh a hunbite chu ziaksak in ngai lo ve.
52005002	Lalpa nî chu rûkru, zâna a lo kal angin a lo thleng dâwn tih nangmahni ngeiin chiang takin in hre si a.
52005003	“Thlamuanna leh himna,” tia an sawi lai takin hmeichhe nau vei angin chawp leh chilha chhiatna an chungah a thleng anga an pumpelh tawp lo vang.
52005004	Nimahsela, unaute u, nangni zawng chumi nî chuan rûkru anga a nanna tûr che uin thimah in awm lo ve.
52005005	Zâna mi kan ni lo va, thima mi kan ni hek lo, êng fate leh chhûn fate in ni vek zâwk e.
52005006	Chuvângin mi dangte angin i muhîl suh ang u khai, i harhin i invêng ṭha zâwk ang u.
52005007	Muhîlte chu zânah an muhîl ṭhinin, zu ruite pawh chu zânah an rui ṭhîn si a.
52005008	Nimahsela, keini chhûna mite hi chuan rinna leh hmangaihna âwmphaw chu hain, chhandam beiseina chu lukhuma hmangin i invêng ṭha zâwk ang u.
52005009	Pathianin thinurna tuar tûr ni lovin, kan Lalpa Isua Krista zâra chhandamna chang tûrin min ruat zâwk a ni.
52005010	Kan men pawhin, kan muthilh pawhin, amah nêna kan nun tlân theih nân ani chu kan thih aiin a thi a ni.
52005011	Chuvângin in tih reng ṭhin ang hian inthlamuan tawnin intisâwt tawn ṭheuh rawh u.
52005012	Tûnah hian unaute u, in zînga thawkrim leh Lalpaa in hotua awmte leh zilhtute chu chawimawi ula,
52005013	chûng mite chu an hnathawh vânga hmangaiha ngaihlu êm êm tûrin kan ngên che u a ni. Inremin awm rawh u.
52005014	Tin unaute u, ka ngên a che u, dân ang lova awmte chu zilh ula, rilru lama rual ban lote chu hnêm ula, chak lote chu ṭanpui ula, mi zawng zawng lakah dawhthei takin awm rawh u.
52005015	Tupawhin tu sual pawh suala thungrûl lo tûrin fîmkhur rawh u. Nangmahni zîngah leh mi zawng zawng chungah a ṭha apiang ûm fo zâwk rawh u.
52005016	Lâwm fo ula,
52005017	bâng lovin ṭawngṭai rawh u.
52005018	Hei hi in chungchâng thûah Krista Isua zârah chuan Pathian duhzâwng a nih avângin engkimah lâwmthu hril zêl rawh u.
52005019	Thlarau chu timit suh u.
52005020	Hrilhlâwknate ngainêp suh u.
52005021	Engkim fiah zâwk ula, a ṭha chu pawm tlat rawh u.
52005022	Thil ṭha lo anga lang zawng zawng lakah inthiarfihlîm rawh u.
52005023	Tin, thlamuanna Pathian ngei chuan in pumin tithianghlim che u rawh se. Tin, in thlalrau leh in rilru leh in taksa chu kan Lalpa Isua Krista lo kal hunah sawisêlbovin a puma humhimin awm rawh se.
52005024	A kotu che u chu a rinawm a, tih pawh a ti bawk ang.
52005025	Unaute u, min ṭawngṭai sak rawh u.
52005026	Unau zawng zawngte kha fawh thianghlimin chibai mi bûksak rawh u.
52005027	He lehkhathawn hi unau thianghlim zawng zawngte hnênah chhiar tûrin Lalpa hmingin thu ka pe a che u.
52005028	Kan Lalpa Isua Krista khawngaihna chu in hnênah awm rawh se. Amen.
53001001	Paula, Silvana leh Timothea te chuan, Pathian kan Pa leh Lalpa Isua Kristaa Thessalonikaa kohhranhote hnênah,
53001002	Pathian, kan Pa leh Lalpa Isua Krista hnêna mi khawngaihna leh thlamuanna in hnênah awm rawh se.
53001003	Unaute u, in rinna chu nasa taka ṭhang lianin, in zaa in inhmangaih tawn ṭheuhna chu a pun lehzual avângin nangmahni chung thûah hian Pathian hnênah lâwmthu hril fo tûr reng kan ni. Chu chu a âwm rêng a ni.
53001004	Chutichuan tihduhdahna leh hrehawm in tuarna zawng zawnga in chhelna leh in rinna avângin Pathian kohhrante zîngah chuan keini’n kan chhuang ṭhîn che u a ni.
53001005	Chûng chu Pathian lalrama mi ni tlâka ruat in ni thei dâwn tih Pathian rorêl fel chhinchhiahna fiah tak chu a ni a, nangni pawh chumi avânga tuar chu in ni.
53001006	Nangmahni awpbettu che u hrehawmnaa thungrulh hi Pathian tân thil dik a ni.
53001007	A vântirhkoh chak takte nên Lalpa Isua vân aṭanga a lo lan hunah nangni awpbeha awmte hi a chawlhtîr ang che ua, keini pawh min chawlhtîr ang.
53001008	Pathian hre lote leh kan Lalpa Isua Krista chanchin ṭha awih lote chunga phuba la tûrin meialh nên a lo kal ang tih in hria e.
53001009	Chûng mite chu Lalpa awmna leh a thiltihtheihna ropui tak aṭanga kumkhaw chhiatnaah chuan hrem an ni ang.
53001010	In zînga a chanchin kan hril kha in awih avângin amah ringtu zawng zawngte zînga mak tiha awm tûr leh a mi thianghlimtea chawimawia awm tûra a lo kal nîah chûng chu a ti ang.
53001011	Ṭhat duhna zawng zawng leh a thiltihtheihna rinna hnathawhnaa a tihfamkim theihna tûr che uin kan ṭawngṭaisak fo che u a ni. Kan Pathianin a kohna che u phûa in nun theih nân a ko che u a nih kha.
53001012	Chutichuan kan Pathian leh Lalpa Isua Krista khawngaihna ang zêlin kan Lalpa Isua Krista hming chu nangmahniah chawimawiin a awmin nangni pawh amahah chawimawiin in awm thei ang.
53002001	Tûnah hian unaute u, kan Lalpa Isua Krista lo kalna tûr leh a hnêna kan inkhâwmna tûr thûah chuan,
53002002	“Krista nî chu a thleng daih tawh alâwm,” tih kan lehkhathawn ni âwm taka an sawi ṭhin avâng emaw, thlarau avâng emaw, thû avâng emaw hian in rilru tinghîng thuai lo tûrin leh buai lo tûrin kan ngên a che u.
53002003	Tuma’n eng kawng mahin bum che u suh se. Tlûksanna chu a lo thlen hmasak zeta misualpa, tiboraltua chu a lo lan phawt loh chuan chumi ni chu a thleng dâwn si lo va.
53002004	Ani chuan Pathiana an vuah, chibai an bûk zawng zawng dovin an chungah a inchawisâng ang. Chutichuan Pathian angin Pathian Templeah ṭhuin amah ngei chu Pathiana inchhâlin a intâr chhuak ang.
53002005	In hnêna ka awm lai khân chûng thilte chu ka hrilh ṭhîn che u tih in hre reng lo vem ni?
53002006	Ama hun taka a lo lan theihna tûrin tûnah engin nge dâl rih in hria e.
53002007	Dân pawisak lohna thurûk chuan tûnah pawh a thawk mêk a ni si a; nimahsela, a dâltu chu lâk kian a nih hmâ loh chuan a la dâl rih ang.
53002008	Chumi lâk kian hunah chuan Dânbawhchhepa chu a lo lang tawh ang. Lalpa chuan ani chu a kâa thawin a tiboral ang a, a lo kal lehna êng tak chuan tihchhiatin a awm ang.
53002009	Chu dânbawhchhepa lo kalna chu Setana thawhzia ang zêlin, thiltihtheihna zawng zawng te, chhinchhiahnate leh dâwt thilmak tih tinrêngte nên a ni ang.
53002010	Tin chhandama an awm theihna tûr thutak hmangaihna chu an pawm loh avângin boral mêkteah chuan bumna fel lo tinrêng nên a thawk ang.
53002011	Chuvângin dâwt thu chu an awihna tûrin Pathianin bumna chak tak an hnênah a thlentîr ang.
53002012	Chu chu thutak ring lova fellohnaa lâwm zâwk zawng zawngte chuan thiam loh an chan vek theihna tûr a ni.
53002013	Nimahsela, nangni unau, Lalpa duhtakte u, Thlarauva serhhran leh thutak rin avânga chhandama awm tûra atîr aṭanga Pathianin a thlan che u avângin in chung thuah hian Pathian hnênah lâwmthu hril fo tûr rêng kan ni.
53002014	Chutiang atân chuan kan Lalpa Isua Krista ropuina chang ve tûrin ani chuan kan chanchin ṭha hian a ko che u a ni.
53002015	Chuvângin unaute u, ding nghet ula, thusawiin emaw, kan lehkhathawnin emawa thurochhiah kan zirtîr che u kha pawm tlat rawh u.
53002016	Tûnah kan Lalpa Isua Krista ngei leh Pathian kan Pa min hmangaihtu leh khawngaihna avânga chatuan thlamuanna leh beiseina ṭha min petu chuan
53002017	in thinlungte chu tithlamuang sela, thil tihṭhat leh thusawi ṭhat tinrêngah tinghet che u rawh se.
53003001	A tâwp berah chuan unaute u, Lalpa thu hi nangmahni hnêna a thleng ang khân chak taka darh zau leh chawimawia a awm theih nân min ṭawngṭaisak rawh u.
53003002	Tichuan mi rilru kawi leh mi suaksualte lakah humhimin kan awm thei ang, mi zawng zawngin rinna an nei vek si lo va.
53003003	Amaherawhchu Lalpa chu a rinawm e; ani chuan a tinghetin Misualpa lakah chuan a vêng ang che u.
53003004	Thu kan pêk apiang che u kha in ti a, in la ti leh zêl ang tih Lalpa zârah chuan kan ring tlat a ni.
53003005	Tin, Lalpa chuan in thinlungte chu Pathian hmangaihnaah leh Krista dawhtheihnaah chuan hruai rawh se.
53003006	Unaute u, kan hnên aṭanga thurochhiah an dawn anga awm lo leh unau thatchhe taka awm zawng zawng lakah chuan inthiarfihlîm tûrin kan Lalpa Isua Krista hmingin thu kan pe a che u.
53003007	Nangmahni ngeiin min entawn dân tûr in hria e. In zîngah thatchhe takin kan chêt ngai loh kha.
53003008	Tu chaw mah a thlâwnin kan ei ngai hek lo. In zîngah tumah kan tihhautak lohna tûr che uin achhûn azâna hah leh rim taka thawk chungin kan ei zâwk a nih kha.
53003009	Thu neihna kan neih loh vâng a ni lo va, kei ni mi zirna tûrin entawn atân kan insiam zâwk a ni.
53003010	In hnêna kan awm lai pawh khân, “Tupawhin hna a thawh duh loh chuan ei pawh ei suh se,” tih thu kan pêk che u kha.
53003011	In zîngah ṭhenkhat thatchhe taka awm ṭhînte chanchin kan hriat vâng a ni. Chûng chuan hna rêng an thawk lo va, mite rêlin an ṭûl hlê zâwk ṭhîn a ni.
53003012	Tichuan chutiang mite chu ngawi renga thawk tûr leh anmahni chaw ei tûrin Lalpa Isua Krista hminga thu pein kan fuih a ni.
53003013	Unaute u, nangni erawh chuan thil ṭha tih ning suh u.
53003014	Tin, tupawhin he lehkhathawna kan thu hi a zawm loh chuan chu mi chu chhinchhiah ula, a lo zah theih nân kawp suh u.
53003015	Nimahsela, hmêlma angah zawng ngai suh ula, unau angin zilh zâwk rawh u.
53003016	Tûnah thlamuanna Lalpa ngei chuan kumkhuain kawng tinrêngin thlamuanna pe che u rawh se. Lalpa chu in zaa hnênah awm rawh se.
53003017	Chibai bûkna hi kei Paula’n keima kut ngeia ka ziak a ni. Hetianga ka ziah hi ka lehkhathawn tinrênga chhinchhiahna a ni.
53003018	Kan Lalpa Isua Krista khawngaihna chu in zaa hnênah awm rawh se. Amen.
54001001	Paula, min Chhandamtu Pathian thupêk avâng leh kan beisei Lalpa Isua Krista avânga Isua Krista Apostol chuan,
54001002	Rinnaa ka fa dik tak Timothea hnênah, Pathian kan Pa leh Krista Isua kan Lalpa hnêna mi khawngaihna leh zahngaihna leh thlamuanna awm rawh se.
54001003	Mi tupawhin zirtîrna dang an zirtîr theih lohna tûra thu i pêk theih nân Ephesi khawpuiah khân awm reng rawh. Chu chu Makedonia rama ka kal dâwn ṭuma ka ngenna che kha a ni.
54001004	Thawnthu lam leh thlahtu bul chhui sên loh lam chu ngaihsak suh, chu chuan inhnialna a chawh chhuak ṭhîn avângin rinnaa Pathian lama i mawhphurhna chu ngaihven zâwk rawh.
54001005	Thinlung thianghlim aṭang te, chhia leh ṭha hriatna ṭha aṭangte leh rinna dik tak aṭangtea lo chhuak hmangaihna hi thupêkin a tum ber chu a ni.
54001006	Mi ṭhenkhatte’n chûngte chu an vah bosan a, thu lawi lo sawina lamah an kal kawisan ta a.
54001007	An thusawi awmzia leh a nemnghehna pawh hrethiam lovin dânzirtîrtute nih an châk ṭhîn a ni.
54001008	Nimahsela, miin Dân ang taka a hman chuan Dân chu a ṭha tih kan hria a ni.
54001009	Hêng hi hria ila, Dân chu mi fel tâna siam a ni lo va, Dân bawhchhetute leh thu awih lo tân te, Pathian ngaihsak loho leh misualho tân te, mi thianghlim lo leh Pathian zah loho tân te, pate thattuho tân te, nute thattuho tân te, mihring tihlumtuho tân te,
54001010	inngaih chîng te, mawngkawhur te, mihring rûkbo chîng te, dawthei te, dik lo taka chhechham chîng te, thil engpawh zirtîrna hrisêl dodâl apiangte tân a ni zâwk.
54001011	Chu zirtîrna dik chu fak tlâk Pathian chanchin ṭha ropui tak ang zêlin a ni a, chu chu Pathianin ka kovah a nghat a ni.
54001012	Mi tichaktu Krista Isua, kan Lalpa hnênah lâwmthu ka sawi a, ani chuan rinawma mi ngaih avângin rawng bâwl tûrin mi ruat a ni.
54001013	Tûn hmain sawi chhetu leh tiduhdahtu leh tinatu nimah ila ring lo chunga hre lova ti ka nih avângin zahngaihna ka dawng zâwk a nih hi.
54001014	Tin, kan Lalpa khawngaihna chu rinna leh hmangaihna Krista Isuaa awm nên chuan nasa takin a luangliam ta a ni.
54001015	“Krista Isua chu mi sualte chhandam tûrin khawvêlah hian a lo kal,” tih hi a rinawmin a pawm tlâk êm êm a ni; an zînga misual ber ka nih hi.
54001016	Nimahsela, chumi avâng chuan a ni zahngaihna ka hmuh ni. Chutichuan chatuan nunna an neihna tûra amah la ring mai tûrte tâna entîrna ni tûrin Isua Krista chuan a dawhtheihna zawng zawng chu kei misual ber hnênah hian a lantîr hmasa a.
54001017	Tûnah hian chatuan Lal, thi thei lo, hmuh theih loh leh Pathian finga chauh hnênah chuan chawimawina leh ropuinate chatuan chatuanin awm rawh se. Amen.
54001018	Ka fa Timothe, hun kal tawha i chungchânga hrillâwkna thil an lo sawi tawhte ang zêlin indona ṭha chu i beih zêl theih nân he thupêk hi i hnênah ka kawltîr a che.
54001019	Rinna leh chhia leh ṭha hriatna thiang chu vawng ṭha la, bei rawh. Chu chu mi ṭhenkhatte’n hnâwlin rinnaah chuan lawng keh angin an keh ta a.
54001020	Chûng zînga mi chu Humenaia leh Alexandera, Pathian sawichhiat loh an zir nâna Setana kuta ka hlante an ni.
54002001	Chutichuan thil dîlna te, ṭawngṭaina te, ṭawngṭai sakna te, lâwmthu hrilhna te mi zawng zawng tân siamsak tûrin ka ngên hmasa ber duh a che.
54002002	Lalte leh thuneitu zawng zawngte tân pawh; chu chu Pathian ngaihsakna zawng zawng leh zahawmna zawng zawnga inrem tak leh thlamuanga kan nunho theihna tûr a ni.
54002003	Hei hi min chhandamtu Pathian mit hmuhah a ṭhain a pawm tlâk si a.
54002004	Ani chuan mi zawng zawng chhandama awmah leh thutak hriatna lama awm tûrin a duh a,
54002005	chu chu Pathian pakhat a awm a, Pathian leh mihring inkârah palai pakhat, mihring Krista Isua chu a awm vâng a ni.
54002006	Amah chu mi zawng zawng tlan nân a inpe a, chu chu a hun taka puanchhuah tûr a ni.
54002007	Chumi avâng chuan thuhriltuah leh Apostol-ah leh rinna leh thutaka Jentailte zirtîrtu atâna ruat ka ni. Krista hmâah chuan thutak chu ka sawi a ni, ka daw lo ve.
54002008	Chuvângin khawi hmunah pawh thinur lo leh ringhlel lovin kut thianghlimte pharin mipate chu ṭawngṭai se ka duh a.
54002009	Chutiang bawkin hmeichhiate pawh inbel tutuk lo leh ngaihtuahna ṭha hmangin mawi hnai takin inchei sela, sam chei lêrhin emaw, rangkachakin emaw, tuikeplungin emaw, puan man tam emawa inchei lovin,
54002010	hmeichhiate chu thil tihṭhattein inthuam zâwk se ka duh a ni. Chu chu Pathian ngaihsaka inchhâl hmeichhiate tih âwm rêng a ni.
54002011	Hmeichhia chuan thu awihna zawng zawng nên ngawi renga awm zir rawh se.
54002012	Hmeichhiain a zirtîr emaw, mipa chunga thu a neih emaw zawng ka phal lo, ngawi rengin awm zâwk rawh se.
54002013	A chhan chu Adama chu siam hmasak a nih a, chumi hnuah Evi chu siam a nih vâng a ni.
54002014	Tin, Adama chu bumin a awm lo va, hmeichhia erawh chu buma awmin bawhchhiatnaah a tlu ta a.
54002015	Nimahsela, rinna leh hmangaihna leh thianghlimnaahte rilru fel tak pua an awm zêl chuan fa hrinah chhanhimin an awm ang.
54003001	Tupawhin kohhran hruaitu nih a duh chuan hna thawh ṭha a duh a ni tih hi thusawi rinawm a ni.
54003002	Kohhran hruaitu chu sawisêlbo, nupui pakhat nei, insûm thei, rilru fel, fel taka hnathawk mi, mi lawm dân thiam, zirtîr dân thiam,
54003003	Uaiin in chîng lo, kutthlâk chîng lo, hlêpna dik lova duhâm lo, nunnêm, mi hnialbuai chîng lo, tangka sum ngaina lo a ni zâwk tûr a ni.
54003004	Mahni inchhûng khawsak rêl fel thiam, zahawm taka fate thuhnuaia dah thei mi a ni bawk tûr a ni.
54003005	Miin a ma chhûngkua mah engtia rêl tûr nge tih a hriat si loh chuan, engtinnge Pathian kohhran a enkawl theih ang?
54003006	Ringthar mi a ni tûr a ni lo; chutilochuan chapova inngaisângin Diabola ang khân thiam loh chantîrnaah chuan a tlu hlauh dah ang e.
54003007	Chûng lo pawh chu pâwn lam mite fakin a awm bawk tûr a ni. Chutilochuan sawichhiatnaah leh Diabola thangah a âwk dah ang e.
54003008	Chutiang bawkin rawngbâwltute chu mi zahawm an ni tûr a ni.Mi kamtam, uain heh leh rinawm lo taka sum lama duhâm mite an ni tûr a ni lo.
54003009	Chhia leh ṭha hriatna thianga rinna thurûk chu vuantu an ni zâwk tûr a ni.
54003010	Chûng pawh chu fiahin awm hmasa phawt sela, sawisêlbo an nih chuan rawngbâwl hna thawk rawh se.
54003011	Chutiang bawkin an nupuite pawh mi zahawm, mi hêk chîng lo, insûm thei, thil zawng zawnga rinngam an ni tûr a ni.
54003012	Rawngbâwltute chu nupui pakhat nei, anmahni fate leh chhûngkaw khawsak rêl fel thiam mi ni rawh se.
54003013	Rawngbâwltu, ṭha taka rawng lo bâwl tawhte chuan anmahni tân dinhmun ṭha leh huaina nasa tak, Krista Isuaa rinnaah chuan an nei a ni.
54003014	Rei lo te hnua in hnêna lo kal beisei mah ila hêng thilte hi in hnênah ka ziak a ni.
54003015	Nimahsela, ka la awm rei tâkin Pathian chhûngte zîngah nangmah ngeiin engtia awm tûr nge i hriat theih nân ka ziak a ni. Chu chu Pathian nung kohhran thutak ban leh innghahna chu a ni.
54003016	Hnial rual lohvin Pathian ngaihsakna thurûk chu a ropui a ni.Pathian chu mihringah a lo chang a, Thlarauvin a dikzia a nemnghet a, vântirhkohte’n an hmu a, Jentailte hnênah hrilhin a awm a. Khawvêl mite’n an ring a, ropuinaa lâk chhohvin a awm ta a.
54004001	Hun hnuhnûngahte chuan rinna aṭangin mi ṭhenkhat an pêng bo ang a, bumna thlarau te, ramhuaiho zirtîrnate an la ngaihven zâwk ang tih tûnah Thlarau chuan chiang takin a sawi a ni.
54004002	Chûng mite chu verther taka dâwt sawi hmang, anmahni chhia leh ṭha hriatna ngeia thîr linga deh del ang an ni.
54004003	Inneih an khap ṭhîn a, thutak hriaa ringtute’n lâwmthu sawia pawm tûra Pathianin a siam ei tûrte chu ei loh tûr an ti ṭhîn.
54004004	Pathian thilsiam tinrêng hi a ṭha si a, lâwm thu hrila pawm a nih phawt chuan engmah hnâwl tûr a awm lo,
54004005	Pathian thu leh ṭawngṭainaa tihthianghlim a nih tawh vâng a ni.
54004006	Rinna thua châwm leh zirtîrna ṭha fîmkhur taka i lo zawm tawh thilte kha unaute i zirtîr ve a nih chuan Isua Krista rawngbâwltu ṭha i lo ni ang.
54004007	Amaherawhchu Pathian zah lohna leh pitarte thawnthu phuahchawp chu hnâwl la, Pathian ngaihsakna lamah invawng ṭha zâwk ang che.
54004008	Taksa sawizawi hian hlâwkna chu a nei ve naa Pathian ngaihsakna erawh hi chuan nunna thutiam, tûna awm leh lo la awm tûr a neih avângin kawng engkimah a hlâwk a ni.
54004009	Hei hi thusawi rinawm leh pawm vek tlâk a ni.
54004010	Mi zawng zawng chhandamtu, a bîk takin ringtute chhandamtu Pathian nung chu kan beisei a; hemi avâng hian kan thawkrim a, sawisêlna kan tuar bawk a ni.
54004011	Hêng thu hi pe la, zirtîr rawh.
54004012	I naupanna tuma’n ngainêp suh se. Amaherawhchu thûah te, chêtziaah te, hmangaihnaah te, thlarauvah te, rinnaah te, thianghlimnaah te ringtute tân entawn tlâk ni zâwk ang che.
54004013	Ka lo kal hmâ loh zawng Pathian thu chhiar te, fuih te, zirtîrte ngai pawimawh rawh.
54004014	Nangmaha thilthlâwn pêk awm, upate’n kut an nghah laia hrillâwkna hmanga pêk chu thlahthlam suh.
54004015	Hêng thilte hi ngaihtuah ngun la, chûngahte chuan nangmah chu inhmang zo rawh; chutichuan i hmasâwnna chu mi zawng zawng hnênah tihlan a ni ang.
54004016	Nangmah leh i zirtîrnaah chuan fîmkhur la, chûngah chuan awm reng rawh. Chûng chu i tih chuan nangmah leh i thu hretute i chhanhim ang.
54005001	Putarte chu na takin hau suh la, pa angin fuih zâwk rawh. Tin, naupang zâwkte chu unau angin.
54005002	Pitarte chu nu angin, nula deuhte chu thianghlimna zawng zawng nên farnu angin fuih ang che.
54005003	Hmeithai, hmeithai dik takte chu chawimawi rawh.
54005004	Nimahsela, hmeithai tupawhin fate emaw, tûte emaw an neih chuan, chûngte chuan mahni in lamah Pathian ngaihsaka awm leh an nu leh pate chunga ṭhat ve thung zir phawt rawh se. Chûng chu Pathian hmâah a lawm tlâk si a.
54005005	Tin, amah hmeithai dik tak, mahni chauhva awm chu Pathianah a innghat a, achhûn azânin dîlna leh ṭawngṭainate a hlân reng ṭhîn a ni.
54005006	Amaherawhchu hmeichhia, mahni nawmsakna chauh zawngtu chu a dam lai pawhin a thî a ni.
54005007	Sawisêlbova an awm theih nân hêng thilte hian thunun rawh.
54005008	Tupawh mahni chhûngkhat lainâte, a bîk takin mahni chênpuite ngei pawh ngaihsak lo chuan rinna a phatsan a ni, ring lo mi aiin a sual zâwk.
54005009	Hmeithai chhiarnaah kum sawmruk hnuai lam chu telh suh. Mi pakhat nupui lo ni tawh,
54005010	hna ṭha tinrêng thawh avânga hming ṭha, fate chawi puitling tawh, mikhualte lo thleng tawh, mithianghlimte kephah sil tawh, mi mangangte lo chhawmdâwl tawh, hna ṭha tinrêng taima taka lo thawk tawh an nih chuan hmeithaiah telh rawh.
54005011	Hmeithai la naupang deuhte erawh chu an tisa châkna avânga Krista dodâlin pasal neih an duh leh mai ṭhîn a, chuvângin hmeithaiah telh suh.
54005012	An rinna hmasa an bânsan tâk avângin thiamloh an chang a ni.
54005013	Tin, thatchhiat an zir a, in tinah an lêng kual a, thatchhiat chauh pawh ni lovin mi an rêl a, an sawi loh tûr sawiin mi thiltih an rêlsâk ṭhîn.
54005014	Chuvângin hmeithai la naupang zâwkte chuan pasal nei sela, fate neiin in chhûnglam enkawl sela, sawisêlna tûr remchâng rêng rêng hmêlma chu hmuhtîr lo se ka duh a ni.
54005015	A chhan chu mi ṭhenkhatten Setana lam an hawi tâk vâng hi a ni.
54005016	Tin, ringtu mipain emaw, hmeichhiain emaw hmeithaite kawl sela, anni chu anmahni’n chhawmdâwl mai rawh se. Tichuan Kohhran chu tibuai lovin kohhran chuan hmeithai dik takte chu a chhawmdâwl thei dâwn nia.
54005017	Upa rorêl ṭhate, a bîk takin thuah leh zirtîrnaa hnathawk rimte chu a lehhniha chawimawi tlâka ngaih ni rawh se.
54005018	Pathian lehkhathuin “Bâwngpain buh a chîl laiin a hmui phuar suh,” a tih avângin, ‘Hnathawktu chu a hlawh hmu tlâk a ni.’
54005019	Upa an hêkna chu hriatpuitu pahnih emaw, pathum emaw hriatpuina lo chuan pawm suh.
54005020	Thil sual titute chu midangte pawhin an hlauh nân mi zawng zawng hmâah zilh rawh.
54005021	Pathian leh Lalpa Isua Krista leh vântirhkoh thlante mit hmuhah thû khauh takin ka pe a che. Thleithlâk bîk leh duh bîk neia engmah ti lo tûrin hêng thute hi zâwm ang che.
54005022	Mi chunga kut nghah hmanhmawh suh la, mi dangte sualnaah chuan tel hek suh la, thianghlim takin invawng zâwk rawh.
54005023	Tui chauh in mi ni tawh lo la, i pum avâng leh i nat fo avângin uain tlêmtê hmang ṭhîn ang che.
54005024	Mi ṭhenkhat sual chu a langsâr a, rorêlna an hmachhawn ngâl a, ṭhenkhatte erawh chu a hnuah a lang ṭhîn.
54005025	Chutiang bawkin thil ṭha tih langsâr nghâl a awm a, lang nghâl lo mahse thup hlen theih a ni lo.
54006001	Pathian hming leh a zirtîrna thu hi sawichhiata a awm loh nân bawih nghâwngkawl bât apiangte chuan an pûte chu engkimah ngaihlu rawh se.
54006002	Tin, ringtu pu neite chuan unaute an nih avângin an ngainêp tûr a ni lo. A hlâwkna changtute chu ringtu leh duhtakte an nih avângin nasa leh zualin rawng bâwlsak zâwk rawh se. Hêng thu hi zirtîr la, fuih rawh.
54006003	Mi tupawhin zirtîrna hrang a zirtîr a, thu hrisêl, kan Lalpa Isua Krista thu chu a pawm lohva, Pathian ngaihsakna lam zirtîrna chungchâng thute a pawm loh chuan,
54006004	ani chu a chapo a ni. Engmah hriat a nei lo va, thûtea inhnialbuai leh intihbuai châkna ṭha lo a nei a ni. Chuta ṭang chuan awhna te, insualna te, midang sawi chhiatna te, rinhlehna sual te a lo chhuak ṭhîn.
54006005	Chutianga hnialhrât mite chu rilru chhia leh thutak pai lo, Pathian ngaihsak hi hlâwkna emaw titute an ni. Chûngho lakah chuan inthiarfihlîm rawh.
54006006	Pathian ngaihsakna hi lungawina nên chuan hlâwkna ropui tak a ni rêng a ni.
54006007	Khawvêlah hian engmah kan luhpui si lo va, engmah kan chhuahpui thei bawk hek lo.
54006008	Ei tûr leh silh tûr neiin chûngah chuan kan lungawi ang.
54006009	Hausak tumte erawh chu thlêmnaah te, thangahte an tlu lût ang. Thil âtthlak tam tak leh mi tina thei châknaahte chuan an tlu lût bawk ang a, chûng châknate chuan chhiatna leh boralnaah a hruai lût ang,
54006010	tangka sum ngainat hi sual tinrêng bul a ni si a. Chu chu ṭhenkhatin an awt a, rinna aṭangin an kal pêng a, anmahni leh anmahni lungngaihna tam takin an inchhun tlang ta chuk ṭhîn a ni.
54006011	Nimahsela, nang, Pathian mi, chûng thilte chu tlânsan la, felna te, Pathian ngaihsakna te, rinna te, hmangaihna te, dawhtheihna te, inngaihtlâwmna te ûm zêl rawh.
54006012	Rinna intihsiakna ṭha chu bei la, chatuana nunna chu vuan rawh. Chumi atâna koh pawh i ni rêng a, hriatpuitu tam takte mithmuhah inpuanna ṭha chu i puan chhuah tawh kha.
54006013	Pathian, thil engkim tinungtu mithmuhah leh Krista Isua, Pontia Pilata hmâa hriatpuitu ṭha lo ni tawha hmâah chuan thu ka pe a che.
54006014	Kan Lalpa Isua Krista inlâr thlengin thupêk kha bawlhhlawh kai lo leh sawisêlbovin vawng rawh.
54006015	Amah chu Pathianin a hun takah a lantîr ang. Ani chauh hi Thiltitheia, kan faka, lalte Lal, lalpate Lalpa a ni.
54006016	Amah chauh chuan thihtheihlohna a nei a, hnaih theih rual loh êngah chuan a chêng a. Amah chu tuma’n an la hmu lo va, hmuh pawh an hmu thei hek lo. Ama hnênah chuan chawimawina leh chatuana thiltihtheihna chu awm rawh se. Amen.
54006017	He khawvêla hausate hi inngaisâng lo tûr leh hausakna rin tlâk lovah hian beiseina nghat lova thil zawng zawnga kan hlimpui tûra tam tak min vûrtu Pathian nung hnêna nghat zâwk tûrin thu pe rawh.
54006018	Thil ṭha ti a, thil ṭha tih kawnga hausa tûr leh thilphal tak leh midangte tâna ui lo tûrin fuih rawh.
54006019	Chatuan nunna chu an vawn theih nân anmahni tân hun lo la thleng tûra innghahna ṭha chu an khâwlkhâwm thei ang.
54006020	Aw Timothe, i hnêna kawltîra awm chu vêng him rawh. Sawichhiatna lam te, thusawi awmze nei lo inhnialna, miten dik lo taka, ‘Hriatna,’ tia an vuahte chu hawisan rawh.
54006021	Chu chu ṭhenkhatte’n nei emaw intiin rinna chu an kal kawisan a ni. Khawngaihna chu i hnênah awm rawh se. Amen.
55001001	Paula, Krista Isuaa awm nunna thutiam ang zêla, Pathian duhzâwnga Isua Krista Apostol chuan,
55001002	Ka fapa duh tak Timothea hnênah Pa Pathian leh Krista Isua kan Lalpa hnêna mi khawngaihna te, zahngaihna te, thlamuanna te awm rawh se.
55001003	Mi thlahtute’n an lo tih ṭhin anga chhia leh ṭha hriatna thiang tak neia a rawng ka bawl ṭhin Pathian hnênah lâwmthu ka sawi a, chhûn leh zâna ka ṭawngṭainaahte bâng lovin ka hre reng ṭhîn che a.
55001004	I mittui hre rengin lâwmin ka khah theih nân hmuh che ka duh êm êm a ni.
55001005	Rinna tak tak nangmaha awm chu ka hre reng a, chu rinna chu atîrin i pi Loisii-ah a awm a, i nu Euniki-ah a awm bawk. Chu chu nangmahah pawh a awm ngei a ni tih ka hre chiang a ni.
55001006	Chuvângin i chunga ka kutte ka nghah laia Pathian thilthlâwn pêk nangmaha awm kha chhêm alh leh tûrin ka hrilh nawn leh che a ni e.
55001007	Pathianin hlauhna thlarau min pe lo va, thiltihtheihna leh hmangaihna leh rilru fing tak neihna thlarau min pe zâwk si a.
55001008	Chuvângin kan Lalpa chanchin hriattîr chu zahpui suh la, kei, ama mitâng pawh hi mi zahpui hek suh. chanchin ṭha avânga hrehawm hi Pathian thiltihtheihna ang zêlin mi tuarpui zâwk ang che.
55001009	Ani chuan kan thiltih angte ni lovin, ama tum dân leh khawngaihna ang zâwka min chhandamin kohna thianghlimin min ko bawk a; chu khawngaihna chu leilung pian hmain Krista Isua zârah chuan pêk tawh kan ni.
55001010	Nimahsela, min chhandamtu Isua Krista inlârna avângin chu khawngaihna chu tûnah tihlanin a awm ta. Ani chuan thihna chu a tiboral a, chanchin ṭhain nunna leh thih theih lohna a tilang ta.
55001011	Chumi hriltûah leh Apostol-ah leh Jentailte zirtîrtua ruat ka ni.
55001012	Chuvâng chuan hêng thil hi ka tuar a ni. Nimahsela, ka zak lo ve; a chhan chu ka rina chu ka hria a, chu mi nî atân chuan a hnêna ka kawltîr chu a vawng him thei tih dik taka ka hriat chian vâng a ni.
55001013	Krista Isuaa awm rinna leh hmangaihnain thu hrisêl entawn tûr ka hnên aṭanga i hriat kha vuan tlat rawh.
55001014	Chu thil ṭha i hnêna kawltîra awm chu keimahnia chêng Thlarau Thianghlim hian vawng him rawh.
55001015	Asia rama awm zawng zawngte’n mi hawisan tih kha i hria a, an zîngah chuan Phugela leh Hermogena an tel a ni.
55001016	Onesiphora chuan mi tiharh fo va, ka kawlbun pawh min zahpui loh avângin Lalpa chuan a chhûngte hnênah zahngaihna pe rawh se.
55001017	Rom khua a lo thlenin ngun takin mi zawng a, mi hmu ta a.
55001018	Chumi nîah chuan Lalpa hnêna mi zahngaihna a hmuh theihna tûrin Lalpa chuan ani chu pe rawh se. Tin, Ephesi khawpuia ka rawng a bâwl nasatzia kha i hre chiang hlê a ni.
55002001	Chutichuan nang ka fa, Krista Isuaa awm khawngaihnaah hian tihchakin awm rawh.
55002002	Tin, hriatpuitu tam takte zînga ka hnên aṭanga i thil hriatte kha mi rinawm, mi dangte pawh zirtîr chhâwng thei tûrte hnênah kawltîr rawh.
55002003	Chuvângin Isua Krista sipai ṭha tak angin hrehawm i tuar tûr a ni.
55002004	Sipaia thlangtu chu a tihlâwm theih nân sipai tuma’n indo laiin tûn damchhûng khawsaknate hian a intihnawk ngai lo.
55002005	Tin, intihsiaknaahte pawh chuan miin bei mah sela, dânte ang taka a beih loh chuan khumtîrin a awm ngai lo.
55002006	Loneitu rim taka thawk chu a rah sengtu hmasa ber a ni tûr a ni.
55002007	Ka thusawi hi ngaihtuah rawh. Lalpa chuan thil engkimah hriatthiamna pe che rawh se.
55002008	Isua Krista Davida thlaha mi, ka chanchin ṭha sawi anga mithi zîng aṭanga tholeha chu hre reng ang che.
55002009	Chumi avâng chuan thiltisualtu angin phuar khawp hialin hrehawm ka tuar a ni. Nimahsela, Pathian thu chu phuarin a awm si lo.
55002010	Chuvângin Krista Isuaa awm chhandamna chu chatuan ropuina nên an chan ve theihna tûrin thlante avângin engkim chhel takin ka tuar a ni.
55002011	“A hnênah kan thih tawh chuan a hnênah kan nung ve bawk ang,” tih thu hi a rinawm a ni.
55002012	Chhel taka kan tuar chuan, amah nên ro kan rêl ve ang. Amah kan phatsan chuan, ani pawhin min phatsan ve ang.
55002013	Keini rinawm lovin awm ah ila, ani chu rinawmin a awm reng, amah leh amah a inphat thei si lo va.
55002014	Hêng thilte hi hriat nawntîr rawh. Hlâwkpuina ni lo, a ngaithlatute tikhaw lo ṭhîn thu mai maia an inhnial loh nân Lalpa mithmuhah na takin zilh rawh.
55002015	Pathian pawm tlâka nangmah inpe tûrin ṭhahnem ngai rawh.Thutak dik taka ṭhena hnathawktu chu a zak tûr a ni lo.
55002016	Nimahsela, sawichhiatna leh thu awmze nei lo sawina lakah inthiarfihlîm rawh, chu chuan Pathian ngaihsak loh lehzualna lamah an hruai mai ang che.
55002017	An thu pawh chuan pânchhe ei angin a ei zêl ang. Chûng zîngah chuan Humenaia leh Phileta an tel a ni.
55002018	Chûng mite chuan, “Thawhlehna chu a thleng daih tawh,” tiin thutak kawng chu an kal kawisan a. Mi ṭhenkhatte rinna an tibo ṭhîn.
55002019	Pathian lungphûm nghet erawh chu a la ding reng a, he chhinchhiahna hi a nei: “Lalpa chuan ama tate chu a hria,” tih leh “Krista hming lam apiang chuan sual kalsan rawh se,” tih hi.
55002020	Nimahsela, in ropuiah hian rangkachak leh tangkaraw bungbêlte chauh a awm lo va, thing leh belleia siamte pawh a awm bawk. Ṭhenkhat ngaihhlut tûr a awm a, ṭhenkhat chu ngaihhlut loh tûr a awm bawk.
55002021	Chuvângin hêng thila mi a intihthianghlim chuan bungbêl ngaihhlut tlâk, thianghlim leh Lalpa hman tlâk leh hnathawh ṭha tinrêng atâna peihsa a ni ang.
55002022	Tleirâwl châknate tlânsan bawk la, thinlung thianghlima Lalpa lamtute nên chuan felna te, rinna te, hmangaihna te, remnate ûm zâwk rawh.
55002023	Amaherawhchu intihbuainate a thlen ṭhîn tih hriain inhnialna âtthlâk leh rinthua inhnialnate chu hawisan rawh.
55002024	Lalpa bawih chuan a hnial buai tûr a ni lo va, mi zawng zawng chungah a hawihhâwmin, a zirtîr thiamin, mi dawhthei a ni zâwk tûr a ni.
55002025	Hnial kalhtute chu thuhnuai rawlh takin zilh rawh. Tichuan Pathianin anmahni chu thutak hriatna lamah a hawikîrtîr mah nâ.
55002026	Lo harhchhuak lehin a duhzâwng ti tûra lo man tawhtu Diabola thang aṭangin an tlânchhuak thei ang.
55003001	Tin hei pawh hi hre rawh. Ni hnuhnûngahte chuan hun hlauhawm takte a lo la thleng ang.
55003002	Mi, mahni inhmangaihtu te, tangka ngainatu te, intivei te, chapo te, Pathian sawichhetu te, nu leh pa thu awih lo te, lâwm nachâng hre lo te, thianghlim lo te,
55003003	hmangaihna nei lo te, ngaidam thei lo te, dik lo taka hêktu te, tisa châkna lama insûm thei lo te, mi nunrâwng te, thilṭha hawtu te,
55003004	phatsantu te, pawisaknei lo te, chapo te, Pathian hmangaih aia nawm chenna ngaina zâwktute an la ni dâwn si.
55003005	Pâwn lam hmuhtheiha Pathian ngaihsak anna neiin a thiltihtheihna erawh chu an awih si lo, chung mite chu hawisan rawh.
55003006	Chûng an zînga mite chu inahte lût ruin, hmeichhe bum awlsam deuhte chu an hmin a, chûng hmeichhiate chu sualin a delh beh leh châkna tinrênga hruai bo mêkte chu an ni.
55003007	Chûng mite chu zir fo sia thutak hriatna nei thei ngai lote an ni si a.
55003008	Jannia leh Jambria’n Mosia an dodâl ang khân chûng mite pawh chuan thutak hi an dodâl ṭhîn a. Rilru chhe tawh, rinna kawnga mi tling tawh lote an ni.
55003009	Jannia leh Jambria âtzia a lang ang khân an âtzia mi zawng zawng hmâah puanchhuaha a awm dâwn avângin thui an kal tawh miah lo vang.
55003010	Nimahsela nang erawh chuan ka zirtîrna te, ka awmdân te, ka thiltum te, ka rinna te, ka dawhtheihna te, ka hmangaihna te, ka chhelna te,
55003011	tihduhdahna te, tuarna te, Antiokei khuaah te, Ikonion khuaah te, Lustra khuaah te ka chunga lo thlengte kha i hre chiang hlê a ni. Khâng tihduhdahna ka tawh zawng zawng lak aṭang khân Lalpa chuan mi chhanchhuak a ni.
55003012	A ni, tupawh Krista Isuaa Pathian duhzâwnga nun duh apiang chuan tihduhdahnate an tuar bawk ang.
55003013	Mahsela, mi sual leh tihdertute chu mi bum leh buma awmin an chhe zual deuh deuh ang.
55003014	Nimahsela, nang zawng tu hnêna zir nge i nih hriain i thil zir leh i thil hriat chianahte chuan awm reng rawh.
55003015	I naupan têt atângin Lehkhaziak thianghlimte chu i hriat tawh kha. Chu chuan Krista Isua rin avâng chuan chhandamna tûrin a tifing thei che a ni.
55003016	Pathian Lehkha thu zawng zawng hi Pathian thâwk khuma pêk a ni a, zirtîrna atân te, zilhhauna atân te, siamṭhatna atân te, felna zirtîrna atân te a ṭangkai a ni.
55003017	Tichuan Pathian mi chu hnathawh ṭha tinrêng atân kim taka inthuamin a famkim dâwn nia.
55004001	A inlârna leh a lalrama mithi leh minungte ro rêlsaktu tûr Lalpa Isua Krista leh Pathian hmâah chuan thu ka pe a che.
55004002	Thu chu hril rawh, a hunah te, a hun lovahte pawh dawhtheihna zawng zawng leh zirtîrnain an thiam lohzia hriattîr la, zilh la, fuih rawh.
55004003	Zirtîrna hrisêl an tuar theih loh hun a la thlen dâwn avângin an beng zâte tihtlai nân anmahni châk zâwng angin zirtîrtute an hnênah an khâwm zêl zâwk ang.
55004004	An bengte chu thutak lamah an chhungawng ang a, thawnthu phuahchawp lamte panin an pêng tawh ang.
55004005	Nang erawh chu engkimah fîmkhur la, hrehawm tuar la, chanchin ṭha hril hna thawk la, i rawngbâwlna kha hlen rawh.
55004006	Kei zawng ka chhuah hun a hnai tawh a, chuvângin tûnah pawh intûr thilhlan angin leihbuakin ka awm mêk a ni.
55004007	Intihsiakna ṭha chu ka bei zo tawh a, ka tlânsiakna chu ka hlen tawh a, rinna chu ka vawng reng tawh a ni.
55004008	Tûnah chuan felna lallukhum chu ka tân dahin a awm tawh. Chu chu Lalpa, rorêltu fel tak chuan chumi nîah chuan mi pe ang. Ka hnênah chauh ni lovin a inlârna ngainatu apiang hnênah pawh a pe ang.
55004009	Ka hnêna lo kal thuai tum hrâm rawh.
55004010	Dema chuan tûn lai khawvêl hi a ngainat avângin mi kalsan a, Thessalonikaah a kal ta si a. Kreska chu Galatiaah a kal a, Tita chu Dalmatia ramah a kal bawk a.
55004011	Luka chauh ka hnênah a awm a, Marka kha sâwm la, i rualin rawn hruai rawh, ani chu rawngbâwlnaah ka tân a ṭangkai si a.
55004012	Tin, Tukika chu Ephesi khawpuiah ka tîr a ni.
55004013	I lo kal hunah Troas khuaa Karpa hnêna ka kawrchung fual ka hnutchhiah kha, lehkhabute nên khân rawn keng la, savun lehkha mawlh kha rawn keng ang che.
55004014	Alexandera, dâr chhûn thiam kha ka chungah a sual êm êm ṭhîn a, Lalpa’n a thiltih ang zêlin thungrûl rawh se.
55004015	Kan thute a dodâl nasat êm avângin nang pawh a lakah khân invêng ṭha rawh.
55004016	Ka thiamthu ka sawi hmasak ṭum khân tumah rêngin mi ṭanpui lo va, mi phatsan ta vek zâwk a, a mawh chu an chungah tla lo hrâm rawh se.
55004017	Chanchin ṭha keimah avânga hril kima a awm theih nân leh Jentailte zawng zawng chuan an hriat theih nân Lalpa chuan mi dinpui a, mi tichak ta zâwk a, Sakeibaknei kâa mi kha chhanchhuahin ka lo awm ta bawk a.
55004018	Lalpa chuan hnathawh ṭha lo tinrêng lakah mi chhanchhuak ang a, a vân ramah chuan him takin mi thlen ang a, ama hnênah chuan ropuina chu chatuan chatuan thlengin awm rawh se. Amen.
55004019	Priskili leh Akuila leh Onesiphorusa te chhûngkua kha chibai mi bûksak ang che.
55004020	Erasta chu Korinth-ah a awm a, Trophima erawh chu Miletiah dam lovin ka kalsan ta.
55004021	Thlasik hmâa lo kal tûrin bei hrâm hrâm ang che. Eubula te, Pudena te, Lina te leh Claudia te leh unau zawng zawngte hian chibai an bûk a che.
55004022	Lalpa Isua Krista chu i thlarau hnênah awm rawh se. Khawngaihna i hnênah awm rawh se. Amen.
56001001	Kei Paula, Pathian bawih leh Isua Krista Apostol, Pathian mi thlante rinna leh thutak hriatna ang zêla Pathian ngaihsak kawnga Isua Krista Apostol ka ni.
56001002	Chu Pathian ngaihsakna chu chatuan nun beiseinaah a innghat a, Chu chu Pathian daw ngai lova chuan leilung inṭan hmâa a lo tiam tawh chu a ni.
56001003	Tin, a thu chu thuhril hmangin a hun takahte chuan a tilang a; chu thuhril chu min Chhandamtu Pathian thupêk ang zêla kawltîr ka ni.
56001004	Tita, rinna thuhmuna ka fa tak tak hnênah, Pa Pathian leh min chhandamtu Lalpa Isua Krista hnêna mi khawngaihna leh zahngaihna leh thlamuanna awm rawh se.
56001005	Thu ka pêk che anga thil tihfel bâkte chu tifel tûr leh khaw tinah upate ruat tûrin Kret thliarkârah khân ka hnutchhiah che a ni.
56001006	I miruat tûr chu sawisêlbo, nupui pakhat nei, a fate pawh mi rinawm, mahni inthununna kawngah emaw, luhlulna kawng emawa sawisêl hlawh lo an ni tûr a ni.
56001007	Kohhran hruaitu chu Pathian hna enkawltu a nih angin sawisêlbo ni tûr a ni si a. Mahni thu duh, thin ram, uain ruih hmang, kut thlâk hmang, hlêpna dik lova duhâm mi a ni tûr a ni lo.
56001008	Mi lawm dân thiam, ṭha lam duh, rilru dik tak, mi fel, thianghlim leh insûm thei mi a ni zâwk tûr a ni.
56001009	A lo zir tawh angin thu rinawm chu chelh tlattu a ni tûr a ni a; chutichuan zirtîrna hrisêl tak hmangin hnialtute chu a fuihin an dik lohna a hriattîr thei ang.
56001010	Thu sawi mai mai leh bumtu, thu awih lo tam tak an awm si a, serhtanho zînga mi an ni deuh ber.
56001011	Chûnghote kâ chu huhsak tûr a ni. Hlêpna dik lo duh vânga thu zirtîr loh tûr zirtîrin chhûngkaw pumin an chawk khawlo si ṭhîn a.
56001012	Anmahni zînga mi, anmahni zâwlnei pakhat ngeiin, “Kret thliarkâra mite chu dawthei te, sakawlh sual te, thatchhe chaw hehte an ni,” a tih kha.
56001013	Chuvângin chu hriatpuina chu a dik a ni. Chutichuan rinnaah chuan an chak theihna tûrin na takin zilhhau rawh.
56001014	Tichuan Judate thawnthu leh thutak hawisan ṭhînte thupêkte chu an ngaihsak dâwn lo nia.
56001015	Mi thianghlimte tân chuan engkim a thianghlim a, nimahsela, mi bawlhlawh leh ring lote tân chuan engmah thianghlim a awm lo. An rilru leh an chhia leh ṭha hriatna ngei pawh a bawlhhlawh tawh a.
56001016	Pathian hria niin an insawi a; nimahsela, an thiltihin amah an phatsan si a. Anni chu Pathian huat zâwng ti ṭhîn te, thu awih lo te, thil ṭha tinrêng tih kawnga tlâktlai lote an ni.
56002001	Nang erawh chuan zirtîrna hrisêl tak nêna inmil thu sawi rawh.
56002002	Putarte chu insûm thei, zahawm, rilru fel tak, rinna leh hmangaihna leh chhelnaa rilru hrisêl tak ni tûrin zirtîr rawh.
56002003	Chutiang bawkin pitarte pawh, hêktute leh zu bawiha tâng ni lova thil ṭha zirtîrtute ni zâwka an chêt dân rênga zahawm taka awm tûrin fuih rawh.
56002004	Tichuan nu naupang deuhte chu an pasalte hmangaih tûr te, an fate hmangaih tûr te,
56002005	rilru fel tak pu tûr te, thianghlim taka awm tûr te, in lam hnathawktua awm tûr te, ṭha taka awm tûr te, anmahni pasalte thu thua awm tûr tein an zirtîr thei ang. Chu chu Pathian thu sawichhiata a awm lohna tûr a ni.
56002006	Chutiang bawkin tlangvâlte chu rilru fel tak pu tûrin fuih rawh.
56002007	Thil zawng zawngah thil ṭha tih kawngah tihhmuhtuah intilang la, zirtîrna kawngah chuan i dikzia te, i zahawmzia te, i rinawmzia te,
56002008	i thusawi dik sawisêl theih lohte chu tilang rawh. Tichuan dodâltu chu i chungchângah thil ṭha lo engmah sawi tûr a neih loh avângin a zak dâwn nia.
56002009	Bawihte chu anmahni pûte chu hnial lova an thû thua awm tûr te, engkima an lâwm zâwng taka awm tûr tein zirtîr rawh.
56002010	Pathian, min Chhandamtu zirtîrna chu kawng tinrênga duhawm taka an lantîr theih nân, rûksak lovin rinawmna ṭha zawng zawng lantîr zâwk tûrin fuih rawh.
56002011	Pathian khawngaihna, chhandamna thlentu chu mi zawng zawng hnênah a lo lang ta.
56002012	Chu chuan Pathian ngaihsak lohna leh khawvêl châknate bânsanin tûn lai hunah hian insûm leh fel tak leh Pathian ngaihsaka nung tûr kan ni tih min zirtîr a ni.
56002013	Beiseina lâwmawm tak leh Pathian ropui tak leh min Chhandamtu Isua Krista ropuinaa inlârna chu kan nghah reng lai hian chûng chu min zirtîr a ni.
56002014	Ani chuan dân pawisak lohna zawng zawng lak aṭanga min tlan theihna tûr leh ama ta bîk, thil ṭha tiha thahnemngai, ama tâna tihthianghlim kan nih theih nân keimahni aiawhin amah a inpêk kha.
56002015	Thunei takin chûng thu chu zirtîr la, fuih la, zilh rawh. Tuma’n hmusit che suh se.
56003001	Rorêltute leh thuneitute hnêna intulût tûr te, thu awih tûr te, thil ṭha tinrêng ti tûra inpeih tûr tein anmahni hriat nawntîr rawh.
56003002	Tumah sawi chhe lo tûr te, inhnial buai lo leh dawhtheihna neia mi zawng zawng laka thuhnuairawlhna tilang zâwk tûrin anni chu hriat nawntîr rawh.
56003003	Keini pawh hmânah khân â tak te, thu awih lo te, buma awm te,châkna leh nawmsakna tinrêng rawngbâwlte leh sual leh îtsîk hmanga awm te, mi huat leh mahni pawh in haw tawnte kan nih kha.
56003004	Nimahsela, Pathian, min Chhandamtu ngilneihna leh hmangaihna chu mihringte hnênah a lo lang a.
56003005	Khatih lai khân keimahni’n felna thilte kan tih vâng ni lovin a zahngaihna ang zêl zâwkin piannawnna hmanga silfaina leh Thlarau Thianghlim hmanga tihnun lehna chuan min chhandam a ni.
56003006	Chu Thlarau Thianghlim chu min Chhandamtu Isua Krista avângin nasa takin kan chungah a leih kha.
56003007	Chutichuan a khawngaihna avânga thiam chantira awmin kan beisei anga chatuan nunna roluahtu kan lo ni ang.
56003008	“Pathian ring tawhte chu thil ṭha ti zêl tûrin fîmkhur rawh se,” tih thu hi mihringte tân a ṭhain a hlâwk a ni. Hei hi thusawi rinawm tak a ni. Hêng thu hi uar taka puang tûrin ka duh che a ni.
56003009	Nimahsela, zawhna âtthlâk te, thlahtu chhuina te, lungawi lohnate leh Dân thua inhnialnate chu hawisan zêl rawh. Chûng chu thil hlâwk lo leh ṭangkai lo a ni.
56003010	Inṭhenna siam ṭhîntu chu vawi hnih khat zilh hnu chuan ngaihsak duh tawh suh.
56003011	Chutiang mi chu amah ngei thiamloh inchantîrin a kal pêng a, sual a ni tih in hria e.
56003012	Artema emaw, Tukika emaw, i hnêna ka rawn tirh hunah Nikopolis khuaah ka hnênah lo kal ngei tum ang che; chutah chuan thlasik chhûng zawng awm ka tum a ni.
56003013	Dân hremi Zena leh Apolova te’n an zin zêlnaah engmah an tlâkchham loh nân ṭhahnem ngai takin puibâwm ang che.
56003014	Kan mite pawhin rah lova an awm loh nân, mamawha hman atân thil ṭha tih zêl zir rawh se.
56003015	Ka hnêna awm zawng zawngte hian chibai an bûk a che. Rinnaa min hmangaihtute kha chibai mi bûksak ang che. In zaa hnênah Pathian khawngaihna awm rawh se. Amen.
57001001	Kei Paula, Krista Isua mitâng leh kan unaupa Timothea chuan, kan duh tak leh thawhpui Philemona hnênah te,
57001002	kan duhtak Aphii leh kan sipai pui Arkippa hnênahte leh i ina kohhran hnênahte chuan,
57001003	Pathian kan Pa leh Lalpa Isua Krista hnêna mi khawngaihna leh thlamuanna awm rawh se.
57001004	Ka ṭawngṭainaahte chuan i hming lam fovin ka Pathian hnênah lâwmthu ka hril ṭhîn.
57001005	Chu chu Lalpa Isua leh mithianghlim zawng zawngte hnêna i hmangaihna leh i rinnate ka lo hriat vâng a ni.
57001006	I rinna avânga inpâwlhona chuan Krista Isuaa mi, nangmaha awm thil ṭha tinrêng hriatna famkim kawngah a tihsâwt theih nân ka ṭawngṭai a ni.
57001007	Unaupa, nangmah avânga mithianghlimte thinlung a lo harh tak avângin i hmangaihnaah chuan lâwmna nasa tak leh thlamuanna kan neiin lâwmthu kan sawi a ni.
57001008	Chuvângin thil dik tak ti tûrin thu pêk che Krista avâng chuan ngam hle mah ila,
57001009	kei Paula, upa tawh tak, tûnah pawh Isua Krista mitâng hian hmangaihna avângin a ngenin ka ngên zâwk a che.
57001010	Ka fapa Onesima, tân ina kawl bun chunga ka hrina tân hian ka ngên a che.
57001011	Hun kal tawhah i tân a ṭangkai lo va, tûnah erawh chuan nang leh kei atân a ṭangkai ta e.
57001012	Ani chu ka rawn kîrtîr leh ta a; chuvângin amah, ka thinlung ngei hi lo lâwm ang che.
57001013	Chanchin ṭhaa kawl ka bun chhûng hian nangma aiawha rawng mi bâwlsak theih nân ka hnêna awm rengah amah hi ka duh hlê a ni.
57001014	Nimahsela, i ṭhatna chu loh theih loh ang ni lova i duh dân tak a nih theih zâwkna tûrin i thu lovin engmah tih ka duh lo.
57001015	Rei lo tê a ṭhen chhan che hi kumkhuaa amah chu i kawl hlenna tûr a ni mai thei asin.
57001016	Amaherawhchu bawih ang ni tawh lovin, bawih aia chung zâwkin nei ang che. Amah hi unaupa duh tak, a bîk takin ka duh tak a ni a, i tân chuan mihring dânah leh Lalpa dânah unau duhtak a va ni leh zual dâwn êm!
57001017	Chuvângin kawppuiah min ngai a nih chuan keimah angin ani hi lo lâwm ang che.
57001018	Tin, i chungah thil tisualin emaw, i thil eng pawh a lo bâ a nih chuan keima batah ruat ang che.
57001019	Kei Paula hian keima kut ngeiin ka ziak a nih hi, ka rulh sak ang. Nimahsela, ka lakah nangmah ngei pawhin i bat bawkzia ka hrilh che a ṭûl lo ve.
57001020	A ni, unaupa, Lalpa zârah chuan i hnên atângin hlâwkna mi neihtîr la, Lalpa hmingin ka thinlung tiharh ang che.
57001021	Ka thu i awih ngei ang tih ka rin tlat avângin i hnênah ka rawn ziak a ni. Ka sawi aia nasa zâwkin i ti ang tih ka hria e.
57001022	Tin, i ṭawngṭaina avângin i hnênah pêkin ka awm dâwn tih ka beisei a; chuvângin thlenna tûr pawh min lo buatsaihsak ang che.
57001023	Epaphra, Krista Isua avânga ka tânpui hian chibai a bûk a che.
57001024	Ka thawhpui Marka te, Aristarka te, Dema te, Lukate pawh hian chibai an bûk a che.
57001025	Kan Lalpa Isua Krista khawngaihna chu i thlarau hnênah awm rawh se. Amen.
58001001	Pathian, hmâsânga thlahtute hnêna hun hrang hrang leh kawng tinrênga zâwlneite hmanga thusawitu khân,
58001002	hêng ni hnuhnûngahte hian a Fapa hmangin kan hnênah thu a sawi ta. Amah chu engkim roluahtu atâna ruat a ni a, khawvêlte pawh hi ama siam a ni.
58001003	Ani chu Pathian ropuina êng leh a nihna dik tak lan chhuahna a ni. Engkim hi a thiltihtheihna thuin a khaiding a. Amah ngeiin kan sualnate a tlenfai hnuin, chungnung berah khian Ropuina dinglamah a han ṭhu ta a.
58001004	Vântirhkohte aia a ṭhat zâwk daih avângin an aia hming chungnung zâwk a rochung ta a.
58001005	A chhan chu vântirhkohte zînga tu hnênah mah hêng thu hi engtik laimaha a sawi ngai loh vâng a ni. “Nang zawng ka Fapa i ni e, vawiinah hian ka hring che a ni,” tih hi. Tin vântirhkoh tu hnênah mah hei pawh hi a sawi lo. “A tân Pa ka ni ang a, ka tân Fapa a ni ang,” tih hi.
58001006	Tin, fatîr chu khawvêla a rawn tirh luh lai khân heti hian a sawi a. “Pathian vântirhkohte zawng zawngin amah chu chibai bûk rawh se,” tiin.
58001007	Vântirhkoh chungchâng thûah chuan, “Ani chuan a vântirhkohte chu thlarauvah a chantîr a, a rawngbâwltute pawh meialhahte a chantîr a,” tiin a sawi a.
58001008	Nimahsela, Fapa chungchâng thûah erawh chuan heti hian a sawi: “Aw Pathian, i lalṭhutthlêng chu chatuan chatuan atân a ni a, dikna laltiang pawh chu i lalram tiang a ni.
58001009	Felna i ngaina a, dân pawisak lohna i hua a. Chuvângin Pathian, i Pathian chuan i ṭhiante aiin a thlang che a, lâwmna hriak a thih ta che a ni.
58001010	Nang Lalpa, atîrin leilung nghahchhan i phûm tawh a, vânte pawh i kut chhuak a ni a,
58001011	chûngte chu an la boral ang a, nang erawh chu i awm reng a ni. Anni chu silhfên angin an la hlui vek ang.
58001012	Puan zial angin i la zial ang a, an lo danglam tawh ang. Nimahsela, nang chu i pângngai reng a, i kumte pawh a tâwp lo vang.”
58001013	Nimahsela, Vântirhkote zînga tu hnênah mah hêng thute hi englai mahin a sawi ngai lo. “I hmêlmate i kephah nghahchhana ka siam hmâ loh zawng, ka ding lamah ṭhu rawh,” tih hi.
58001014	Anni zawng zawng chu thlarau an niin, rawngbâwltute an ni lâwm ni? Chhandamna roluahtu tûrte rawngbâwl tûra tirh an ni lâwm ni?
58002001	Chuvângin benga kan hriatte kha ṭhahnemngai takin kan pawisa lehzual tûr a ni, chutilochuan kan tawlh bo hlauh dah ang e.
58002002	Vântirkohte hmanga thusawi mah kha a lo ngheha bawhchhiatna leh thu awih lohna tinrêngte chuan an phû tâwk thungrulhna an hmuh zêl avâng hian
58002003	heti kauva chhandamna ropui hi thlahthlam ila engtinnge kan pumpelh theih teh lul ang? Chu thu chu atîrin Lalpa’n a sawi tawh a, a hretute chuan min tihnghehsak a ni.
58002004	Ani chu Pathian pawhin chhinchhiahna te, thilmak te, thiltihtheihna hnathawh chi hrang tam tak leh ama duh ang zêla Thlarau Thianghlim thilpêkte nên chuan a hriatpui a ni.
58002005	Khawvêl lo la awm tûr thu kan sawi chu vântirhkohte thuhnuaiah chuan a dah lo.
58002006	Nimahsela, tuemaw chuan khawiah emaw chuan heti hian a hriattîrin a sawi: “Mihring hi enge maw a niha i hriat reng ṭhin ni. Mihring Fapa pawh hi enge maw a niha, i enkawl ṭhin ni?
58002007	Ani chu vântirkohte aia hnuai deuh chauhvah i siam a, chawimawina leh zahawmna i khumtîr a. I kutchhuak chungahte chuan hotuah i dah a,
58002008	A thu thua awm tûrin a ke phah hnuaiah engkim i dah a,” tiin. Engkim a hnuaiah a dah avângin a ke hnuaia dah loh rêng engmah a nei lo. Nimahsela, tûnah zawng engkim a hnuaia awmin kan la hmu rih lo.
58002009	Nimahsela, Isua, Vântirkohte aia hnuai deuh chauhva siam chu thihna a tuar avângin chawimawina leh zahawmna khumtîra awmin kan hmu ta zâwk a, Pathian khawngaihna avângin thihna chu mitin tân a temsak ta a ni.
58002010	Thil engkim hi Isua avâng leh a tâna lo awm a ni. Fa tam takte ropuinaa hruailûttu a niin, an chhandamna hnâr chu a ni a, chuvângin tuarnate hmanga Isua tihfamkim chu Pathian tân a âwm rêng a ni.
58002011	Tithianghlimtu leh tihthianghlimate chu an zain pakhat aṭanga chhuak an ni si a. Chuvângin anniho chu, ‘Unaute,’ tia koh chu a zak lo ve.
58002012	“Ka unaute hnênah i hming ka puang ang a, kohhran hote zîngah i hnênah fak hla ka sa ang,” a ti a.
58002013	“Amahah ka rinna ka nghat ang,” a ti leh a. “Tin, ngaiteh, kei leh naupangho Pathian min pêkte hi,” a ti bawk a ni.
58002014	Naupangte hi tisa leh thisen changtute an nih avângin amah ngeiin chutiang chu a chang ve ta a. Chu chu thihnaa thuneitu Diabola chu thihna hmanga thil tithei lova a siam theihna tûr a ni.
58002015	Tin, thih hlauh vânga dam chhûnga bawiha awm zawng zawngte chu a chhuah zalên theihna tûr a ni bawk.
58002016	Dik tak chuan a ṭanpui ṭhinte hi Vântirkohte an ni si lo va, Abrahama thlahte an ni zâwk.
58002017	Chuvângin mipuite sual tâna inthawina lungawi thlâk siamsak tûrin Pathian lam thilahte chuan puithiam lalber, zahngai thei leh rinawm tak a nih theih nân, kawng engkima a unaute anga siama awm chu a ṭûl rêng a ni
58002018	Amah ngei chuan thlêmna tâwka a tuar tawh avângin thlêmna tâwkte chu a ṭanpui thei a ni.
58003001	Chuvângin unau thianghlim, vân kohna chang vetute u, Apostol leh Puithiam Lalber Krista Isua kan puan chhuaha chu ngaihtuah rawh u.
58003002	Mosia chu Pathian chhûngte zawng zawngah a rinawm ang khân ani chu a ruattu lakah a rinawm a ni.
58003003	A chhan chu in satu chuan a in sak aia chawimawi a hlawh zâwk angin, he mi hi Mosia aia chawimawina ropui zâwk hmu tlâk a nih vâng a ni.
58003004	In tin hian satu a nei ṭheuh ṭhin a; nimahsela, engkim dintu erawh chu Pathian a ni.
58003005	Mosia chu Pathian chhûngte zawng zawngah rawngbâwltu rinawm a ni a, ani chu hun lo la awm tûra thu la sawi tûrte tân chûng thilte hriattîrtu a ni.
58003006	Nimahsela, Fapa angin Krista chu Pathian chhûngte chungah a rinawm a ni. Kan huaina leh kan beisei kan chhuan hi a tâwp thlenga kan vawn ngheh tlat phawt chuan ama chhûngkua kan ni.
58003007	Chutichuan Thlarau Thianghlimin: “Vawiin hian a aw in hriat chuan,
58003008	Mihring chên lohna hmuna fiahna nia an tih thinur lai ang khân in thinlungte tikhauh suh u.
58003009	In thlahtute khân min chhinin min fiah bawk a. Kum sawmli chhûnga ka thiltihte chu an hmu a.
58003010	Chuvângin chûng chhuanhote chuan min tilungni lova, an thinlungin an ngai sual fo ṭhîn a, ka kawng pawh an hre ta lo.
58003011	Ka thinura ka chhechham ang khân ka chawlhnaah an lût tawp lo vang,” tia a sawi ang khân.
58003012	Unaute u, fîmkhur rawh u, chutilochuan Pathian nung hawisan tûrin in zîngah tu chungah pawh rinlohna thinlung ṭha lo a lo awm dah ang e.
58003013	Nimahsela, ‘Vawiin,’ in tih chhûng hian ni tinin infuih tawn zâwk rawh u. Chutilochuan in zîngah tupawh sual bumna avângin in thinlung in tikhauh dah ang e.
58003014	Atîra kan rinna innghahna kha a tâwp thlenga chhel taka kan vawn ngheh tlat phawt chuan Krista chanpuitutea siam kan ni ang.
58003015	“Vawiin hian a aw in hriat chuan, an hel lai ang khân in thinlung tikhauh suh u,” tia a sawi, Lehkhaziaka mi ang kha a ni.
58003016	A chhan chu hre reng chunga tithinrim an awm vâng a ni. Khâng te kha tute nge ni? Aigupta ram aṭanga Mosia hruai chhuah zawng zawngte kha an ni lo vem ni?
58003017	Kum sawmli chhûng khân tute chungah nge a lungnih loh kha? Thil sual titute, an ruang pawh mihring chên lohnaa tlutate chungah khân a ni lo vem ni?
58003018	Tin, a chawlhnaa lût tawp lo tûra chhia a chhamnate kha tute nge ni? Awih duh lo tute kha an ni lo vem ni?
58003019	Tichuan rinlohna avângin an lût thei ta lo tih kan hmu a ni.
58004001	Chuvângin i hlau vang u, chutilochuan a chawlhnaa luhna thutiam la awm reng siin, in zîngah mi tupawh thleng zo lo in lo awm hlauh dah ang e.
58004002	Kan hnêna hriattîr a nih ang bawk khân an hnênah chanchin ṭha chu hriattîr a ni a; nimahsela, chûng thu hretute chuan an thu hriat chu rinna nên an zawm loh avângin an sâwtpui lo a ni.
58004003	“Ka thinura ka chhechham ang khân ka chawlhnaah chuan an lût lo vang” a ti a. Nimahsela, leilung pian tirh aṭang khân hnâte chu thawh zawh a nih tawh avângin keini, lo ringtawhte hi chu chawlhnaah chuan kan lût mêk a ni.
58004004	Khawi hmunah emaw chuan ni sarih ni thu heti hian a sawi: “Tin, ni sarih nîah chuan Pathian chuan a hnathawh zawng zawng chu a chawlh san ta a,” tih hi.
58004005	Tin, chu hmunah chuan “Ka chawlhnaah an lût tawp lo vang,” a ti leh a.
58004006	Chuvângin ṭhenkhat tân chumi hmuna luhna a la awm reng tih a hmuh theih a ni. Amaherawhchu an awih loh avângin chanchin ṭha lo dawng hmasatute chu an lût ta lo a ni.
58004007	“Vawiin hian a aw in hriat chuan in thinlung tikhauh suh u,” tia hmâna a sawi tawh ang khân hun rei tak hnuah Davidaah chuan ‘Vawin hian,’ tiin ni dang a ruat leh a.
58004008	Joshua khân anniho chu chawlhna lo pe tawh chu ni sela chuan ni dang chungchâng a sawi dâwn tawh si lo va.
58004009	Chuvângin Pathian mite tân chuan chawlhna hun chu a awm ta reng a ni.
58004010	Tupawh Pathian chawlhnaa lûta châwl ve tawh chuan Pathian tih ang khân a hnathawhte chu a chawlhsan ve ṭhîn.
58004011	Chuvângin chu chawlhnaa lût tûr chuan ṭhahnem i ngai ang u. Tichuan awih loh entîrnate kha zuiin tumah kan tlu ve dâwn lo nia.
58004012	Pathian thu hi a nung a, a thawk reng a. Khandaih hriam tawn eng ang ai pawhin a hriam zâwk a. Rilru leh thlarau, ruhtuah leh thlîng phel hrang khawp hialin a chhun thei a. Thinlunga ngaihtuah leh tumte hi a hre nghâl thei a ni.
58004013	Thilsiam ama mithmuhah lang lo rêng rêng a awm lo. Kan chanchin kan thlenna tûra mithmuhah chuan engkim saruak leh inhawngsain a awm vek zâwk a ni.
58004014	Tichuan vânahte kal tlang tawh puithiam lalber ropui tak Isua, Pathian Fapa chu kan neih avângin rinna kan puan chhuah hi i vuan tlat ang u.
58004015	Puithiam lalber, kan chaklohnate min tuarpui thei lo nei kan ni si lo. Keimahni anga kawng tinrênga thlêmna tâwk tawh, sual erawh chu ti lo nei kan ni zâwk.
58004016	Chuvângin a zahngaihna kan dawn theihna tûr leh kan mamawh huna min ṭanpui tûra khawngaihna kan hmuh theihna tûrin khawngaihna lalthutthlêng chu huai takin i hnaih ang u.
58005001	Puithiam lalber apiang chu mihring zîng aṭanga ruat an ni a, thilpêkte leh sual tâna inthawinate an hlan theihna tûrin Pathian lam thilah mihringte aiawhtu a ni ṭhîn.
58005002	Anni pawh chu chak lohna hual vêla awm ve bawk an nih avângin hre lote leh kal pêngte an dîm thiam ṭhîn.
58005003	Chutiang chu an nih avângin mipuite sualna atâna inthawina an hlân ang bawkin anmahni sualte tân pawh an hlân ngei tûr a ni.
58005004	Tuma’n mahni hetiangin an inti zahawm chawp ngai lo, Arona anga Pathian koh an nih loh chuan.
58005005	Chutiang bawkin Krista pawh chu puithiam lalber ni tûrin mahni a inchawimawi lo. Nimahsela, Pathianin a hnênah, “Nang zawng ka Fapa i ni e, vawiin hian ka hring che a ni,” tiin a sawi tawh a ni.
58005006	Tin, hmun dangah heti hian a sawi bawk, “Nang zawng Melkisedeka nih dân anga chatuana puithiam i ni e,” tiin.
58005007	Ani chu a dam lai nite khân thihna laka chhan chhuak theitu hnênah nasa taka âuvin mittuite tla chungin ṭawngtaina leh dîlnate a hlân a, Pathian a ṭih avângin a ṭawngṭaina chu ngaihthlâk sakin a awm a.
58005008	Fapa meuh a ni chung pawhin a thil tuarahte chuan thu awih a zir ta zâwk a.
58005009	Pathianin a tihfamkim hnuin a thu awih zawng zawngte tân chatuana chhandamna hnâr a lo ni ta.
58005010	Melkisedeka nih dân anga Puithiam Lalberah Pathianin a puang ta a ni.
58005011	Chu Fapa chungchângah chuan sawi tûr tam tak kan nei. Amaherawhchu in hriat theih loh êm avângin hrilhfiah a harsa a ni.
58005012	Tûnah te hi chuan zirtîrtute ni thei hial tawh tûr in ni na a, Pathian thu bul berte zirtîrtu tûr in mamawh leh ta zâwk a, chaw rum ni lovin hnute tui mamawh in la ni ta cheu a ni.
58005013	Hnutê chauh ringtu apiangte chu nausên an la nih avângin felna thu hi an la hrethiam hek lo.
58005014	Nimahsela, chaw rum erawh chu puitlingte tân a ni. Chûng mite chuan a chhia leh a ṭha thliar hrang thiam tûrin an hriatnate chu an hmang thiam tawh si a.
58006001	Chuvângin Krista chanchin bullam zirna chu hnuchhawn tawhin puitlin lam i pan ang u. Thiltih thite laka simna te, Pathian chunga kan rinna te,
58006002	Baptisma thurin te, kut nghah te, mithi thawhlehna leh chatuan rorêl inzirtîrna lungphûm chu phûm leh tawh lovin, puitlin lam i pan ang u.
58006003	Pathianin rem a tih chuan chu chu kan ti zêl ang.
58006004	Rilru vawikhat tihên tawh, vân thilpêk tem tawh, Thlarau Thianghlim chang tawh.
58006005	Pathian thu ṭha leh hun lo la awm tûra thiltihtheihna pawh tem tawh,
58006006	chûng mite chuan an tlûksan leh a nih chuan, Pathian Fapa chu anmahni tân khêngbet nawna timualpho an nih avângin an sim lehna tûrin hruaikîr leh rual an ni lo.
58006007	Lei, a chunga ruahtui tla ṭhîn lo dawng tawh a, lei lettute tâna thlai ei tlâk chhuahtu chu Pathianin mal a sâwm ṭhîn.
58006008	Amaherawhchu hnim hlîngnei leh buarte a chhuah chuan mâkin a lo awm a, ânchhedawng deuh thaw a lo ni a, a tâwpah hâl a tâwk ang.
58006009	Nimahsela, duh tak te u, chutiang chu sawi mah ila, nangni zawngin chûng thil aia ṭha zâwk, chhandamna nêna inzawm thilte chu in tih kan ring nghet tlat a ni.
58006010	Ama hminga in hnathawh leh hmangaih avânga inthawhrimnate theihnghilh tûrin Pathian chu mi dik lo a ni si lo. Mi thianghlimte rawng in bâwlsak tawh a, in la bâwl zêl bawk a.
58006011	Nimahsela in beiseina tichiang tûrin a tâwp thlenga in ṭhahnem ngaihna pangngai chu in lantîr ṭheuh kan duh êm êm a ni.
58006012	Chuvângin inthlahdah lo tûrin kan duh tak meuh che u a, rinna leh dawhtheihna avânga thutiam rochung tawhte chu entawn zâwk rawh u.
58006013	Pathianin Abrahama hnêna thu a tiam lai khân amah leh amah inchhâlin a tiam a. A chhan chu chhechhamna tûr amah aia ropui zâwk an awm loh vâng a ni.
58006014	“Matheilovin mal ka sâwm ang chea, i thlahte pawh ka tipung ang,” a ti a.
58006015	Chutichuan dawhthei taka a nghah hnuin thutiam chu a dawng ta a.
58006016	Mihring hian mahni aia ropui zâwk chhâlin chhia a chham ṭhîn a, inhnialna tinrêngte pawh hi chhechhamin an titâwpin an tinghet ṭhîn a ni.
58006017	Pathian chuan a thutiam rochungtu hnênah a remruat a tidanglam ngai lo tih chiang taka tihlan nân chhechhama tihngheh a duh ṭhîn.
58006018	Chûng thil pahnih danglam thei lovah chuan Pathian chu daw rual a nih loh avângin thlamuanna nasa tak kan nei a, him nân kan hmâa beiseina awm chu vuan tûrin kan tlân chhuak ta a ni.
58006019	Beiseina, nunna thîrchakai ang, him leh nghet tak leh puanzâr chhûnga lût tawh chu kan nei ani.
58006020	Chutah chuan kan aiawhin Isua chu a lût hmasa tawh a, Ani chu Melkisedeka nih dan angin puithiam lalber chatuanin a lo ni ta a ni.
58007001	Chu Melkisedeka chu Salem lal, Pathian chungnungbera puithiam a ni a. Abrahaman lalhote a thaha a lo haw leh khân Melkisedeka chuan a lo tâwk a, mal a sâwm a.
58007002	Abrahama’n engkimah sâwma pakhat a pe a. Melkisedeka hming awmze hmasaah chuan Felna lal a ni a, tin, Salem lal a ni leh bawk a, chu chu, “Thlamuanna Lal,” tihna a ni.
58007003	Ani chu pa tel lo, nu pawh tel lo leh thlahtu chhui tûr pawh awm lo, awm ṭan ni leh nun tâwp pawh nei lo a ni. Amaherawhchu Pathian Fapa anga siam a ni a, chatuanin Puithiam a ni reng a ni.
58007004	Tichuan chu mihring ropuizia chu ngaihtuah teh u, chi thlahtu Abrahama meuh pawhin a râllâk thilte aṭanga sâwma pakhat a pêka chu.
58007005	Levia thlahte zînga puithiam hna chang apiangte chuan Abrahama ṭhâlbe aṭanga chhuak ni tho chungin Dân thu angin mite lakah sâwma pakhat lâk tûr thupêk an hmu ngei a; chu chu an unaute lakah a ni.
58007006	Amaherawhchu anmahni aṭanga thlahtute chhui tûr awm lova khân Abrahama lakah sâwma pakhat a dawng a, thutiamte neitu chu mal a sâwm a.
58007007	Hnial rual lohvin a tê zâwk chu a ropui zâwkin mal an sâwm ṭhîn a ni.
58007008	Tin, kawng khatah chuan mihring thi ṭhînte hian sâwma pakhat an dawng ṭhîn a. A dangah erawh chuan, ‘A nung reng,’ tia an puan chhuah Melkisedeka chuan a dawng a ni.
58007009	Levia, sâwma pakhat dawngtu ngei pawh khân Abrahama kaltlangin sâwma pakhat a pe tawh tih theih a ni.
58007010	A chhan chu Melkisedeka’n a tawh lai khân a pa ṭhâlbeah a la awm rih vâng a ni.
58007011	Levia thlah puithiam nihna behchhanin Pathianin mipuite hnênah dân a pe a. Levia thlahte puithiam nihna hnuaiah famkimna neih theih lo ni ta se, Melkisedeka dinhmun anga puithiam dang awmtîr leh chu enge a ṭûlna awm ang? Engati nge Arona puithiam dinhmun anga vuah a nih mai loh?
58007012	Puithiam nihna chu a lo danglam tâk avângin Dân chu tih danglam a lo ngai ve ta rêng a ni.
58007013	A thu an sawia hi hnam hrang mi a ni si a. Chumi hnam zînga mi tumahin maichâmah chuan rawng an bâwl ngai lo.
58007014	Kan Lalpa chu Juda hnam aṭanga lo chhuak a ni tih a lang fiah si a. Puithiam kawng thu Mosia’n a sawi khân, chu Juda hnam chungchâng chu a sawi lo.
58007015	Melkisedeka nihna anpuia Puithiam dang a lo awm chuan kan thu sawi tawh kha a fiah leh zual ang.
58007016	Chu Puithiam danglam bîka chu a thlahtute hnênah thupêk behchhana lo awm a ni lo. Nun tâwp nei lo thiltihtheihna, tuma tih chhiat theih loh Dân ang zêla puithiama lo awm a ni zâwk.
58007017	Chu chu, “Nang zawng Melkisedeka nih dân anga chatuan atân Puithiam i ni e,” tia puanchhuah a nih vâng a ni.
58007018	Thupêk hmasa chu a chak lohna leh a ṭangkai lohna avângin dah sawn a ni ta.
58007019	Dân chuan engmah a tifamkim si lo. Amaherawhchu beiseina ṭha zâwk, Pathian min hnaihtîrtu chu amân a rawn thlen ta a ni.
58007020	Chu beiseina chu thutiam nei lo a ni lo.
58007021	Khâng puithiamte kha chu chhechham lohva siam an ni a; nimahsela Isua chu chhechhama puithiama siam a ni. “Lalpa chuan chhia a chham tawh a, a inlamlêt lo vang.” “Nang zawng Melkisedeka nih dân anga chatuan atân Puithiam i ni e,” tiin Pathianin a hnênah a sawi a ni.
58007022	Chuiang tak chuan Isua chu thuthlung ṭha zâwk vawnghim a lo ni ta.
58007023	Thihna avânga an chhunzawm theih loh ṭhin avângin puithiam atâna ruat chu an tam tawh a ni.
58007024	Ani erawh hi chu chatuana a awm reng avângin puithiam nihna danglam thei lo chu a nei a.
58007025	Chuvângin amaha Pathian hnêna lo kalte chu anmahni ngensak tûra a nun reng avângin a tâwp khâwk thlengin a chhandam thei a ni.
58007026	Chutiang Puithiam Lalber chu kan tân a tling tâwk a ni. Ani chu thianghlim, pawi sawi lo, bawlhhlawh kai lo, misualte laka inthiar fihlîm, vânte aia sâng zâwka a lo ni ta.
58007027	Ani chuan puithiam lalberte angin ni tin mahni sual tâna inthawina hlan hmasaka, chumi hnua mipuite sual atâna inthawina hlan leh chu a ngai tawh lo. Amah ngei a inhlan lai khân chatuan atân vawikhatah a tlingtla ta zâwk a ni.
58007028	Dân thu chuan chak lohna nei mihringte chu puithiam lal berahte a ruat ṭhîn si a. Nimahsela, chhechham thu, Dân awm hnua lo awm chuan Fapa, chatuana famkim tawha chu a ruat ta zâwk a ni.
58008001	Tichuan kan thusawite hian a tum ber chu hei hi a ni. Chutiang puithiam lalber, vânahte khian Ropuina lalṭhutthlêng ding lamah han ṭhû a,
58008002	hmun thianghlim leh biakbûk tak tak, mihringte sak ni lo, Lalpa sak zâwka rawngbâwltu chu kan nei, tih hi.
58008003	Puithiam lalber apiangte chu thilpêk leh inthawinate hlân tûra ruat an ni. Chuvângin he puithiam pawh hian eng emaw tal hlan tûr a neih ve a ṭul a ni.
58008004	Leiah hian la awm reng ni sela chuan puithiam rêng a ni lo vang, Dân ang zêla thilpêk hlântu puithiamte an awm avângin.
58008005	Chûngte chuan biakbûkah vâna mi anpui leh a hlim rawng an bâwl a ni. Chuvângin Mosia’n biakbûk a sak dâwn laia Pathianin a zirtîr khân, “Tlânga entawn tûr kawhhmuh i nih ang chiaha thil zawng zawng siam tûrin fîmkhur rawh,” a tih kha.
58008006	Tûnah erawh chuan thuthlung ṭha zâwk palai a nih angzia zêlin rawngbâwl hna ṭha chungchuang zâwk a lo chang ta a; chu thuthlung chu thutiam ṭha zâwkte chungah din a ni.
58008007	Chu thuthlung hmasa chu sawisêl bo ni sela chuan a pahnihna atân hmun an zawng lo tûr.
58008008	Anmahniah dik lohna hmuhchhuah a nih avângin heti hian a sawi a, “Ngaiteh, nite a lo thleng dâwn e, Lalpa’n a ti. Chumi hunah chuan Israela chhûngte leh Juda chhûngte hnênah chuan Thuthlung Thar ka siam ang.
58008009	Aigupta ram aṭanga hruai chhuak tûra an kut ka chelh nia an thlahtute hnêna ka thuthlung siam ang kha ni lovin, Ka thuthlungah an awm reng loh avângin anni chu ka ngaihsak ta lo a ni,” Lalpa’n a ti.
58008010	“Chûng ni hnua Israel chhûngte hnêna ka thuthlun tûr chu hei hi a ni,” Lalpa’n a ti. “An rilruah ka Dânte ka dah ang a, an thinlungahte ka ziak ang. Tin, kei hi an Pathian ka ni ang a, anni chu ka mite an ni ang.
58008011	A tê ber aṭanga a lian ber thlenga an vaia kei min hriat tawh dâwn avângin an zînga tumahin, “Lalpa chu hre rawh,” tiin a ṭhenawm leh a unau a zirtîr tawh lo vang.
58008012	An fel lohnaah zah ka ngai ang a, an sualte leh dan an pawisak lohnate chu ka hre reng tawp lo vang,” tiin.
58008013	“Thuthlung Thar,” tia a sawi avângin a hmasa chu Pathianin a tihlui ta a, tichuan, lo hluia lo upa tawh chu a ral thuai dâwn a ni.
58009001	Thuthlung hmasa pawh khân Pathian rawng bâwlna dân te, thilserh leh lei Hmun Thianghlim chu a nei ngei a.
58009002	Biakbûk an din a, a tawntirhah chuan khâwnvâr dahna te, dawhkân leh chhang dahnate a awm a, chu chu, ‘Hmun Thianghlim,’ an ti.
58009003	Tin, puan zâr pahnihna piahah chuan biakbûk, ‘Hmun Thianghlim Ber,’ an tih chu a awm a.
58009004	Chutah chuan rimtui hâlna rangkachak maichâm te, thuthlung bâwm, a puma rangkachaka luante a awm a; chumi chhûngah chuan Manna dahna rangkachak bêl te, Arona tiang chawr te, thuthlung ziakna lungphêk te a awm a.
58009005	A chungah chuan ropuina cherubte, zahngaihna ṭhutthlêng hliahin an awm a, chûng thute chu tûnah zawng a kip a kawiin kan sawi hman lo vang.
58009006	Chûng thilte chu chutianga buatsaih chu a ni. Puithiamte chu biakbûk tawntirhah chuan rawngbâwl hna thawkin an kal fo va.
58009007	Nimahsela, a dawttuah erawh chuan puithiam lalber chauh kum khatah vawikhat zêl thisen keng lo lovin a lût ṭhîn. Chutah chuan ama tân leh mipui ten hre lova an tihsual tân thisen chu a hlân ṭhîn.
58009008	Thlarau Thianghlim chuan, “Biakbûk tawntirh chu a la din chhûng chuan Hmun Thianghlimbera luhna kawng chu lang tûra siam a la ni rih lo ve,” tih a hriattîr a.
58009009	Chu thil chu tûnlai hun atâna entîrna a ni; chutah chuan thilpêkte leh inthawinate an hlân ṭhîn. Chûngte chuan chhia leh ṭha hriatna kawngah chuan a betu chu a tifamkim thei lo.
58009010	Chûng chu ei leh in, insil dân hrang hrang leh taksa lam thil serh mai a ni a, siam ṭhat lehna hun thlen hmâa hman atâna tih chauh a ni.
58009011	Nimahsela, Krista chu thil ṭha, lo la awm tûrahte Puithiam lalbera lo kalin, biakbûk, kuta sak loh, hêng thilsiamtea din ni lo, ropui zâwk leh famkim zâwkah chuan,
58009012	kan tâna chatuana tlanna nei tawhin kêlte leh bâwng note thisen nên ni lovin, ama thisen nên zawk Hmun Thianghlimberah chuan vawikhatah a lût tlingtla ta nghâl a.
58009013	Bâwng leh kêlte thisen leh bâwngla vâp, mi bawlhhlawh chunga theh mahin tisa thiang khawpa a tihthianghlim si chuan,
58009014	Krista, chatuan Thlarau zâra hmêlhem lova Pathian hnêna inhlâna thisen chuan Pathian nung rawng bâwl tûrin in chhia leh ṭha hriatna chu thiltih thite lakah chuan ava tithianghlim nasa dâwn êm!
58009015	Tin hemi avâng hian ani chu Thuthlung Thar palai a ni. Thuthlung hmasa hnuaia bawhchhiatnate lak aṭanga tlan nân a lo thih tâk avângin kohte chuan chatuan roluah tûr thutiam chu an chang thei ang.
58009016	Thurochhiah awmnaah a chhiahtu thihna a awm a ṭûl si a.
58009017	Mi an thih hnuin thurochhiahin thu a nei si ṭhîn. A chhiahtu ala dam chhûng erawh chuan thu rêng a nei lo.
58009018	Chuvângin thuthlung hmasa pawh kha thisen lovin tihngheh a ni lo.
58009019	Dân thu ang zêla a thupêk tinrêng Mosia’n mipuite hnêna a hrilh lai khân, bâwng note thisen leh kêl thisente chu tui nên, sahmul puan senlâr nên, husop nên a la a, lehkhabu leh mipui zawng zawng chu a theh a.
58009020	“Hei hi thuthlung thisen Pathianin a pêk che u a nih hi,” a ti a.
58009021	Chutiang bawkin biakbûk leh rawngbâwlna hmanrua zawng zawng chu thisen chuan a theh bawk a.
58009022	Dân thu ang zêlin engkim deuh thaw hi thisena tihthianghlimin a awm ṭhîn a, thisen chhuah lovin ngaihdamna rêng a awm lo.
58009023	Chutichuan vân thil anpuite mah chûng thiltea tihthianghlim a ṭul si chuan, vân thil tak takte phei chu chûng aia inthawina ṭha zâwka tihthianghlim tûr a ni.
58009024	Krista chu kuta sak Hmun Thianghlim ber, a tak anpuiah chuan lût lovin vânah ngei a lût ta zâwk si a. Chutah chuan kan aiawhin Pathian hmâah a ding a ni.
58009025	Puithiam lalber, mahni thisen ni lo kenga kum tin Hmun Thianghlim bera a lût ṭhîn ang khân, ani chu mahni inhlân nawn fo tûrin a lût ve hek lo.
58009026	Chuti ni suh sela, leilung pian tirh aṭang khân vawi tam tak a tuar tawh tûr a ni. Nimahsela, tûn hun tâwpah hian ama inthawina ngeia sual tibo tûrin vawikhatah a lo lang ta.
58009027	Mihring tân vawikhat thih ruat a ni, chumi hnuah rorêlna a awm ang.
58009028	Tichuan Krista chu mi tam tak sualte labo tûrin vawikhat hlan a ni a, amah nghâkhleltute hnênah chhandamnaa hruai lût tûrin sual tel lovin a vawihnihnaah a lo lang leh ang.
58010001	Dân chu thil ṭha, lo la awm tûrte hlimthlâ chauh a ni a; mahse chûng thil ṭhate anpui chu a ni lo. Chuvângin kum tina inthawina thil an hlan fo ṭhinte chuan a hlântute chu engtikahmah a tifamkim thei lo a ni.
58010002	Chuti ni suh sela a betute chu vawikhata tihthianghlima lo awmin, sual inhriatna an neih dâwn tawh loh avângin hlan an bâng daih tawh dâwn lâwm ni?
58010003	Nimahsela, chûng inthawinate chuan kum tinin sualte a hriat nawntîr leh ṭhîn,
58010004	bâwngpate leh kêlte thisen chuan sualte a lâk bo theih a nih loh vâng a ni.
58010005	Chuvângin khawvêla Krista a lo kal khân, “Inthawina leh thil hlan i duh lo va, ka tân taksa mi buatsaihsak zâwk a.
58010006	Hâlral thil hlanahte leh sual tâna inthawinaahte lâwmna rêng i nei lo va.” a ti a.
58010007	“Tichuan keiin, ‘ Aw Pathian, Ngaiteh, Lehkhabu zialah chuan ka thu ziak a ni a, I duhzâwng ti tûrin ka lo kal e,’” ka ti a.
58010008	A chungah khian, “Inthawina leh thilhlan leh hâlral thilhlante leh sual tâna thilhlante i duh lo va. Chûngah chuan lâwmna rêng i nei hek lo,” a ti a, chûngte chu Dân anga hlan an ni.
58010009	Tichuan, “Ngaiteh, Aw Pathian, i duhzâwng ti tûrin ka lo kal e,” a ti a. A pahnihna hi a tundin theihna tûrin a hmasa chu a la bo ta a.
58010010	Chu mi duhzâwng chuan Isua Krista taksa, chatuan atân vawi khata hlan khân tihthianghlimin kan awm ta a ni.
58010011	Tin, Puithiam tinrêngin kâwla ni chhuak chhiara rawng bâwlin, sualte engtin maha tibo thei lo inthawina pângngai hlân fovin an ding ṭhîn a.
58010012	Ani erawh hi chu sualte tâna inthawina pakhat chauh chatuan atâna a hlan hnuin Pathian kut dinglamah a han ṭhû a.
58010013	Chuta ṭang chuan a hmêlmate a kephah nghahchhana siam an nih hmâ loh zawng a nghâk reng a.
58010014	Thilhlan pakhat chauhvin tihthianghlim tawhte chu chatuan atân a tifamkim tawh si a.
58010015	Thlarau Thianghlim pawhin min hriatpui bawk a.
58010016	“Chûng ni hnuah chuan anmahni nêna thuthlung ka siam tûr chu hei hi a ni, Lalpa’n a ti. An thinlungah ka Dân thute ka dah ang a, An rilruah te ka ziak bawk ang,” tia a sawi hnu khân,
58010017	“An sualnate leh dân an pawisak lohnate chu ka hre reng tawh lo vang,” a ti bawk a ni.
58010018	Tichuan chutiangte ngaihdamna apiangah chuan sual tâna thil hlan a awm tawh lo a ni.
58010019	Chutichuan unaute u, Isua thisen avâng chuan Hmun Thianghlim berah khân luh ngamna kan nei a ni.
58010020	Kawng min ruatsak, kawng thar leh nungah puanzâr, a taksa chu kal tlangin,
58010021	Pathian chhûngte chunga Puithiam Lalber kan neih avângin,
58010022	kan thinlunga chhia leh ṭha hriatna ṭha lo chu then faisaka awma kan taksa pawh tui fîma buala awmin, rinna, hriatchianna famkim neia thinlung diktak puin i hnaih ang u.
58010023	Thutiamtu chu a rinawm avângin beiseina kan puan chhuah hi nghîng nghîng lovin i vuan tlat ang u.
58010024	Tin, hmangaih leh thil ṭha tiha inchawk tho tûrin i inngaihtuah tawn ang u.
58010025	Ṭhenkhat tih dân anga kan inkhâwmte bânsan lovin i infuih tawn zâwk ang u. Nî chu lo hnai telh telha in hriatin infuih tawn nasa lehzual sauh rawh u.
58010026	Thutak hriatna chu kan dawn hnua thil kan tihsual luih si chuan sualte tân inthawina a awm tawh hauh lo vang a,
58010027	kan hmabâk chu rorêlna hlauhawm tak lo thleng tûr leh dotute kâng ral tûr thinurna mei a ni mai.
58010028	Mosia Dân thu pawisa lo mi chu hretu pahnih emaw, pathum emaw thuin lainatna tel lovin an thi ṭhîn.
58010029	Pathian Fapa rap beta, thuthlung thisen amah tihthianghlimna chu thianghlim lova ngaitu leh khawngaihna Thlarau thil narâna ngaitu chu engang hremna nasa zâwk nge tuar tlâkah in ngaih?
58010030	“Phubâ rêng rêng keima lâk tûr a ni, keima’n ka thungrûl ang,” tih leh, “Lalpa chuan a mite ro a rêlsak ang,” ti lehtu chu kan hre si a.
58010031	Pathian nung kuta tlûk chu thil râpthlâk tak a ni.
58010032	Nimahsela, hmâna tihêna in awm hnua buaina nasa tak in tuar lai nite kha hre leh rawh u.
58010033	Kawng khatah chuan hmuhsit leh hrehawmte pawh tuarin ennawma siamin in awm a, kawng lehlamah chuan chutianga hmâna awmte chu tuarpuitute in lo ni a.
58010034	Ka kawlbunte chu min lainat a, ro ṭha zawk vâna mi awm hlen tûr chu in nei tih hriain, in thil neih lâksakte pawh lâwm takin in lo tuar ta bawk si a.
58010035	Chuvângin in huaina chu dah bo suh u, lâwmman ropui tak a nei dâwn si a.
58010036	Chuvângin chhelna in ngai a ni. Tichuan Pathian duhzâwng chu in tih hnuah thutiam chu in dawng thei ang, thutiam chu,
58010037	“Rei lo te hnuah Lo kal tûra chu a lo kal dâwn si a, rei a rial tawh lo vang.
58010038	Mi fel chu rinnain a nung ang. A hnungtawlh erawh chuan ka rilruin amahah chuan lâwmna reng a nei lo vang,” tih hi.
58010039	Nimahsela, keini zawng boral tûra hnungtawlh mite kan ni lo va, nunna humhim tûra rinna nei mite kan ni zâwk.
58011001	Tin, rinna chu thil beiseite a awm ngei a ni tih hriatna, thil hmuh lohte hriatfiahna hi a ni.
58011002	Chumiah chuan upahote khân fak an hlawh si a.
58011003	Rinnain a ni khawvêlte hi uluk taka Pathian thua ruahman a ni tih kan hriat ni; chutichuan thil hmuh theihte hi thil lang theitea siam a ni lo.
58011004	Abela chuan rinnain Kaina ai chuan inthawina ṭha zâwk Pathian hnênah a hlân a, chumi avâng chuan mi fel a ni tih hriatpuina a hlawh a, Pathianin a thilpêkte chu a hriatpui a. Tin, chumi avâng chuan ani chuan thih tawh hnuin thu a la sawi ta reng a ni.
58011005	Enoka chu rinnain thihna hmu lo tûra lâk bovin a awm a, Pathianin a lâk bo avângin hmuh theih a ni ta lo va; lâk bova a awm hmain Pathian a tilâwm a ni tih a chanchinah a hriat tawh reng a ni.
58011006	Rinna lovin amah chu tihlâwm rual a ni lo. Pathian hnêna lo kal chuan amah chu a awm ngei a ni tih leh amah chu tih tak zeta zawngtute hnêna lâwmman petu a ni tih a ring tûr a ni.
58011007	Nova chu rinnain thil lo la lang lote Pathian hrilhlâwka lo awmin, Pathian chu a ṭih a, a chhûngte chhanhim nân lawng a tu a; chu chuan khawvêl chu thiam loh a chantîr ta a, rinna avânga felna awm chu rochungtu a lo ni bawk a.
58011008	Abrahama chu rinnain kohva a awm lai khân a rochun tûr hmuna lût tûrin kal chhuah thu a awih a, a kalna tûr lam pawh hre lovin a kal chhuak ta a.
58011009	Ram tiamah khân rinnain mi rama châm angin a châm ta reng a, thutiam hmunkhat rochunpuitu tûr Isaaka leh Jakobate nên puan inahte an chêng a.
58011010	Khawpui lungphûm innghahnate nei, Pathian sak leh siam chu a beisei vâng a ni.
58011011	Sari pawhin rinnain a tiamtu chu rinawma a ruat avângin chi pai theihna tûrin chakna a dawng a, nau pai thei rual lova upa a nih hnuin fa a hring a.
58011012	Chutichuan amah chu mithi ang mai ni mah sela, mi pakhat aṭang chuan vâna arsite anga tam, tuifinriat kama ṭiau vaivut chhiar sên loh anga tam an lo chhuak ta.
58011013	Chûng zawng zawngte chuan thiltiamte chu dawng lovin rinna neiin an thi ta a. Nimahsela, chûng chu hla tak aṭanga hmuin an ring a, chibai an lo bûk tawh a, leiah hian mikhual leh khualzin mai an ni tih an inhriattîr tawh bawk a.
58011014	Chutiang thu sawitute chuan anmahni ram tûr an zawng tih an hriattîr tawh bawk a ni.
58011015	Tin, an chhuahna ram chu lungkham sela chuan hâwnna remchâng an hmu tawh ngei tûr a ni.
58011016	Nimahsela, tûnah zawng ram ṭha leh zual châk an lo ni a, chu chu vâna mi a ni. Chuvâng chuan Pathianin an Pathian tiha awm chu a zak lo ve, an tân khawpui a lo buatsaih tawh si a.
58011017	Abrahama chu fiaha a awm khân rinnain Isaaka chu a hlân a, thutiam dawngtu chuan a fapa mal neih chhun chu a hlân ta a ni.
58011018	Chumiah chuan, “Isaakaah hian i chithlah chu chhui a ni ang,” tiin a sawi kha.
58011019	Pathianin mithi pawh a kai tho thei ang tih a ring a, thi hnu nung leh ang maiin amah chu a hmu kîr leh ta rêng a ni.
58011020	Isaaka chuan rinnain thil lo la thleng tûrte thûah pawh Jakoba leh Esauva mal a sâwm a.
58011021	Jakoba khân a thih dâwnah rinnain Josepha fapate chu mal a sâwm ve ve a, a tiang rinchhana kûnin Pathian chibai a bûk a.
58011022	Josepha chuan a thih a lo hnaih khân rinnain Israel thlahte an chhuah tûr thu a hre reng a, a ruhte chungchângah thu a pe a.
58011023	Mosia a pian lai khân nausên duhawm tak a ni tih an hmuhin rinnain lal thupêk pawh hlau lovin a nu leh a pain thla thum chhûng an thukru a.
58011024	Mosia chuan a lo puitlin hnu khân rinnain Pharoa fanua fapaa vuah a duh lo va.
58011025	Rei lo te chhûng sual nawmna chen ai chuan Pathian mite nêna tihduhdah tuar a thlang ta zâwk a.
58011026	Lâwmman pêk tûr chu a thlîr ṭhin avângin Krista an hmuhsitna chu Aigupta ram rote ai chuan a ngaihlu zâwk a.
58011027	Rinnain lal thinurna chu hlau lovin Aigupta ram a kalsan a, hmuh theih lohva chu a hmuh avângin a tuar hrâm hrâm a.
58011028	Fatîr tiboraltu chuan anmahni a khawih lohna tûrin rinnain Kalhlên Kût leh thisen theh kha a hmang a.
58011029	Rinnain lei châra kal angin Tuipui Senah khân an kal tlang a, chu chu Aigupta hovin tih ve an tum a, tuiah an tlahlum zo ta a.
58011030	Jeriko khawpui kulh kha rinnaa ni sarih an hual hnuin a chim ta a.
58011031	Nawhchizuar Rahabi khân rinnain enthlatute chu thlamuang taka awm tûra a lo thlen avângin ring loho zîngah chuan a boral ve ta lo.
58011032	Tin, enge ka la sawi cheu vang? Gideona te, Baraka te, Samsona te, Jephtha te leh Davida te pawh, Samuela te leh zâwlneite chanchin sawi dâwn ila, hunin mi daih dâwn si lo va.
58011033	Chûngte chuan rinnain ramte an la a, thil fel an ti a, thutiamte an chang a, sakeibaknei kâte an tichîp a.
58011034	Mei thiltihtheihna an timit a, khandaih hriam an pumpelh a, chak lohna aṭanga chak taka siamin an awm a, indonaah mi huaisen an lo ni a, hnam dang indo pâwlte an tlânchhiattîr a.
58011035	Hmeichhiate’n an mithite kaihthawha nung leh an hmu a. Mi dangte chu nghaisakin an awm a, thawhlehna ṭha zâwk an chan theihna tûrin chhanchhuah an duh lo va.
58011036	Mi dangte pawhin tihnawmnah leh vuakte an tuar a. A ni, chuti chauh pawh ni lovin, kawlbun leh tân ina khungte an tâwk bawk a.
58011037	Lunga denin an awm a, thingzainaa zai bunin an awm a. Thlêmna an tâwk a, khandaiha sahhlumin an awm a, berâm vun leh kêl vun sinin an vâkvai a. Rethei takin, tihhrehawm leh tihduhdahin an awm a.
58011038	Chûngho tân chuan khawvêl hi awmna tlâk a ni lo. Thlalêrah te, tlângah te, leia pûkah te an vâk an vâk ṭhîn a.
58011039	Chûng zawng zawngte chuan rinna avângin fak an lo hlawh tawh a, thiltiam erawh chu an dawng lo.
58011040	A chhan chu keini tel lova anni chu tihfamkima an awm loh nân Pathianin keimahni tân thil ṭha lehzual a buatsaih tawh vâng a ni.
58012001	Chuvângin keini pawh hriatpuitute chhûmpui nasa tak hual vêla kan awm avângin min tihnawk apiang leh sual, keimahnia bet tlat chu dah vein, kan hmâa intlânsiakna tûr awmah hian chhel takin i tlân zêl ang u.
58012002	Isua kan rinna bultumtu leh tifamkimtu lam chu enin i tlân zêl ang u. Ani chuan a hmâa hlimna awm avâng chuan mualphona chu ngainêpin kraws chu a tuar a, Pathian lalṭhutthlêng ding lamah khian a han ṭhu ta a ni.
58012003	In rilrute a lo chauh lohva in lo hah loh nân chutianga misualte hnialkalhna tuartu, amah chu ngaihtuah rawh u.
58012004	Sual dovin thisen chhuak khawpin in la ṭang lo ve.
58012005	Fuihna thu, fate zilh anga zilhna che u kha in lo theihnghilh ta e. “Ka fa, Lalpa thununna chu ngainêp suh la, a zilhhauva i awmin inthlahdah hek suh.
58012006	Lalpa chuan a hmangaih chu a thunun ṭhîn a, fa a lawm apiang chu a vaw ṭhîn asin ni,” tih hi.
58012007	Thununna in tuar chuan Pathianin fate angin in chungah a ti a nih chu; Pa thunun loh fa tu nge awm ngai le?
58012008	Fa zawng zawng hlawh ṭhin thununna chu hlawh lova in awm erawh chuan fa tak ni lovin sâwn in ni anga asin.
58012009	Chu lo pawh chu min thunun tûrin mihring dâna kan pate kan neih kha, chûngte chu kan zah si a; chumi aia nasa zâwk chuan thlaraute Pa thu thua awmin kan nung zâwk dâwn lâwm ni?
58012010	Anni chuan ṭha an tih ang zêlin nî tlêmtê chhûng min thunun ngei tak a, ani erawh chuan a thianghlimna chu kan chanpui ve theih nân kan ṭhatna tûrin min thunun zâwk ṭhîn a ni.
58012011	Tin, thununna rêng rêng hi tuar lai chuan lâwmawmin a lang lo va, lungchhiatthlâkin a lang zâwk ṭhîn. Tuar hnuah erawh chuan chumia sawizawia awmte tân chuan rah thlamuanawm tak, felna chu a chhuahsak ṭhîn.
58012012	Chuvângin kut uai thlate chu char rawh u, khûp zawite nên.
58012013	In kête tân kawng ngîlte siam rawh u; chutilochuan kebai chu kawng aṭangin a pêng hlauh dah ang e; amaherawhchu tihdamin awm zâwk rawh se.
58012014	Mi zawng zawng nêna inremna leh thianghlimna ûm rawh u, chutiang lo chuan tuma’n Lalpa an hmu lo vang.
58012015	Fîmkhur takin ngaihven rawh u, chuti lo zawngin Pathian khawngaihna aṭang hian in lo tawlh bo dah ang e. Khâkna zung eng emaw lo chawrin a tibuai hlauh dah ang che u a, chu chuan mi tam tak a tibawlhhlawh dah ang e.
58012016	Inngaih hmang emaw, Esauva anga Pathian zah lova, fa tîr nihna chaw vawi khat ei leka hralh duh mi in lo awm dah ang e.
58012017	Chumi hnuah chuan malsâwmna chu rochun a duh pawhin mittui tla chungin ṭhahnemngai takin zawng mah sela simna hun remchâng a hmuh loh avângin hnâwlin a awm ta tih in hre si a.
58012018	Nangni zawng tlâng khawih theih, meia kâng te, chhûm dum te, thim te, thlipui te,
58012019	Tawtawrâwt rîkna te, thusawi thâwm awmna te kha thleng in ni si lo va; chu thâwm hretute chuan thu chu an hnêna sawi tawh lo tûrin an ngên a.
58012020	Thupêk chu an tuar thei ta lo a ni. “Chu tlâng chu sa lam pawhin khawih sela, lunga den hlum emaw, feia khawhhlum tûr emaw a ni si a.”
58012021	An thil hmuh chu a hlauhawm êm êm a, Mosia pawhin, “Ka hlauvin ka khûr nasa êm êm a ni,” a tih hial kha.
58012022	Nimahsela, nangni chu Zion tlâng te, Pathian nung khawpui te, vân Jerusalem te, chhiar sên loh vântirhkohho te,
58012023	inkhâwmpui te, fatîr, vâna hming chuang kohhran ho hnên te, mi zawng zawng rorêlsaktu Pathian hnên te, mi fel tihṭhatfamkimho thlarau hnên te,
58012024	Thuthlung Thar palai Isua hnên te, thisen theh, Abela thisen aia thu ṭha zâwk sawitu hnênte thleng in ni zâwk e.
58012025	Thusawitu chu in lo duh lo dah ang e fîmkhur rawh u. Leia anmahni hnêna thusawitu kha an duh lohva hremna an pumpelh si loh chuan, keini, vân aṭanga thusawitu hawisantute hian kan pumpelh lo lehzual ang.
58012026	Chumi lai chuan a aw khân lei hi a tinghîng a; nimahsela tûnah hian, “Vawikhat chu lei chang ni lovin, vân pawh ka la tinghîng leh ang,” tiin a tiam ta zâwk a.
58012027	Tin he thu, ‘Vawi khat chu ka la tinghîng leh ang,’ tih hian, thil nghîng lote chu a awm reng theihna tûrin thil nghîngte chu thil siamte ang maia sawn bovin a awm dâwn tih a hriattîr a ni.
58012028	Chutichuan lalram tihnghîn rual loh kan chan avâng hian zahngaihna i nei ang u; chumi avâng chuan zah leh ṭih dêk chungin Pathian lâwmzâwng rawng kan bâwl thei dâwn nia.
58012029	Kan Pathian hi mi kan ral hmang mei a ni si a.
58013001	Unau inhmangaihna hi chhunzawm zêl rawh u.
58013002	Mikhualte chungah ṭhat chhuah theihnghilh suh u; chutiang tiin ṭhenkhatten hre lovin Vântirhkote an lo mikhual si a.
58013003	Tân ina tângte chu an hnêna phuar ni ve angin hre reng ula, tihduhdahna an tuarte chu nangni pawhin taksaa awm ve bawk in nih angin hre reng rawh u.
58013004	Mi zawng zawng zîngah inneih hi chawimawiin awm sela, inngâite leh uirête chungthu chu Pathianin a rel dâwn avângin khum pawh tihbawlhhlawh lohvin awm rawh se.
58013005	In khawsakzia chu tangka ngainatna tel lo ni rawh se; in thil neih chhun chungahte chuan lungawi rawh u. Amah ngeiin, “Engtikah mah ka thlahthlam tawp lo vang chea, kal pawh ka kalsan tawp lo vang che,” a ti si a.
58013006	Chuvângin huai takin, “Lalpa chu mi ṭanpuitu a ni, ka hlau lo vang, mihringin enge mi tih theih ang?” kan ti thei a ni.
58013007	In hruaitute, Pathian thu lo hrilhtu che u chu hre reng ula, an nun dân aṭanga thil lo awm chu ngaihtuahin an rin dân chu entawn rawh u.
58013008	Isua Krista chu niminah nên, vawiinah nên, kumkhua pawhin a pângngai reng a ni.
58013009	Zirtîrna tinrêng leh zirtîrna mak tak len bovin awm suh u. Thinlung hi khawngaihnaa tihngheha a awm chu a ṭha si a, ei tûrtea tihngheha awm lo vin. Chutiang kawng lungkhamte chuan chûngah chuan hlâwkna an hmu chuang lo.
58013010	Keini zawngin maichâm kan nei a, chumiah chuan biak bûk rawngbâwltute chuan an ei thiang lo a ni.
58013011	Ran, a thisen puithiam lalberin Hmun Thianghlim bera sual tâna hlana a luhpui ṭhin ruangte chu kulh pâwnah an hâl ṭhîn si a.
58013012	Chuvângin Isua pawhin ama thisen ngeia mite chu a tihthianghlim theihna tûrin kulh kawngka pâwn lamah chuan a lo tuar ta a ni.
58013013	Chutichuan amah an hmuhsitna chu phurin kulh pâwnah a hnên lamah i kal chhuak ang u.
58013014	Hetah hian khawpui hlun chu kan neih loh avângin khawpui lo la awm tûr chu kan zawng zâwk a ni.
58013015	Tichuan, ama zârah chuan faka inthawina hi Pathian hnênah i hlân fo vang u, chu chu a hming ṭanna hmuite rah chu a ni.
58013016	Chutiang inthawina chungah chuan Pathian a lungnih êm êm avângin thil tihṭhat leh thilphal hi theihnghilh suh u.
58013017	In hruaitute thu awih ula, an thu thuin awm rawh u, chanchin sawi tûr an nih avângin lungngai chunga sawi lova, hlim chunga an sawi theihna tûrin in thlarau lam nun an vênsak ṭhîn che u a ni, lungngai chunga sawi chu in tân hlâwkna a awm si lo.
58013018	Min ṭawngṭaisak rawh u, engkimah fel taka awm duhin, chhia leh ṭha hriatna thiang tak kan nei tih kan inhre chiang hlê si a.
58013019	In hnêna ka lo kîr leh thuai theihna tûrin chu chu ti tûrin ka ngên lehzual sauh che u a ni.
58013020	Tûnah hian thlamuanna Pathian, berâm vêngtu ropui tak, kan Lalpa Isua, chatuan thuthlung thisen zâra mithi zîng aṭanga hruai chhuak lehtu khân,
58013021	a mithmuha a duhzâwng apiang Isua Krista avânga keimahniah thawkin, a duhzâwng ti tûrin thil ṭha tinrêng kawngah tifamkim che u rawh se. Ama hnênah chuan ropuina chatuan chatuanin awm rawh se. Amen.
58013022	Ka unaute u, tih takzetin ka ngên a che u. He lehkhathawn hi tawi hlê mahse nangmahni fuihna thu hi ngaithei hrâm hrâm rawh u.
58013023	Kan unaupa Timothea kha an chhuah zalên ta tih lo hre ve rawh u, a lo kal hmâ deuh chuan amah nên kan rawn hmu ang che u.
58013024	In hruaitute zawng zawng leh mi thianghlim zawng zawngte kha chibai ka bûk e. Itali rama mite kha chibei mi bûksak rawh u.
58013025	In zaa hnênah Pathian khawngaihna awm rawh se. Amen.
59001001	Jakoba, Pathian leh Lalpa Isua Krista bawihin hnam sâwm leh hnam hnih hmun hrang hranga darhte chu chibai a bûk e.
59001002	-
59001003	Ka unaute u, in rinna fiahna chuan chhelna a siam tih hriain, fiahna tinrêng in tawh hunin lâwmna hlîrah ngai rawh u.
59001004	In lo famkima in lo puitlin theih nân chhelna chuan thawk famkim sela; tichuan engmah in tlachham lo vang.
59001005	In zîngah tupawhin finna a tlâkchham chuan, mi zawng zawng hnêna sawisêl lo leh phal taka pe ṭhîntu Pathian hnênah dîl rawh se; tichuan ani chu pêkin a awm ang.
59001006	Nimahsela, ringhlel hauh lovin rinnain dîl rawh se. Ringhleltu chu tuifinriat fâwn, thli chhêm lên leh vawrh vêl ang hi a ni si a.
59001007	Chutiang mi chuan Lalpa hnêna mi engmah hmuh inring suh se.
59001008	Rilru bulbâl nei lo mi chu a kawng zawng zawngah a nghet lo a ni.
59001009	Unau dinhmun hniam tak chu chawisâna a awm avângin lâwm rawh se.
59001010	Nimahsela, hausa chu a dinhmun tihhniama a awm avângin lâwm rawh se; hlobet pâr angin a la ral mai dâwn si a.
59001011	Ni sa tak lo chhuakin hlobet a tivuai a, a pâr chu a tla ṭhîn a; chutiang bawkin mi hausa chu a kalnaah a boral ang.
59001012	Fiahna tuar hrâm hrâmtu chu a nihlawh a ni. A tuar chhuah avângin nunna lallukhum, amah hmangaihtute tâna Lalpa’n a lo tiam tawh chu a dawng ang.
59001013	Pathian chu sual thlêm theih a ni lo va, ani pawhin tumah a thlêm ngai hek loh avângin miin thlêmna a tawhin, “Pathian thlêm ka ni,” ti suh se.
59001014	Nimahsela, mi tin mahni châknaa hîp leh hruai bova an awm hian thlêmin an awm a ni zâwk.
59001015	Chutichuan châkna chuan no a pai a, sual a hring a; sual chu a lo puitlinin thihna a thlen ṭhîn a ni.
59001016	Ka unau duh takte u, tuma’n bum che u suh se.
59001017	Thilthlâwnpêk ṭha zawng zawng leh thilthlâwnpêk famkim zawng zawng chu chunglam aṭangin a ni a, êngte Pa hnên aṭanga lo chhuk a ni. Amahah chuan danglamna leh inher hlimthlâ ang hi a awm lo.
59001018	A thil siamte rah hmasa kan lo nih theihna tûrin ama duhzâwng ngeiin thutak thuin min hring a ni.
59001019	Chutichuan ka unau duhtakte u, mi tinin ngaihthlâk chuh sela, sawi chuh lovin thin tinel rawh se.
59001020	Mihring thinurnain Pathian felna a thlen si lo.
59001021	Chuvângin bawlhhlawhna zawng zawng leh sual khatliam chu hlîp thla ula, in nunnate chhanchhuak theitu thu chu thuhnuairawlh takin pawm rawh u.
59001022	Ngaithlatute chauh nia mahni inbum lovin thu zâwmtute lo ni zawk rawh u.
59001023	Tupawh thu chu hriaa zâwm si lo chu, dârthlalanga mahni pianpui hmêl ngun taka inen ang hi a ni si a.
59001024	Ngun takin a inen a, a kal sawn a, mi eng ang nge a nih a intheihnghilh nghâl mai si ṭhîn.
59001025	Amaherawhchu tupawh zalênna Dân famkim chu bih nguna chutah chuan awm renga a thil hriat theihnghilh leh maitu ni lova hna thawktu ni zâwk chu a thiltihah chuan malsâwmin a awm ang.
59001026	In zînga mi tupawh sakhaw mi tak nia inhriaa a lei vêng ṭha si lova ama thinlung ngei bum zâwktu sakhua chu engmah lo mai a ni.
59001027	Pathian leh Pa hmâa sakhaw thianghlim leh bawlhhlawh kai lo chu, fahrahte leh hmeithaite an mangan laia kan leh khawvêl bawlhhlawh kai lova insiam hi a ni.
59002001	Ka unaute u, Lalpa Isua Krista, ropuina Lalpa chu ringtute in nih avângin mi thleibîk nei suh u.
59002002	In inkhâwmnaah mi, rangkachak zungbun bun, silhfên ṭha taka inthuam lo lût sela, mi rethei, silhfên chhe taka inthuam lo lût ta bawk sela,
59002003	silhfên ṭhaa inthuam chu in lo ngaihsak a, a hnênah, “Nang helai hmun ṭhaah hian ṭhu rawh,” in tih a, mi rethei hnênah, “Nang chu khatah khân ding rawh, emaw, hetah ka ke nghahchhan hrûlah hian ṭhu rawh,” in tih emaw chuan,
59002004	nangmahni zîngah inthliarhranna neia ngaihtuahna sual hmanga rêlsaktute in ni dawn lo vem ni?
59002005	Ka unau duhtak te u, ngaithla teh u, he khawvêla retheite hi rinnaa hausa tûr leh amah hmangaihtute hnêna a lo tiam tawh, a lalram chu rochung tûrin Pathianin a thlang lo vem ni?
59002006	Nimahsela, nangni chuan retheite chu in hmusit a ni. Mi hausate chuan awpbet che u in, rorêlna hmunahte an hnûk lût ṭhîn che u a ni lo vem ni?
59002007	Chu hming zahawm taka koh in nihna chu an sawi chhia a ni lo vem ni?
59002008	Pathain lehkhathu ang zêla dân pawimawh, “Nangmah i inhmangaih angin, i ṭhenawmte i hmangaih tûr a ni,” tih hi in zawm takzet chuan in ti ṭha e.
59002009	Nimahsela, mi thleibîk in neih chuan sualah in tlu a, tin, Dân chuan bawhchhetuah a puang che u a ni.
59002010	Tupawhin Dân zawm vek mahse pakhat lek pawh a bawhchhiat si chuan a zavaiah thiamloh a chang a ni.
59002011	“Uirê suh,” titu chuan, “Tual that suh,” a ti bawk si a. Tichuan uirê lo mah la, tual i thah si chuan, Dân bawhchhetu i ni tawh a ni.
59002012	Chuvângin zalênna Dâna rorêlsak tûrte angin thu sawi ula, thil ti bawk rawh u.
59002013	Zahngaihna lantîr ngai lotu chungah chuan zahngaihna tel lovin ro rêlsak a ni ang. Rorêlna hi zahngaihnain a hneh a ni.
59002014	Ka unaute u, miin, “Rinna ka nei,” ti mahsela, thiltih a neih si loh chuan enge sâwt ang? Chutiang rinna chuan amah a chhandam thei dâwn em ni?
59002015	Unaupa emaw, unaunu emaw silhfên nei lo leh eitûr tlachhamin awm sela,
59002016	in zînga pakhatin, “Thlamuang takin kal ula, lum leh puar takin awm rawh u,” ti sela, taksa tâna mamawhte chu a pêk si loh chuan enge sâwt ang?
59002017	Chutiang bawkin rinna chu thil tihte tel lo chuan rinna chauh chu thi a ni.
59002018	Mi tuin emaw, “Nangin rinna i nei a, keiin thiltihte ka nei a, i thiltihte tel lovin i rinna chu mi entîr la, keiin ka thiltihtein ka rinna ka entîr ang che” a ti a ni ang e.
59002019	Pathian pakhat chauh a awm tih i ring a, i ti ṭha e, ramhuaite pawhin an ring a, an khûr ṭhîn asin.
59002020	Nimahsela, aw, nang mi â! Thiltihte tel lovin rinna chu thi a ni tih i hre duh em le?
59002021	Min thlahtu Abrahama chuan a fapa Isaaka maichâm chunga a hlan lai khân thiltihte avângin thiam a chang a ni lâwm ni?
59002022	Rinna chu a thiltihte nên a thawk dûn a, tichuan thiltihte avângin rinna chu tihfamkim a ni ta tih i hria e.
59002023	Pathian lehkhathuin, “Abrahama chuan Pathian a ring a, chu chu ama felnaah ruatsak a ni,” a tih thu kha a lo thleng famkim ta. Tichuan ani chu, ‘Pathian ṭhian,’ tia koh a lo ni ta.
59002024	Tichuan rinna avâng chauh ni lovin, thiltihte avângin miin thiam a chang tih i hre ta.
59002025	Chutiang bawkin Rahabi, nawhchizuar pawh khân mi tirhte kha a lo dawngsawng a, kawng danga a hâwntîr khân, thiltihte avângin thiam a chang a ni lâwm ni?
59002026	Taksa chu thlarau tel lo chuan thî a ni, chutiang bawkin thiltihte tel lo chuan rinna chu thî a ni.
59003001	Ka unaute u, zirtîrtute’n rorêlna nasa lehzual kan tâwk dâwn tih hriain in zînga mi tam tak kha zirtîrtu lo ni suh u.
59003002	Kan zain kawng tam takah kan petek fo ṭhîn. Tupawh a thu sawia a petek loh chuan ani chu mi puitling, a taksa pum pawh thunun thei mi a ni.
59003003	Ngaiteh u, kan thu an awih theih nân sakawr kaahte thîrbarh kan barh a, chumi hmang chuan an taksa chu a pumin kan kaiher ṭhîn a ni.
59003004	Ngaiteh u, lawngte pawh hi an lian hlê mai a, thli na takin chhêm kal ṭhîn mahse, lawng puin a duhna lam lamah tihherna te taktein a tiher ṭhîn.
59003005	Chutiang bawkin lei hi taksa pêng te tak tê a ni a, nasa takin a uang ṭhîn. Ngaiteh u, meisi te tak têin ram a va tikâng nasa thei êm!
59003006	Lei hi mei a ni a, suahsualna khawvêl chu a ni. Kan taksa pêngte zînga fellohna hlâwma chu a ni a, taksa pumpui a tibawlhhlawh a, kan nun kawng tinrêng a tikâng ṭhîn. Chu mei chu Gehena tihkan a ni.
59003007	Ramsa leh sava chi tinrêng te, bawkvâka kal leh tuifinriat chhûnga thilnung tinrêngte hi khawi ngam theih an ni a, mihringte’n an khawi ngam ṭhîn.
59003008	Nimahsela, lei hi tumân an thunun thei lo. Khuahkhirh theih loh sual, thihna tûra khat a ni.
59003009	Chu chuan Pa Pathian chu kan fak a, chu vêk chuan Pathian anna neia siam mihringte chu ânchhia kan lawh bawk ṭhîn.
59003010	Kâ hmun khat aṭangin fakna leh ânchhia a chhuak ṭhîn. Ka unaute u, chûng thil chu chutiang ni tûr a ni lo ve.
59003011	Tuihna hmun khat hian tui tui leh tui lo a tichhuak em ni?
59003012	Ka unaute u, theipui kûngah olive a rah thei em ni? Grêp hruiah pawh theipui a rah thei em ni? Chutiang bawkin tuihna hian tui al leh tui thianghlim a tichhuak thei lo.
59003013	In zîngah tunge finga hrethiam thei? Chu chu nun dân ṭhatin entîr sela, a thiltihte chu finna thuhnuairawlh takin lantîr rawh se.
59003014	Nimahsela, in thinlungah îtsîkna kha tak leh elrelna in neih chuan thutak dodâla inchhuangin dâwt sawi hek suh u.
59003015	Chu finna chu chung lam aṭanga lo chhuk a ni lo va, khawvêl thil, mihring tisa leh ramhuaia mi a ni zâwk.
59003016	Itsîkna leh elrelna awmnaah chuan buaina leh thil ṭha lo tinrêng a awm si ṭhîn.
59003017	Nimahsela, chung lam aṭanga finna lo chhuak chu a hmasa berin a thianghlim a, tichuan inrem a duh a, a nunnêm a, a tihnuam a, zahngaihna leh rah ṭhain a khat a, thleibîk a nei lo va, a vervêk bawk hek lo a ni.
59003018	Felna rah chu remna siamtute’n remnain an tuh a ni.
59004001	In zînga indonate leh insualnate hi khawi aṭanga lo chhuak nge ni? In taksa pêngtea indona thlentu in châknate aṭanga lo chhuak an ni lo vem ni?
59004002	In châk a, in nei si lo, tual in that a, in awt a, in nei thei si lo. In insualin in indo va, Pathian in dîl loh avângin in nei lo rêng a ni.
59004003	Nawmchen nana hman tûra in dîl avâng leh in dîl dik loh avângin in dawng lo a ni.
59004004	Nangni uirenu leh uirepate u, khawvêl nêna inṭhianna hi Pathian nêna inhmêlmâkna a ni tih in hre lo vem ni? Chuvângin mi tupawh khawvêl ṭhian nih duh chu Pathian hmêlmaah a insiam a ni.
59004005	Pathian lehkhathuin, “Thlarau keimahnia a chêntîr hian thîk khawp hialin min duh a ni,” a tih hi engmah lova sawi a nih in ring em ni?
59004006	Nimahsela, khawngaihna nasa lehzual a pe ṭhîn. Chuvângin, “Pathianin chapote a dodâl a, inngaitlâwmte erawh chu khawngaihna a pe ṭhîn,” a ti a ni.
59004007	Chuvângin Pathian hnênah intulût ṭheuh rawh u. Diabola dodâl rawh u, tichuan a tlân bosan ang che u.
59004008	Pathian hnaih rawh u, tichuan anin a hnaih ang che u. Nangni misualte u, in kutte silfai rawh u. Nangni rilru bulbâl nei lote u, in thinlungte tithianghlim rawh u.
59004009	Hrehawm ti ula, ṭap ula, chiau vak vak rawh u, in nuih chu ṭahah chang sela, in hlimna chu nguiah chang rawh se.
59004010	Lalpa mithmuhah inngaitlâwm ula, tichuan anin a chawisâng ang che u.
59004011	Unaute u, insawichhe tawn suh u. Tupawh a unau sawichhiaa a unau thiam loh chantirtu chuan Dân a sawichhia a, Dân chu a pawisa lo a ni.Tin, Dân chu i pawisak loh chuan Dân zâwmtu ni lovin rorêltu i ni zâwk e.
59004012	Dân petu pakhat a awm, chhandam thei leh tiboral theitua chu. Midangte chunga rolreltu chu tunge maw i nih le?
59004013	Tûnah nangni, “Vawiinah emaw, naktûkah emaw, chumi khami khawpuiah chuan kan kal ang a, chutah chuan kum khat kan va thang ang a, kan sumdâwng ang a, hlâwkna kan hmu ang,” titute u, ngaithla teh u,
59004014	a tûkah chuan enge lo awm dâwn in hre si lo. In nunna chu enge a nih? Ṭiau chhûm reilotê lo langa ral leh ta mai ṭhîn ang hi a ni asin.
59004015	“Lalpa’n rem a tih chuan kan dam ang a, chumi khami chu kan ti ang,” in ti zâwk tûr a ni.
59004016	Nimahsela, in intihveinate chu tûnah in uanpui zâwk a, chutiang uanpuina zawng zawng chu sual a ni.
59004017	Chuvângin thil ṭha tih tûr hriain a tih si loh chuan chu chu a tân sual a ni.
59005001	Nangni mihausate u, tûnah hian ngaiteh u khai, in chunga tawrhna nasa tak lo thleng tûr avâng hian ṭapin chiau vawng vawng rawh u.
59005002	In hausaknate a chhe zo ta a, in silhfênte sûlrûlin a ei zo ta.
59005003	In rangkachak leh tangkaruate chu a tuiêk zo ta a, an tuiêk chu in thiam lohzia hriattîrna a ni ang a, in tisa chu mei kan ang maiin a ei ang. Ni hnuhnûng atânte chuan ro in khâwl khâwm a nih hi.
59005004	Ngaiteh u, bumna avânga an hlawh in pêk loh, in lova hnathawktu in rawihte chu an au va, a sengtute au thâwm chuan Sipaihote Lalpa beng a thleng ta.
59005005	Khawvêlah hian nuamsa takin in nung a, nawmsip in bâwl a, ran talh ni ang maiin in thinlung in titlai ṭhîn.
59005006	Mi dik chu thiam loh chantîrin in that a, ani chuan a dodâl lo a che u.
59005007	Chuvângin unaute u, Lalpa lo kal hmâ loh chuan dawhthei takin awm rawh u. Ngaiteh u, loneitu chuan lei rah hlu tak a hmuh hmâ loh chuan ruahtui tla hmasa leh hnuhnûng chu dawhthei takin a nghâk rêng ṭhîn a ni.
59005008	Nangni pawh dawhthei takin awm rawh u; Lalpa lo kal a hnaih tawh avângin in thinlungte tinghet rawh u.
59005009	Unaute u, in sawisêl tawn suh u, thiam loh in chang dah ang e. Ngaiteh u, Rorêltu chu kawngkâah a ding reng a ni.
59005010	Ka unaute u, Lalpa hminga thusawitu zâwlneite chu tuar dân leh chhel dân kawngah chuan entawn atân hmang rawh u.
59005011	Ngaiteh u, tuar hrâm hrâmtu chu nihlawh kan ti ṭhîn. Joba chhelzia kha in hria a, Lalpa’n a tâwpa a tihdân kha in hmu bawk a, Lalpa chu lainatna leh zahngaihnaa khat a nihzia kha.
59005012	Nimahsela, ka unaute u, a pawimawh ber chu hei hi a ni, vân chhâlin emaw, lei chhâlin emaw eng dang chhâl mahin chhia chham hek suh u. ‘Ni,’ in tih chu, ni,’ ni sela, ‘Ni lo,’ in tih chu, ‘ni lo,’ ni rawh se, chutilochuan rorêlna in tâwk ang.
59005013	In zîngah hrehawm tuar an awm em? Ṭawngṭai rawh se. Hlim an awm em? Fakna hlate sa rawh se.
59005014	In zîngah damlo an awm em? Kohhran upate ko sela, anni chuan Lalpa hminga hriak hnawihin ṭawngṭai rawh se.
59005015	Rinnaa ṭawngtai chuan damlo chu a tidam ang. Lalpa’n ani chu a tungding leh ang a, thil a lo tihsual tawh chuan ngaihdamsak a ni ang.
59005016	Tihdama in awm theih nân in tih diklohnaah thupha chawi tawn ula, in ṭawngṭaisak tawn rawh u.Ṭhahnem ngai taka mi fel ṭawngṭaina chuan thil tam tak a ti ṭhîn.
59005017	Elija chu keimahni mizia ang nei mihring a ni a, ruah a sûr loh nân ṭhahnem ngai takin a ṭawngṭai a; tichuan lei chungah kum thum leh thla ruk chhûng ruah a sûr ta lo a ni.
59005018	Tichuan a ṭawngṭai leh a, vânin ruah a sûrtîr a, leiin rah a chhuah ta a.
59005019	Unaute u, in zînga mi tupawh thutak aṭangin vâkbo sela, tuin emaw a hawi kîrtîr leh chuan,
59005020	a vahbona aṭanga misual hawi kîrtîrtu chuan thihna aṭangin a nunna a chhanchhuak ang a, sual tam tak a khuhsak bawk ang tih inhre rawh se.
60001001	Kei Petera, Isua Krista Apostol hian, Ponto te, Galatia te, Kapadokia te, Asia te leh Bithunia tea darhho, mikhuala mahni ram lova awm rihte hnênah ka ziak a ni.
60001002	Pa Pathianin a hriat lâwk anga thlante in niin, Isua Krista thisen theh dâwng tûr leh thu awih tûra Thlarauva serhhran in ni. In chungah khawngaihna awm sela, in thlamuanna chu lo pung bawk rawh se.
60001003	Pathian leh kan Lalpa Isua Krista Pa chu fakin awm rawh se. Mitthi zîng aṭanga Isua Krista a thawh leh avânga beiseina nung nei tûrin a zahngaihna nasatzia ang zêlin min hring nawn leh a,
60001004	ro chan chhe thei lo, bawlhhlawh kai lo leh chuai thei lo vâna in tâna dah ṭhat chu luahna tûrin.
60001005	Rinna avânga chhandamna, hun hnuhnûnga tihlan tûra peihsa chu chang tûrin Pathian thiltihtheihnaa vên chu in ni a,
60001006	chutah chuan nasa takin in hlim a ni. Tûnah a ṭûl chuan hrehawmna tinrêng avângin rei lote chhûng in lungngai rih a ni mah na; chuti chung pawh chuan in hlim si a.
60001007	Chûng hrehawmnate chu in rinna fiahna a ni. In rinna chu meia fiah hnu pawha boral ṭhîn rangkachak aia hlu zâwk a ni a, Isua Krista a rawn inlâr hunah in rinna chu amah fakna leh chawimawina leh ropuina tûr a ni ang.
60001008	Amah chu hmu ngai lo chung pawhin in hmangaih a, tûnah amah hmu ngai lo mah ula, chuti chung pawh chuan amah chu in ring a, hlimna nasa takin in hlim a, chu hlimna chu sawi hleih theih loh leh ropuinain a khat a.
60001009	In rinnain a tum ber, in nunna chhandamna chu in hmuh avângin in hlim a ni.
60001010	Chu chhandamna chu zâwlneiten ngun taka zawngin an chhui a, in hnêna khawngaihna lo thleng tûr chu an lo hrillâwk ṭhîn.
60001011	Krista’n a tuar tûr leh chawimawinain a zui tûr thu, anmahnia Krista Thlarau awmin a hriattîr lâwk lai khân chu chu engtikah nge a lo thlen ang a, eng angin nge ni ang tih chhui chhuah tumin uluk takin an zawng ṭhîn.
60001012	Vân aṭanga tirh Thlarau Thianghlim hmanga in hnêna chanchin ṭha hriltute kaltlangin chûng thute chu in hnênah hrilh a ni tawh. Chûng mite chuan anmahni tân ni lovin, nangmahni tân rawng an bâwl tih an hnênah hriattîr a ni. Chûng thilte chu vântirhkohte pawhin bih an châk ṭhîn.
60001013	Chuvângin in rilrua puan vengin fîmkhur ula, mahni inthunun ṭheuh rawh u. Tin, Isua Krista a lo lan huna khawngaihna a rawn kensak tûrah che u chuan in beiseina nghat tlat rawh u.
60001014	In hriat loh laia in hmân lai châknate anga awm lovin, fa thu awihte angin awm zâwk rawh u.
60001015	A kotu che u a thianghlim angin nangni pawh in chêtzia zawng zawngah lo thianghlim zâwk rawh u.
60001016	“Kei ka thianghlim avângin nangni in thianghlim tûr a ni,” tih ziak a nih kha.
60001017	Thlei bîk nei lova mi tin an hnathawh ang ṭheuhva rêlsaktu Pa chu in koh chuan heta in châm chhûng zawng hian ṭih dêkin awm rawh u.
60001018	In thlahtute hnên aṭanga in dawn chhâwn nun dân mumal nei lo tak aṭang chuan thil chhe thei, tangkarua leh rangkachaka tlan in ni lo va,
60001019	berâm no hmêlhem lo leh bawlhhlawh kai lo thisen anga Krista thisen hlu tak chuan tlan in ni zâwk tih in hria e.
60001020	Chu Krista chu khawvêl lungphûm Pathianin a phûm hmâa ruat lâwkin a awm ngei a; nimahsela, tûn hun hnuhnûngah hian nangmahni avângin tihlanin a lo awm ta.
60001021	In rinna leh beiseina chu Pathianah a awm theih nân ani chu mithi zîng aṭanga kai thovin ropuina a pe a, amah avângin Pathian ringtute in ni e.
60001022	Thutak chu Thlarau zâra in awih tâk avângin in rilru tihthianghlim a ni tawh a, thinlung thianghlim takin unaute in hmangaih tawn ṭheuh rawh u.
60001023	Chi chhe thei lakah ni lovin, Pathian thu nung leh chatuana awm reng chi chhe thei lova piang nawn tawh in ni zâwk.
60001024	“Mi zawng zawng hlobet ang an ni a, An ropuina zawng zawng pawh hlobet pâr ang a ni. Hlobet chu a vuai a, a pâr chu a tla a,
60001025	Lalpa thu erawh chu chatuanin a awm reng si a,” chu chu a ni, chanchin ṭha an hrilh che u kha.
60002001	Chuvângin thil ṭha lo zawng zawng te, ngamthlêmna zawng zawng te, vervêkna te, itsîkna te, midang sawichhiatna zawng zawngte chu bânsanin,
60002002	nausên piang hlimte angin engmah pawlh loh hnute, Pathian thu chu châk rawh u; chumiah chuan in ṭhang lian thei ang.
60002003	Lalpa chu ngilneihnaa khat a ni tih in hriat tawh ang ngei khân.
60002004	Amah chu lung nung, mihringte hnâwl hnu ngei kha ni mah sela Pathian thlan leh hlu tak a ni a, a hnênah chuan lo kal rawh u.
60002005	Nangni pawh lung nungte angin thlarau lam inah puithiam thianghlim ni tûrin rem chhohvin in awm. Isua Krista zâra Pathian pawm tlâk thlarau lam inthawinate hlân tûrin.
60002006	Chuvângin Pathian lehkhathuah pawh chuan: “Ngaiteh u, Zionah chuan a kila lung phûm, thlan chhuah, hlu tak ka rem a ni. Amah ringtu chu a mualpho ngai lo vang,” tih a chuang a ni.
60002007	Chuvângin nangni a ringtute tân chuan chu lung chu hlu tak a ni. A ring lotute tân erawh chuan: “In satute lung hnâwl hnu kha, a kila lung phûm pawimawh ber a lo ni ta.
60002008	Petekna lung leh tlûkna lungpui chu a ni.” Thu an awih loh avângin thûah chuan an petek a, chutiang atâna ruat chu an ni rêng bawk a ni.
60002009	Thim ata a êng mak taka lût tûra kotu che u ṭhatna chu in puanchhuah theih nân nangni zawng hnam thlan, lal chi puithiam ho, hnam thianghlim, a bîk taka ama tate in ni e.
60002010	Hmânah kha chuan eng mi mah in ni lo va, tûnah erawh chuan Pathian mi in ni ta. Hmânah khân zahngaihna in dawng lo va, tûnah erawh chuan zahngaihna in dawng ta.
60002011	Duh takte u, khualzin leh mi rama awm rih in nih avângin thlarau lam thil do ṭhintu tisa châknate bânsan tûrin ka ngên a che u.
60002012	Jentailte zînga in chêtzia chu mawi tak ni rawh se. Tûnah hian thil ṭha lo tih chîng angin an sawi che u a; nimahsela, in thil ṭha tihte an hmuh avângin rorêl tûra a lo kal hunah chuan Pathian an chawimawi ang.
60002013	Chuvângin thu nei tûra mihringte ruat apiangte hnênah Lalpa avângin intulût rawh u. Lalber chu thuneitu sâng ber a nih chuan intulût rawh u.
60002014	Thil sual titute hrem tûr leh thil ṭha titute fak tûra ama tirh chhâwn ram awptute hnênah pawh intulût rawh u.
60002015	Thil ṭha in tih hian mi fing lo te’n hre lova thu dik lo tak an sawi chu in tidang thei ang; chu chu in tih atâna Pathian duhzâwng a ni.
60002016	Mi zalênte angin awm ula; nimahsela, in zalênna chu sual khuh nâna hmang lovin Pathian bawiha awm nân hmang zâwk rawh u.
60002017	Mi zawng zawng chawimawi ula, ringtu unaute chu hmangaih rawh u. Pathian chu ṭih ula, lal chu chawimawi rawh u.
60002018	Chhiahhlawhte u, ṭih dêk chung hlîrin in pute hnênah intulût rawh u. Mi ṭha leh mi nunnêmte lakah intulût ula, mi nunrâwngte lakah pawh intulût rawh u.
60002019	Miin Pathian a hriatna avânga tuar loh tûr tuarin lungngaihna a tûar hrâm hrâm chuan chu chu Pathian lâwmzâwng a ni.
60002020	In sual tih avânga kut thlâk in tuarin, chhel takin tuar mah ula fakna enge in hlawh ṭhin? Amaherawhchu, thil ṭha in tiha chhel taka in tuar chuan chu chu Pathian lâwmzâwng a ni.
60002021	Krista pawh khân kan tân a tuar avângin chutianga ti tûra koh in ni si a. A hniakhnungte in zui theih nân entawn tûr a hnutchhiah che u a ni.
60002022	“Ani chuan sual engmah a ti lo va, a kâah bumna thu an hmu hek lo.”
60002023	Miin an hnehchhiah laiin hnehchhiahnain a thungrûl lo va, a tuar laiin a vau lo va. Dik taka rorêltu hnênah amah a intulût zâwk a.
60002024	Sual lama kan thih nân leh felnaa kan nun theih nân ani chuan ama taksa ngeiin thingah khân kan sualte a phur a, amah an vuakna vualte chuan tihdamin in awm ta.
60002025	Berâm anga vâk bo in lo ni tawh a; nimahsela, tûnah erawh chuan in nunna vêngtu Berâmpu hnênah in kîr leh tâk hi.
60003001	Chutiang bawkin nupuite u, mahni pasalte hnênah intulût ṭheuh rawh u. Tupawhin thu chu awih lo mahse, thu ni lovin, an nupuite chêtzia chuan hnehin an awm thei ang.
60003002	Zah tak chunga in chêtze thianghlim tak an hmuhin hnehin an awm thei ang.
60003003	In incheina chu pâwn lam incheina, sam chei danglam te, rangkachak inbel te, silhfên mawia inthuamte chauh ni lovin,
60003004	thlarau thuhnuairawlh leh nun nêm, silhfên chhe thei lo chuan chhûng lam mihring chu thuam zâwk rawh u. Chu chu Pathian mithmuhin a hlu êm êm a ni.
60003005	Chutiang chuan hmân laia hmeichhe thianghlim Pathian beiseitute pawh kha mahni pasalte hnên ṭheuhva intulûtin an inchei ṭhîn si a.
60003006	Anni pawh kha Sari angin an intulût a; Sari chuan Abrahama thu a awih a, ‘lalpa,’ tiin a ko va. Thil ṭha in tiha ṭihbai vâng ni lova in pasalte in zah thiam phawt chuan Sari fate in lo ni ang.
60003007	Chutiang bawkin nangni pasalte u, hriatthiamna neiin in nupuite nên awm ula, bêl keh awl zâwk leh khawngaihna nunna ro chanpuitu che u an nih angin chawimawi rawh u. Tichuan in ṭawngṭainate dâlin a awm dâwn lo nia.
60003008	A tâwp berah chuan in zain rilru hmunkhatin awm rawh u. Inlainat tawn ula, unau angin inhmangaih ula, thinlung nêm nei ula, nêlawm bawk rawh u.
60003009	Thil ṭha lo chu thil ṭha lo vêkin thungrûl suh ula, diriamna chu diriamnain thungrûl hek suh u la, malsâwm hlauh zâwk rawh u. Malsâwmna ro chang tûrin Pathianin a ko che u tih in hriat kha.
60003010	“Nunna hmangaih duh leh ni ṭhate hmuh duh chuan, thil ṭha lo lakah a lei vêng ṭha sela, a hmui pawh bumna thu sawi lo tûrin vêng ṭha rawh se.
60003011	Thil ṭha lo hawisanin thil ṭha ti rawh se. Remna zawngin ûm zêl rawh se.
60003012	Lalpa mitte chu mi felte chungah a fu a, a bengte pawhin an ṭawngṭai a ngaithla ṭhîn. Amaherawhchu, Lalpa hmêl chuan thil ṭha lo titute a dodâl a ni,” tih ziak a ni si a.
60003013	Thil ṭha titute entawntu in nih chuan tuin nge tinâ ang che u?
60003014	Felna avânga tuar in nih erawh chuan in nihlawh e. “An hlauhawmna chu hlau suh ula, mangang hek suh u.”
60003015	In thinlungah Lalpa Pathian chu pawm zâwk rawh u. Nangmahnia awm beiseina in neih chhan zâwt apiang che u chhâng lêt tûrin inpeih sa reng ula, thuhnuairawlh leh ṭih dêk chungin chhâng rawh u.
60003016	Thil ṭha lo titute ni âwm taka an sawi hming chhiat hunah che u chuan chhia leh ṭha hriatna thiang tak neiin chhâng ula; tichuan Kristaa in awm dân ṭha tak sawichhetute chu an zak dâwn zuk nia.
60003017	Thil sual tih vânga tuar ai chuan Pathian duhzâwng anga thil ṭha tih vânga tuar hi a ṭha zâwk si a.
60003018	Pathian hnêna min hruai theih nân Krista pawh khân sualte tân vawikhat a tuar ngei a ni. Mi fel chuan mi fel lo aiah a tuar a, taksaah chuan tihhluma awmin, Thlarauvah erawh chuan tihnunin a awm a,
60003019	tân ina thlarau awmte hnênah pawh kalin thu a hril a.
60003020	Chûng thlaraute chu hmâna Nova dam laia lawng siam chhûng zawnga Pathianin dawhthei taka a nghah laia awih duh lo tute kha an ni. Chu lawngah chuan mi tlêmtê, mi pariat nunna chauh tui lakah chhanhimin an awm a ni.
60003021	Chumiin a entîr baptisma chuan Krista thawhlehna avângin tûnah hian chhandamin kan awm. Chu chu taksa bawlhhlawh tlenfai mai ni lovin, chhia leh ṭha hriatna thiang tak neia Pathian lama intiamna hi a ni zâwk.
60003022	Isua Krista chu vânah han kalin Pathian kut ding lamah a awm a, vântirhkoh te, thuneihna te, thiltihtheihnate a hnuaiah dahin an awm a.
60004001	Krista chuan a taksain kan tân a tuar tawh a; chuvângin nangni pawh chutiang rilru chuan inthuam rawh u. Taksaa tuar tawh chuan sual a bânsan tawh ṭhîn a ni.
60004002	Tichuan tûn hnuah taksaa a la awm chhûng zawng mihring châkna ṭha lo lamahte nung tawh lovin Pathian duhzâwng lamah a nung tawh zâwk ang.
60004003	Jentailte duhzâwng, hurna ṭha lo tak, insûm lohna te, châkna ṭha lo tak te, uain hehna te, zu in nuam tâwlna te, zu inhona te, milem biakna Pathian khap tlat tia tûn hmâa kan nun ṭhin kha a tâwk tawh e.
60004004	Chûngah chuan nawmsak bâwla an zînga in intlakral ve tâk loh avâng hian mak an ti a, an sawichhe ta che u a ni.
60004005	Mitthi leh minung rorêlsak tûra inpeihsa renga hnênah chuan an chanchin anmahni ngeiin an la thlen ang.
60004006	Hemi avâng hian a ni mithite hnênah pawh chanchin ṭha chu hril a nih ni. Taksaa awm mihringte ang bawka an chung thu rêl a niha lehlamah erawh chuan Pathian anga thlarauva an nun theih nân a ni hrilh an nih ni.
60004007	Amaherawhchu thil zawng zawng tâwpna chu a hnai tawh a; chuvângin in ṭawngṭainaahte chuan urhsûn ula, ngaihven hlê bawk rawh u.
60004008	Hmangaihnain sual tam tak a khuh ṭhin avângin thil dang zawng aiin ṭhahnemngai taka inhmangaih tawn uar rawh u.
60004009	Phunnawi lovin inmikhual tawn rawh u.
60004010	Pathian khawngaihna kawng tam tak enkawltu ṭhate angin thilthlâwnpêk in dawn ang zêlin rawng inbâwlsak tawn ṭheuh rawh u.
60004011	Isua Krista avânga Pathian chu kawng engkimah chawimawia a awm theih nân mi tupawhin thu a sawi chuan Pathian thute a nih ang takin sawi sela, mi tupawhin rawng a bâwl chuan Pathianin chakna a pêk ang zêlin bâwl rawh se. Ropuina leh thiltihtheihna chu chatuanin ama ta a ni. Amen.
60004012	Duh takte u, nangmahni fiahna tûra mei anga fiahna lo thleng hi in chunga thilmak lo thleng angin ngai suh ula, mangang hek suh u.
60004013	Krista tuarnate tuarpuitu in nih ang zêlin lâwm zâwk rawh u. Tichuan a ropuina a lo lan hunah in lâwm nasa lehzual ang.
60004014	Ropuina Thlarau leh Pathian Thlarau chu nangmahniah a awm avângin Krista hming avânga hau in nih chuan in hlim ang. Anni lamah chuan ani chu sawichhiatin a awm a, nangni lamah erawh chuan ani chu chawimawiin a awm a ni.
60004015	Nimahsela, in zînga tumahin tualthattu angin emaw, rûkru angin emaw, thil sual titu angin emaw midangte chungthua inrawlh chîng angin emaw tuar suh se.
60004016	Nimahsela, tupawhin Kristian a nih anga a tuar chuan zak suh sela, hemi avâng hian Pathian chu chawimawi zâwk rawh se.
60004017	Rorêlna chu Pathian chhûngteah ṭan a hun tawh si a. Tin, keimahnia a ṭan hmasak chuan Pathian chanchin ṭha awih lotute tâwpna chu engtin tak ni ang maw?
60004018	Tin, “Mi fel mah chhandam hrâm hrâm an nih chuan Pathian ngaihsak loho leh misualte chungah chuan eng ang tak thleng ang maw?”
60004019	Chuvângin Pathian duhzâwng anga tuartute chuan thil ṭha ti zêlin an thlaraute chu siamtu rinawm tak hnênah kawltîr rawh se.
60005001	In zînga upate kha kei, in upatpui, Krista tuarnate hriatpuitu, ropuina lo lang tûr chang vetu tûr hian ka fuih a che u.
60005002	In hnêna Pathian berâm rualte kha enkawl rawh u. Tih tûr a nih vâng chauhva ti lovin, châk chung zâwkin, dik lo taka hlâwkna duh vâng ni hek lovin, duh tak chungin enkawl zâwk rawh u.
60005003	Enkawl tûra in hnêna pêkte chungah chuan intilal hek lovin, berâmho entawn atân insiam zâwk rawh u.
60005004	Tichuan Berâmvêngtu Lalber chu a lo lan hunah ropuina lallukhum chuai thei lo chu in dawng ang.
60005005	Chutiang bawkin nangni tleirâwlte u, in upate hnênah intulût rawh u. “Pathianin chapote a dodâl a, inngaitlawmte erawh chu khawngaihna a pe ṭhîn.” Chuvângin in zain intulût tawn ṭheuh ula, inngaihtlâwmnain inthuam bawk rawh u.
60005006	Chutichuan a hun takah chuan a chawisân theihna tûr che uin Pathian kut thiltithei tak hnuaiah chuan inngaitlâwm rawh u.
60005007	Anin a ngaihsak ṭhin che u avângin in manganna zawng zawng ama chungah nghat vek rawh u.
60005008	In khingpui Diabola chu sakeibaknei rûm ṭhîn anga a ei theih tûr zawnga a vah ruai ruai ṭhin avângin ngaihven ula, fîmkhur rawh u.
60005009	In unau khawvêla awmte chuan chutiang tuarna chu an tuar ve tih hriain amah chu dodâl ula, rinnaah chuan ding nghet rawh u.
60005010	Tin, khawngaihna zawng zawng Pathian, a chatuan ropuina chang tûra Krista Isuaa kotu ngei che u chuan rei lo tê in tuar hnuah a siam ṭha famkimin a tungding ang che u a, a tichakin a tinghet ang che u.
60005011	Ama hnênah chuan ropuina leh thiltihtheihna chu chatuanin awm rawh se. Amen.
60005012	In din nghehna Pathian khawngaihna chu a dik a ni tih hriattîr tûr leh fuih tûr che uin ka rawn ziak a ni. Chu chu kan unaupa, mi rinawm a ni tih ka hriatchian Silvana ṭanpuinain tawitêin ka rawn ziak a ni.
60005013	Babulon khuaa awm kohhran, nangmahni ruala thlan hian chibai a bûk a che u. Chutiang bawkin ka fapa Marka pawh hian chibai a bûk a che u.
60005014	Hmangaihnaa infâwpin chibai inbûk tawn ṭheuh rawh u. Nangni Krista Isuaa awm zawng zawngte hnênah khân thlamuanna awm rawh se. Amen.
61001001	Simon Petera, Isua Krista bawih leh Apostol chuan rinna nei tawhte hnênah ka ziak a, rinna in dawn tâka chu kan rinna ang bawka hlû a ni a, chu chu kan Pathian leh Chhandamtu Isua Krista felna avânga in dawn a ni.
61001002	Kan Lalpa Isua leh Pathian hriatna avâng chuan in chungah khawngaihna leh thlamuanna tihpunin lo awm rawh se.
61001003	A Pathianna thiltihtheihna chuan kan hnênah thil engkim nunna leh Pathian ngaihsakna atâna kan mamawh min pe a. A ropuina leh ṭhatna hmanga min kotu chuan amah kan hriatna famkim avângin chûng thilte chu min pe a ni.
61001004	Chûng thilte hmang chuan thutiam ropui leh hlû zawng zawngte chu min pe a. Châkna sual avânga khawvêla chhiatna lo thleng chu tlân chhuahsana Pathian mizia ṭâwmpuitute in loh nih theih nân chûng thutiamte chu kan hnênah min pe a ni.
61001005	Chutiang tak a nih avâng chuan in rinnaah ṭhatna belh ula, in ṭhatnaah chuan hriatna belh rawh u.
61001006	In hriatnaah chuan mahni inthununna belh ula, mahni inthununnaah chuan chhelna belh ula, in chhelnaah chuan Pathian ngaihsakna belh rawh u.
61001007	Pathian in ngaihsaknaah chuan unau inlainatna belh ula, unaute inlainatnaah chuan hmangaihna belh rawh u.
61001008	Chûng thilte chu in ta a niha a pun zêl bawk chuan kan Lalpa Isua Krista hriatna kawngah thatchhia leh rah chhuah lovin in awm dâwn si lo va.
61001009	Chûng thilte nei lo chu a thil thlîr a tawi a, mitdel ang maia awmin tûn hmâ lama a sualnate tlenfaisak a ni tih a theihnghilh ta a ni.
61001010	Chuvângin unaute u, a kohna che u leh a thlanna che u tichiang tûrin taihmâk chhuah lehzual rawh u. Chûng chu in tih chuan engtikah mah in tlu lo vang.
61001011	Tichuan, kan Lalpa leh Chhandamtu Isua Krista chatuan lalrama luh theihna chu pêk inni ngei dâwn si a.
61001012	Chuvângin chûng thilte chu in hriain thutak nangmahnia awmah chuan in nghet nachungin chûng thilte hriat nawntîr che u kawngah ka inthlahdah ngai lo vang.
61001013	He bâwktêa ka awm chhûng zawng hian hriat nawntîr fo che u a, chawhharh che u hi a dikin ka ngai a ni.
61001014	Kan Lalpa Isua Krista’n min entîr tawh ang khân he bâwktê ka hlih thlâk hun hi a hnai tawh tih ka hria e.
61001015	Ka kal chhuah hnuah chûng thilte hriat nawntîr fo tûr che uin taihmâk ka chhuah lehzual ang.
61001016	Kan Lalpa Isua lo kal lehna leh thiltihtheihna kan hriattîr lai che u khân thawnthu, fing taka phuahchawp mai te zâwm kan ni lo va, a ropuina, mit ngeia hmutute kan ni zâwk asin.
61001017	Ropuina nasa tak aṭanga aw lo chhuakin, “Hei hi ka Fapa duh tak, min tilâwm êm êmtu a ni,” tih thu a hnêna a lo thlen lai khân pa Pathian hnêna mi chawimawina leh ropuina a dawng si a.
61001018	Tlâng Thianghlima ama hnêna kan awm lai khân chu aw, vân aṭanga lo chhuak chu keimahni ngeiin kan hria a ni.
61001019	Chuvângin hrillâwkna thu nghet lehzual chu kan nei a ni. Chu chu thim zînga khâwnvar êng an ngaihven anga in ngaihven chuan in ti ṭha ang. Khua a lo vâr a, vârparh arsi chu in thinlungahte a lo ên hmâ loh zawng ngaihven rawh u.
61001020	Pathian lehkhathua hrillâwkna rêng rêng hi mahniin hrilhfiah tûr a ni lo tih hre hmasa phawt rawh u.
61001021	Hrillâwkna thu hi mihring duhzâwnga lo awm a ni ngai si lo; Thlarau Thianghlim hruaiin Pathian mi thianghlimten an sawi zâwk ṭhîn a ni.
61002001	Nimahsela, mite zîngah zâwlnei dik lo an awm ang khân in zîngah zirtîrtu dik lo an lo la awm ang. Mi tichhe thei zirtîrna dik lo an rawn pulût ru ang a, anmahni leitu Lalpa meuh pawh an phatsan bawk ang; chuvângin anmahni’n an chungah chawplehchilha chhiatna an thlentîr ang.
61002002	Tin, an chhiatna kawngte chu mi tam takin an zui ang a, anmahni avângin thutak kawng chu sawichhiatin a awm ang.
61002003	Duhâmna avângin dâwt thutein anmahni hlâwk nân an hmang ang che u. Nimahsela, hmâna an chunga thu rêl tawh chu a la ding reng a, anmahni tiboraltu tûra pawh a muhîl lo ve.
61002004	Vântirhkoh thil sual titute kha Pathianin a zuah lo va, thimna khaidiattea phuar chungin khuarkhurumah a khung a, an chungthu rêl tûrin a khêk a ni.
61002005	Tin, amah ngaihsak lotute awmna khawvêlah tui lêttîrin hmân lai khawvêl kha a zuah lo va. Nimahsela, Nova, felna thu puangtu chu mi dang pasarih nên a humhim a.
61002006	Tin, Sodom leh Gomora khawpuite chu vaivutah a chantîr a, Pathian ngaihsak lo, lo la awm tûrte hriattîr nân tihboral tûrin thiam loh a chantîr a ni.
61002007	Tin, Dân pawisa lote awm dân hur tak avânga lungngai êm êm, mi fel Lota chu a chhanchhuak a.
61002008	Chu mifel chu an zîngah nitin awmin, Dân lo anga an thiltihte chu a mitin a hmu a, a bengin a hria a, a rilru fel tak chu a na êm êm ṭhîn a ni.
61002009	Chuvângin thlêmna aṭanga amah ngaihsaktute chhanchhuah dân leh mi fel lote chu rorêl ni atâna hrem chunga khêk dân Lalpa chuan a hria.
61002010	Thuneitute sawichhiaa châkna bawlhhlawh tak ûm a, anmahni tibawlhhlawhtu taksa châkna ang zêla awmte lek phei chu a hre lehzual a ni. Mi pâwngpawrh leh tihmawh an ni a, hlau miah lovin mi ropuite chu an sawichhe ṭhîn.
61002011	Chakna leh thiltihtheihna nei nasa zâwk vântirhkohte meuh pawhin miropuite an sawichhe ngai lo va, Lalpa hmâah ṭawng bawlhhlawh an hmang ngai hek lo.
61002012	Nimahsela, hêng mite hi nungcha ngaihtuahna nei lo, mana tihboral tûrte ang lek hi an ni a, an hriat thiam loh thilte chu an sawichhe ṭhîn a; anmahni chhiatnaah chuan nasa takin an boral ngei ang.
61002013	An fellohna man chu an la dawng thuai ang. Chhûna ruaiṭheh buai nuam ti mi an ni a. In hnêna ruai an ṭhehte hian kawra bawlhhlawh kaite ang leh kim hlelhna awm ang hi an ni a, mi bum hi an nuam tihzâwng leh an ngaihhlut zâwng tak a ni.
61002014	Mit uirêa khat, sual bânsan thei lote an ni. Mi nghet lote an thlêm thlu a, awhna thinlung an insiam chawp ṭhîn a, ânchhe dawng fate an ni.
61002015	Fellohna hlawh ngainatu Balaama, Bosora fapa kawng chu an zawh a, kawng dik chu pên bosanin an vâk bo ta a.
61002016	Nimahsela, ani chu ama bawhchiatna avângin zilhhauvin a awm a, sabengtung ṭawngthei lo chu mihring ṭawngin a lo ṭawng a, Zâwlnei âtna chu a khap ta a.
61002017	Chûng mite chu tuichhunchhuah tui awm lo leh chhûm, thlipui chhêm lên ang an ni. Chûng mite tân chuan thim chhah mup chu chatuan atân ruatsak an ni.
61002018	Thu lawilo chapo taka sawiin thutak aṭanga vâkbote zîng aṭanga tlân chhuak mêkte chu an thlêm thlu ṭhîn a, tisa châkna nasa tak leh hurnaa inphalraina hmangin an thlêm thlu si ṭhîn.
61002019	Zittîrtu dik lote chuan anmahni ngei pawh chhiatna bawiha awm reng siin mite chu zalênna an tiam ṭhîn a. Eng thilin emaw mi a ngam tawh a nih chuan chu thil bawihah chuan chu mi chu a tâng reng tawh a ni.
61002020	Hêng mite hian kan Lalpa leh Chhandamtu Isua Krista hriatna avângin khawvêl bawlhhlawhna chu an tlân chhuahsan tawh a. He tih hnua zirtîrtu dik lote’n an hneha an ngam leh a nih chuan an nun dân hnuhnûng zâwk chu a hmâa mi ai khân a ṭha lo zâwk ṭhîn.
61002021	Felna kawng chu hriat hnua thupêk thianghlim an hnêna pêk chu hawisan leh ai chuan felna kawng chu hre lo law law sela an tân a ṭha zâwk si a.
61002022	Nimahsela, “Ui ama luak lamah a kîr leh a, Vawkpui bualfai tawh chu chirhdiaka inbual tûrin a kîr leh a,” tih thufing dik tak ang chiahin an chungah a lo thleng ta a ni.
61003001	Duh takte u, tûnah hian in hnênah ka lehkha thawn pahnihna chu ka ziak a, a pahnihin in rilrua ngaihtuahna thianghlim chawk tho tûrin hêng thilte hi hriat nawntîr tûr che uin ka ziak a ni.
61003002	Zâwlnei thianghlim te’n tûn hmâa an thu sawi leh keini Apostolte hmanga kan Lalpa leh Chhandamtu thupêk chu in hriat rengna tûrin ka ziak a ni bawk.
61003003	Hei hi hre hmasa phawt ula, ni hnuhnûngahte chuan nuihsantute chu an mahni châknate anga kalin an awm ang a,
61003004	“Siam tirh aṭangin engkim a awm pângngai angin chi thlahtute muthilh ni aṭang tawh khân a la awm reng si a; chuvângin a lo kalna thutiam chu khawiah nge?” an la ti ang.
61003005	Hêng hi an hre duh ṭhîn si lo: Pathian thuin hmân laiin vânte a lo awm a, lei pawh tui aṭanga lo ding chhuakin tuiah a lo awm a,
61003006	chûng tuite chuan khawvêl chu chîmin a boral ta a, tih hi.
61003007	Nimahsela, chumi thu vêk chuan tûn laia vânte leh lei hi meia tihboral tûrin a khêk a, engtik ni emaw atân a dah ṭha a; chumi nîah chuan Pathian ngaihsak lotute chung thu chu rêlin a tiboral ang.
61003008	Nimahsela, duh takte u, Lalpa ngaih chuan ni khat hi kum sângkhat ang a ni a, kum sângkhat pawh ni khat ang a ni tih thu kamkhat hi theihnghilh suh u.
61003009	Mi thenkhatin muanga an ngaih angin Lalpa chu a thutiam kawngah a muang lo ve, tuma boral duh lovin, mi zawng zawngin an lo simna tûrin keimahni lamah a dawhthei a ni zâwk.
61003010	Nimahsela, zânah rûkru a lo kal angin Lapa Nî chu a lo thleng ang. Chumi niah chuan vânte chu nasa taka riin a boral ang a, thil bulte chu meia em ralin an awm tawh ang a, lei leh a chhûnga hnathawhte hi a kângral ang.
61003011	Chutichuan chûng thilte chu chutianga tihchhiat vek an nih dâwn avângin Pathian ngaihsak leh thianghlim takin in nung tûr a ni dâwn lâwm ni?
61003012	Pathian nî chu nghâkhlel taka in nghah chhûng zawng hian chutiang chuan nung rawh u. Chumi nîah chuan vânte lo kângin a boral ang a, thil bulte chu meia em ralin a awm tawh ang.
61003013	Nimahsela, a thutiam angin felna awmna lei thar leh vân tharte chu kan beisei a ni.
61003014	Chuvângin duh takte u, chutiang thilte in beisei avângin bawlhhlawh kai lo leh sawisêl bo leh thlamuang taka in awm a hmuh theihna tûr che uin taihmâk chhuah rawh u.
61003015	Kan unau duh tak Paula pawhin a hnêna finna pêk ang zêla in hnêna a ziak ang khân kan Lalpa dawhtheihzia chu chhandamnaah ngai rawh u.
61003016	A lehkha thawn dang zawng zawngah pawh hêng thil chungchâng hi a ziak a ni. A thu ziak ṭhenkhat chu hriatthiam a har hlê a; chûngte chu mi mâwl leh mi nghet lo ten Pathian lehkhathu dangte an ngai kawi ang bawkin an ngai kawi a, an chhiat phah ṭhîn a ni.
61003017	Chuvângin duh takte u, nangni’n chûng thu chu in lo hriat lâwk avângin invêng ṭha rawh u. Chuti lo chuan Dân pawisa lote bumnaa hruai bova awmin, in nghet ṭha lai in tlu dah ang e.
61003018	Amaherawhchu, kan Lalpa leh kan Chhandamtu Isua Krista khawngaihna leh hriatnaah chuan lo ṭhang rawh u. Tûnah leh chatuan thlengin ama hnênah chuan ropuina awm rawh se. Amen
62001001	Atîr aṭanga awm, keimahni’n kan hriat tawh, kan mita kan hmuh, ngun taka kan en, kan kuta kan khawih ṭhin kha Nunna Thu hi a ni.
62001002	Chumi nunna chu tihlanin a lo awm ta a, kan hmu a, kan hriattîr bawk a. Chu chatuan nunna, Pa hnêna awm kan hnêna lo lang chu kan hrilh che u a nih hi.
62001003	Nangni pawhin min pâwl ve theih nân chumi kan hmuh leh hriat chu in hnênah kan puang a nih hi. A ni, chu kan inpâwlna chu Pa leh Fapa Isua Krista ngei hi a ni.
62001004	In lâwm a khahliam theih nân hêng thilte hi in hnênah kan ziak a nih hi.
62001005	Hei hi a hnên aṭanga thuchah kan hriat, in hnêna kan hriattîr chu a ni: Pathian chu êng a ni a, amahah chuan thimna rêng a awm lo, tih hi.
62001006	‘Amah nên kan inpâwl,’ tia thima kan awm si chuan dâwt kan sawi a, thutak chu kan zâwm lo a ni.
62001007	Nimahsela, ani chu ênga a awm angin êngah kan awm chuan kan inpâwl tlâng a, a Fapa Isua Krista thisen chuan kan sual zawng zawng min tlenfaisak ṭhîn a ni.
62001008	‘Sual kan nei lo,’ kan tih chuan, mahni inbum kan ni. Thutak chu keimahniah a awm lo a ni.
62001009	Kan sualte a hnêna kan puan chuan, kan sualte min ngaidam tûr leh kan dik lohna zawng zawng min tlenfaisak tûrin ani chu a rinawmin a dik a ni.
62001010	‘Thil kan tisual lo,’ kan tih chuan amah chu dawtheiah kan puha a thu pawh keimahniah a awm lo a ni.
62002001	Ka fa duh takte u, thil sual in tih loh nân hêng thute hi in hnênah ka ziak a nih hi. Tupawhin thil a tihsual chuan Pa hnêna min sawi saktu, mi dik Isua Krista chu kan nei a ni.
62002002	Ani chu kan sualte aia inthawina lungawi thlâk chu a ni a, keimahni sualte tân chauh ni lovin, khawvêl pumpui sualte tân pawh a ni.
62002003	A thupêkte kan zawm chuan chumiah chuan amah chu kan hria tih kan hre chiang a ni.
62002004	“Amah ka hria,” tia a thupêkte zâwm si lotu chu mi dawthei a ni a, thutak chu amahah a awm lo.
62002005	Nimahsela, tupawh a thu zâwmtuah chuan Pathian hmangaihna chu a famkim tak zet tawh a; chumiah chuan amahah kan awm tih kan hria.
62002006	“Amahah ka awm reng,” titu chu ama awm ang bawk khân a awm ve tûr a ni.
62002007	Unaute u, in hnênah thupêk thar ka ziak a ni lo va, atîr aṭanga in neih thupêk hlui kha ka ziak a ni zâwk.
62002008	Thupêk thar in hnêna ziak ka ni tho ve. Thim chu a kian mêk avâng leh êng dik tak chu a lo ên tak avâng hian amahah leh nangmahniah chu chu a dik a ni.
62002009	A unau haw si a, “Engah ka awm,” titu chu tûn thleng pawhin thimah a la awm reng a ni.
62002010	A unau hmangaihtu chu êngah chuan a awm reng a, amahah chuan petekna tûr rêng a awm lo.
62002011	A unau hawtu erawh chu thimah a awm a, thimah a lêng a. Thimin a mitte a tihdelsak tawh avângin a kalna tûr chin pawh a hre tawh ṭhîn lo.
62002012	Ka fa duh takte u, ama hming avânga in sualte ngaihdam a nih tâk avângin in hnênah ka ziak a nih hi.
62002013	Pate u, amah, atîr aṭanga awm renga chu in hriat tawh avângin in hnênah ka ziak a nih hi. Ṭhalaite u, misualpa chu in ngam tâk avângin in hnênah ka ziak a ni. Naupangte u, Pa chu in hriat tâk avângin in hnênah ka ziak a ni.
62002014	Pate u, amah, atîr aṭanga awm renga chu in hriat tâk avângin in hnênah ka ziak ta a nih hi. Ṭhalaite u, in chak a, Pathian thu chu nangmahniah a awm reng a, misualpa chu in ngam tâk avângin in hnênah ka ziak ta a nih hi.
62002015	Khawvêl hi hmangaih suh ula, khawvêla thil awmte hi hmangaih hek suh u. Mi tupawhin khawvêl hi a hmangaih chuan Pa hmangaihna chu amahah a awm lo a ni.
62002016	Khawvêla thil awm zawng zawng, hêng tisa châkna te, mit châkna te, nun chaponate hi Pa atanga chhuak a ni lo va, khawvêl aṭanga chhuak a ni zâwk e.
62002017	Khawvêl hi a châkna chawpin a boral mêk a; Pathian duhzâwng titu erawh chu kumkhuain a awm reng a ni.
62002018	Ka fa duh takte u, hun hnuhnûng ber chu a ni ta; Krista dodâltu a lo kal dâwn tih in hriat tawh kha tûnah ngei hian Krista dodâltu tam tak an lo chhuak ta; chuvâng chuan hun hnuhnûng ber a ni ta tih kan hria e.
62002019	Anni chu kan zîng aṭangin an chhuak a; nimahsela, kan mite an ni lo. Kan mite ni se chuan kan zîngah an awm ve zêl tûr a ni si a. Nimahsela, an zain kan mite an ni lo vek tih a lan fiah theih nân an chhuak ta a ni.
62002020	Mi thianghlima chuan hriak a thih tawh che u a, thil engkim in hria e.
62002021	Thutak chu in hriat loh avângin in hnênah ka ziak a ni lo, in hriat avâng leh dâwt tinrêng hi thutaka mi a nih loh avângin ka ziak zâwk a ni.
62002022	Isua chu Krista a ni tih phattu aliama dawthei tunge awm? Pa leh Fapa phattu chu Krista dodâltu a ni.
62002023	Tupawh Fapa phattu apiang chuan Pa a nei lo a ni: tu pawh Fapa pawm chuan Pa pawh a nei a ni.
62002024	Chutichuan atîr aṭanga in hriat tawh kha nangmahniah awm reng rawh se. Atîr aṭanga in hriat tawh kha nangmahniah a awm reng chuan nangni pawh Fapaah leh Paah chuan in awm reng ang.
62002025	He thutiam hi a ni amahin min tiam chu, Chatuana nunna ngei hi.
62002026	Nangmahni hruai bo tumtute chungchâng hi in hnênah ka ziak a ni.
62002027	Nimahsela, Pathian hriak thih in nihna chu nangmahniah a awm reng a, tuma zirtîr in ngai lo ve. Chu hriak thih in nihna ngei chuan thil engkim a zirtîr zâwk che u a, chu chu a dik a, dâwt a ni lo. A zirtîr ang ngei che u chuan amahah awm reng rawh u.
62002028	Tûnah hian ka fa duh takte u, amah chu a lo lan huna kan huaisen theih nân amahah awm reng rawh u.
62002029	Amah chu mi fel a ni tih in hriat avângin tupawh felna zâwm apiang chu ama hrin a ni tih in hria e.
62003001	Ngaiteh u, Pain min pêk hmangaihna hi a va ropui êm! Pathian faahte min vuah tâk hi. Chutichuan amah chu an hriat loh avângin khawvêlin min hre lo a ni.
62003002	Duh takte u, tûnah hian Pathian fate kan ni a, engtinnge kan la awm dâwn tih zawng a la lang rih lo ve. Nimahsela, amah chu a lo lan hunah a nih ang taka kan hmuh dâwn avângin amah ang kan lo ni tawh ang.
62003003	Mi tupawh amaha chumi beiseina chu nei apiangin amah a thianghlim ang ngeiin a intithianghlim ṭhîn.
62003004	Tupawh sual tih chîng apiang chuan dân a bawhchhia a ni a, dân pawisak loh hi sual a ni.
62003005	Ani chu kan sualte la bo tûrin a lo lang tawh tih in hria e. Amahah chuan sual rêng a awm si lo va.
62003006	Tupawh amaha awm reng apiang chuan thil sual a ti lo. Tupawh thil sual ti ṭhîn apiang chuan amah chu a hmu lo va, hriat pawh a hre hek lo.
62003007	Nau duh takte u, tuma’n bum che u suh se. Amah a fel ang bawkin felna titu chu mi fel a ni.
62003008	Diabola chuan atîr aṭanga thil sual a tih avângin thil sual titu chu Diabola aṭanga chhuak a ni. Hemi avâng hian Diabola hna thawhte a tihboral theihna tûrin Pathian Fapa chu a lo lang a ni.
62003009	Tupawh Pathian hrin tawh phawt chu amahah Pathian chi a awm reng avângin thil sual a ti lo. Pathian hrin a nih avângin thil sual a ti zui zêl thei hek lo.
62003010	Hemiah hian Pathian fate leh diabola fate a hriat a ni; tupawh felna ti lo leh a unau hmangaih lotu apiang chu Pathian aṭanga chhuak a ni lo.
62003011	Hei hi atîr aṭanga thuchah in hriat kha a ni, kan in hmangaih tawn ṭheuh tûr a ni tih hi.
62003012	Misual laka chhuak Kaina, râwng taka a nau thattu ang kha kan ni tûr a ni lo. Engvângin nge râwng taka a thah kha? Ama thiltihte a sual a, a unau thiltih a dik avângin a ni.
62003013	Ka unaute u, khawvêlin a huat che u chuan mak ti suh u.
62003014	Unaute kan hmangaih avângin thihna aṭangin kan chhuak a, nunnaah kan lût tawh tih kan hria e. A unau hmangaih lotu chu thihnaah a la awm reng a ni.
62003015	Tupawh a unau hua apiang chu tual thattu a ni. Tual thattu chu amahah chatuan nunna amahah a awm reng lo tih in hria e.
62003016	Isua Krista’n kan aia a nunna a hlanah hian hmangaihna chu enge a nih kan hria a ni. Chuvângin keini pawhin unaute aiah kan nunna kan hlân ve tûr a ni.
62003017	Nimahsela, tupawh khawvêl thila hausakna neiin a unau tlachhamin hmu sela, amah chu lainat si lo se, Pathian hmangaihna chu engtinnge amahah chuan a awm reng theih ang?
62003018	Ka fa duh takte u, thu emaw, lei emaw chauhvin i inhmangaih suh ang u, thiltih leh thutakin ni zâwk rawh se.
62003019	Hemiah hian thutaka mi kan ni tih kan hria. Tin, ama hmâah kan thinlungte a ngampa bawk ang.
62003020	Kan thinlung mahin thiam loh min chantîr chuan, Pathian chu kan thinlung aiin a ropui zâwk a, thil engkim a hre si a.
62003021	Duh takte u, kan thinlungin thiamloh min chantîr loh chuan Pathian hmâah huaina kan nei a ni.
62003022	A thupêkte kan zawm avâng leh a mithmuhah a lâwmzâwng kan tih ṭhin avângin engkim kan dîl apiang a hnêna mi kan dawng ṭhîn a ni.
62003023	Hei hi a thupêk chu a ni, A Fapa Isua Krista hming rin leh a thu min pêk anga inhmangaih tawn ṭheuh tûr thu hi.
62003024	Pathian thupêkte zâwmtu chu amahah a awm reng a, Pathian pawh amahah a awm reng a ni. Ama Thlarau min pêk tawh avâng hian ani chu keimahniah a awm reng tih kan hria.
62004001	Duh tak te u, Zâwlnei dik lo tamtak khawvêlah an lo chhuah tak avâng hian thlarau tinrêng hi ring suh ula; nimahsela, thlarau chu Pathian hnêna mi an ni nge ni lo fiah zâwk rawh u.
62004002	Hemiah hian Pathian Thlarau chu in hria ang, thlarau engpawh Isua Krista hi mihringah a lo chang tih pawm apiang chu Pathian laka mi a ni.
62004003	Tin, thlarau engpawh Isua Krista hi mihringah a lo chang tih pawm lo apiang chu Pathian laka mi a ni lo. Chu chu Krista dodâltu thlarau, lo kal tûr in hriata kha a ni a, tûnah pawh khawvêlah a awm tawh reng a ni.
62004004	Nau duh takte u, Pathian hnêna mi in ni e. Nangmahnia awma chu khawvêla awma ai chuan a ropui zâwk avângin chûng chu in hneh tawh e.
62004005	Anni chu khawvêla mi an nih avângin khawvêl thilte an sawi a, khawvêlin anni chu a ngaithla ṭhin.
62004006	Keini chu Pathian hnêna mi kan ni a, Pathian hretu chuan kan thu a ngaithla ṭhîn. Pathian hnêna mi ni lova chuan kan thu a ngaithla ṭhîn lo. Hemiah hian Thutaka hruai lûttu Thlarau leh hruai botu thlarau chu kan hria a ni.
62004007	Duh takte u, hmangaihna hi Pathian hnêna mi a nih avângin i inhmangaih tawn ṭheuh ang u. Hmangaihtu apiang chu Pathian hrin a ni a, Pathian a hre bawk a ni.
62004008	Pathian chu hmangaihna a nih avângin hmangaih lotu chuan Pathian a hre lo a ni.
62004009	Hei hi Pathianin min hmangaihzia a tihlan dân chu a ni: Amah avânga kan nun theihna tûra Pathianin a Fapa mal neih chhun khawvêla a rawn tirh hi.
62004010	Hei hi hmangaihna chu a ni, Pathian kan hmangaih a ni lo va, amahin min hmangaiha kan sualte tâna inthawina lungawi thlâk ni tûrin a Fapa a rawn tîr zâwk a ni.
62004011	Duh takte u, chutiang taka Pathianin min hmangaih si chuan keini pawh kan inhmangaih tawn ṭheuh tûr a ni.
62004012	Tuman englai mahin Pathian an la hmu lo. Kan inhmangaih tawn ṭheuh hian Pathian keimahniah a awm a, a hmangaihna chu keimahniah a famkim a ni.
62004013	A Thlarau min pêk tawh avâng hian amahah kan awm reng tih leh amah chu keimahniah a awm reng tih kan hria.
62004014	Pathianin a Fapa chu khawvêl chhandamtu ni tûrin a rawn tîr tih kan hmu tawh a, chu chu kan hriattîr a ni.
62004015	Tupawh, “Isua hi Pathian Fapa a ni,” tih pawm apiang chu amahah Pathian a awm a, ani pawh chu Pathianah a awm bawk a ni.
62004016	Pathianin min hmangaihna chu kan hre tawh a, kan ring bawk a ni. Pathian chu hmangaihna a ni a, chu hmangaihnaa awm reng chu Pathianah a awm reng a, Pathian pawh amahah chuan a awm reng a ni.
62004017	He miah hian rorêlna nia huaina kan neih theihna tûrin hmangaihna chu keimahniah tihfamkim a ni tawh, amah angin he khawvêlah hian kan awm a ni si a.
62004018	Hmangaihnaah chuan hlauhna a awm lo. Hmangaihna famkim erawh chuan hlauhna a hnawtchhuak zâwk ṭhîn. Hlauhna chuan hremna a keng si a. Hlautu chu hmangaihnaah tihfamkim a ni lo.
62004019	Ama’n min hmangaih hmasak avângin kan hmangaih a ni.
62004020	Miin, ‘Pathian ka hmangaih,’ tiin a unau a huat si chuan amah chu dawthei a ni. A unau a hmuh tawh renga mah a hmangaih loh chuan Pathian, a la hmuh lohva chu engtinnge a hmangaih theih ang?
62004021	He thupêk hi a hnên aṭanga kan neih chu a ni, ‘Pathian hmangaihtu chuan a unau pawh a hmangaih tûr a ni,’ tih hi.
62005001	Tupawh Isua hi Krista chu a ni tih ring apiang chu Pathian hrin a ni. Tupawh Pa hmangaihtu chuan a hrina pawh a hmangaih ṭhîn.
62005002	Pathian kan hmangaiha a thupêkte kan zawm hian Pathian fate kan hmangaih tih kan hria.
62005003	A thupêkte kan zawm hi Pathian kan hmangaihna chu a ni, a thupêkte chu phurrit a ni si lo va.
62005004	Tupawh Pathian hrin tawh phawt chuan khawvêl a ngam zêl ṭhîn. Kan rinna hi khawvêl hneha ngamna chu a ni.
62005005	Isua hi Pathian Fapa a ni tih ringtu chauh lo chuan tuin nge khawvêl ngam ṭhîn le?
62005006	He mi hi a ni tui leh thisena lo kala chu, Isua Krista ngei hi. Tuiah chauh ni lovin, tuiah leh thisenah a ni zâwk e. Thlarau chu thutak a nih avângin Thlarau ngei chuan a hriattîr a ni.
62005007	Vânah khian hriattîrtu pathum an awm, Pa leh Thu leh Thlarau Thianghlim chu, chûng pathumte chu pumkhat an ni.
62005008	Leiah hian hriattîrtu pathum an awm, Thlarau leh tui leh thisen chu. Chûng pathumte chu pakhat angin an inthurual a ni.
62005009	Mihring hriattîrna mah kan pawm chuan Pathian hriattîrna chu a ropui zawk si a, Pathian hriattîrna chu a Fapa chanchin a hriattîr tawh hi a ni.
62005010	Pathian Fapa ringtu chuan mahniah hriatna a nei a ni. Pathianin a Fapa chanchin a hriattîrna chu a rin loh avângin Pathian ring lotu chuan amah chu dawtheiah a puh a ni.
62005011	Hei hi hriattîrna chu a ni, Pathianin chatuan nunna min pe a, chu nunna chu a Fapaah chuan a awm.
62005012	Pathian Fapa neitu chuan nunna a nei, Pathian Fapa nei lotu chuan nunna a nei lo.
62005013	Chatuan nunna in nei a ni tih in hriat theih nân leh Pathian Fapa hming in rin zêl theihna tûrin nangni Pathian Fapa hming ringtute hnênah hêng thute hi ka ziak a ni.
62005014	Amaha innghahngamna kan neih chu hei hi a ni, engpawh ama duhzâwnga kan dîl chuan ani’n min ngaihthlâksak ṭhin hi.
62005015	Engpawh kan dîl apiang min ngaihthlâksak ṭhîn tih kan hriat chuan a hnêna kan duh kan dîlte chu kan nei tih kan hria.
62005016	Mi tupawhin a unaupa thihna thlen lo sual ti lai hmu sela a dîlsak ang a, thihna thlen lo sual titute hnênah chuan Pathianin nunna a pe ang. Thihna thlentu sual a awm a, chumi atân chuan a dîl tûr ka ti a ni lo.
62005017	Diklohna tinrêng hi sual a ni a, thihna thlen lo sual a awm bawk.
62005018	Tupawh Pathian hrin tawh phawt chuan thilsual a ti ṭhîn lo tih kan hria. Pathian hrin chu amah a invêng ṭha ṭhîn zâwk a, misualpa chuan a chelh bet thei lo.
62005019	Pathian hnêna mi kan nih leh khawvêl pumpui hi misual thu thuin a awm tih kan hria e.
62005020	Pathian Fapa chu a lo kal in, mi diktaka chu hre thei tûrin hriattheihna min pe tih kan hre bawk a ni. Mi dik takaah chuan kan awm a, chu chu a Fapa Isua Krista a ni. Ani chu Pathian dik tak a ni a, chatuan nunna a ni.
62005021	Ka fa duh takte u, milimte lakah inthiar fihlîm rawh u, Amen.
63001001	Kei, upa hian, hmeichhe thlan leh a fate, thutaka ka hmangaihte hnênah ka ziak a ni. Kei chang ni lovin thutak hretu zawng zawng pawhin an hmangaih che u a,
63001002	Thutak, keimahnia awm reng avâng leh kumkhuaa kan hnêna awm zêl tûr avâng hian kan hmangaih che u a ni.
63001003	Pa Pathian leh Pa Fapa Lalpa Isua Krista hnêna mi khawngaihna te, zahngaihna te, thlamuannate chu thutak leh hmangaihnain in hnênah awm rawh se.
63001004	Pa hnêna mi thupêk kan hmuh tawh ang ngeia i fate thutakah an awm tih ka hmuh avângin ka lâwm tak zet a ni.
63001005	Hmeichhe zahawm, i hnênah thupêk thar ka ziak a ni lo va, atîr aṭanga kan neih tawh ang khân kan inhmangaih tawn ṭheuh theihna tûrin tûnah ka ngên che a ni.
63001006	A thupêkte ang zêla kan awm hi hmangaihna chu a ni. Hei hi thupêk, in awmna tûr, atîr aṭanga in hriat tawh kha a ni e.
63001007	Hruaibotu tam tak, ‘Isua Krista chu taksain a lo kal,’ tih pawm lotute khawvêlah an lo chhuak ta si a. Chutiang mi chu hruaibotu leh Krista dodâltu chu an ni.
63001008	Kan thawh chhuah sate kha kan hloh loh va, lâwmman chu a kima kan hmuh theih zâwk nân nangmahniin ngaihven rawh u.
63001009	Tupawh Krista zirtîrnaa awm reng lova bawhchhia apiang chuan Pathian a nei lo. Krista zirtîrna thua awm reng chuan Pa leh Fapa a nei kawp a ni.
63001010	Tupawh chumi thurin chu keng lovin in hnênah lo kal sela, in inah thlentîr suh ula, ṭawngkam ṭha pawhin lo lâwm suh u.
63001011	Ṭawngkam ṭhaa lo lâwmtu chu a thiltihsualahte chuan a tel ve a ni.
63001012	In hnênah sawi tûr tam tak ka la nei a, lehkha leh lehkhatuia ziak mai ka duh tâwk lo va; kan lâwm a famkim theih nân in hnêna lo kala inhmatawna inbiak ka beisei zâwk a ni.
63001013	Pathianin a thlan, i laizâwnnu fate hian chibai an bûk a che. Amen.
64001001	Kei, upa hian, duh tak Gaia, thutaka ka hmangaih hnênah ka ziak a ni.
64001002	Duhtak, i nunna chuan hamṭhatna a dawn ang ngeia engkima i lo hmuingîl theih nân leh i hrisêlna tûrin ka ṭawngṭaisak che a ni.
64001003	Unaute lo kalin nangmaha thutak awm, chumi ang ngeia thutaka i awm ṭhinzia min hrilh a, ka hlim tak zet a ni.
64001004	Ka fate thutakah an awm tih ka hriat aliama lâwmna nasa zâwk rêng ka nei lo ve.
64001005	Duh tak, unaute leh mikhualte chunga i tih apiangah rinawm takin i ti ṭhîn a;
64001006	chûng mite chuan kohhranho hnênah i hmangaihna an hriattîr tawh. An zin vêl i thlahnaah Pathian pawm tlâka i lo ṭanpui zêl chuan i ti ṭha ang.
64001007	A hming avânga kalchhuak an nih avângin Jentailte hnêna mi engmah an la lo.
64001008	Chutichuan thutak thawhpuitute kan nih theih nân chutiang mi chu kan lâwm tûr a ni.
64001009	Kohhran hnênah khân lehkhathawn ka ziak tawh a; nimahsela, Diotrepha, an zînga chungnun duha khân min lâwm lo va,
64001010	chuvângin ka lo kal hun chuan a thiltihte leh keimahni dodâl zâwnga thu ṭha lo leh awmze nei lo a chhâk chhuahte chu ka hriattîr leh ang. Chûngte chu duh tâwk mai lovin amah ngeiin unaute a dawngsawng duh lo va, a dawngsawng duhtute thlengin a khap a, kohhran aṭangin a hnawtchhuak a ni.
64001011	Duh tak, thil ṭha lo chu zâwm suh la, a ṭha chu zâwm zâwk rawh. Thil ṭha titu chu Pathian hnêna mi a ni a, thil ṭha lo titu erawh chuan Pathian a hmu lo.
64001012	Demetria chuan mi zawng zawng fak a hlawh a, thutak ngei chuan a nemnghet a. Keini pawhin kan hriatpui a, kan hriatpuina chu a dik a ni tih i hria e.
64001013	Thil tam tak ziah tûr ka la nei a; nimahsela ziakna leh lehkhatuia i hnêna ziak ka duh lo.
64001014	Ka hmuh thuai che ka beisei zâwk a, tichuan inhmatawnin kan la inbe dâwn nia.
64001015	Thlamuanna i hnênah awm rawh se. Heta ṭhiante hian chibai an bûk a che. An hming lam ṭheuhvin ṭhiante kha chibai mi bûksak ang che.
65001001	Kei Juda, Isua Krista bawih leh Jakoba nau chuan, Pa Pathianin a serhhran leh Isua Krista zâra a vênhimte leh a kohte hnênah chuan,
65001002	Zangaihna te, thlamuanna te, hmangaihna te nangmahniah tihpunin lo awm rawh se.
65001003	Duh takte u, chhandamna kan chan tlân chungchâng in hnêna ziak ka tum hrâm hrâm laiin mi thianghlimte hnêna vawikhat puanchhuah tawh rinna atân ṭhahnemngai taka in beihna tûra fuih tûr che uin in hnêna lehkha ziak a ṭûl ta zâwk a ni.
65001004	A chhan chu mi ṭhenkhat lo lût ruin Pathian Khawngaihna chu tisa hurnaah an chantîr a, Lalpa Pathian awm chhun leh kan Lalpa Isua Krista chu an phatsan bawk a; anni chu Pathian ngaihsak lo, hmân lai aṭang tawha thiam loh chang tûra chhinchhiahte an nih rêng vâng a ni.
65001005	Lalpa chuan Aigupta ram aṭangin engtinnge a mite a chhanchhuaha a hnua a ring lo tute a tihboral leh tâk thu kha, in hriat tawhsa mah nise hriat nawntîr leh che u ka duh a ni.
65001006	Vântirhkohte an nihna hmasa chelh reng lova anmahni awmna hmun kalsan ta te chu rorêlna ni hlauhawm tak atân thim hnuaiah chatuan khaidiat buntîr chungin a khêk a ni.
65001007	Chutiang bawkin Sodom leh Gomora khawpui leh a chhehvêl khawpuia mite chuan anmahni angin an ti a. Chûng mite chu inngaihna sualah an inpe a, taksa dangte châkna sual chu an ûm a. Chûng mite chu chatuan meia hrem tûrte hriattîrna tûr atân târchhuahin an awm a ni.
65001008	Chutiang bawkin hêng mi, thil bawlhhlawh suangtuahtute hian an taksa chu an tibawlhhlawh a, thuneitute an hmusit a, mi ropuite an sawichhe ṭhîn.
65001009	Nimahsela, vântirhkoh chungnung ber Mikaela kha Diabola nêna an intihthiamlohva Mosia taksa chungchânga an inhnial khân ro rêlsakin a sawichhe ngam lo va, “Lalpa’n hau zâwk che rawh se,” a ti a ni.
65001010	Chûng mite chuan an thil hriat loh apiang an sawichhe ṭhîn. An pianpui hriatna thilahte chuan ramsa hriat thiamna nei lote ang bawkin an intichhe ta vek a ni.
65001011	Kaina kawng an zawh a, hlawh hmu tûrin Balaama kal sualnaah chuan phûr takin an thân a, Kora helnaah chuan an boral tâk avângin an chung a pik e.
65001012	Chûng mite chu hmangaihna ruai in ṭheh tihmêlhemtute an ni. In hnênah zahna rêng nei lovin ruai an kîl ve a. Anmahniin eitûr an inlâk a; chhûm tui pai lo, thliin a chhêm lên vêl, favânga thing rah chhuah lo, vawi hnih thi tawh, a zung chawpa pawh chhuah,
65001013	thunun rual lohva tuipui fâwn vêl, anmahni mualphona phuan chhuak leh arsi vâk vêl an ni a, chûng mite tân chuan chatuana thim chhah mup chu khêksak an ni.
65001014	Enoka, Adama aṭanga pasarihna pawhin hêng hi a lo hrillâwk tawh a, “Ngaiteh, Lalpa chu a mi thianghlim sâng tam takte nên a lo kal e.
65001015	Mi zawng zawng chunga rorêlna hlen chhuak tûr leh Pathian ngaihsak lo zawng zawng ten Pathian ngaihsak lohna hna Pathian ngaihsak lo chunga an thawh zawng zawng kawngah leh Pathian ngaihsak lo misual te’n a chunga thu khauh tak an sawi zawng zawng kawnga thiam loh chantîr tûrin a lo kal a ni,” tiin.
65001016	Chûng mite chu mi phunchhiar, mi sawisêl chîng, mahni châkna suala kal an ni. An kain uan thu pâwr tak takin an sawi a, mahni hlâwkna duh vânga mi dangte fakder chîng an ni.
65001017	Nimahsela, duh takte u, nangni zawngin kan Lalpa Isua Krista Apostolte’n thu an hrilh tawh che u kha hre reng rawh u.
65001018	Hun hnuhnûngah chuan nuihsantute leh anmahni châk zâwng Pathian ngaihsak lohna ang zêla khawsate an lo awm ang tih an hrilh che u kha.
65001019	Chûng mite chu inṭhenna tichhuaktu an ni a, Thlarau chu nei lovin châkna thil an ti a.
65001020	Nimahsela, duh takte u, nangni zawngin in rinna thianghlim berah chuan nangmahni inrem chhovin Thlarau thianghlimah ṭawngṭai rawh u.
65001021	Chatuan nunna atâna kan Lalpa Isua Krista zahngaihna chu nghâkhlel taka in nghah lai hian Pathian hmangaihnaah chuan in vawng ṭha rawh u.
65001022	Ṭhenkhat chungah fîmkhur taka ro rêlsakin zahngaihna nei rawh u.
65001023	Tin, mi dangte chu mei aṭangin hnûk chhuak ula, hlau chungin chhanchhuak rawh u; tisa bawlhhlawh kai silhfên chu ten bawk rawh u.
65001024	Tûnah petekna laka vêng theitu leh sawisêl bova a ropuina hmâa hlimna nasa tak nêna dintîr theitu che u,
65001025	min chhandamtu Pathian fing taka hnênah chauh ropuina te, chawimawina te, lalna te, thuneihna te tûnah leh chatuanin lo awm zêl rawh se. Amen.
66001001	Hei hi Isua Krista thu puan chhuah a ni. A bawihte hnêna entîr atâna Pathianin Isua Krista hnêna a pêk, rei lotea lo thleng ngei tûr chu a ni. Chu chu Pathianin a vântirhkoh tîrin a bawih Johana hnênah a rawn hriattîr a.
66001002	Chu Johana chuan Pathian thu leh Isua Krista thupuan chhuah leh a thil hmuh zawng zawngte chu a puangchhuak a.
66001003	He hrilhlâwkna thute chhiartu leh ngaithlaa a chhûnga thu ziakte pawmtute chu an nihlawh e, a hun chu a hnai tawh si a.
66001004	Johana chuan Asia rama kohhran pasarihte hnênah chuan ti hian a ziak a. Awm mêka leh awm tawha leh lo kal leh tûra hnên aṭang te, a lalṭhutthlêng hmâa Thlarau pasarih awmho hnên aṭang te,
66001005	Isua Krista, hriattîrtu rinawm tak, mithi zîng aṭanga tho hmasa bera leh leia lalte chunga hotu hnên aṭangte chuan, khawngaihna leh thlamuanna in hnênah awm rawh se. Min hmangaiha ama thisena kan sualte min tlenfaisaktu
66001006	leh Pathian leh a Pa lama lal leh puithiama min siamtu hnênah, a ni, ama hnên ngeiah chuan ropuina leh thiltihtheihna chu chatuan chatuanin awm rawh se. Amen.
66001007	Ngaiteh u, ani chu chhûmte nên chuan a lo kal dâwn e. Mit tinrêngin amah an hmu ang a, amah chhuntute ngei pawh khân an hmu ang. Khawvêla hnam zawng zawng pawh amah avângin an ṭap vak vak ang. A ni, Amen.
66001008	“Kei Alpha leh Omega, a bul leh a tâwp, awm mêka leh awm tawha leh lo la kal tûra, Pathian Engkimtitheia chu ka ni,” Lalpa’n a ti
66001009	Kei Johana, in unaupa, Isua Kristaa hrehawmna te, lalram te, chhelnate ṭâwmpui bawktu che u hi Pathian thu avâng leh Isua Krista inpuan chhuahna avângin, ‘Patmos thliarkâr,’ an tihah chuan ka awm a.
66001010	Lalpa nîah chuan Thlarauvin ka lo awm a. Tin, ka hnung lamah tawtawrâwt ri ang, aw ring takin,
66001011	“Kei Alpha leh Omega, a hmasa ber leh hnuhnûng bera chu ka ni. Tichuan, i thil hmuh tûr chu lehkhabuah ziak la, Asia rama Kohhran pasarihte hnênah, Ephesi khawpuiah te, Smurna khuaah te, Pergamos khuaah te, Thuatira khuaah te, Sardis khuaah te, Philadelphia khuaah te, Laodikei khuaah te chuan thawn rawh,” a tih ka hria a.
66001012	Tin, ka hnêna thu sawitu chu hmuh tumin ka han lehhawi a. Tin, ka han lehhawi chuan khâwnvâr dahna rangkachak pasarih ka hmu a.
66001013	Khâwnvâr dahna pasarih zîngah chuan, Mihring Fapa ang, ke phah thleng kawr fual ha, a âwma rangkachak kâwnghrêna inhrêng ka hmu bawk a.
66001014	A lû leh a sam chu sahmul vâr angin, vûr ang maiin a vâr a, a mitte chu mei alh ang a ni.
66001015	A kête chu dâr tlê ang a ni a, rawh tuina meia rawh thianghlim tawh ang maiin. A aw chu tui tam tak ri ang a ni.
66001016	Tin, a kut dinglam chuan arsi pasarih a keng a, a kâ aṭang chuan ngûnhnâm hriam tawn hriam tak a chhuak a, a hmêl chu nisat vânglai tak anga êng a ni.
66001017	Amah ka han hmuh chuan thi ang dêrin a ke bulah ka tlu ta a. Tin, ani chuan a kut dinglam chu ka chungah nghatin ka hnênah, “Hlau suh, keimah hi Hmasabera leh Hnuhnûngbera chu ka ni.
66001018	Minunga chu ka ni a, ka lo thi a, tin, ngaiteh, chatuan chatuan atân ka nung a ni, Amen. Mitthite awmna leh thihna chabite chu ka nei a ni.
66001019	I thil hmuh tawhte leh thil awm mêkte leh tûn hnua thil lo awm tûrte chu ziak rawh.
66001020	Hei hi ka kut ding lama arsi pasarih awm i hmuhte thurûk leh khâwnvâr dahna rangkachak pasarihte thurûk chu a ni. Arsi pasarih chu kohhran pasarihte tirhkoh chu an ni a, tin, khâwnvâr dahna pasarih i hmuhte chu kohhran pasarihte chu an ni.
66002001	Ephesi khawpuia kohhran tirhkoh hnênah chuan heti hian ziak rawh. ‘A kut ding lama arsi pasarih kenga khâwnvâr dahna rangkachak pasarih zînga vei veia khân hêng thute hi a sawi a ni.
66002002	I thiltih te, i thawh rimzia leh i chhelzia te, thil ṭha lo titute i ngaihtheih lohzia te ka hria. Apostol ni si lova apostol intite chu i fiah bawk a, dawthei an ni tih i lo hre tawh a.
66002003	Chhel takin i tuar tawh a, dawhtheihna i nei bawk a, ka hming avângin i thawkrim a, i chau si lo va.
66002004	Nimahsela, demna che ka nei a ni, chu chu i hmangaihna hmasa i thlahthlam ta kha a ni.
66002005	Chuvângin i tlûk tâkna kha hre reng la, simin atîra i thiltihte kha ti leh rawh, chutilochuan i hnênah ka lo kal thuai ang a, i sim loh zawngin i khâwnvâr dahna kha a hmun aṭangin ka sawn ang.
66002006	Nimahsela, hei hi i tihṭhat chu a ni, Nikola ho thiltihte i huat hi. Chu chu kei pawhin ka haw ve a ni.
66002007	Thlarauvin kohhranho hnêna thu a sawi hi beng nei chuan hre rawh se. A hnehtu apiang Pathian Paradis-a Nunna thinga mi ka eitîr ang, a ti e,” tiin.
66002008	Tin, Smurna khuaa kohhran tirhkoh hnênah chuan heti hian ziak rawh. Hmasa bera leh Hnuhnûng bera, thia lo nung leh taa khân hêng thu hi a sawi a ni.
66002009	“I thiltih te, i hrehawm tawrh te, i retheihzia te ka hria; nimahsela, i hausa si a. Juda tak ni si lova, ‘Juda,’ inti; nimahsela, Setana Sunagog ni zâwka mite’n an sawichhiat dân che ka hria.
66002010	I thil tuar mai tûrte hi a engamah hlau suh. Ngaiteh, fiaha in awm theih nân Diabola chuan in zînga mi ṭhenkhat tân inah a paih lût thuai dâwn a che u. Tin, ni sâwm hrehawm in tuar ang. Thih thlengin rinawmin lo awm rawh; tichuan nunna lallukhum ka pe ang che.
66002011	Thlarauvin kohhranho hnêna thu a sawi hi beng nei chuan hre rawh se. A hnehtu apiang chu thih hnihna chuan engtinmah a ti na lo vang, a ti e,” tiin.
66002012	Tin, Pergamos khuaa kohhran tirhkoh hnênah chuan heti hian ziak rawh. ‘Ngûnhnâm hriam tawn, hriam tak neia khân hêng thu hi a sawi a ni.
66002013	“I thil tihte leh i awmna chu Setana lalṭhutthlêng awmna a ni tih ka hria. Tin, ka hming i vawng tlat a, ka mârtar rinawm Antipa, in zînga Setana awmnaa an thah hun lai meuh pawh khân i mi rinna i phatsan lo bawk a.
66002014	Nimahsela, demna che tlêmtê ka nei, khata Balaama zirtîrna pawm tute emaw i awmpui avâng khân. Israel fate hmâa petekna dah tûrin Balaama chuan Balaka a zirtîr a. Chu an petekna chu milem hnêna inthawina sa eitûr leh inngaihna sual ti tûrin a ni.
66002015	Chutiang bawkin nang pawhin Nikolaho zirtîrna pawm, tute emaw i awmpui bawk a, chu chu ka hua a ni.
66002016	Sim rawh, chutilochuan i hnênah ka lo kal thuai ang a, ka kâa ngûnhnâmin anmahni ka rawn do vang.
66002017	Thlarauvin kohhranho hnêna thu a sawi hi beng nei chuan hre rawh se. A hnehtu apiang hnên ngeiah chuan ei tûrin manna thuhrûk ka pe ang a, lung vâr pawh ka pe ang; chumi lunga hming thar ziak nên, chu hming chu a changtu chauh lo chuan tuma’n an hre lo, a ti e,” tiin.
66002018	Tin, Thuatîra khuaa kohhran tirhkoh hnênah chuan heti hian ziak rawh. Pathian Fapa, mit meialh ang neia, a kête dâr tlê anga khân hêng thute hi a sawi a ni.
66002019	“I thiltih te, i hmangaihna te, i rawngbâwlna te, i rinna te, i chhelna te ka hria, i thiltih hnuhnûng berte chu atîra mi ai khân a nasa zâwk tih ka hre bawk.
66002020	Nimahsela, demna che tlêmtê ka nei, hmeichhia Jezebeli, ‘Zâwlnei,’ inti nu kha i ngaihtheih avâng khân. Ani chuan ka bawihte chu inngaih leh milem hnêna inthawina thil ei a zirtîr a, a hruaibo i phal bawk a ni.
66002021	Tin, mi ngaih a chîn chu a simna tûrin hun ka pe a; nimahsela, a sim duh lo.
66002022	Ngaiteh, amah chu natna khumah ka paih dâwn, a uirêtute pawh chuan an thil chînte an sim loh zawngin hrehawm nasa takah ka paih bawk dâwn a ni.
66002023	A fate chu thihnain ka tihlum ang a, tichuan kei, rilrute leh thinlungte entu chu ka ni tih kohhranho zawng zawngin an hria ang. Tin, in thiltihte ang zêlin ka pe ṭheuh ang che u.
66002024	Nimahsela, nangni, Thuatîra khuaa midang awm, chu zirtîrna thu pawm lova, Setana thil thûk an tihte hre lo apiang hnênah chuan phurrit dang rêng ka bel lo vang che u, ka ti a ni.
66002025	In neihsa erawh kha chu ka lo kal hmâ loh chuan vawng tlat rawh u.
66002026	Tin, a hnehtu apiang leh a tâwp thlenga ka thiltihte pawmtu apiang hnênah chuan hnamte chunga thiltihtheihna ka pe ang.
66002027	Bêlvawtu bêlte kehsawm depa a awm angin ani chuan thîr tiangin an chungah ro a rêl ang. Ka pa hnên aṭanga ka hmuh angin ro ka rêl ang.
66002028	Tin, vârparh arsi chu amah ka pe ang.
66002029	Thlarauvin kohhranho hnêna thu a sawi hi beng nei chuan hre rawh se,’ a ti e,” tiin.
66003001	Tin, Sardis khuaa kohhran tirhkoh hnênah chuan heti hian ziak rawh. Pathian Thlarau pasarih leh arsi pasarih neia khân hêng thute hi a sawi a ni. “I thiltihte ka hria, thi reng si a, nung hming i put hi.
66003002	Invêng la, i thil la neih thi lek lekte chu tichak thar leh rawh, i thiltihte rêng ka Pathian mit hmuha famkimin ka hmu si lo.
66003003	Chuvângin enge i dawn leh i hriatte kha hre reng la, pawm tlat la, sim rawh. I invên loh zawngin rûkru angin i hnênah ka lo kal ang a, eng dârkârah nge i hnênah ka lo kal dâwn i hre dâwn si lo.
66003004	Sardis khuaah khân an silhfênte tibawlhhlawh lo hming tlêm tê i nei a ni. Tin, anni chu a vâr inbelin ka hnênah an lêng ve ang, chutiang ti tlâk an ni si a.
66003005	A hnehtu apiang chutiangin silhfên vâr sintîr a ni ang. Tin, Nunna Bua mi a hming chu ka thai bo tawp lo vang a, ka Pa hmâah leh a vântirhkohte hmâah chuan a hming ka ṭan zâwk ang.
66003006	Thlarauvin kohhranho hnêna thu a sawi hi beng nei chuan hre rawh se,’ a ti e,” tiin.
66003007	“Tin Philadelphia khuaa kohhran tirhkoh hnênah chuan heti hian ziak rawh. “Mi thianghlima, mi dik taka, Davida chabi neia, tuma khâr loh tûra hawnga tuma hawn loh tûra khâra khân hêng thute hi a sawi a ni.
66003008	I thiltihte ka hria, ngaiteh, i hmâah kawngka inhawng ka dah e; tuma’n an khâr thei lo vang. Chakna tlêmtê i nei chung pawhin ka thu i pawm a, ka hming pawh i phatsan si lo.
66003009	Ngaiteh, Setana Sunagog-a mi, Juda tak ni lova dâwt sawia Juda-a inchâlte chu ka tîr dâwn a ni. Ngaiteh, i ke bulah ka rawn bawhkhuptîr ang a, ka hmangaih che tih ka hriattîr bawk ang.
66003010	Ka chhelna tûra kathupêk i hlen avâng khân leia awmte fiah tûra khawvêl zawng zawng chunga fiahna hun lo thleng thuai tûr aṭang chuan kei pawhin ka humhim ang che.
66003011	Ngaiteh, ka lo kal thuai dâwn e, tuma’n i lallukhum chu an lâksak loh nân che i thil neih sa kha vawng tlat rawh.
66003012	A hnehtu apiang chu ka Pathian Temple-ah chuan banah ka siam ang a, chuta ṭang chuan a kal chhuak ngai tawh lo vang. Amahah chuan ka Pathian hming leh ka Pathian khawpui, Jerusalem thar, ka Pathian hnêna mi vân aṭanga lo chhuk tûr hming nên, ka hming thar nên ka ziak ang.
66003013	Thlarauvin kohhranho hnêna thu a sawi hi beng nei chuan hre rawh se,’ a ti e,” tiin.
66003014	“Tin, Laodikei khuaa kohhran tirhkoh hnênah chuan heti hian ziak rawh. “Amena, hriatpuitu rinawm leh dik taka, Pathian thilsiam chunga thuneitu khân hêng thute hi a sawi a ni.
66003015	I thiltihte ka hria, i vawh hek loh va i lum hek loh hi, i vawh emaw, i lum emaw ka duh a ni.
66003016	Chutichuan vâwt si lo, lum si lova, i lum chang chang avângin ka kâ aṭangin ka chhâk chhuak dâwn a che.
66003017	‘Ka hausa a, sum ka ngah a, engmah ka tlachham lo ve,’ i tih avângin ka chhâk chhuak dâwn che a ni. Mi rethei, khawngaihthlâk, pachhia, mitdel, saruak chu i ni tih i inhre si lo.
66003018	I lo hausak theih nân rangkachak, meia tihthianghlim te, i saruak zahpuiawmna a lan loh nâna puan i sin tûr puan vâr te, i hmuh theih nân i mita hnawihah mitna hlote ka hnêna mi lei tûrin ka râwn a che.
66003019	Ka hmangaih apiang chu ka zilhhauvin ka thunun ṭhîn; chuvângin ṭhahnem ngai la, sim rawh.
66003020	Ngaiteh, kawngkhâr bula dingin ka kik hi; tupawhin ka aw hriaa kawng a hawn chuan a hnênah ka lût ang a, a hnênah ka ei ang a, ani pawhin ka hnênah a ei bawk ang.
66003021	Keiin ka hneh a, ka Pa hnênah a lalṭhutthlênga ka ṭhu ang bawkin a hnehtu apiang ka lalṭhutthlêngah ka hnênah ka ṭhuttîr ang.
66003022	Thlarauvin kohhranho hnêna thu a sawi hi beng nei chuan hre rawh se,’ a ti e,’ tiin,” a ti a.
66004001	Chumi hnuah chuan ka han en a, tin, ngaiteh, vânah kawngkhâr a lo inhawng a. Tin, aw ka hriat hmasak, tawtawrâwt ri anga mi bia khân, “Hetah lo chho rawh, tichuan tûn hnua thil lo awm tûrte chu ka entîr ang che,” a ti a.
66004002	Tin, chawp leh chilhin Thlarauvin ka lo awm ta nghâl a. Tin, ngaiteh, vânah lalṭhutthlêng a lo inhûng a, chumi lalṭhutthlêngah chuan mi pakhat a lo ṭhu a.
66004003	Tin, a ṭhua chu jaspi leh sardin lung ang maiin a lang a. Tin, lalṭhutthlêng vêlah chuan chhimbâl, emerald lung ang a zâm a.
66004004	Tin, lalṭhutthlêng vêlah chuan lalṭhutthlêng dang sawmhnih leh pali a awm a. Chûng lalṭhutthlêngahte chuan upa sawmhnih leh pali, silhfên vâra inthuama ṭhu ka hmu a, rangkachak lallukhumte an lûah an khum a.
66004005	Tin, lalṭhutthlêng aṭang chuan kâwlphê te, khawpui ri te, awte a lo chhuak a. Tin, Lalṭhutthlêng hmâah chuan khâwnvâr pasarih a alh a, chûng chu Pathian Thlarau pasarihte kha an ni.
66004006	Tin, lalṭhutthlêng hmâah chuan dârthlalang tuifinriat, krustal lung ang mai a awm a. Tin, lalṭhutthlêng laiah leh lalṭhutthlêng vêlah chuan thilnung pali, hmâ lam leh hnung lam mita khat an awm.
66004007	Thilnung pakhatna chu Sakeibaknei ang a ni a, thilnung pahnihna chu Bâwng tuai ang a ni a, thilnung pathumna chuan Mihring hmêl ang a pu a, thilnung palina chu Mupui thlâwk lai ang a ni.
66004008	Tin, thilnung palite chuan thla paruk ṭheuh an nei a, an pâwn lam leh chhûng lam chu mitin a khat a. Tin, “Lalpa Pathian, Engkimtitheia, Awm tawha leh Awm mêka leh Lo la kal tûra chu, A thianghlim e, a thianghlim e, a thianghlim e,” tiin chhûn leh zân an châwl ngai lo.
66004009	Tin, thilnungte’n lalṭhutthlênga ṭhua chatuan chatuana nung renga chu ropuina an pêk a, an chawimawia lâwmthu an hrilh apiangin
66004010	Upa sawmhnih leh palite chu lalṭhutthlênga ṭhua hmâah chuan an bawkkhup a, chatuan chatuana nung renga chu chibai an bûk a. Tin, an lallukhumte chu lalṭhutthlêng hmâah chuan an dah a.
66004011	“Aw Lalpa, nangin engkim i siam a, i duh avânga siam leh lo awm an ni. Chuvângin ropuina te, Chawimawina te, thiltihtheihnate chu dawng tlâk i ni e,” an ti a.
66005001	Tin, lalṭhutthlênga ṭhua kut ding lamah chuan lehkhabu zial, chhûng lam leh pâwn lama ziak, chhinchhiahna pasariha chhinchhiah tlat ka hmu a.
66005002	Tin, vântirhkoh chak tak, aw ring taka, “Tunge lehkhabu zial hi hawnga a chhinchhiahna phelh tlâk awm?” tia tlângâuvin ka hmu bawk a.
66005003	Chutichuan vânah te, leiah te, lei hnuaiahte pawh lehkhabu zial chu hawng thei tumah an awm lo va, a hnung lam en thei pawh an awm hek lo.
66005004	Tin, lehkhabu chu chhiar tûra hawnga a chhûng lam pawh en tlâk tumah an awm loh avângin ka ṭap ta zawih zawih a.
66005005	Tin, upa zînga pakhat chuan ka hnênah, “Ṭap suh; ngaiteh, Sakeibaknei, Juda hnama mi, Davida Bulpui khân lehkhabu chu hawng tûr leh a chhinchhiahna pasarih phelh tûrin a hneh ta,” a ti a.
66005006	Ka han en a, tin, ngaiteh, lalṭhutthlêng laiah leh thilnung palite zîngah leh upate zîngah chuan Berâmno talh tawh hnu ang ding ka hmu a.Chu Berâmno chuan ki pasarih leh mit pasarih a nei a. Chûngte chu Pathian Thlarau pasarih, lei chung zawng zawnga tirh chhuahte chu an ni.
66005007	Tin, ani chu a lo kal a, lalṭhutthlênga ṭhua kut ding lama mi lehkhabu zial chu a la ta a.
66005008	Tin, lehkhabu zial chu a lâk veleh thilnung pali leh upa sawmhnih leh palite chu hla sakna hmanrua, ṭingṭang leh rangkachak berhbu, rimtuia khat keng ṭheuhvin Berâmno hmâah chuan an bawkkhup ta hlawm a. Chûng rimtuite chu mi thianghlimte ṭawngṭaina a ni.
66005009	Tichuan hla thar an sa a, “Nang, lehkhabu zial chu laa, A chhinchhiahnate phelh tlâk i ni e. Talhin i awm tawh a, Chi tina mi te, ṭawng tina mi te, mi tina mi te, hnam tina mite, Pathian tân i thisenin i lei tawh si a.
66005010	Tin, kan Pathian tân lalahte leh puithiamahte min siam a. Tin, leiah hian ro kan rêl ang,” tiin.
66005011	Tin, ka han en a, lalṭhutthlêng leh thilnungte leh upate vêlah chuan vântirhkoh tam tak aw ka hria a, an tam lam chu a sînga sîng hmun sîng tam tak leh a sânga sâng hmun sâng tam tak an ni.
66005012	Chûngte chuan aw ring takin, “Berâmno talh tawha hi, thiltihtheihna te, hausakna te, finna te, chakna te chawimawina te, ropuina te, fakna te dawng tlâk a ni e,” an ti a.
66005013	Tin, vân leh lei chung leh lei hnuai leh tuifinriat chunga thil siam tinrêng awmte leh chûngho chhûnga awm zawng zawngte chuan, “Lalṭhutthlênga ṭhua leh Berâmno hnênah chuan, malsâwmna te, chawimawina te, ropuina te, thiltihtheihna te, chatuan chatuanin awm rawh se,” an tih ka hre bawk a.
66005014	Tin, thilnung palite chuan, “Amen,” an ti a. Upa sawmhnih palite pawh chuan chatuan chatuana nung renga chu bawkkhupin chibai an bûk ta a.
66006001	Tin, Berâmnovin chhinchhiahna pasarih zînga pakhat a phelh lai chu ka hmu a. Tin, thilnung palite zînga pakhat chuan khawpui ri ang mai hian, “Lo kal la en rawh,” a tih ka hria a.
66006002	Tichuan ka han en a, tin, ngaiteh, sakawr vâr ka hmu a, a chunga chuang chuan thalngul a keng a. Tin, a hnênah chuan lallukhum an pe a, hneh chung leh hneh zêl tûrin a chhuak ta a.
66006003	Tin, chhinchhiahna pahnihna chu a han phelh veleh thilnung pahnihna chuan, “Lo kal la en rawh,” a tih ka hria a.
66006004	Tichuan sakawr dang, mei anga sen a lo chhuak leh a. Tin, a chunga chuang hnênah chuan mi an inthah tawn theih nân lei aṭanga inremna lâksak theihna an pe a.Tin, a hnênah ngûnhnâm lianpui an pe bawk a.
66006005	Tin, chhinchhiahna pathumna chu a han phelh veleh thilnung pathumna chuan, “Lo kal la en rawh,” a tih ka hria a. Tichuan ka han en a, ngaiteh, sakawr dum a lo awm a. A chunga chuang chuan a kutin bûkna a keng a.
66006006	Tin, thilnung palite zîng aṭang chuan awin, “Denari khatin buhpui tehkhâwng khat. Denari khatin chhangphut buh tehkhâwng thum, hriak leh uain erawh chu tichhe suh,” a tih ka hria.
66006007	Tin, chhinchhiahna palina chu a han phelh veleh thilnung palina aw chuan, “Lo kal la en rawh,” a tih ka hria a.
66006008	Tichuan ka han en a, tin, ngaiteh, sakawr dâng a lo awm a, a chunga chuang hming chu ‘Thihnaa,’ a ni. Tin, Mitthite awmna chuan amah chu a rawn zui a. Tin, ngûnhnâm te, ṭâm te, thihna te, leia sakawlhte hmanga tihlum tûrin chu mite hnênah chuan lei hmun lia ṭhena hmun khat chunga thuneihna an pe a ni.
66006009	Tin, chhinchhiahna pangana chu a han phelh veleh maichâm hnuaiah chuan Pathian thu avâng leh an pawm hriattîrna thu avânga thahte thlarau chu ka hmu a.
66006010	Anni chuan aw ring takin, “Aw Lalpa, thianghlim leh dik tak, leia mite chunga phubâ la lo leh rorêl lovin engchen nge i awm dâwn le ?” tiin an au va.
66006011	Tin, an hnênah kawrfual vâr an pe ṭheuh va. Tin, an bawihpuite leh an unaute anmahni ang bawka thah mai tûrte chu thah kim an nih hmâ loh chuan rei lo te chhûng an la nghâk rih tûr a ni tih an hrilh a.
66006012	Tin, chhinchhiahna parukna chu a phelh lai ka en reng a, tin, ngaiteh, lîr nasa takin a lo nghîng ta a. Tin, ni chu sahmul duma siam saiip puan angin a lo dum a, thla pawh chu a pumin thisen ang a lo ni ta a.
66006013	Vân arsite chu theipui kûng thlipuiin a nuai avânga a helte a ṭîl ang maiin leiah an tla ta a.
66006014	Tin, vân chu lehkhabu zial mi ziala a bo angin a bo ta a. Tlâng leh thliarkâr tinrêng chu an awmna aṭanga sawnin an awm ta hlawm a.
66006015	Tichuan leia lal te, mi lian te, mi hausa te, sipai hotu ber te, mi chak te, bawih leh bawih lo tinrêngte chu pûkahte leh tlânga lungpui kârahte chuan an biru a.
66006016	Tin, tlângte leh lungpuite hnênah chuan, “Min delh ula, lalṭhutthlênga ṭhûa hmêl lakah leh Berâmno thinurna lakah min hliah rawh u.
66006017	A thinurna ni râpthlâk tak chu a lo thlen tâk hi, tunge ding thei ang i le?” an ti a.
66007001	Chung thil hnuah chuan khawmualah leh tuifinriatah leh thing rêng rêngah chuan thli rêng a tleh loh nân lei thli pali chu chelhin lei kil lia ding vântirhkoh pali ka hmu a.
66007002	Tin, vântirhkoh dang Pathian nung chhinchhiahna kenga ni chhuahna lam aṭanga lo chhuak ka hmu a. Tin, ani chuan vântirhkoh pali, khawmual leh tuifinriat tihchhiat theihna pêkate hnênah chuan aw ring takin,
66007003	“Kan Pathian bawihte chu an chala kan chhinchhiah hmâ loh zawng khawmual leh tuifinriat leh thingte chu tichhe rih suh u,” tiin a âu va.
66007004	Tin, an chhinchhiah zât chu ka lo hria a, Israela thlahte hnam tina mi 1,44,000 an chhinchhiah tawh a ni.
66007005	Juda hnama mi 12,000 Reubena hnama mi 12,000 Gada hnama mi 12,000
66007006	Asera hnama mi 12,000 Naphtalia hnama mi 12,000 Manasea hnama mi 12,000
66007007	Simeona hnama mi 12,000 Levia hnama mi 12,000 Isakara hnama mi 12,000
66007008	Zebuluna hnama mi 12,000 Josepha hnama mi 12,000 Benjamina hnama mi 12,000 an chhinchhiah tawh a ni.
66007009	Chumi hnuah chuan ka han en a, tin, ngaiteh, mipui tak tuma chhiar sên loh, hnam tin zînga mi te, chi tin zînga mi te, mi tin zînga mi te, ṭawngtin zînga mi te, kawrfual vâr haa tûmkaute kengin lalṭhuphah hmâah leh Berâmno hmâa ding ka hmu a.
66007010	Tin, chûngte chuan aw ring takin, “Kan Pathian lalṭhutthlênga ṭhua hnênah leh Berâmno hnênah chuan chhandamna a awm,” tiin an âu va.
66007011	Tin, vântirhkoh zawng zawngte chu lalṭhutthlêng leh upate leh thilnung palite vêlah chuan an ding a. Lalṭhutthlêng hmâah chuan bawkkhupin,
66007012	“Amen, malsâwmna te, ropuina te, finna te, lâwmthu sawina te, chawimawina te, thiltihtheihna te, chakna te, chatuan chatuanin kan Pathian hnênah awm rawh se,’ Amen.” tiin Pathian chibai an bûk a.
66007013	Tin, upa zînga pakhat chuan ka hnênah, “Hêng kawrfual vâr hâte hi tute nge nia, khawi aṭanga lo kal nge an nih?” tiin mi bia a.
66007014	Kei chuan a hnênah, “Ka pu, nangma’n i hria alâwm,” ka ti a. Tin, ani chuan ka hnênah, “Hêng mite hi hrehawm nasa tak aṭanga lo chhuakte chu an ni a, an kawrfualte Berâmno thisena suin an tivâr ta a.
66007015	Chuvângin, Pathian lalṭhutthlêng hmâah an awm a ni. Achhûn azânin a Hmun Thianghlimah chuan a rawng an bâwl ṭhîn. Tin, lalṭhutthlênga ṭhua chu an zîngah a chêng ang.
66007016	An rilṭâm leh tawh lo vang a, an tuihâl leh tawh hek lo vang a, ni sâ leh mei sâ rêng rêngin a em hek lo vang.
66007017	Berâmno, lalṭhutthlêng laia awma chuan anmahni a vêng ang a, nunna tuikhurahte a hruai dâwn si a. Pathianin an mit ata mittui zawng zawng a hru fai tawh ang,” a ti a.
66008001	Tin, chhinchhiahna pasarihna chu a han phelh veleh dârkâr chanve lai vân chu a reh ṭhuap a.
66008002	Tin, Pathian hmâa vântirhkoh pasarih ding ka hmu a, an hnênah chuan tawtawrâwt pasarih pêk an ni a.
66008003	Tichuan vântirhkoh dang a lo kal a, rangkachak, rimtui hâlna bâwm kengin maichâm kiangah chuan a ding ta a. Tin, mithianghlim zawng zawng ṭawngṭainate nên lalṭhutthlêng hmâa rangkachak maichâm chunga a hlan theih nân thil rimtui tam tak a hnênah an pe a.
66008004	Tin, thil rimtui khu chu vântirhkoh kut aṭangin mithianghlimte ṭawngṭaina nên chuan Pathian hmâah a chho ta a.
66008005	Vântirhkoh chuan thil rimtui hâlna bâwm chu a la a, maichâma meiin a tikhata leiah a paih thla ta a. Tichuan aw ri te, khawpui ri te, kawlphe te, lîrnghîng te a lo awm ta nghâl a.
66008006	Tin, vântirhkoh pasarih, tawtawrâwt pasarih kengte chu hâm tûrin an inbuatsaih ta a.
66008007	Vântirhkoh pakhatna chuan tawtawrâwt chu a han hâm a, tichuan rial leh mei, thisen nêna inpawlh a lo awm ta nghâl a. Chûng chu leiah paih thlâkin a awm a. Tin, thing, hmun thuma ṭhena hmun khat a kângral a, hlobet hring zawng zawngte pawh a kângral ta bawk a.
66008008	Tin, vântirhkoh pahnihna chuan tawtawrâwt chu a han hâm a; tichuan tlâng lianpui meia kâng lai ang chu tuifinriatah paih thlâk a ni a. Tuifinriat hmun thuma ṭhena hmun khat chu thisenah a lo chang ta a.
66008009	Thilsiam, tuifinriata nunna neite chu hmun thuma ṭhena hmun khat an thi a, lawngte pawh hmun thuma ṭhena hmun khat tihchhiat a ni ta bawk a.
66008010	Tin, vântirhkoh pathumna chuan tawtawrâwt chu a han hâm a, tichuan arsi lian pui meichher alh ang, vân aṭangin a lo tla a, lui hmun thuma ṭhena hmun khat leh tuikhurte chu a delh ta a.
66008011	Chu arsi hming chu khâkna a ni a, tui hmun thuma ṭhena hmun khat chu a lo kha ta a. Tichuan tui chu a lo khâk tâk êm avângin mi tam tak chu tui in avâng chuan an thi a.
66008012	Tin, vântirhkoh palina chuan tawtawrâwt chu a han hâm a; tichuan ni hmun thuma ṭhena hmun khat, thla pawh hmun thuma ṭhena hmun khat, arsite pawh hmun thuma ṭhena hmun khat chu khawih danglam a ni a.Tichuan chûngho hmun thuma ṭhena hmun khat chu a thim ta a. Chhûn chu hmun thuma ṭhena hmun khat a êng lo va, zân pawh chutiang bawkin a ni ta a.
66008013	Tin, ka han en a, vântirhkoh vânlaizâwla thlâwkin aw ring takin, “Vântirhkoh pathum tawtawrâwt hâm mai tûrte an la awm a, chûngte avâng chuan leia awm hote chung chu a pik e, a pik e, a pik e!” a tih ka hria a.
66009001	Tin, vântirhkoh pangana chuan tawtawrâwt chu a han hâm a, tichuan arsi, vân aṭanga leia tla sa ka hmu a. Tin, khuarkhurum mawng nei lo chabi chu a hnênah an pe a.
66009002	Tin, ani chuan khuarkhurum mawng nei lo chu a hawng a; tichuan khuarkhurum aṭang chuan meikhu, rawhtuina mei nasa tak khu ang a chhuak chho va. Tin, khuarkhuruma meikhu avâng chuan ni leh boruak chu an thim ta a.
66009003	Tin, meikhu zîng aṭang chuan khaukhuapte leiah an lo chhuak a. Tin, leia khawmualkaikhuangte’n thiltihtheihna an nei ang hian an hnênah thiltihtheihna pêk an ni a.
66009004	Leia hlobet te, thil hring rêng rêng te, thing rêng rêng te chu tichhe lo tûra thupêk an ni. Amaherawhchu an chala Pathian chhinchhiahna nei lo mihringte chauh tina tûra hrilh an ni.
66009005	Tin, an hnênah chuan mihringte chu tihlum êm lova, thla nga tihrehawm zâwk tûra thu neihna an nei a; an tihhrehawmzia chu khawmualkaikuangin mi a seha a tihhrehawm ang hi a ni.
66009006	Chûng niah chuan miten thihna an zawng ang a, an hmu hauh si lo vang. Thih an châk ang a, nimahsela thihna chuan a tlânsan ang.
66009007	Tin, khaute pianzia chu indona tûra peihsa sakawrte ang an ni. Rangkachak lallukhum ang mai an khum a, an hmai pawh mihringte hmai ang a ni.
66009008	Tin, hmeichhiate sam ang hi sam an nei a, an hâte pawh Sakeibaknei hâte ang a ni.
66009009	Thîr âwmphaw ang hi âwmphaw an nei a, an thla zah ri chu sakawr tawlailîr tam tak indo tûra tlân ri dur dur ang a ni.
66009010	Chûng khaukhuapte chuan khawmualkaikuangte mei ang mei an nei a, an meiahte chuan mi zûk theihna a awm a. Thla nga chhûng mihringte tihnat theihna an nei bawk a.
66009011	Khuarkhurum mawng nei lo tirhkoh chu an chunga lalberah an nei a, a hming chu Hebrai ṭawngin ‘Abaddona’, a ni a, Grik ṭawng erawh chuan a hming chu ‘Apolluona,’ a ni.
66009012	Chungpikna pakhat chu a liam tawh a, ngaiteh, chûng thil hnuah chuan chungpikna pahnih a la awm leh ang.
66009013	Tin, vântirhkoh parukna chuan tawtawrâwt chu a han hâm a, tichuan Pathian hmâa rangkachak maichâm ki palite aṭang chuan aw ka hria a.
66009014	Chu aw chuan vântirhkoh parukna tawtawrâwt keng hnênah chuan, “Euphrates luipuia vântirhkoh pali phuarte kha phelh rawh,” a ti a.
66009015	Tichuan chumi dârkâr leh ni leh thla leh kuma mihring hmun thuma ṭhena hmun khat tihlum tûra buatsaih tawh vântirhkoh palite chu phelh an ni ta a.
66009016	Tin, sipai sakawr chung chuangho tam lam chu sîng hlîra hmun sînghnih a ni tih ka hria.
66009017	Tin, inlârnaah chuan sakawrte leh an chunga chuanghote chu hetiangin ka hmu a ni. Mei anga sen, kât anga dumpâwl leh êng âwmphaw an inbel a.Sakawr lûte chu sakeibaknei lûte ang a ni a, an kâ aṭang chuan mei leh meikhu leh kât alh a chhuak a.
66009018	Chûng hripui pathum chuan mihring hmun thuma ṭhena hmun khat tihhlum an ni a; mei leh meikhu leh kât an ka aṭanga chhuak chuan tihhlum an ni.
66009019	An thiltihtheihna chu an kâahte leh an meiahte a awm a, an meite chu rûl ang a ni a, lûte an nei a, chu chuan mi an tina ṭhîn a ni.
66009020	Tin, chûng hripuia thi bâng mihringte chuan an kuta an thiltihte chu an sim chuang lo. Ramhuaite leh rangkachak milim te, tangkarua te, dâr te, lung te, thingtea siam engmah hmu thei hlei lo, hre thei hlei lo, kal thei hek lo chibai an bûk ṭhin chu an sim chuang lo.
66009021	An tual thah te, an dawi hman te, an inngaih te, an rûkrukte pawh an sim chuang hek lo.
66010001	Tin, vântirhkoh chak tak dang pakhat chhûma inthuam, vân aṭanga lo chhuk ka hmu a. A lûah chuan chhimbâl a zâm a, a hmai chu nî ang a ni a, a kête chu mei bante ang a ni.
66010002	A kutah chuan lehkhabu zial tê tak tê inphelh sa a awm a. A ke ding lamin tuifinriat a rap a, a vei lamin khawmual a rap a.
66010003	Tin, Sakeibaknei hâhum angin aw ring takin chu vântirhkoh chu a au va. A au zawh chuan khawpuiri pasarihte chuan an awte an chhuah ta a.
66010004	Khawpuiri pasarihte’n an awte an chhuah veleh ka ziak dâwn a; tichuan vân aṭangin awin, “Khawpuiri pasarihte thu sawi chu châr tlat la, ziak suh,” mi rawn ti a.
66010005	Tin, tuifinriat leh khawmual rapa vântirhkoh ka hmuh chuan a kutte chu vân lamah a phar a.
66010006	Tin chatuan chatuana nung renga, vân, a chhûnga thil awmte nên, lei, a chunga thil awmte nên, tuifinriat, a chhûnga thil awmte nêna siamtu chu chhâlin, “Hun a awm tawh lo vang.
66010007	Nimahsela, vântirhkoh pasarihnain a tawtawrâwt a ham dâwn niahte chuan Pathian thurûk chu a kim tawh ang. Chu chu a bawih, a Zâwlneite hnêna chanchin ṭha a lo puan tawh ang kha a ni,” a ti a.
66010008	Tin, vân aṭanga aw ka hriat khân mi rawn be leh a, “Kal la, tuifinriat leh khawmual rapa ding vântirhkoh kuta lehkhabu zial tê tak tê phelh sa saw va la rawh,” mi tih ka hria a.
66010009	Tin, vântirhkoh hnênah chuan ka va kal a, a hnênah, “Lehkhabu zial tê tak tê kha mi pe rawh,” ka ti a. Ani chuan ka hnênah, “La la, ei rawh. Tichuan i pum chu a tikha ang a, i kâah erawh chuan khawizû angin a thlum ang,” a ti a.
66010010	Tichuan vântirhkoh kuta mi lehkhabu zial tê tak tê chu ka la a, ka ei ta a. Tin, ka kâah chuan khawizû angin a thlum a, ka han eizawh chuan ka pum chu a kha zo ta a.
66010011	Tin, ani chuan ka hnênah, “Mi tam tak te, hnam tam tak te, ṭawng tam tak te, lal tam takte chungthu i hrillâwk leh tûr a ni,” a ti a.
66011001	Tin, luang, tehna tiang ang hi mi pe a, tichuan vântirhkoh ding chuan, “Tho la, Pathian Temple leh maichâm nên, a chhûnga betute nên teh rawh.
66011002	Temple pâwn lama hung chhûng kawtlai erawh chu Jentail hnamte hnêna pêk a nih tawh avângin teh tel suh. Anni chuan khawpui thianghlim chu thla sawmli leh thla hnih an rapbet ang.
66011003	Tin, ka thu hretu pahnihte hnênah chuan thiltihtheihna ka pe ang a, tichuan saiip puan sinin chûng ni 1,260 chhûng zawng chuan thu an hrillâwk bawk ang,” a ti a.
66011004	Chûng chu olive thing pahnih leh khâwnvâr dahna pahnih, lei chunga rorêltu Pathian hmâa dingte chu an ni.
66011005	Tin, anni chu tupawhin tihnat an tum chuan an kâ aṭangin mei a lo chhuak a, an hmêlmate chu a kângral ṭhîn. Tin, tupawhin anni chu tihnat tum ang sela chutiang bawka tihhlumin a awm tûr a ni.
66011006	Chûngte chuan an hrillâwk chhûng zawng ruah sûr lo tûra vân tiping tûra thiltihtheihna an nei a. An duh hun apianga thisena chang tûra tuite chunga thiltihtheihna leh khawvêl hi hripui tinrênga hrem tûra thuneihna an nei bawk a.
66011007	Tin, an thu hriattîr an zawh hunah khuarkhurum mawng nei lo aṭanga sakawlh lo chhuak chho chuan anmahni a do vang a, a hneh ang a, a tihlum ang.
66011008	An ruangte chu khawpui ropui kawtthlêrah chuan a awm ang a, chu khawpui ropui chu thlarau lam hmingah chuan ‘Sodom leh Aigupta,’ an ti a ni. Chutah bawk chuan kan Lalpa chu khenbehin a awm kha.
66011009	Tin, mipuite zînga mi te, chitin zînga mi te, ṭawngtin zînga mi te, hnamtin zînga mite’n ni thum leh a chanve an ruangte chu an en ang a, an ruangte chu thlâna phûm an phal lo vang.
66011010	Tin, Zâwlnei pahnihte chuan leia awmte an tih hrehawm ṭhin avângin an thih hunah chuan leia awmte chu an lâwm ang a, hlimna an siam ang a, thilthlâwnpêkte an inthawn bawk ang.
66011011	Ni thum leh a chanve hnuah chuan Pathian hnên aṭangin nunna Thlarau chu an chhûngah a lo lût a, an kein an ding ta a, tichuan a hmutute chu hlauhnain an khat ta a.
66011012	Tin, “Hetah hian lo chho rawh u,” tia vân aṭanga lo chhuak aw ring tak an hria a. Tichuan chhûm zîngah chuan vânah an chho ta a.Tin, an hmêlmate chuan an hmu a.
66011013	Chumi lai tak chuan lîr nasa takin a lo nghîng a, khawpui chu hmun sâwma ṭhena hmun khat a chim ta a. Lîrnghîngah chuan mi 7000 an thi a. Tin, a bâkte chuan an hlau ta êm êm a, vân Pathian chu an chawimawi ta a.
66011014	Chungpikna pahnihna chu a reh tawh a, ngaiteh, chungpikna pathumna chu a lo thleng thuai dâwn e.
66011015	Tin, vântirhkoh pasarihna chuan a han hâm a, tichuan vânah chuan aw ring takte a lo chhuak ta nghâl a, “He khawvêl rorêlnate chu kan Lalpa leh a Krista lalram a lo ni ta, ani chu chatuan chatuanin a lal ang,” tiin.
66011016	Tichuan Pathian hmâa an lalṭhutthlênga upa sawmhnih leh pali ṭhute chuan bawkkhupin Pathian chibai an bûk a.
66011017	“Aw Lalpa Pathian, Engkimtithei, awm mêk leh awm tawh leh lo la kal leh tûr. I thiltihtheihna ropui tak chu hmanga ro a i rêl vângin lâwmthu kan hrilh a che.
66011018	Hnamte chu an thinur a, tin, i thinur chu a lo thleng ve thung a. Mitthi ro rêlsak hun chu a lo thleng ta a. I bawih te, i zâwlnei te leh mi thianghlim te, i hming zahtu, mi lian leh mitête hnêna lâwmman pêk hun chu a lo thleng ta bawk a. Tin, lei tichhetute tihchhiat ve thung hun chu a lo thleng bawk a ni,” an ti a.
66011019	Tin, vâna Pathian Temple chu a lo inhawng a, tichuan a Temple-a a thuthlunna bâwm chu a lo lang a. Tin, kâwlphe te, aw te, khawpui ri te, lîrnghîng te, rial nasa tak te a lo awm ta a.
66012001	Tin, chhinchhiahna ropui tak vânah a lo lang a. Hmeichhia, nîa inthuam, a ke hnuaia thla awm, arsi sâwm leh pahnih nei lallukhum khum a lo awm a.
66012002	Chu mi chuan nau a pai a, a vei a, a hring tûr na tuarin a ṭap a.
66012003	Tin, chhinchhiahna dang vânah a lo lang leh a. Ngaiteh, dragon sen lianpui, lu sarih leh ki sâwm nei, a lûa lallukhum pasarih khum a lo awm a.
66012004	A mei chuan vân arsi hmun thuma ṭhena hmun khat chu a hnûka leiah a paih thla ta a. Tin, a hrin huna a ei theih nân dragon chu hmeichhe nau hring ṭêp hmâah chuan a ding reng a.
66012005	Tin, fapa, hnam zawng zawng chunga thîr tianga rorêl tûr a hring a. Tin, a fa chu Pathian hnênah, a lalṭhutthlêngah chuan lâk chohvin a awm ta a.
66012006	Ni 1260 an châwm theih nân hmeichhia chu mihring chên lohnaa a hmun neih, Pathianin a buatsaihsakah chuan a tlân a.
66012007	Tin, vânah chuan indona a lo awm a. Mikaela leh a vântirhkohte chuan dragon chu an do va, dragon leh a vântirhkohte pawh chuan an do ve a.
66012008	Dragon leh a vântirhkohte chuan an hneh ta lo va, an hmun chu vânah a awm ta bawk hek lo.
66012009	Tin, Dragon lianpui, hmâna rûl kha an paih chhuak a. Chu chu hmâna rûlpui, khawvêl pumpui bumtu Diabola leh Setana tia an koh kha a ni. Ani chu leiah an paih thla a, a tirhkohte pawh an paih thla tel ve a.
66012010	Tin, vânah chuan aw ring takin, “Tûnah chuan kan unaute hêktu, kan Pathian hmâa achhûn azâna hêk ṭhîntu chu paih thlâk a nih tâk avângin chhandamna leh thiltihtheihna leh kan Pathian lalram leh a Krista thuneihna chu a lo thleng ta.
66012011	Berâmno thisen avâng leh an thu hriattîrna thu avângin ani chu an hneh a ni. Thih ngam khawpin an nunna an ngainêp bawk a.
66012012	Chuvângin aw vânte leh a chhûnga awmte u, lâwm rawh u! Diabola chuan hun tlêm tê chauh a nei tih a inhriat avânga thinur êm êma in hnêna a lo chhuk tâk avângin leia awmte leh tuifinriat chung chu a pik e,” an tih ka hria.
66012013	Tin, dragon chuan leia paih thlâk a ni tih a inhriat veleh fapa hringtu hmeichhia chu a tiduhdah ta a.
66012014	Tichuan, mi chên lohnaa ama hmunah chuan a thlawh luh theih nân hmeichhia chu mupui lian tak thla khinghnih pêk a ni a. Chutah chuan rûlpui hmuh phâk lohvah hun khat leh hunte leh hun chanve chhûng zawng châwm a ni ang.
66012015	Tin, tuilianin a len bo theih nân hmeichhe hnungah chuan tuilian ang mai hian rûlpui chuan a kâ aṭangin tui a pik chhuak a.
66012016	Nimahsela, leiin hmeichhia chu a ṭanpui a, lei chuan a kâ a âng a, dragon-in a kâ aṭanga a pik chhuah tuilian chu a lem zo ta a.
66012017	Tichuan dragon chu hmeichhe chungah chuan a lo thinur ta êm êm a. A thlah la awmte, Pathian thupêkte zâwma Isua Krista thupuan chhuah pawmtute chu do tûrin a kal ta a.
66013001	Tichuan tuifinriat ṭiauphovah chuan ka ding ta a. Tin, Sakawlh ki sâwm leh lu sarih nei, tuifinriat aṭanga lo chhuak ka hmu a. A kîahte chuan lallukhum sâwm a awm a, a lûahte chuan Pathian sawichhiatna hming a awm bawk a.
66013002	Ka Sakawlh hmuh chu Keitê ang a ni a, a kête chu Savawm ke ang a ni a, a kâ chu Sakeibaknei kâ ang a ni. Tin, dragon chuan a hnênah a thiltihtheihna leh a lalṭhutthlêng leh thuneihna nasa tak a pe a.
66013003	Tin, a lu pakhat chu thihpui khawp hiala hliam angin ka hmu a; nimahsela, a thihpui khawp hial tûra hliam chu a dam ta a. Tichuan leia mi zawng zawngin sakawlh chu mak an ti a, an zui a.
66013004	Tin, Sakawlh hnêna thuneihna petu dragon chu bawkkhupin chibai an bûk a. Tin, “Sakawlh ang hi tunge awma tunge do thei awm?” tiin sakawlh pawh chu bawkkhupin chibai an bûk a.
66013005	Tin, thil ropui takte leh Pathian sawichhiatna thu sawina kâ a hnênah pêk a ni a, thla sawmli leh pahnih chhûng che tûrin thuneihna pêk a ni bawk a.
66013006	Tichuan a hming leh a awmna hmun leh vâna awmhote chu sawichhiaa Pathian dodâla sawichhiain a kâ a âng ta a.
66013007	Tin, mi thianghlimte a do leh a hneh phal a ni a. Chi tinrêng te, mi tinrêng te, ṭawng tinrêng te, hnam tinrêngte chunga thuneihna a hnênah pêk a ni bawk a.
66013008	Tichuan leia awm zawng zawng, leilung pian tirha talh tawh Berâmno Nunna bua hming ziak loh apiang chuan bawkkhupin chibai an bûk ang.
66013009	Tupawhin beng an neih chuan hre rawh se.
66013010	Tupawh sala awm tûra mite hruaitu chu, amah pawh sala awm tûra hruaiin a awm ve ang. Tupawhin ngûnhnâma mi a thah chuan amah chu ngûnhnâma thah ve tûr a ni. Hetah hian mi thianghlimte chhelna leh rinna pawimawhna a awm.
66013011	Tin, sakawlh dang lei aṭanga lo chhuak ka hmu a, berâmno angin ki pahnih a nei a, dragon angin a ṭawng a.
66013012	Sakawlh hmasa zâwk thuneihna zawng zawng kha a mit hmuhah a hmang a. Lei leh a chhûnga awm zawng zawngte chu sakawlh hmasa zâwk, thihpui khawp hial tûra hliam dam leha chu bawkkhupin chibai a bûktîr bawk a.
66013013	Tin, chhinchhiahna ropui tak, vân aṭanga mei tlâktîrte pawh mihringte mithmuhah a ti a.
66013014	Leia awmte hnênah sakawlh, ngunhnâma hliam hnu la dam chawimawi nân ama lim siam tûr a ni tih sawiin sakawlh mithmuha thilmak ti tûra thu a hmuh thilmak chuan leia awmte chu a bum bawk a.
66013015	Tin, sakawlh lim chu thâwkna pe tûra thiltihtheihna pêk a ni a.Tichuan sakawlh lim chu a lo ṭawng theiin, sakawlh lim bawkkhupa chibai bûk lo apiang a tihlum thei bawk ang.
66013016	Tin, mi zawng zawng, alian atê, a hausa a retheiin, bawih leh bawih lote pawh, an kut dinglamah emaw, an chalah emaw chhinchhiahna a neihtîr hlawm a.
66013017	Chu chu Sakawlh hming chhinchhiahna emaw, a hming emaw, a hming number emaw neite chauh lo chuan tuma’n engmah an lei leh an hralh theih loh nân a ni.
66013018	Hetah hian finna a awm. Hriatthiamna nei chuan Sakawlh number chu chhût rawh se, mi pakhat number a ni si a.Tin, chu pa number chu 666 a ni.
66014001	Tin, ka han en a, ngaiteh, Berâmno, Zion tlânga ding leh an chala a Pa hming ziak, mi 1,44,000 a hnênah ka hmu a.
66014002	Vân aṭangin aw ka hria a, tui tam tak ri ang leh khawpui ri nasa tak ang a ni.Tin, ṭingṭang tumtute’n an ṭingṭang an tum ri ka hre bawk a.
66014003	Lalṭhutthlêng hmâah leh thilnung palite leh upate hmâah chuan hla thar ni âwm tak hi an sa a. Tin, lei aṭanga tlan tawh mi 1,44,000 te chauh lo kha chuan tuma’n chu hla chu an zir thei lo.
66014004	Chûngte chu an thianghlim avângin hmeichhe laka intibawlhhlawh lote an ni. Chûngte chuan Berâmno chu a kalna apiangah an zui a. Mihringte zîng aṭanga tlan an ni a, Pathian leh Berâmno tâna rah hmasate an ni.
66014005	Pathian lalṭhutthlêng hmâah chuan sawisêlbo an nih avângin an kaah bumna thu a chhuak ngai lo.
66014006	Tin, leia awmte hnênah leh hnam tinrêng te, chi tinrêng te, ṭawng tinrêng te, mi tinrêngte hnêna tlângaupui tûra chatuan chanchin ṭha nei vântirhkoh dang vânlaizâwla thlâwk ka hmu a.
66014007	Ani chuan aw ring takin, “A rorêl hun chu a lo thlen tâk avângin Pathian chu ṭih ula, ama hnênah ropuina hlân rawh u. Vân te, lei te, tuifinriat te, tuihnate siamtu chu bawkkhupin chibai bûk rawh u,” a ti a.
66014008	Tin, vântirhkoh dangin a rawn zui a, “Khawpui ropui tak Babulon chu a sualna tinrêng thinurna uain, hnam zawng zawng intîrtu chu a tlâwm ta, a tlâwm ta,” a ti a.
66014009	Vântirhkoh pathumna chuan anni chu a rawn zui a, aw ring takin, “Tupawh Sakawlh leh a lim pathiana biaa an chalah emaw, an kutah emawa chhinchhiahna nei,
66014010	chu mite ngei chuan Pathian thinurna uain, a thinurna nova mi engmah pawlh lohva thlitluh chu an in ang. Vântirhkoh thianghlimte mithmuh leh Berâmno mithmuhah mei leh kâta nghaisakin an awm bawk ang.
66014011	Tin, chûng mite nghaisakna meikhu chu chatuan chatuanin a chho vang a, sakawlh leh a lim bawkkhupa chibai bûktute, a hming chhinchhiahna nei apiangte pawh chuan achhûn azânin chawlh rêng an nei lo vang,” a ti a.
66014012	Mi thianghlim, Pathian thupêkte vawngtute leh Isua ringtute chhel tûra kohna chu hei hi a ni.
66014013	Tin, vân aṭangin awin ka hnênah, “Ziak rawh. Tûn hnuah chuan mithi, Lalpaa thite chu an nihlawh ang. A ni, Thlarauvin, ‘An thawhrimnate chu an chawlhsan tawh ang; an thiltihte chuan a rawn zui dâwn si a,’ a ti e,” a tih ka hria a.
66014014	Tichuan ka han en a, tin, ngaiteh, chhûm vâr ka hmu a. Tin, chhûm chungah chuan mi pakhat, ‘Mihring Fapa ang tak,’ a lûa rangkachak lallukhum khuma a kuta favah hriam tak kenga ṭhu ka hmu bawk a.
66014015	Tin, Hmun thianghlim aṭang chuan vântirhkoh dang a lo chhuak a, chhûm chunga ṭhu hnênah chuan aw ring takin, “I favah kha lek chhuak la, seng rawh. A seng hun i tân a lo thlen tâk hi. Leia mi seng tûr chu a hmin ta e,” a ti a.
66014016	Tichuan chhûm chunga ṭhu chuan a favah chu leiah a thlâk a, leia mi chu seng a ni ta a.
66014017	Tin, vântirhkoh dang, vâna Hmun thianghlim aṭang chuan a lo chhuak leh a, ani pawh chuan favah hriam tak a nei a.
66014018	Tin, vântirhkoh dang, mei chunga thiltihtheihna neitu chu maichâm aṭangin a lo chhuak leh a. Ani chuan favah hriam tak neitu chu a au va, aw ring takin, “I favah hriam tak kha lek chhuak la, grêp rahte khu a hmin chhuah vek tawh avângin leia grep hrui rah bâwrte khu seng khâwm rawh,” a ti a.
66014019	Tichuan vântirhkoh chuan a favah chu leiah a thlâk a, leia grêp chu a seng khâwm a. Pathian thinurna grêp sâwrna khur zau takah chuan a theh lût a.
66014020	Tin, khawpui pâwn lama grêp sâwrna khurah chuan rah sâwr a ni a, tichuan grêp sâwrna khur aṭang chuan thisen a luang chhuak a, kilometer 320 vêl laia zau, sakawr thîrbarh thlenga thûk a ni.
66015001	Tin, vânah chhinchhiahna dang, ropui tak leh mak tak ka hmu a. Chûng chu vântirhkoh pasarih hripui hnuhnûng ber pasarihte neitu chu an ni. Chûngah chuan Pathian thinurna chu a famkim tawh si a.
66015002	Tin, dârthlalang tuifinriat ni âwm tak, mei nêna inpawlh ka hmua. Sakawlh leh a lim leh a chhinchhiahna leh a hming number chunga hnehna changte chu Pathian ṭingṭangte kenga tuifinriat dârthlalang angah chuan ding ka hmu bawk a.
66015003	Pathian bawih Mosia hlâ leh Berâmno hlâ an sa a. “Lalpa Pathian, engkimtithei, I thiltihte chu a ropuiin a mak a. Nang, mithianghlimte Lalber, I kawngte chu a felin a dik a ni.
66015004	Aw Lalpa, tunge nangmah ṭih lo vang a, I hming chawimawi lo vang? Nang chauh i thianghlim si a. Hnam zawng zawng an lo kal ang a, I rorêlnate chu tihlan a nih tawh avângin I hmâah bawkkhupin chibai an rawn bûk ang che,” tiin.
66015005	Chumi hnuah chuan ka han en a, tin ngaiteh, vânah hriatpuina puan in Temple chu hawn a ni a.
66015006	Tichuan Hmun Thianghlim aṭang chuan hremna pasarih nei vântirhkoh pasarihte chu puan zaisîn fai leh êng tak sina an âwma rangkachak kâwnghrêna inhrêngin an lo chhuak a.
66015007	Tin, thilnung pali zînga pakhat chuan vântirhkoh pasarihte hnênah chuan, Pathian chatuan chatuana nung renga thinurnaa khat rangkachak berhbu pasarih a pe a.
66015008	Tin, Temple chu Pathian ropuina leh a thiltihtheihna khuin a khat ta a. Vântirhkoh pasarihte hripui pasarih chu a zawh fel hmâ loh zawng Temple chhûngah chuan tumah an lût thei lo.
66016001	Tin, Hmun Thianghlim chhûng aṭang chuan aw ring takin, vântirhkoh pasarihte hnênah chuan, “Kal ula, Pathian thinurna berhbute chu leiah leih baw rawh u,” a tih ka hria a.
66016002	Tichuan a pakhatna chu a kal a, a berhbu chu leiah a leih bua a. Sakawlh chhinchhiahna nei mihringte leh a lim bawkkhupa chibai bûktute chungah chuan pân rim chhe na takah a chang ta a.
66016003	Tin, vântirhkoh pahnihna chuan a berhbu chu tuifinriatah a leih bua a; tichuan mithi thisen angin a lo awm ta a; thil nung tinrêng tuifinriata awmte chu an thi ta vek a.
66016004	Tin, vântirhkoh pathumna chuan a berhbu chu luiahte leh tuikhur tuiahte a leih bua a, tichuan thisenah an chang ta a.
66016005	Tin, tuite vântirhkoh chuan, “Aw Lalpa fel tak, hêng thilte chunga ro i rêl avâng hian, nang, awm mêk leh awm tawh leh lo la awmtûra chu i ni e.
66016006	Anni chuan mi thianghlimte leh Zâwlnei thisen an chhuah si a. Tin, nangin in tûra thisen vêk i pêk thung hi, in tlâk an ni rêng e,” a tih ka hria a.
66016007	Tin, maichâm aṭang chuan aw dangin, “A ni tak e, Lalpa Pathian, Engkimtithei, i rorêlte chu a dikin a fel a ni,” a tih ka hria a.
66016008	Tin, vântirhkoh palina chuan a berhbu chu nîah a leih bua a, tichuan meia mihring em ût tûra thiltihtheihna a hnênah pêk a ni a.
66016009	Chutichuan mihringte chu sa tak em uhin an awm a; chûng hripuite chunga thiltitheitu Pathian hming chu an sawichhia a. An sim chuang lova, amah chu an chawimawi hek lo.
66016010	Tin, vântirhkoh pangana chuan a berhbu chu sakawlh lalṭhutthlêngah a leih bua a, tichuan a lalram chu a lo thim ta vek a. Tin, a nat avângin an lei an seh a.
66016011	An nâte leh an pânte avângin vân Pathian chu an sawichhia a, an thiltihte chu an sim chuang lo.
66016012	Tin, vântirhkoh parukna chuan a berhbu chu Euphrates luipuiah chuan a leih bua a, tichuan khawchhak lam lalte lo kalna tûr kawng chu peihsa a nih theih nân a tui chu a kangchat ta a.
66016013	Tin, dragon kâ aṭang leh sakawlh kâ aṭang leh zâwlnei dik lo kâ aṭang chuan thlarau bawlhhlawh pathum, chungû ang lo chhuak ka hmu a.
66016014	Chûng chu ramhuaiho thlarau, chhinchhiahnate ti ṭhînte an ni. Anni chu Pathian Engkimtitheia ni ropuia indonaa hruaikhâwm tûrin leia lalte hnênah leh khawvêl zawng zawngah an kal chhuak a.
66016015	“Ngaiteh, rûkru angin ka lo kal e, ngaihvena a silhfên inbel chu a nihlawh e. Chutilochuan saruakin a awm ang a, a zahna an hmu dah ang e,” a ti a.
66016016	Tin, hmun pakhat Hebrai ṭawnga, ‘Armagedon,’ an tihah chuan a hruai khâwm ta a.
66016017	Tin, vântirhkoh pasarihna chuan a berhbu chu boruakah a leih bua a, tichuan vân Temple Lalṭhutthlêng aṭangin, “Tihzawh a ni ta,” tiin aw ring tak a lo chhuak a.
66016018	Tin, ri te, khawpui ri te, kâwlphê te, lîrnghîng nasa tak te a lo awm a. Lîrnghîng chuti kauva nasa leh ropui chu leia mihringte awm aṭangin chutianga nasa rêng rêng ala awm ngai lo.
66016019	Tichuan khaw ropui chu hmun thumah a lo inṭhen a, hnamte khawpuite chu a lo chim a. Tin, a thinur nasatna uain no chu intîr tûrin Babulon khaw ropui chu Pathianin a hre ta reng a.
66016020	Tin, thliarkâr tinrêngte chu an tlân bo va, tlângte pawh hmuh tûr a awm ta lo va.
66016021	Tin, rial lian pui pui Kg. 40 dâwn laia rit vân aṭangin mihringte chungah a tla a, tin, chu hripui chu a nasat êm avângin mihringte chuan rial hripui avâng chuan Pathian an sawichhe ta a.
66017001	Tin, vântirhkoh pasarih, berhbu pasarih kengte zînga pakhat chu lo kalin mi bia a, “Hawh teh, tui tam taka ṭhu nawhchizuar ropui tak chunga hremna chu ka entîr ang che.
66017002	Leia lalte chuan ani chu an ngai ṭhîn a, leia awmte pawh chu a mi ngaih chînna uain chuan hrai ruihin an awm ṭhîn,” a ti a.
66017003	Chutichuan vântirhkoh chuan mi chên lohna hmunah Thlarauvin mi kalpui a. Tin, Pathian sawichhiatna hminga khat, lu sarih leh ki sâwm nei sakawlh sen chunga chuang hmeichhia ka hmu a.
66017004	Chu hmeichhia chuan puan sen duk leh sen lâr a sin a. Rangkachak leh lung man tam leh tuikeplungtein a inchei a. Rangkachak no, Pathian huat zâwng thil tenawmte, a mi ngaih chînna thil bawlhhlawha khat a keng a,
66017005	A chalah chuan, THURUK “BABULON KHAW ROPUI, LEIA NAWHCHIZUARTE LEH THIL TENAWMTE NU,” tia hming ziak a awm a.
66017006	Tin, hmeichhia, mi thianghlimte thisen leh Isua tâna martarho thisena rui ka hmu a. Ka hmuh veleh mak ka ti êm êm mai a.
66017007	Tichuan vântirhkoh chuan ka hnênah, “Engvângin nge mak i tih? Hmeichhia leh a phurtu sakawlh, lu sarih leh ki sâwm nei thurûk chu ka hrilh ang che.
66017008	Sakawlh i hmuh kha a awm tawh zet a, a awm leh ta lo va. Tin, Khuarkhurum mawng nei lo aṭangin a lo chhuak chho vang a, boralnaah a kal ang. Tin, leia chêng, leilung pian tirh aṭanga Nunna Bua hming ziak lohte chuan sakawlh awm tawh zeta awm leh ta a lova, a lo awm leh tûr chu an hmuh hunah mak an la ti ang.
66017009	Hetiang kawng hian mifing rilru chuan a hrethiam ang, lu sarihte chu hmeichhe ṭhutna tlâng pasarih chu an ni.
66017010	Lal pasarih pawh an ni bawk a, pangate chu an tlâwm tawh a, pakhat chu a la awm a, pakhat chu a la lang rih lo va, a lo lan hunah pawh rei lo te chhûng chauh awm tûr a ni.
66017011	Tin, sakawlh awm tawh zeta awm leh ta lova ngei pawh kha a pariatna a ni a, lal pasarihte zînga mi kha a ni nghe nghe a, boralnaah a la kal ang.
66017012	Ki sâwm i hmuhte kha lal sâwm, lalram la nei lote an ni a, amaherawhchu, sakawlh nên dârkâr khat chhûng lalte angin thuneihna an la chang ang.
66017013	Chûng lalte chuan thu khat vuain an thiltihtheihna leh thuneihna chu sakawlh an pe ang.
66017014	Chûng lalte chuan Berâmno chu an do vang a, tin, Berâmno chu hotute Hotu leh lalte Lal a nih avângin anni chu a hneh ang. Tin, a hnêna awm, koh te, thlan te, rinawm te chuan an hneh bawk ang,” a ti a.
66017015	Tin, vântirhkoh chuan ka hnênah, “Nawhchizuar ṭhutna tui i hmuhte kha, mi te, mipui te, hnam te, ṭawngte an ni.
66017016	Sakawlh chunga ki sâwm i hmuhte khân nawhchizuar chu an hua ang a, engmah nei lo leh saruakin an siam ang a, a sa pawh an ei ang a, meiin an hâl ang.
66017017	Pathian thute chu a thlen kim hmâ loh chuan a duhzâwng an tihna tûr leh thu khat an lo vuakna tûr leh an lalram chu sakawlh hnêna an pêkna tûrin Pathianin an thinlungah a tîr si a.
66017018	Tin, i hmeichhe hmuh kha khawpui ropui leia lalte chunga rorêltu chu a ni,” a ti a.
66018001	Chûng hnuah chuan vântirhkoh dang, thuneihna nasa tak nei vân aṭanga lo chhuk ka hmu a, a ropuinain lei chu a ên a.
66018002	Tin, ani chuan aw ring takin, “Babulon khaw ropui chu a tlâwm ta, a tlâwm ta. Ramhuaite awmna leh thlarau bawlhhlawh tinrêng awm khâwmna leh sava bawlhlawh leh huatthlala tinrêngte tân, tân in a lo ni ta a.
66018003	A mi ngaih chîn vânga thinurna uain chu hnam zawng zawngin an in tawh si a. Lei lalte chuan ani chu an ngai ṭhîn a, leia sumdâwngtute chuan a nawmsak bâwlna thiltihtheihna chu an hausak phah ṭhîn.” tiin a au va.
66018004	Tin, vân aṭangin aw dangin heti hian a sawi ka hria. “Ka mite u, a sualnaahte in tel lohna tûr leh a hremnate in tuar ve lohna tûrin a chhûng aṭangin lo chhuak rawh u.
66018005	A sualnate chuan vân a tawng ta hial a, A thiltih fel lote pawh chu Pathianin a hre reng si a.
66018006	Anin a pêk che u ang ngei khân pe thung ula, a thiltihzia ang zêl chu a leh hnihin thungrûl ula. A chawhpawlhna novah chuan a tân a leh hnihin chawhpawlhsak rawh u.
66018007	A intihropui leh a intihnawmsakzia ang zêl khân nghaisain tilungngai thung rawh u. A thinlung chuan, ‘Lalnuah ka ṭhu a ni, hmeithai rêng ka ni lo va, lungngaihna ka hmu ngai lo vang,’ a ti si a.
66018008	Chuvângin ni khat chauhvah a hremna, thih te, lungngaih te, ṭâm te chu alo thleng vek ang a, meia hâlralin a awm bawk ang, a ro rêlsaktu, Lalpa Pathian chu a chak si a.”
66018009	Tin, leia lal, a ngai ṭhîntute leh a nawmsak bâwlpui ṭhîntute chuan a kâng khu chu an hmuh hunah chuan an ṭap anga an chiau vak vak ang.
66018010	Nghaisakna a tuar chu hlauh vânga hla taka dingin, ‘Babulon khawpui ropui, khawpui nghet chu a chung a pik e, a pik e. Dârkâr khat chauhvah i chunga rorêlna chu a lo thleng ta si,’” an la ti ang.
66018011	“Tin, leia sumdâwngtute chu tuma’n an zawrh sumte an lei tâk loh avângin a chunga ṭapin an lungngai ang.
66018012	An zawrh sumte chu rangkachak te, tangkarua te, lung man tam te, tuikeplung te, puan zai sin te, puan sen duk te, maimaw puan te, puan sen lârte nên. Thing rimtui tinrêng te, sainghova siam thil tinrêng te, thing hlu tak tak leh dâr leh thîr leh sailungvâra siam thil tinrêng te nên.
66018013	Thakthing te, thil rimtui hâl chi te, hriak rimtui te, beraw te, uain te, olive hriak te, chhangphut dip tak te, wheat te, sebâwng te, berâm te nên. Sakawr te, tawlailîr te, taksa leh mihring nunna te nên a ni.
66018014	Rah, i rilruin a châkte chuan a kal bosan che a, thil hlû leh mawi zawng zawng chuan a boralsan che a; chûngte chu i hmu leh tawh ngai tawp lo vang.
66018015	Chûng thila sumdâwngtu, amah avânga lo hausate chu nghaisakna a tuar chu hlauh vânga hla taka dingin an ṭap ang a, an chiau vak vak ang.
66018016	“Khaw ropui, puan zai sîn leh puan sen duk leh puan sen lâr sina, rangkachak leh lung man tam leh tuikeplunga inchei chu a chung a pik e, a pik e,
66018017	Dârkâr khat chauhvah sum chuti zozai chu engmah lo a lo chan vek tâk hi,” an ti a. Lawng hotu apiang te, lawng mi te, tuipuia sumdâwng apiang te chu hla takah an ding a.
66018018	A kâng khu chu an hmuhin, “He khawpui ropui tluk hi eng khuapui nge awm ang?” tiin an au va.
66018019	Tin, ṭap leh chiau vak vak chungin, “A muk avânga tuifinriata lawng neitute hausakna khawpui ropui chu a chung a pik e, a pik e! Dârkâr khat chauhvah engmah lo a lo nih tâk hi!” tia auvin an lû ah vaivut an phul a.
66018020	“Aw, vân leh nangni mi thianghlimte, Apostol thianghlimte leh zâwlnei thianghlimte u, hemi avâng hian lâwm rawh u, Pathianin a chungah in phubâ a lâksak tâk che u hi,” tiin.
66018021	Tin, vântirhkoh chak tak hian râwt sawmna lung lian pui ang hi lung a la a, tuifinriatah a paih thla a, “Babulon khawpui ropui chu hetiang hian na taka paih thlâk a ni ang a, tuma’n an hmu leh tawh tawp lo vang.
66018022	Ṭingṭang tumtuho te, thil tum thiamho te, phênglâwng tumtuho te, tawtawrâwt puhote thâwm chu nangmahah hriat a ni leh tawh tawp lo vang. Themthiam, kawng tinrênga themthiamte pawh i chhûngah an hmu leh tawh tawp lo vang a, râwt sawmna lung ri pawh i chhûngah an hre leh tawh tawp lo vang.
66018023	Khâwnvar êng pawh i chhûngah a êng tawh ngai lo vang a, moneitu leh mo thâwm pawh i chhûngah an hre tawh ngai lo vang. Nangmaha sumdâwngtute chu leia mi liante an ni a, i dawithiamnain hnam zawng zawng bum an ni si.
66018024	A chhûngah chuan Zâwlnei leh mi thianghlimhote leh leia thah zawng zawngte thisen chu an hmu a,” a ti a.
66019001	Chûng hnûah chuan vânah mipui tam takte aw ring tak hian, “Halleluia, chhandamna te, ropuina te, zahawmna te thiltihtheihnate chu Lalpa kan Pathian ta a ni.
66019002	A rorêlnate chu a dikin a fel a, nawhchizuar ropui tak, a mi ngaih chîn vânga lei tikhawlotu chungah ro a rêl a, a bawihte thisen chhuak phubâ chu a lâk tâk hi.
66019003	Tin, ‘Halleluia,’ a khu chu chatuan chatuanin a chho vang,” an ti leh a.
66019004	Tin, upa sawmhnih leh pali leh thilnung palite chuan lalṭhutthlênga ṭhu Pathian chu bawkkhupa chibai bûkin, “Amen, Halleluia,” an ti a.
66019005	Tin, lalṭhutthlêng aṭangin aw a lo chhuak a, “Nangni a bawih zawng zawng, amah ṭihtu mi lian leh mi tête u, kan Pathian chu fak rawh u,” tiin.
66019006	Tin, mipui tam tak aw ang leh tui tam tak ri ang leh khawpui nasa tak ri angin, “Halleluia, Lalpa Pathian, engkimtitheia chuan ro a rêl tak hi.
66019007	Hlim takin lâwm ila, amah i chawimawi ang u. Berâmno nupui neih chu a hun ta si a, a nupui pawh chu amah ngei a inpeih tawh,” a tih ka hria.
66019008	Berâmno nupui chu a inthuam nân puan zai sîn ṭha tak, fai tak leh êng tak pêk a ni. Puan zai sîn ṭha tak chu mi thianghlimte thil fel tih a ni.
66019009	“Vântirhkoh chuan ka hnênah, “‘Berâmno nupui neihna ruaiṭheha sâwmte chu an nihlawh e,’ tiin ziak rawh,” mi ti a. Tin, ka hnênah, “Hêng thu hi Pathian thu dik a ni,” a ti bawk a.
66019010	Tichuan chibai bûk tûrin a ke bulah ka bawkkhup a. Ani chuan ka hnênah, “Heti chuan ti suh khai, kei chu Isua thupuan chhuah neitu nangmah leh i unaute bawihpui ka ni alâwm. Bawkkhupin Pathian chibai bûk rawh, Isua thupuan chhuah chu Pathian thu hrillâwkna thlarau a ni si,” a ti a.
66019011	Tin, vân inhawng ka hmu a, tin, ngaiteh, sakawr vâr leh a chunga chuang, ‘Rinawm leh Diktaka,’ an tiha chu ka hmu bawk a. Ani chuan ro a rêl leh mi a dovin dik takin a ti ṭhîn.
66019012	A mitte chu meialh ang a ni a, a lûah lallukhum tam tak a khum a. Tin, hming ziak, amah chauh lo chuan tumahin an hriat loh a nei a.
66019013	Thisena hnim puan a sin a, a hmingah chuan “Pathian Thûa,” an ti a.
66019014	Tin, vâna sipaihote chuan puan zai sîn ṭha tak, vâr tak leh fai tak sinin sakawr vâr chungahte chuangin an zui a.
66019015	A kâ aṭangin ngûnhnâm hriam tak a chhuak a, chu chu hnamte a sahna tûr a ni. Tin, thîr tiangin an ro a rêl ang. Pathian Engkimtitheia thinur nasatna grêp sâwrna khurah chuan a rap sâwr ang.
66019016	Tin, a puanah leh a malpuiah chuan, “LALTE LAL LEH LALPATE LALPA,” tia hming ziak a awm a.
66019017	Tin, niah khian vântirhkoh ding ka hmu a, tin, ani chuan vânlaizâwla sava thlâwk zawng zawng hnênah chuan aw ring takin, “Pathian ruai ropui tak ṭhehnaah chuan lo kal khâwm rawh u.
66019018	Lal sa te, sipai hotu sa te, mi chak sa te, sakawr leh a chunga chuang sa te, mi zawng zawng bawih leh bawih lo, a lian a tê pawh an sa in ei theihna tûrin lo kal rawh u,” tiin a au va.
66019019	Tin, sakawlh te, leia lalho te leh an sipaihote chu sakawr chunga chuanga kha do tûr leh a sipaihote do tûra an kal khâwm ka hmu a.
66019020	Sakawr chunga chuanga chuan sakawlh leh zâwlnei dik lo, sakawlh mit hmuha chhinchhiahna ti ṭhîna chu a man a. Chumi chhinchhiahna hmang chuan sakawlh chhinchhiahna nei leh a lim chibai bûktute a hruai bo ṭhîn. An pahnih chuan kâta kâng meidîlah chuan a nung chungin a paih a.
66019021	A la bângte chu sakawr chunga chuanga kâ aṭanga chhuak ngûnhnâm chuan sahhlum an ni ta a, sava zawng zawngte chu an sate eiin an puar ta vek a.
66020001	Tin, vântirhkoh khuarkhurum mawng nei lo chabi leh khaidiat lian pui kengin vân atanga lo chhuk ka hmu a.
66020002	Dragon, rûlpui hmâna mi kha a man a. Amah chu Diabola leh Setana a ni. Ani chu kum sângkhat atân vântirhkoh chuan a phuar a,
66020003	khuarkhurum mawng neilovah chuan a paih lût a. A khâr khum a, kum sângkhat chu a vei hmâ loh chuan hnamte a bum leh tawh lohna tûrin a châr hnân ta a. Chumi hnûah chuan rei lo tê atân chhuah leh rih tûr a ni.
66020004	Tin, lalṭhutthlêngte ka hmu a, a chungahte chuan mi an ṭhû a, an hnênah chuan rorêlna pêk a ni a. Tin, Isua thu an puan avâng leh Pathian thu avânga lu tante thlarau ka hmu a. Hêng mite hian sakawlh leh a lim chibai an bûk lo va, an chalah leh an kutahte sakawlh chhinchhiahna an nei hek lo. Chûngho chu an lo nung a, Krista nên kum sângkhat ro an rêl a.
66020005	Mitthi dangte erawh chu kum sângkhat chu a vei hmâ loh chuan an la nung rih lo va. Chu chu thawhlehna hmasa chu a ni.
66020006	Thawhlehna hmasaa tel chu an nihlawhin an thianghlim a ni. Chûngho chungah chuan thih hnihna chuan thiltihtheihna rêng a nei lo. Nimahsela, Pathian leh Krista Puithiamte an ni ang a, amah nên kum sângkhat rorêlin an awm zâwk ang.
66020007	Tin, kum sângkhat chu a vei hunah chuan Setana chu a tânna aṭang chuan chhuahin a awm ang a,
66020008	lei kil lia hnam te, Gog leh Magog chu buma indonaa hruai khâwm tûrin a kal chhuak ang. Chûngho tamzia chu tuipuia ṭiauvut ang mai an ni.
66020009	Lei vâng dâpin an kal chho va, mi thianghlimte riah bûk leh khawpui duhawm tak chu an hual ta a. Tin, vân aṭangin Pathian hnêna mi mei a lo tla a, anni chu a kângral ta a.
66020010	Anmahni bumtu Diabola chu sakawlh leh zâwlnei dik lo awmna mei leh kât dîlah chuan an paih ta a. Tichuan chatuan chatuanin achhûn azâna nghaisakin an awm ang.
66020011	Tin, lalṭhutthlêng vâr ropui tak leh a chunga ṭhua chu ka hmu a. A hnên aṭang chuan lei leh vân an tlan bo va, an tân hmun rêng a awm ta lo va.
66020012	Tin, mithite, alian atêin, Pathian hmâa ding ka hmu a. Lehkhabute chu keu a ni a, tin, lehkhabu dang keu a ni bawk a, chu chu Nunna Bu a ni. Tichuan mithite chu lehkhabutea ziak an thiltih ang zêla rêlsakin an awm ta a.
66020013	Tuifianriat chuan a chhûnga mithi awmte chu a chhuahtîr a, thihna leh mithite awmna chuan an chhûnga mithi awmte chu an chhuahtîr bawk a. Tin, mi tin an thiltih ang zêla rêlsakin an awm ta a.
66020014	Thihna leh mithite awmna chu mei dîlah paihin an awm a. Chu chu thih hnihna chu a ni.
66020015	Tu pawh Nunna Bua hming ziak an hmuh loh apiang mei dîlah paihin an awm bawk a.
66021001	Tin, vân thar leh lei thar ka hmu a, vân hmasa leh lei hmasa chu a boral tawh a, tuifianriat pawh a awm tawh lo.
66021002	Tin, kei, Johana hian khaw thianghlim Jerusalem thar chu, a pasal tâna mo a inchei anga peih diamin Pathian hnêna mi vân aṭanga lo chhuk ka hmu a.
66021003	Lalṭhutthlêng aṭangin aw ring takin, “Ngaiteh, Pathian chênna chu mihring zîngah a lo awm ta. Ani chu an hnênah a awm ang a, anni chu a mite an ni ang. Pathian ngei chu an hnênah a awm ang a, an Pathian a ni bawk ang.
66021004	An mita mittui zawng zawng Pathianin a hrufai ang a, thihna a awm leh tawh lo vang. Lungngaih te, ṭah te, natte pawh A awm leh tawh hek lo vang, thil hmasate chu an boral tawh si a,” a tih ka hria a.
66021005	Lalṭhutthlênga ṭhu chuan, “Ngaiteh, thil engkim ka siam thar e,” a ti a. Tin, ka hnênah “Ziak rawh, hêng thu hi a rinawmin a dik si a,” a ti a.
66021006	Tin, ka hnênah, “Tihzawh a ni ta. Kei Alpha leh Omega, a Bul leh a Tâwp ka ni. Tuihâl apiang hnênah nunna tuikhura mi a thlâwnin ka pe ang.
66021007	A hnehtu chuan thil zawng zawng a rochung ang. Kei a Pathian ka ni ang a, a ni chu ka fapa a ni ang.
66021008	Amaherawhchu, mi dâwih te, ring lo te, tenawm te, tualthat te, inngaih chîng te, dawithiam te, milem bia te, dawthei zawng zawngte chan tûr chu mei leh kâta kâng dîlah chuan a awm ang; chu chu thih hnihna chu a ni,” a ti a.
66021009	Tin, vântirhkoh pasarih, hripui hnuhnûng ber pasariha khat berhbu pasarih kengte zînga pakhat chu ka hn.ênah a lo kal a. Ani chuan, “Hawh teh, mo, Berâmno nupui chu ka entîr ang che,” tiin mi bia a.
66021010	Ani chuan Thlarauvin tlâng lian pui sâng takah mi kalpui a, khawpui ropui Jerusalem khaw thianghlim chu Pathian hnêna mi vân aṭanga lo chhuk mi entîr a.
66021011	Chu khawpui chuan Pathian ropuina a nei a. A ênzia chu lung hlu man tam ber ang, jaspi lung ang, krustal lung anga fîm a ni.
66021012	Kulh ropui tak sâng tak a nei a, kawngkapui sâwm leh pahnih a nei a. Kawngka bulahte chuan vântirhkoh sâwm leh pahnih an awm a, chûng kawngkapuiahte chuan hming ziak a awm a, chûng chu Israel thlahte hnam sâwm leh hnam hnihte hming a ni.
66021013	Chhak lam pangah kawngkapui pathum, hmâr lam pangah kawngkapui pathum, chhim lam pangah kawngkapui pathum, thlang lam pangah kawngkapui pathum a awm a.
66021014	Chu khawpui kulh chuan lungphûm sâwm leh pahnih a nei a, chûngah chuan Berâmno Apostol sâwm leh pahnihte hming a chuang a.
66021015	Tin, mi betu chuan khawpui leh a kawngkapuite leh a kulh chu tehna tûrin rangkachak luang tiang a keng a.
66021016	Khawpui chu kil li neiin a awm a, a dung lam chu a vâng lam chen a ni. Khawpui chu luang tiang chuan a teh a, 2400 Km a ni a, a dung lam leh a vâng lam leh a sân lam chu a inang a ni.
66021017	Tin, a kulh chu mihring tehna hmangin vântirhkoh chuan a teh a 216ft a ni.
66021018	Tin, a kulh chu jaspi lunga siam a ni a, khawpui chu dârthlalang fîm tak ang maia rangkachak hlanga siam a ni.
66021019	Chu khawpui kulh lung phûmte chu lung man tam chi tinrênga cheimawi a ni. Lungphûm hmasa ber chu jaspi lung a ni a, a pahnihna chu saphir lung a ni a, a pathumna chu kalkidon lung a ni a, a palina chu emerald lung a ni a.
66021020	A pangana chu sardonuk lung a ni a, a parukna chu sardion lung a ni a, a pasarihna chu krusolite lung a ni a, a pariatna chu birul lung a ni a, a pakuana chu topaz lung a ni a, a sâwmna chu krusopra lung a ni a, a sâwm leh pakhatna chu Jacinth lung a ni a, a sâwm leh pahnihna chu amethusto lung a ni.
66021021	Tin, kawngkapui sâwm leh pahnih chu tuikeplung sâwm leh pahnih a ni. Kawngkapui tinte chu tuikeplung pakhat ṭheuhva siam a ni a, tin, chu khawpui kawtlai chu rangkachak hlang, dârthlalang en tlang theih ang mai hi a ni.
66021022	Tin, chu khawpuiah chuan Temple rêng ka hmu lo va, Lalpa Pathian Engkimtitheia leh Berâmno chu a Temple a ni.
66021023	Chu khawpui chu Pathian ropuinain a ên avângin a ên tûrin nî a ngai lo va, thla pawh a ngai hek lo, tin, a êng chu Berâmno chu a ni.
66021024	Tin, chûng mite zînga hnam, Pathianin a chhandamte chu a êngah chuan an awm ang a, leia lalte chuan an ropuina leh an zahawmna an la lût ang.
66021025	Chutah chuan zân rêng a awm dâwn loh avângin a kawngkapuite chu chhûnah an khâr tawp lo vang.
66021026	Tin, hnamte ropuina leh zahawmna an la lût ang a.
66021027	Thil bawlhhlawh rêng a lût hauh lo vang a, Pathian huatzâwng titute leh dâwt hmang pawh an lût hek lo vang. Berâmno Nunna bua hming an ziakte chauh an lût ang.
66022001	Tin,vântirhkoh chuan nunna tui, lui thianghlim tak, krustal lung anga fîm, Pathian leh Berâmno lalṭhutthlêng aṭanga lo chhuak mi entîr a.
66022002	Khawpui kawtthlêr lai tak, chu lui kam tuakah chuan Nunna thing, chi hrang sâwm leh pahniha rah, thla kipa rah a awm a. Chu thing hnahte chu hnamte damna tûr a ni.
66022003	Tin, ânchhia rêng rêng a awm leh tawh lo vang a, Pathian leh Berâmno lalṭhutthlêng chu a awm tawh zâwk ang. Tichuan a bawihte chuan a rawng an bâwl ang a,
66022004	a hmêl an hmu ang a, a hming chu an chalah a chuang bawk ang.
66022005	Zân a awm leh tawh lo vang a, tin, khâwnvâr leh ni êng a ngai tawh lo vang. Lalpa Pathian chuan anmahni a ên dâwn si a, tin, chatuan chatuanin ro an rêl ang.
66022006	Tin ani chuan ka hnênah, “Hêng thu hi a rinawmin a dik a ni. Zâwlnei thianghlimte Lalpa Pathian chuan thil lo thleng thuai tûrte chu a bawihte hnêna entîr tûrin a vântirhkoh a tîr a ni.
66022007	Ngaiteh, ka lo kal thuai dâwn e. He lehkhabu hrilhlâwkna thute pawmtu chu an nihlawh e,” a ti a.
66022008	Tin, kei, Johana, hêng thil hmutu leh benga hretu chu ka ni. Ka hriata ka hmuh chuan, hêng thil mi entîrtu vântirhkoh ke bulah Pathian chibai bûka bûk tûrin ka bawkkhup a.
66022009	Ani chuan ka hnênah, “Heti chuan ti suh khai, kei chu nangmah leh i unau zâwlnei leh he lehkhabu thu pawmtute bawihpui mai ka ni alâwm, bawkkhupin Pathian chibai bûk zâwk rawh,” mi ti a.
66022010	Tin, ani chuan ka hnênah, “He lehkhabu hrilh lâwkna thute hi zêp suh, a hun chu a lo thleng dâwn tawh si a.
66022011	Mi fel lo chu fel lovin awm reng sela, mi bawlhhlawh chu bawlhhlawhin awm reng rawh se. Mi fel chu felin awm reng rawh se, mi thianghlim chu thianghlimin awm reng rawh se.
66022012	Ngaiteh, ka lo kal thuai dâwn e, mi tin an thiltih ang zêla pêk tûrin ka lâwmman ka hnênah a awm.
66022013	Kei Alpha leh Omega, a bul leh a tâwp, a Hmasaber leh a Hnuhnûng bera chu ka ni.
66022014	A thupêk zâwmtute chu an nihlawh e, Nunna thing kalpawh theihna leh kawngkâte kal tlanga khawpuia luh theihna an nei dâwn si a.
66022015	Pâwnah chuan ui te, dawithiam te, inngaih chîng te, tualthat te, milem bia te, dâwt ngaina leh dâwt hmang apiangte chu an awm a.
66022016	“Kei Isua hian hêng thilte hi kohhrante tân in hnêna hriattîr tûrin ka vântirhkoh chu ka rawn tîr a ni. Davida bulpui leh a thlah, vârparh Arsi êng tak chu ka ni,” a ti a.
66022017	Thlarau leh mo chuan, “Lo kal rawh,” an ti a. A hria apiangin, “Lo kal rawh,” ti rawh se. Tuihâl apiang lo kal sela, a duh apiangin nunna tui hi a thlâwnin la rawh se.
66022018	He lehkhabu hrillâwkna thu hria apiang ka hriattîr e. Tupawhin hêng thu hi a belhchhah chuan he lehkhabua hremna ziakte hi Pathianin a chungah a belhchhah ve ang.
66022019	Tin, tupawhin he hrillâwkna lehkhabu thûa mi a lâk bo chuan Nunna bua mi leh Khawpui Thianghlima mi leh he lehkhabua thil inziaktea a chan chu Pathianin a la bo ve ang.
66022020	Hêng thu hriattîrtu hian, “A ni, matheilovin ka lo kal thuai dâwn e,” a ti a. Amen, a ni, lo kal ta che, Lalpa Isu.
66022021	Kan Lalpa Isua Krista khawngaihna chu in zaa hnênah awm rawh se. Amen.
